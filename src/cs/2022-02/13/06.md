---
title:  'Naděje na zaslíbenou zemi'
date:  23/06/2022
---

> <p></p>
> 22Josef sídlil v Egyptě i s domem svého otce a byl živ sto deset let. 23Syny Efrajimovy viděl do třetího pokolení. Též synové Makíra, syna Manasesova, se zrodili na Josefova kolena. 24Potom Josef svým bratrům řekl: „Já umírám, ale Bůh vás jistě navštíví a vyvede vás odtud do země, kterou přísežně slíbil Abrahamovi, Izákovi a Jákobovi.“ 25A zapřisáhl syny Izraelovy slovy: „Bůh vás jistě navštíví a pak odtud vynesete mé kosti.“ 26I umřel Josef, když mu bylo sto deset let; nabalzamovali ho a položili do rakve v Egyptě. (Gn 50,22–26)

**Osobní studium**

`Přečti si text Genesis 49,29 až 50,21. Jaké velké téma naděje nacházíme v závěru knihy Genesis?`

Závěr knihy Genesis se skládá ze tří událostí, které jsou naplněny nadějí.

První nadějí je, že se Izrael vrátí do zaslíbené země. Mojžíš, autor knihy Genesis, popisuje smrt a pohřeb Jákoba a Josefa jako události, které připomínají zaslíbenou zemi. Bezprostředně poté, co Jákob požehnal svým synům a vyslovil proroctví o dvanácti kmenech Izraele (Gn 49,28), uvažuje o své smrti. Přikázal svým synům, aby ho pohřbili v Kenaanu, v jeskyni nedaleko Makpely, kde byla pohřbena i Sára (Gn 49,29–31). Příběh popisuje pohřební průvod směřující do Kenaanu, který je jakýmsi předobrazem vyjití Izraelitů z Egypta.

Druhou nadějí je, že Bůh opět obrátí zlo v dobro. Po Jákobově smrti se bratři bojí o svou budoucnost. Mají strach, že se jim Josef bude chtít pomstít. Přicházejí k Josefovi, padají před ním a jsou připraveni stát se jeho otroky (Gn 50,18). Opět se opakuje scénář, který připomíná Josefovy prorocké sny. Josef své bratry uklidňuje a říká jim „Nebojte se!“ (Gn 50,19). Toto povzbuzení zaznívá již od dob Abrahama (Gn 15,1). Josef dále bratřím říká: „Vy jste proti mně zamýšleli zlo, Bůh však zamýšlel dobro“ (Gn 50,20). Bůh změnil průběh událostí tak, aby byli zachráněni (Gn 50,19–21; porovnej s Gn 45,5.7–9). To znamená, že navzdory mnoha lidským selháním znovu vítězí Boží prozřetelnost.

Třetí nadějí je, že Bůh spasí padlé lidstvo. Ve zprávě o Josefově smrti v posledním verši Genesis jde o víc než jen o informaci, že Josef zemřel. Josef totiž nikoho nevyzývá, aby ho hned po smrti pohřbili mimo Egypt. Namísto toho hovoří o budoucnosti: „Bůh vás jistě navštíví a pak odtud vynesete mé kosti“ (Gn 50,25). A to se opravdu stalo a Izraelité vykonali jeho vůli (viz Ex 13,19). Naděje na návrat do zaslíbené země, Kenaanu, je symbolem a předobrazem naděje spasení, obnovy, nového Jeruzaléma a nového nebe a nové země. Je to vytoužená naděje nás všech. Je to naděje, která je díky Vládci pokoje jistotou.

**Aplikace**

`Přečti si text Zj 21,1–4. Jak tyto verše představují naši největší naději? Jakou naději bychom měli bez tohoto zaslíbení?`

---

#### Dodatečné otázky k diskuzi

`S jakým přáním Jákob umírá?`

`Proč si přál, aby jeho potomci jednou odnesli z Egypta jeho kosti?`

`Je důležité, kde jednou zakopou naše kosti? Není to jedno? Co si o tom myslíš?`

`Jak silná je tvá „naděje na zaslíbenou zemi“? Jak ovlivňuje tvůj život?`

`Bojíš se smrti? Ovlivňuje tvá víra tvůj postoj ke smrti? Jak?`

`Máš nějaký návod na to, jak můžeme posilovat naši víru ve spasení? Co bys poradil kamarádovi, který začíná pochybovat?`