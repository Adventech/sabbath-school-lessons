---
title:  'Abrahamovy pochybnosti'
date:  09/05/2022
---

> <p></p>
> 1Sáraj, žena Abramova, mu nerodila. Měla egyptskou otrokyni, která se jmenovala Hagar. 2Jednou řekla Sáraj Abramovi: „Hle, Hospodin mi nedopřál, abych rodila, vejdi tedy k mé otrokyni, snad budu mít syna z ní.“ Abram Sárajiny rady uposlechl. 3Vzala tedy Abramova žena Sáraj svou otrokyni, Hagaru egyptskou, deset let po tom, co se Abram usadil v kenaanské zemi, a dala ji svému muži Abramovi za ženu. 4I vešel k Hagaře a ona otěhotněla. Když viděla, že je těhotná, přestala si své paní vážit. 5Tu řekla Sáraj Abramovi: „Mé příkoří musíš odčinit. Sama jsem ti dala svoji otrokyni do náruče, ale ona, jakmile uviděla, že je těhotná, přestala si mě vážit. Ať mezi mnou a tebou rozsoudí Hospodin.“ 6Abram Sáraji odvětil: „Hle, otrokyně je v tvých rukou, nalož s ní, jak uznáš za dobré.“ Od té doby ji Sáraj pokořovala tak, že Hagar od ní uprchla. (Gn 16,1–6)

**Osobní studium**

`Proč se Abram podle úvodních veršů rozhodl mít potomka s Hagar, ačkoli to bylo v rozporu s Božím zaslíbením? V čem jsou Sáraj a Hagar ztělesněním dvou pohledů na víru (Ga 4,21–31)?`

Když Abram pochyboval (Gn 15,2), Bůh ho jednoznačně ujistil, že bude mít syna. Nyní, o 10 let později, jej stále nemá. Dokonce se zdá, že i když slyšel poslední velké Boží proroctví, ztratil víru. Už nevěří, že by mohli mít se Sárají syna. Sáraj, která již nemá žádnou naději, přebírá iniciativu a naléhá na něj, aby se uchýlil k tehdejší na starověkém Blízkém východě běžné praxi – najít si náhradu. Pro tuto službu je vybrána Hagar, Sárajina služka. A zdá se, že to vyšlo. Je ironií, že lidská strategie vypadala účinněji než víra v Boží zaslíbení.

Pasáž popisující vztah Sáraj k Abramovi odráží příběh Adama a Evy v rajské zahradě. Tyto dva texty mají několik společných motivů (Sáraj, podobně jako Eva, je aktivní; Abram, podobně jako Adam, je pasivní) a sdílejí společná slovesa a fráze („dbát na hlas“, „vzala“ a „dala“). Paralela mezi těmito dvěma příběhy však naznačuje, že Bůh s takovým postupem nesouhlasí. V obou případech je výsledek stejný: byť se zdá, že je lidské jednání na vlastní pěst, nerespektující Boží vůli, úspěšné, vede k problémům v budoucnosti.

Apoštol Pavel se odvolává na tento příběh, aby ukázal rozdíl mezi přístupem ke spasení na základě skutků a milosti (Ga 4,23–26). Všimněte si, že se v příběhu neobjevuje Bůh. Sáraj sice o Bohu mluví, ale nikdy nemluví s ním. Ani Bůh nepromlouvá k účastníkům děje. Absence Boha je nápadná zejména v kontrastu s jeho intenzivní přítomností v předchozí kapitole.

Bůh se později zjeví Hagar, ale teprve poté, co ponížená opustila Abramův dům. Toto neočekávané setkání odhaluje Boží přítomnost navzdory lidskému úsilí jednat bez něho. „Hospodinův posel“ (Gn 16,7) je titul, který často označuje samotného Hospodina, Jahveho (viz Gn 18,1.13.22). Tentokrát je to Bůh, kdo přebírá iniciativu a oznamuje Hagar, že porodí syna Izmaela, jehož jméno znamená „Slyší Bůh“ (Gn 16,11). Je ironií osudu, že příběh, který končí myšlenkou „slyšení“ (sloveso šama), odráží „poslechnutí“ (šama) ze začátku příběhu, kdy Abram „uposlechl“ hlas Sáraj (Gn 16,2).

**Aplikace**

`Proč je pro nás tak snadné udělat stejnou chybu, jaké se v tomto příběhu dopustil Abram?`

---

#### Dodatečné otázky k diskuzi

`Co očekával Abraham, když mu Bůh slíbil syna a uzavřeli spolu smlouvu?`

`Jakou roli hraje v našem očekávání a v naší důvěře v Boha čas?`

`Co asi vedlo Sáru k tomu, aby přišla s vlastním návrhem, jak vyřešit problém s dědicem?`

`V čem se podobá jednání Sáry tomu, jak jednala Eva u stromu poznání?`

`Proč Abraham přijal tento návrh, když před 10. lety uvěřil Hospodinu?`

`Jak to dopadlo? Kdo a proč si začal stěžovat jako první?`

`Hagar nakonec utíká. Proč se jí ujímá samotný Hospodin a co ji slibuje?`