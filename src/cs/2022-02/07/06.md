---
title:  'Lot v Sodomě'
date:  12/05/2022
---

> <p></p>
> 22Zatímco se muži odtud ubírali k Sodomě, Abraham zůstal stát před Hospodinem. 23I přistoupil Abraham a řekl: „Vyhladíš snad se svévolníkem i spravedlivého? 24Možná, že je v tom městě padesát spravedlivých; vyhladíš snad i je a nepromineš tomu místu, přestože je v něm padesát spravedlivých? 25Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva?“ 26Hospodin odvětil: „Najdu-li v Sodomě, v tom městě, padesát spravedlivých, prominu kvůli nim celému místu.“ 27Abraham pokračoval: „Dovoluji si k Panovníkovi mluvit, ač jsem prach a popel...“

> <p></p>
> 32Nato řekl: „Ať se Panovník nerozhněvá, promluvím-li ještě jednou: Možná, že se jich tam najde deset.“ Pravil: „Nezahladím je ani kvůli těm deseti.“ (Gn 18,22–27.32)

**Osobní studium**

`Přečti si text Gn 18,16–19,29. Jak Abrahamova prorocká služba ovlivňuje jeho odpovědnost vůči Lotovi?`

Bůh právě znovu potvrdil Abrahamovi své zaslíbení o synovi. Ale místo toho, aby si Abraham užíval dobré zprávy, začíná s Bohem vášnivou diskusi o osudu Lota v Sodomě. Abraham není jen prorokem, kterému Bůh zjevuje svou vůli. Je také prorokem, který mluví za bezbožné. Hebrejská fráze „stát před Hospodinem“ (Gn 18,22) je slovním spojením, které označuje modlitbu.

Abraham ve skutečnosti oslovuje Boha a vyjednává s ním o záchraně Sodomy, kde žije jeho synovec. Postupně snižuje počet potřebných spravedlivých v Sodomě z padesáti na deset a dostává od Boha slib, že pro deset spravedlivých Sodomu ušetří.

Při čtení příběhu o tom, co se stalo v Sodomě, když dva andělé přišli k Lotovi, aby ho varovali (Gn 19,1–10), vidíme zkaženost a zvrácenost obyvatel města. Bylo to opravdu zkažené místo, podobně jako celé národy kolem. I to byl důvod, proč měli být tito lidé nakonec ze země vyhnáni (viz Gn 15,16).

„Nyní se blížila poslední noc Sodomy. Lidé to však vůbec nepostřehli. Zatímco se andělé přibližovali k místu zkázy, lidé snili o prosperitě a radovánkách. Poslední den byl jako každý jiný, který přišel a odešel. Krajina nesrovnatelné krásy byla zalita paprsky zapadajícího slunce. Lidé dychtící po zábavách bloumali sem a tam a snažili se najít něco, co by je pobavilo.“ (PP 157.158; NUD 69.70)

Bůh nakonec zachránil pouze Lota, jeho manželku a dvě dcery (Gn 19,15), ani ne polovinu z požadovaných deseti spravedlivých. Zeťové, kteří Lotovo varování nebrali vážně, zůstali ve městě (Gn 19,14).

Nádherná země byla poté zničena. Hebrejské sloveso hafak („zničit“, „podvrátit“; doslova „převrátit“, „vyvrátit“) se v této pasáži vyskytuje několikrát (Gn 19,21.25.29) a charakterizuje zničení Sodomy (Dt 29,22; Am 4,11). Jde o to, že země byla vyvrácena. Stejně jako potopa „smetla“ původní stvoření (Gn 6,7), spálení Sodomy je „zničením“ rajské zahrady (Gn 13,10). Zničení Sodomy je předzvěstí destrukce na konci časů (viz Juda 1,7).

**Aplikace**

`Co o Abrahamovi vypovídá jeho „vyjednávání“ s Bohem? Co říká o Bohu jeho ochota Abrahama vyslechnout?`

---

#### Dodatečné otázky k diskuzi

`Jak Abraham zareagoval, když se dověděl o tom, co se stane v Sodomě?`

`Co vedlo Abrahama k tomu, aby smlouval s Bohem?`

`Jak reaguje Hospodin na Abrahamovo smlouvání?`

`Kdo a proč se nakonec zastavil u čísla deset?`

`Myslíš, že by Bůh přistoupil ještě na další „snížení“ počtu spravedlivých potřebných k záchraně Sodomy? Proč?`

`Co vedlo Stvořitele k tomu, že hovoří s Abrahamem o osudu Sodomy?`

`Myslíš, že Hospodin mluvil o konci Sodomy i s Lotem? Proč?`