---
title:  'Syn zaslíbení'
date:  11/05/2022
---

> <p></p>
> 9Pak se ho otázali: „Kde je tvá žena Sára?“ Odpověděl: „Tady ve stanu.“ 10I řekl jeden z nich: „Po obvyklé době se k tobě určitě vrátím, a hle, tvá žena bude mít syna.“ Sára naslouchala za ním ve dveřích stanu. 11Abraham i Sára byli staří, sešlí věkem, a Sáře již ustal běh ženský. 12Zasmála se v duchu a řekla si: „Když už jsem tak sešlá, má se mi dostat takové rozkoše? I můj pán je stařec.“ 13Tu Hospodin Abrahamovi řekl: „Pročpak se Sára směje a říká: ‚Což mohu opravdu rodit, když už jsem tak stará?‘ 14Je to snad pro Hospodina nějaký div? V jistém čase, po obvyklé době, se k tobě vrátím a Sára bude mít syna.“ (Gn 18,9–14)

**Osobní studium**

Poslední scéna obřízky se týkala všech. Obřezán byl nejen Izmael, ale i všichni muži Abrahamovy domácnosti (Gn 17,23–27). Slovo kol („všichni“), se v textu opakuje čtyřikrát (Gn 17,23.27). Toto zahrnutí všech tvoří pozadí, na kterém se Bůh zjevuje Abrahamovi, aby mu potvrdil zaslíbení syna „Izáka“.

`Přečti si texty Gn 18,1–15 a Ř 9,9. Jaké ponaučení o pohostinnosti si bereme z Abrahamova přijetí jeho návštěvníků? Jak si vysvětluješ Boží odpověď na Abrahamovu pohostinnost?`

Není jasné, zda Abraham věděl, kdo tito cizinci jsou (Žd 13,2). Zachází s nimi však, jako by mezi nimi byl sám Bůh. „Seděl za denního horka ve dveřích stanu“ (Gn 18.1). Vzhledem k tomu, že v divočině jsou návštěvníci vzácní, pravděpodobně se chtěl s nimi setkat. Abraham jim „vyběhl“ vstříc (Gn 18,2), přestože mu bylo už 99 let. Jednoho z těchto lidí se oslovil „Panovníku“ – Adonai („můj Pán“; Gn 18,3), což je titul, který se často používá pro Boha (Gn 20,4; Ex 15,17). Obsluhoval je a nechal jim připravit jídlo (Gn 18,6.7). Stál vedle nich, bedlivě sledoval jejich potřeby a byl ochoten jim sloužit (Gn 18,8).

Abrahamovo chování vůči nebeským cizincům se stalo inspirujícím vzorem pohostinnosti (Žd 13,2). Jeho uctivý postoj vyjadřuje podstatu pohostinnosti. Projevování úcty a péče cizím lidem není jen příjemným projevem zdvořilosti. Bible zdůrazňuje, že je to náboženská povinnost, jako kdyby byla zaměřena na samotného Boha (srov. s Mt 25,35–40). Je pozoruhodné, že Bůh se více ztotožňuje s hladovým a potřebným cizincem než se štědrým hostitelem, který ho přijímá.

Na druhé straně návštěva Hospodina v lidském příbytku krásně ilustruje jeho milost a lásku k lidem. Toto Boží zjevení je přípravou na příchod Krista, který opustil svůj nebeský domov a stal se služebníkem, aby člověka zachránil (Fp 2,7.8). Boží zjevení zde je důkazem jistoty platnosti jeho zaslíbení (Gn 18,10). Vidí Sáru schovanou za Abrahamem (Gn 18,10) a zná její nejniternější myšlenky a otázky (Gn 18,12). Ví, že se smála, a její skepse se stává prostorem, kde Bůh splní své slovo.

**Aplikace**

`Uvažuj nad myšlenkou, že „Bůh se více ztotožňuje s hladovým a potřebným cizincem než se štědrým hostitelem, který ho přijímá“. Proč je tak důležité pochopit a pamatovat si tento přístup?`

---

#### Dodatečné otázky k diskuzi

`Proč Abraham přijal ty tři poutníky?`

`Kdy asi zjistil, koho že to pozval na „malé pohoštění“?`

`Jak a proč Sára reagovala na zprávu, že se stane matkou?`

`Proč Sáta zapírala, že se smála?`

`Bůh i dnes ví, co si myslíme a jak reagujeme na jeho slovo. Jaké pocity v tobě toto poznání vzbuzuje? Také někdy zapíráš? Proč?`

`Co museli Abraham a Sára udělat, když uvěřili, že se jim narodí syn?`

`Kdy jsi naposledy dělal něco jen proto, že jsi uvěřil Bohu a jeho slovu?`

`V jakém vztahu jsou víra a činy? Proč je obojí důležité, když jsme spaseni jen a jen vírou?`