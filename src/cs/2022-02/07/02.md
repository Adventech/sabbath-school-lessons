---
title:  'Abrahamova víra'
date:  08/05/2022
---

> <p></p>
> 1Po těchto událostech se stalo k Abramovi ve vidění slovo Hospodinovo: „Nic se neboj, Abrame, já jsem tvůj štít, tvá přehojná odměna.“ 2Abram však řekl: „Panovníku Hospodine, co mi chceš dát? Jsem stále bezdětný. Nárok na můj dům bude mít damašský Elíezer.“ 3Abram dále řekl: „Ach, nedopřáls mi potomka. To má být mým dědicem správce mého domu?“ 4Hospodin však prohlásil: „Ten tvým dědicem nebude. Tvým dědicem bude ten, který vzejde z tvého lůna.“ 5Vyvedl ho ven a pravil: „Pohleď na nebe a sečti hvězdy, dokážeš-li je spočítat.“ A dodal: „Tak tomu bude s tvým potomstvem.“ 6Abram Hospodinovi uvěřil a on mu to připočetl jako spravedlnost. (Gn 15,1–6)

> <p></p>
> 3Co říká Písmo? „Uvěřil Abraham Bohu, a bylo mu to počítáno za spravedlnost.“ 4Kdo se vykazuje skutky, nedostává mzdu z milosti, nýbrž z povinnosti.

> <p></p>
> 9Platí toto blahoslavenství jen pro ty, kdo jsou obřezáni, či také pro ty, kdo nejsou obřezáni? Čteme přece: „Abrahamovi byla víra počítána za spravedlnost.“ (Ř 4,3.4.9)

**Osobní studium**

`Přečti si texty Gn 15,1–21 a Ř 4,3.4.9.22. Jak Abram poznává, co znamená žít vírou? Jaký význam měl obětní obřad, který měl Abram vykonat?`

První Boží odpovědí na Abramovu starost o dědice (Gn 15,1–3) bylo, že bude mít vlastního syna – „vzejde z tvého lůna“ (Gn 15,4). Stejný jazyk používá prorok Nátan k označení potomstva mesiášského krále (2S 7,12). Abram dostal ujištění a „Hospodinovi uvěřil“ (Gn 15,6), protože chápal, že splnění Božího zaslíbení nezávisí na jeho vlastní spravedlnosti, ale na Boží spravedlnosti (Gn 15,6; porovnej s Ř 4,5.6).

Taková představa byla pro Abramovy současníky neobvyklá. Například v náboženství starých Egypťanů vycházelo rozhodnutí soudu ze srovnání počtu spravedlivých skutků člověka a spravedlnosti bohyně Maat, která představovala božskou spravedlnost. Jinými slovy, člověk si „spasení“ musel zasloužit.

V příběhu dále čteme, že Bůh připravil obětní obřad, který měl Abram vykonat. Oběť v podstatě ukazuje na Kristovu smrt za naše hříchy. Lidé jsou spaseni milostí, darem Boží spravedlnosti, symbolizovanou právě oběťmi. Tento konkrétní obřad však přináší Abramovi konkrétní poselství. Draví ptáci, kteří se slétali na obětovaná zvířata (Gn 15,9–11), znamenají, že Abramovi potomci budou v otroctví „čtyři sta let“ (Gn 15,13) neboli čtyři generace (Gn 15,16). Zpátky se vrátí až čtvrtá generace Abramových potomků (Gn 15,16).

Poslední scéna obětního obřadu je dramatická: ukázala se „dýmající pec a mezi těmi rozpůlenými kusy prošla ohnivá pochodeň“ (Gn 15,17). Tento obraz představuje Boží závazek splnit slib daný ve smlouvě – předat zemi Abramovým potomkům (Gn 15,18).

Hranice zaslíbené země „od řeky Egyptské až k řece veliké, řece Eufratu“ (Gn 15,18) nám připomínají hranice rajské zahrady (srovnej s Gn 2,13.14). V tomto proroctví jde tedy o víc než jen o návrat z Egypta a vlast pro Izrael. Na vzdáleném horizontu tohoto proroctví, v Abrahamových potomcích získávajících kenaanskou zemi se vynořuje myšlenka spasení Božího lidu, který se nakonec vrátí do zahrady Eden.

**Aplikace**

`Jak se můžeme naučit zaměřit svůj pohled na Krista a jeho spravedlnost jako na jedinou naději na záchranu? Co se stane, když začneme počítat naše dobré skutky?`