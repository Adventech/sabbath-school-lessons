---
title:  'Smlouva s Abrahamem'
date:  07/05/2022
---

### Texty na tento týden
Genesis 15–19

> <p>Základní verš</p>
> „Abram však řekl: ‚Panovníku Hospodine, co mi chceš dát? Jsem stále bezdětný. Nárok na můj dům bude mít damašský Elíezer.‘“ (Gn 15,2)

V 15. kapitole knihy Genesis se odehrává důležitá událost – Bůh potvrzuje svou smlouvu s Abrahamem. Po smlouvě s Noemem tak jde o druhou smlouvu, o které čteme v Genesis.

Podobně jako smlouva s Noemem, i smlouva s Abrahamem zahrnuje jiné národy, protože jde v konečném důsledku o součást věčné smlouvy, kterou Bůh nabízí celému lidstvu (Gn 17,7; Žd 13,20).

Tato část Abrahamova života je naplněna emocemi – strachem, ale i smíchem. Úzkost a strach prožívá Abram (Gn 15,1), bojí se i Sára (Gn 18,15) a Hagar (Gn 21,17). Abram se však také směje (Gn 17,17), podobně Sára (Gn 18,12) a Izmael (Gn 21,9) si nacházejí důvod k smíchu – nebo spíše k výsměchu. Tyto kapitoly ukazují mimo jiné na citlivost a srdečnost. Abram vášnivě usiluje o záchranu lidí žijících v Sodomě, stará se o Sáru, Hagar i Lota a projevuje pohostinnost vůči cizincům (Gn 18,6).

V tomto kontextu Bůh změní Abramovo jméno, které znamená vznešenost a váženost, na Abrahama „otce hlučícího davu pronárodů“ (Gn 17,5). Vidíme zde tedy další náznaky univerzální podstaty toho, co Bůh plánuje učinit prostřednictvím své smlouvy s Abrahamem.

**Osnova lekce**

V další lekci se budeme věnovat druhé fázi Abrahamova příběhu a jeho zkušenosti s Bohem. Zaměříme se na smlouvu, kterou s ním Bůh uzavřel, i na to, co z ní plynulo.

•	Gn 15,1–6: Abrahamova víra (neděle)

•	Gn 16,1–6: Abrahamovy pochybnosti (pondělí)

•	Gn 17,1–10: Znamení smlouvy (úterý)

•	Gn 18,9–14: Syn zaslíbení (středa)

•	Gn 18,22–32: Lot v Sodomě (čtvrtek

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`