---
title:  'Znamení smlouvy'
date:  10/05/2022
---

> <p></p>
> 1Když bylo Abramovi devětadevadesát let, ukázal se mu Hospodin a řekl: „Já jsem Bůh všemohoucí, choď stále přede mnou, buď bezúhonný! 2Mezi sebe a tebe kladu svou smlouvu; převelice tě rozmnožím.“ 3Tu padl Abram na tvář a Bůh k němu mluvil: 4„Já jsem! A toto je má smlouva s tebou: Staneš se praotcem hlučícího davu pronárodů. 5Nebudeš se už nazývat Abram; tvé jméno bude Abraham. Určil jsem tě za otce hlučícího davu pronárodů. 6Převelice tě rozplodím a učiním z tebe pronárody, i králové z tebe vzejdou. 7Smlouvu mezi sebou a tebou i tvým potomstvem ve všech pokoleních činím totiž smlouvou věčnou, že budu Bohem tobě i tvému potomstvu.

> <p></p>
> 10Znamením mé smlouvy mezi mnou a vámi i tvým potomstvem, kterou budete zachovávat, bude toto: Každý mezi vámi, kdo je mužského pohlaví, bude obřezán. (Gn 17,1–7.10)

> <p></p>
> Znamení obřízky přijal jako pečeť spravedlnosti z víry, kterou měl ještě před obřízkou. Tak se stal otcem všech neobřezaných, kteří věří a jimž je spravedlnost připočtena... (Ř 4,11)

**Osobní studium**

`Přečti si texty Gn 17,1–19 a Ř 4,11. Jaký je duchovní a prorocký význam obřadu obřízky?`

Abrahamova nevěra, jak je vidět v předchozím příběhu (Gn 16), přerušila jeho duchovní cestu s Bohem. Ten v té době mlčel. Nyní Bůh opět k Abrahamovi mluví, sklání se k němu a vrací ho zpět do bodu, kdy s ním uzavřel smlouvu (Gn 15,18).

Tentokrát Bůh dává Abrahamovi i znamení této smlouvy. Teologové dlouho diskutovali o významu obřízky, ale protože tento obřad zahrnuje prolití krve (viz Ex 4,25), dá se chápat v kontextu oběti, což znamená, že mu byla připočtena spravedlnost (viz Ř 4,11).

Důležitá je i skutečnost, že smlouva spojená s obřízkou je popsána výrazy, které poukazují na první mesiášské proroctví (srov. Gn 17,7 s Gn 3,15). Podobnost mezi těmito dvěma texty naznačuje, že Boží slib Abramovi se netýká jen syna a díky němu zrození nového národa, ale obsahuje také duchovní příslib spasení – pro všechny národy země. A zaslíbení „věčné smlouvy“ (Gn 17,7) slibuje oběť potomka ze semene ženy – Ježíše Krista. Ta zajišťuje věčný život všem, kteří vírou Krista přijmou (viz Ř 6,23 a Tt 1,2).

Je zajímavé, že zaslíbení věčnosti je obsaženo i ve změně jmen Abrama a Sáraj. Jména Abram a Sáraj odkazovala jen na jejich současný stav: Abram znamená „vznešený otec“ a Sáraj znamená „moje kněžna“, „princezna“ (Abramova princezna). Změna jejich jmen na „Abraham“ a „Sára“ se týká budoucnosti: Abraham znamená „otec mnoha národů“ a Sára znamená „princezna“, „kněžna“ (pro všechny). Podobně, s trochou ironie, je jméno Izák („bude se smát“) připomínkou Abrahamova smíchu (první smích zaznamenaný v Písmu, Gn 17,17). Je to smích vycházející ze skepse, možná z úžasu. Tak či onak, i když Abraham věřil tomu, co mu Hospodin jasně slíbil, stále zápasil s tím, aby ve víře a s důvěrou počkal na uskutečnění.

**Aplikace**

`Jak se můžeme naučit věřit, i když občas s vírou zápasíme, podobně jako Abraham? Proč je důležité, abychom se nevzdali, ačkoli prožíváme období pochybností?`

---

#### Dodatečné otázky k diskuzi

`Jak Stvořitel reagoval na Abrahamovo selhání?`

`Proč Bůh Abrahamovi připomíná, že spolu mají uzavřenou smlouvu?`

`Co vedlo Boha k tomu, že mění Abrahamovi i Sáře jméno? Co tím vyjadřuje?`

`Co to je obřízka a proč ji Stvořitel ustanovil jako znamení smlouvy?`

`V jakém smyslu můžeme brát obřízku jako oběť přinesenou Hospodinu?`

`Jak rozumíš slovům Pavla (Ř 4,11)? Proč je Abraham otcem neobřezaných?`

`Jak je to s potřenou obřízky dnes?`

`Máme i dnes nějaké znamení smlouvy? Proč?`