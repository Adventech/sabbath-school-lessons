---
title:  Misijní příběh
date:   13/05/2022
---

#### Modlitba učitelky

_Andrew McChesney_

Jedna kamaráda ze školy řekla Selině, že by měla uctívat Ježíše. "Musíš jít do sboru, protože Ježíš přichází, a až přijde, vezme si ty, kteří mu patří," řekla jí. Kamarádka také řekla, že na světě existují jen dvě církve - Církev adventistů sedmého dne a jiná církev. Selina, jejíž rodiče nebyli nijak zvlášť věřící, si vybrala druhou církev, protože v její vesnici na severu Botswany měla větší budovu.

Po nějaké době pozval Selinu do sboru církve adventistů její příbuzný, chlapec přibližně v jejím věku. Selinini přátelé z druhé církve ji varovali, aby tam nechodila. "Do té církve nechoď," řekl jeden z nich. "Do své církve se už nevrátíš," řekl jiný. "Proč bych měla opustit svou církev?" zeptala se Selina.

V sobotu ráno šla Selina s chlapcem do sboru. Když dorazili, bohoslužba už začala. Pro Selinu byla tak jiná. Kazatel mluvil s Bohem, jako by mluvil s přítelem. Podání rukou po bohoslužbě ji překvapilo. Jako by ji členové sboru očekávali. Když se dozvěděla, že kazatel povede sérii kázání, přišla do sboru znovu, kde zjistila, že jde o sérii evangelizačních přednášek. S úžasem poslouchala, jak kazatel pomocí slajdů ukazuje, že zvířata z Daniela 7 představují světová království až došel k Ježíšově druhému příchodu. Po skončení přednášek se už do své bývalé církve nevrátila. Nechala se pokřtít a připojila se k Církvi adventistů.

Selina Oreneile Nkwae vyrostla a stala se učitelkou. Ze všeho nejvíc toužila učit děti o Ježíši na adventistické škole. Žádná adventistická škola však v její oblasti neexistovala, a tak 34 let učila na státních školách. Po odchodu do důchodu se horlivě modlila za to, jak být dobrým Božím svědkem, a vedla několik evangelizačních akcí, které vyústily v řadu křtů. Nemohla však zapomenout na svou touhu učit na adventistické škole.

Jednoho dne uviděl její manžel v novinách inzerát, v němž hledali učitele pro novou adventistickou školu ve Francistownu. Selina se přihlásila a byla přijata na základní školu Eastern Gate, která byla postavena díky darům třinácté soboty v roce 2015. Bůh vyslyšel její modlitby. "Každodenní modlitbou všech učitelů je, aby v nás děti viděly Boží charakter," řekla Selina.
