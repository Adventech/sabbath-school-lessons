---
title:  'Abram a Lot'
date:  03/05/2022
---

> <p></p>
> 7Proto došlo k rozepři mezi pastýři stáda Abramova a pastýři stáda Lotova. Tehdy v zemi sídlili Kenaanci a Perizejci. 8Tu řekl Abram Lotovi: „Ať nejsou rozepře mezi mnou a tebou a mezi pastýři mými a tvými, vždyť jsme muži bratři. 9Zdalipak není před tebou celá země? Odděl se prosím ode mne. Dáš-li se nalevo, já se dám napravo. Dáš-li se ty napravo, já se dám nalevo.“ 10Lot se rozhlédl a spatřil celý okrsek Jordánu směrem k Sóaru, že je celý zavlažován, že je jako zahrada Hospodinova, jako země egyptská. To bylo předtím, než Hospodin zničil Sodomu a Gomoru. 11Proto si Lot vybral celý okrsek Jordánu a odtáhl na východ. Tak se od sebe oddělili. 12Abram se usadil v zemi kenaanské a Lot se usadil v městech toho okrsku a stanoval až u Sodomy. (Gn 13,7–12)

**Osobní studium**

`Přečti si text Gn 13,1–18. Co nás tento příběh učí o důležitosti povahy člověka a správného charakteru?`

Abram se vrací na místo, ze kterého odešel, jako by jeho cesta do Egypta byla jen nešťastnou objížďkou. Boží příběh s Abramem pokračuje tam, kde se zastavil při jeho první cestě do zaslíbené země. Abramovou první zastávkou se stal Bét-el (Gn 13,3), stejně jako při jeho předchozí cestě (Gn 12,3–6). Abram se kál, vrátil se, „vstoupil do sebe“ a znovu byl z něho Abram, muž víry.

Abramovo opětovné spojení s Bohem se projevuje i na jeho vztahu k lidem. Je to vidět podle toho, jak zvládá se synovcem Lotem problém, který se týká využívání země. Je to sám Abram, kdo navrhuje mírovou dohodu a nechává Lota, aby si vybral jako první (Gn 13,9.10). Jedná se o akt velkorysosti, který svědčí o Abramově laskavé povaze.

Skutečnost, že si Lot vybral pro sebe nejlepší část, dobře zavlažovanou pláň (Gn 13,10.11), bez jakýchkoli obav z hříšnosti svých budoucích sousedů (Gn 13,13), ukazuje něco o jeho chamtivosti a charakteru. Důraz na to, že Lot „si vybral“ (Gn 13,11), připomíná předpotopní lidi, kteří si také „brali“, po čem zatoužili (viz Gn 6,2).

Naproti tomu Abramův krok byl aktem víry. Abram si nevybral zemi sám, byla mu dána z Boží milosti. Na rozdíl od Lota, motivovaného sobeckými touhami, se Abram začal na zemi dívat až na Boží příkaz (Gn 13,14). Teprve když se Abram oddělí od Lota, Bůh k němu znovu promluví (Gn 13,14). Ve skutečnosti je to první zmínka, že Bůh mluví k Abramovi od volání v Uru. „Poté, co se Lot od něho oddělil, řekl Hospodin Abramovi: ‚Rozhlédni se z místa, na němž jsi, pohlédni na sever i na jih, na východ i na západ, neboť celou tu zemi, kterou vidíš, dám tobě a tvému potomstvu až navěky‘“ (Gn 13,14.15). Bůh vyzývá Abrama, aby si tuto zem prošel a tím ji přijal: „Teď projdi křížem krážem tuto zemi, neboť ti ji dávám“ (Gn 13,17).

Hospodin však dává jasně najevo, že je to on, Bůh, kdo dává zemi Abramovi. Je to dar milosti, který Abram musí přijmout vírou, která vede k poslušnosti. Je to pouze Boží dílo, které dává vše, co Hospodin Abramovi slíbil (viz Gn 13,14–17).

**Aplikace**

`Jak se můžeme naučit být laskaví a velkorysí k druhým, i když oni k nám takoví nejsou?`

---

#### Dodatečné otázky k diskuzi

`Proč se musel Abram a Lot rozejít?`

`Co vedlo Abrahama k tomu, že nevybírá jako první on, ale dává přednost Lotovi?`

`Jak zareagoval Lot na Abrahamův návrh? Co tím o sobě prozradil?`

`Stalo se ti, že raději sobecky volil sám, než by ses poradil s Bohem? Jaký byl výsledek?`

`Jak můžeme my bojovat s chamtivostí, která se snaží ovládnout i nás?`

`Co prožil Abraham poté, co se od něj Lot oddělil? Jak na jeho velkorysou nabídku Lotovi zareagoval Stvořitel?`

`Proč je spolehnutí na Hospodina víc než země, která vypadá jako zahrada Hospodinova?`

`S jakými pokušeními jsi v posledních dnech bojoval?`