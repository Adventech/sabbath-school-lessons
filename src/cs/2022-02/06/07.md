---
title:  'Podněty k zamyšlení'
date:  06/05/2022
---

Přečtěte si první část 12. kapitoly „Abrahamův příklad“ z knihy Na úsvitu dějin (PP 134–136; NUD 56–58).

„Kristova církev má být požehnáním a její členové mají být požehnáni tím, že žehnají druhým. Bůh si vybírá lidi nejen proto, aby je přijal za své syny a své dcery, ale také proto, aby jejich prostřednictvím dal světu světlo. Když si Hospodin vyvolil Abrahama, nešlo jen o to, aby byl mimořádným Božím přítelem, ale aby byl prostředníkem vzácných a zvláštních výsad, které chtěl dát Pán okolním národům. Měl být světlem uprostřed morální tmy ve svém okolí.

Kdykoli Bůh požehná své děti světlem a pravdou, neznamená to jen, že ony mohou mít dar věčného života, ale i to, že jejich okolí bude duchovně osvíceno... Vy jste solí země. A když Bůh používá své dětí jako sůl, neslouží to jen k jejich vlastní záchraně, ale také mohou být prostředníky při záchraně ostatních. [...]

Svítíte jako živé kameny v Boží stavbě? [...] Nemáme pravé náboženství, pokud pro nás není rozhodující při každém našem jednání či podnikání. Měli bychom mít praktickou zbožnost, která bude nedílnou součástí celého našeho života. V srdci bychom měli mít proměňující Kristovu milost. Potřebujeme mnohem méně sebe a více Ježíše.“ (RC 205)

**Otázky k rozhovoru**

`1. 	Uvažuj o požehnání Abrama: „Požehnám tě... Staň se požehnáním!“ (Gn 12,2) Co znamená být požehnaný? Jak můžeme být jako lidé, kteří slouží stejnému Bohu jako Abram, požehnáním pro lidi kolem nás?`

`2. 	Co bylo špatného na Abramově poloviční lži ohledně jeho sestry-manželky? Co je horší – lhát, nebo říkat část pravdy, přičemž stále v podstatě lžeme?`

`3. 	Přečtěte si znovu Abramovu odpověď na nabídku krále Sodomy (Gn 14,21–23). Z čeho vyplývala jeho reakce? Jak důležité ponaučení si můžeme vzít z tohoto příběhu? Nebyl by Abram omluven, kdyby se rozhodl přijmout královu nabídku?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Čím tě obohatilo tvoje soukromé studium Bible během týdne?`

`Zjistil jsi během týdne něco, co ti brání mít s Bohem ještě intimnější vztah? Jak s touto překážkou naložíš?`

`V čem ti Abraham nejvíc imponuje? Proč právě v tom?`

`Potěšilo tě dnes něco během naší diskuze? Co a proč?`