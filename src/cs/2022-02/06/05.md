---
title:  'Koalice nepřátel'
date:  04/05/2022
---

> <p></p>
> 11Útočníci pak pobrali všechno jmění Sodomy a Gomory i všechny potraviny a odtáhli. 12Vzali s sebou též Abramova synovce Lota s jeho jměním, sídlil totiž v Sodomě, a odtáhli. 13Tu přišel uprchlík a pověděl o tom Hebreji Abramovi, který bydlel při božišti Emorejce Mamreho, bratra Eškólova a bratra Anérova; ti byli s Abramem spjati smlouvou. 14Když Abram uslyšel, že jeho bratr byl zajat, vytrhl se svými třemi sty osmnácti zasvěcenci, zrozenými v jeho domě, a sledoval útočníky až k Danu. 15V noci se pak proti nim se svými služebníky rozestavil a pobíjel je a pronásledoval až po Chóbu, jež je na sever od Damašku. 16Všechno jmění přinesl zpět a nazpět přivedl též svého bratra Lota s jeho jměním, i ženy a lid. 17Když se vracel po vítězství nad Kedorlaómerem a nad králi, kteří stáli na jeho straně, vyšel mu vstříc král sodomský k dolině Šáve, což je Dolina královská. (Gn 14,11–17)

**Osobní studium**

`Co je důležitého na tom, že válka popsaná v úvodních verších vypukla bezprostředně po darování zaslíbené země? Co nás tento příběh učí o Abramovi?`

Jedná se o první válku zaznamenanou v Písmu (Gn 14,2). Koalice čtyř armád z Mezopotámie a Persie bojovala proti koalici pěti kenaanských armád včetně králů Sodomy a Gomory (Gn 14,8). Je zřejmé, že šlo o velký vojenský konflikt (Gn 14,9). Tato válka souvisela se skutečností, že se kenaanské národy vzbouřily proti svým babylonským vládcům (Gn 14,4.5). I když příběh odkazuje na konkrétní historický konflikt, načasování této „globální“ války těsně po Božím daru zaslíbené země Abramovi dává této události také mimořádný duchovní význam.

Zapojení tolika národů ze země Kenaan naznačuje, že sporná otázka v tomto konfliktu se týkala vlády nad zemí. Je ironií, že Abramův tábor, který byl v podstatě jedinou opravdu zainteresovanou stranou, jelikož byl jediným skutečným vlastníkem půdy, byl zároveň jedinou silou, která zpočátku zůstávala mimo konflikt.

Důvodem Abramovy neutrality bylo, že Abram nenabyl zaslíbenou zemi silou zbraní ani promyšlenými politickými strategiemi. Abramovo království bylo Božím darem. Jediný důvod, proč Abram zasáhl, byl osud jeho synovce Lota, který byl během bojů zajat (Gn 14,12.13).

„Abraham se od jednoho z uprchlíků dověděl o neštěstí, které potkalo jeho synovce. Projevil mu svoji náklonnost a rozhodl se, že ho vysvobodí. Hledal Boží radu a zároveň se připravoval na válku.“ (PP 135; NUD 57)

Abram však nenapadl celou koalici. Pravděpodobně provedl jen rychlou noční akci, během níž se svými bojovníky zaútočil na tábor, ve kterém věznili Lota, a podařilo se mu ho zachránit. Abram jako věrný Boží muž projevil velkou odvahu a sílu. Jeho vliv v regionu nepochybně rostl. Lidé mohli pozorovat jeho jednání a dozvědět se více také o Bohu, kterému sloužil.

**Aplikace**

`Jaký vliv mají naše činy na ostatní? Jaké poselství o své víře vysíláme svými činy?`

---

#### Dodatečné otázky k diskuzi

`Jaký spor řešila válka, která vypukla krátce poté, co se Abraham dověděl, jakou zemi dá Hospodin jeho potomkům?`

`Proč se Abraham nezapojil do první bitvy v této válce dvou koalic?`

`Jak tato válka zasáhla Lota? Proč se do ní zapojil?`

`Kdy a proč začal Abraham uvažovat o tom, že se zapojí do bojů?`

`Proč se Abraham nejprve doptával Hospodina, jak se má zachovat?`

`Jak je možné, že Abraham vyhrál bitvu proti přesile?`