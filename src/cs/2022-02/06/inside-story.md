---
title:  Misijní příběh
date:   06/05/2022
---

#### Vysněné manželství

_Julia Bondarenko_

Den, kdy Rút udělala první krok k tomu, aby se stala misionářkou, byl den, ve kterém odevzdala svůj život Ježíši a nechala se pokřtít. V té době chodila ve Spojených státech do sedmé třídy.

V osmé třídě byla požádána, aby uklízela ve svém sboru Církve adventistů sedmého dne. O úklidu ve sborech nic nevěděla, a tak místo toho sedla ke klavíru. Když hrála a zpívala o svém Spasiteli, představovala si lidi z různých zemí, jak sedí v lavicích, a v její mysli se zformovala zbožná touha vzít si muže, který by hrál a zpíval s ní. Ale kdo by to mohl být?

Když bylo Rút patnáct let, sledovala svou čerstvě provdanou sestru, která přijela domů z líbánek, jak vklouzla do svatebních šatů, zakryla si rukama oči a vzlykala. Rút se rozhodla, že se jí podobná situace nestane, a začala si sestavovat seznam žádoucích vlastností svého budoucího manžela. Její matka, která se o seznamu dozvěděla, moudře řekla: "Rút, ty se také musíš stát takovou ženou, jakou by ten muž mohl chtít." Rút se začala s modlitbou snažit získat ty vlastnosti, které očekávala také od svého muže. Ale kdo by to mohl být?

Těsně před nástupem na Andrewsovu univerzitu byla Rút krátce zasnoubená, ale zásnuby zrušila. O několik měsíců později ukončila další vztah, když zjistila, že tento muž ve stejné době chodil i s jinou.

Tu zimu byla Rút na ženské koleji a čekala, až půjde zpívat koledy, když kamarádka vykřikla: "Tamhle je Emil Moldrik! Pojďme k němu do auta!" "Kdo?" Rút se zeptala. "Ty to nevíš?" odpověděla jí kamarádka. "Zpívá, hraje na varhany a chce se stát pastorem." Rút si pomyslela: To je on!

Několik následujících hodin zpívala Rút soprán a Emil tenor. V srdci cítila novou radost a nemohla se přestat dívat do jeho očí. Věřila, že oči jsou oknem do srdce, a jeho oči byly tak laskavé a čisté. Emil při zpěvu opětoval Rútin pohled a příštího večera ji pozval na rande.

Dnes jsou Emil a Rút Moldrikovi manželé téměř 60 let a slouží Bohu ve více než 15 zemích, kde jako misionáři zpívají a hrají na hudební nástroje. Emil hraje na 12 nástrojů včetně pily a autoharfy (akordová citera). Jen na Ukrajinu manželé zavítali desetkrát a vedli zde kurzy manželství, angličtiny a biblická setkání.

Když Rút vzpomíná na den, kdy zpívala a hrála v prázdném sboru, chválí Boha za splnění svého snu. "Opravdu jsem zpívala a hrála po celém světě, takže Bůh vyslyšel mé modlitby," říká.

_Tento misijní příběh ilustruje duchovní misijní cíl č. 7 strategického plánu Církve adventistů sedmého dne "I Will Go" (Půjdu): "Pomáhat mládeži a mladým dospělým klást Boha na první místo a být příkladem v biblickém pohledu na svět."_
