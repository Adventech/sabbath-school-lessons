---
title:  'Desátek pro Malkísedeka'
date:  05/05/2022
---

> <p></p>
> 18A šálemský král Malkísedek přinesl chléb a víno; byl totiž knězem Boha nejvyššího. 19Požehnal mu: „Požehnán buď Abram Bohu nejvyššímu, jemuž patří nebesa i země. 20Požehnán buď sám Bůh nejvyšší, jenž ti vydal do rukou tvé protivníky.“ Tehdy mu dal Abram desátek ze všeho. 21Pak řekl Abramovi král Sodomy: „Dej mi lidi, a jmění si nech.“ 22Abram však sodomskému králi odvětil: „Pozdvihl jsem ruku k přísaze Hospodinu, Bohu nejvyššímu, jemuž patří nebesa i země, 23že z ničeho, co je tvé, nevezmu nitku ani řemínek k opánkům, abys neřekl: ‚Já jsem učinil Abrama bohatým.‘ 24Sám nechci nic, jen to, co snědla družina, a podíl pro muže, kteří šli se mnou; Anér, Eškól a Mamre, ti ať vezmou svůj podíl.“ (Gn 14,18–24)

**Osobní studium**

`Uvažuj o textech Gn 14,18–24 a Žd 7,1–10. Kdo byl Malkísedek? Proč dal Abram desátek knězi, který se zjevil neznámo odkud?`

Nečekané zjevení se trochu záhadného Malkísedeka se nám může zdát neobvyklé nebo dokonce nepatřičné. Není tomu tak. Nejprve Abramovi poděkovali kenaanští králové, nyní on projeví vděčnost tomuto knězi prostřednictvím desátku.

Malkísedek pochází z města Šálem, což znamená „mír“ – příhodné jméno uprostřed nepokojů a válek.

Přípona sedek (cedek, „spravedlnost“) se ve jménu Malkísedeka objevuje jako kontrast ke jménům králů Sodomy (Bera – „ve zlu“) a Gomory (Birše – „v podlosti“). V tomto kontextu jejich jména velmi silně vyjadřují podstatu jejich jednání (Gn 14,2).

Malkísedek se objevuje jako protiklad násilí a zla, které představují ostatní kenaanští králové. Tato pasáž obsahuje také první biblický odkaz na slovo „kněz“ (Gn 14,18). Spojení Malkísedeka s „nejvyšším Bohem“ (Gn 14,18), kterého Abram nazývá Hospodinem (Gn 14,22), jasně naznačuje, že Abram vnímal Malkísedeka jako kněze Boha, kterému Abram sloužil. Malkísedek byl pozemským představitelem Boha mezi lidmi té doby.

Malkísedek jedná jako kněz. Podává Abramovi „chléb a víno“. Toto spojení často odkazuje na čerstvě lisovanou hroznovou šťávu (Dt 7,13 a 2Pa 31,5), která se znovu objevuje v souvislosti s dáváním desátků. Kromě toho také Abramovi žehná (Gn 14,19).

Abram mu mezitím „dal desátek ze všeho“ (Gn 14,20) jako reakci na jednání Nejvyššího Boha, Stvořitele, „jemuž patří nebesa i země“ (Gn 14,19). Toto pojmenování odkazuje na úvod příběhu o stvoření (Gn 1,1), kde výraz „nebesa a země“ znamená úplnost nebo „vše“. Desátek je zde chápán jako výraz vděčnosti Stvořiteli, který je vlastníkem všeho (Žd 7,2–6; porovnej s Gn 28,22). Paradoxně věřící chápe desátek ne jako dar Bohu, ale jako dar od Boha, protože Bůh je dárcem všeho.

**Aplikace**

`Proč je akt „vrácení“ desátku silným ukazatelem víry a zároveň velkým činem budujícím víru?`