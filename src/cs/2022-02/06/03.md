---
title:  'Pokušení Egypta'
date:  02/05/2022
---

> <p></p>
> 10I nastal v zemi hlad. Tu Abram sestoupil do Egypta, aby tam pobyl jako host, neboť na zemi těžce doléhal hlad. 11Když už se chystal vejít do Egypta, řekl své ženě Sáraji: „Vím dobře, že jsi žena krásného vzhledu. 12Až tě spatří Egypťané, řeknou si: ‚To je jeho žena.‘ Mne zabijí a tebe si ponechají živou. 13Říkej tedy, žes mou sestrou, aby se mi kvůli tobě dobře dařilo a abych tvou zásluhou zůstal naživu.“ […] 17Ale faraóna a jeho dům ranil Hospodin velikými ranami kvůli Abramově ženě Sáraji. 18Farao tedy Abrama předvolal a řekl: „Jak ses to ke mně zachoval? Proč jsi mi nepověděl, že to je tvá žena? 19Proč jsi říkal: ‚To je má sestra‘? Vždyť já jsem si ji vzal za ženu. Tady ji máš, vezmi si ji a jdi!“ 20A farao o něm vydal svým lidem příkaz. Vyhostili jej i jeho ženu se vším, co měl. (Gn 12,10–13.17–20)

**Osobní studium**

`Uvažuj o úvodním příběhu (Gn 12,10–20). Co vedlo Abrama do Egypta? Jak bys porovnal morální zásady Abrama a faraóna?`

Je ironií, že Abram, který právě doputoval do zaslíbené země, se rozhodl odejít do Egypta, protože „v zemi nastal hlad“ (Gn 12,10). Ve staroegyptských textech nacházíme důkazy o tom, že lidé z Kenaanu v době hladu do Egypta odcházeli. Ve sbírce „Moudrost faraona Merikareho“, která pochází z období Středního království (2060–1700 př. Kr.), jsou lidé pocházející z Kenaanu označováni jako „bídní Asijci“ (aamu) a charakterizováni jako „zoufalí […] trpící nedostatkem vody […] nepřebývající na jednom místě, putující za jídlem z místa na místo“. (LICHTHEIM Miriam, Ancient Egyptian Literature, Volume I: The Old and Middle Kingdoms. Berkeley, CA: University of California Press, 1973, str. 103, 104)

Pokušení Egypta bylo pro starověké Izraelity často velkým problémem (Nu 14,3; Jr 2,18). Egypt se tak stal postupně symbolem lidí, kteří důvěřují více lidem než Bohu (2Kr 18,21; Iz 36,6.9). Ve srovnání se zemí hladu vypadal Egypt jako dobré místo k přebývání. A to i přes výzvu, kterou Abram slyšel od Hospodina.

Abram, který opouští Kenaan, je protikladem Abrama, který opustil Ur. Dříve byl Abram představen jako člověk víry, který vychází z Ur, protože poslouchá Boží volání. Nyní však Abram opouští zaslíbenou zemi z vlastní vůle. Dříve se Abram spoléhal na Boha, nyní se chová jako člověk stavějící na vlastní zkušenosti, jako manipulativní a neetický politik, který spoléhá jen sám na sebe.

„V Egyptě se prokázalo, že Abraham nebyl prost lidské slabosti. Sára byla ‚žena krásného vzhledu‘ (Gn 12,11). Abraham nepochyboval o tom, že Egypťané budou po krásné cizince toužit a že zavraždí jejího manžela. Myslel si, že se neproviní lží, když představí Sáru jako svou sestru, neboť byla dcerou jeho otce, i když ne jeho matky.“ (PP 130; NUD 55)

Abraham projevil nedůvěru v Boží ochranu a nedostatek té víry a odvahy, o které během svého života podal tolik jedinečných důkazů.

Vidíme tedy, že i velký Boží muž může udělat chyby a padnout. Ale Bůh ho přesto neopouští. Když Nový zákon hovoří o Abrahamovi jako o příkladu spasení z milosti, znamená to přesně to – milost. Protože pokud by spasení nebylo z milosti, Abraham by neměl žádnou naději. A my společně s ním.

**Aplikace**

`Co by nás tento příběh měl naučit o tom, jak snadné je i pro věrné křesťany vybočit ze správné cesty? Proč neposlušnost nikdy není dobrá volba?`

---

#### Dodatečné otázky k diskuzi

`Co přivedlo Abrahama do Egypta?`

`Proč prosil svou ženu, aby lhala a říkala, že je jeho sestra?`

`Jak zareagoval Hospodin, když si farao chtěl vzít Sáru za manželku?`

`Bůh potrestal faraona a ne Abrahama. Nebyla to nespravedlnost? Proč?`

`Jak Bůh hodnotí to, že Abraham opustil zemi, do které ho přivedl?`

`V jakých situacích máme i my chuť „sestoupit do Egypta“? Proč?`

`Co děláš, když vezmeš budoucnost do vlastních rukou a dopadne to zle?`

`Jak roli hraje v tomto egyptském příběhu Boží milost? Kdo všechno ji zažil?`