---
title:  'Problémy s modloslužbou'
date:  01/06/2022
---

> <p></p>
> 1I řekl Bůh Jákobovi: „Vstaň a vystup do Bét-elu, usaď se tam a udělej tam oltář Bohu, který se ti ukázal, když jsi prchal před svým bratrem Ezauem.“ 2Jákob tedy řekl svému domu i všem, kteří byli s ním: „Zbavte se cizích bohů, které máte mezi sebou! Očisťte se, převlékněte si šat, 3budeme putovat do Bét-elu. Chci tam udělat oltář Bohu, který mi odpověděl v den mého soužení a byl se mnou na cestě, kterou jsem šel.“ 4Odevzdali tedy Jákobovi všechny cizí bůžky, které u sebe měli, i všechny náušnice a Jákob je zakopal pod posvátným stromem u Šekemu. 5Potom táhli dál. Na okolní města padl děs Boží; proto Jákobovy syny nepronásledovali. (Gn 35,1–5)

**Osobní studium**

`Přečti si text Gn 34,30–35,15. Co se na základě popsaných událostí můžeme naučit o pravém uctívání?`

Bezprostředně po Jákobově stížnosti, že jeho synové porušili mír s Kenaanci, a po jejich pokárání (Gn 34,30) Bůh naléhavě vyzývá Jákoba, aby opustil Šekem a vrátil se do Bét-elu. Bůh tam chce s Jákobem obnovit svou smlouvu. Jákob hned po příchodu do Bét-elu staví Hospodinu oltář.

První Jákobovou reakcí na Boží příkaz je pokyn, aby jeho lid odložil kenaanské modly, které byly ukořistěny při plenění města Šekem, a domácí bohy, které ukradla Ráchel (Gn 31,19.32). To je klíčové pro myšlenku obnovy smlouvy s Bohem.

Tyto modly si lidé uchovávali navzdory závazku, který učinil Jákob před Hospodinem. Aby Jákob skutečně unikl vlivu Kenaanu, nestačilo mu vyjít z něj. Musel odstranit modly nejen z tábora, ale lidé se jich museli vzdát i ve svých srdcích.

Proces pokání nespočívá na nějakém fyzickém přesunu z místa na místo, nebo dokonce z jedné církve do druhé. Nejdůležitější je, abychom se zbavili modlářství, které je součástí našeho srdce. Modly si totiž můžeme vytvořit téměř z čehokoli.

Když Jákob poslechne Boha a postupuje podle jeho příkazu, Bůh nakonec zasáhne a „děs Boží“ (Gn 35,5) zachvátí všechny lidi kolem, takže se vůbec nikdo neodváží zaútočit na Jákoba a jeho syny. Jákob a „všechen lid, který byl s ním“ (Gn 35,6), jsou nyní připraveni uctívat Boha. Jde o náznak, že v rodině došlo ke sjednocení. Jákob dává tomuto místu jméno El Bét-el (Gn 35,7; ČSP), což je připomínka snu o žebříku a znamení, že spojení mezi nebem a zemí, které bylo nějakou dobu přerušeno, se nyní zase obnovilo.

Text klade důraz spíše na Boha Bét-elu než na samotné místo. Bůh připomíná Jákobovi jeho nové jméno „Izrael“ (Gn 35,10), a to s dvojím příslibem, které toto jméno přináší. Jákobovo požehnání znamená jednak plodnost, což se projeví rozmnožením národa a splněním zaslíbení o Mesiášovi (Gn 35,11), a také poukazuje na zaslíbenou zemi (Gn 35,12).

**Aplikace**

`Jakými nenápadnými a nenásilnými způsoby si modlářství může najít cestu do našich srdcí? Co lze proti tomu dělat?`

---

#### Dodatečné otázky k diskuzi

`S jakou výzvou se na Jákoba obrací Hospodin?`

`Proč se má Jákob s rodinou vrátit do Bételu? Co tam měl dělat?`

`Jaké nebezpečí by jeho rodině hrozilo, kdyby zůstal v Šekemu?`

`Co se rozhodl udělat Jákob ještě před cestou do Bételu?`

`Proč se měli všichni zbavit „cizích bůžků“? (A existuji i nějací necizí bůžci?)`

`Proč zakopali i „náušnice“? O jaké šperky šlo?`

`Jak rozumíš slovům: „Na okolní města padl děs Boží.“`

`Myslíš, že i my můžeme mít nějaké „cizí bůžky“? Pokud ano, jaké?`