---
title:  'Setkání bratrů'
date:  30/05/2022
---

> <p></p>
> 1Potom se Jákob rozhlédl a vidí, že přichází Ezau a s ním čtyři sta mužů. I rozdělil zvlášť děti Lejiny a Rácheliny a obou otrokyň. 2Dopředu postavil otrokyně a jejich děti, za ně Leu s jejími dětmi a Ráchel s Josefem dozadu. 3Sám se ubíral před nimi a sedmkrát se poklonil až k zemi, než k svému bratrovi přistoupil. 4Ezau se k němu rozběhl a objal ho, padl mu kolem krku a políbil ho; oba zaplakali. (Gn 33,1–4)

**Osobní studium**

Z místa Peníel („Tvář Boží“; viz Gn 32,31), kde Jákob prožil svou velkou zkušenost s Bohem, se Jákob nyní přesouvá na místo setkání se svým bratrem. Po dvaceti letech odloučení ho Jákob vidí přicházet se čtyřmi sty muži (Gn 33,1). Jákob má obavy, a proto připravuje sebe i svou rodinu na všechno, co se může stát.

`Přečtěte si text Genesis 33. Jaká je spojitost mezi Jákobovou zkušeností, když viděl Boží tvář v Peníelu, a jeho zkušeností, když se má podívat do tváře svého bratra? Jak by mělo naše setkání a náš vztah s Bohem ovlivňovat náš vztah s „bratry“, ať už jde o kohokoli?`

Jákob se sedmkrát klaní před svým bratrem (Gn 33,3), kterého opakovaně nazývá „můj pán“ (Gn 33,8.13.15) a označuje se za jeho „otroka“ (Gn 33,5; porovnej s Gn 32,5.19.21). Je příznačné, že sedm Jákobových úklonů odráží sedm požehnání jeho otce (viz Gn 27,27–29). Zároveň každým úklonem jakoby obrací požehnání svého otce. Přestože se národy, kmeny a synové jeho matky (tedy i bratr Ezau) měli podle otcovského požehnání klanět Jákobovi, nyní je to Jákob, kdo se klaní před svým bratrem.

Zdá se, jako by Jákob chtěl splatit dluh svému bratrovi a vrátit mu požehnání, které mu ukradl (viz Gn 33,11). Když Ezau uviděl svého bratra, navzdory všem očekáváním se rozběhl k Jákobovi, a místo toho, aby ho zabil, „objal ho, padl mu kolem krku a políbil ho“ (Gn 33,4).

Později Jákob řekl Ezauovi: „Vždyť smím vidět tvou tvář, a to je, jako bych viděl tvář Boží. Tak přívětivě jsi mě přijal!“ (Gn 33,10). Důvodem Jákobova mimořádného prohlášení je pochopení, že mu Ezau odpustil. Hebrejské sloveso racah „získat přízeň“ (Gn 33,10) je teologický termín označující jakoukoli oběť, která je „příjemná“ a „přijatá“ Bohem. Takové přijetí oběti je projevem Božího odpuštění (Gn 22,27; Am 5,22).

Jákobova zkušenost Božího odpuštění v Peníelu, kde viděl Boží tvář, se nyní opakuje ve zkušenosti bratrova odpuštění. Jákob to vnímá jako setkání s Bohem, jako pohled do Boží tváře. Jákob jako by prožíval druhý Peníel. Jákobovi odpustil Hospodin a nyní mu odpouští i jeho vlastní bratr. Jeho pochopení milosti se prohlubuje o zcela nový rozměr.

**Aplikace**

`Co ses ty sám dozvěděl o milosti na základě odpuštění, které ti projevili lidé kolem?`