---
title:  'Zneuctění Díny'
date:  31/05/2022
---

> <p></p>
> 24Poslechli tedy Chamóra a jeho syna Šekema všichni, kdo měli právo vycházet k bráně jeho města; dal se obřezat každý mužského pohlaví, kdo vycházel k bráně jeho města. 25Ale třetího dne, když byli v bolestech, vtrhli bezpečně do města s mečem v ruce dva Jákobovi synové, Šimeón a Lévi, bratři Díny, a všechny mužského pohlaví povraždili. 26Zavraždili mečem také Chamóra a jeho syna Šekema, vzali z Šekemova domu Dínu a odešli. 27Na pobité potom přišli Jákobovi synové a za poskvrnění své sestry město vyloupili. 28Pobrali jejich brav a skot i jejich osly a co bylo v městě i na poli. 29Zajali všechny jejich děti a jejich ženy a uloupili všechno jejich jmění, vše, co bylo v domě. 30I řekl Jákob Šimeónovi a Lévimu: „Přivedete mě do zkázy, způsobili jste, že vzbuzuji nelibost u obyvatel země, u Kenaanců a Perizejců. Mám málo lidí. Seberou-li se proti mně, pobijí mě a budu vyhuben já i můj dům.“ 31Odvětili: „Což směl s naší sestrou zacházet jako s děvkou?“ (Gn 34,24–31)

**Osobní studium**

Po smíření s bratrem se chce nyní Jákob v klidu usadit v Kenaanu. Jeho cestu tak poprvé charakterizuje slovo šalem („bezpečně“; „bez nehody“; Gn 33,18), které je odvozeno od slova šalom („mír“; „klid“).

Koupil od Kenaanců pozemek (Gn 33,19) a postavil na něm oltář. Vyjadřuje tím svou víru a přesvědčení, že je závislý na Bohu. Každá přinesená oběť byla projevem jeho úcty k Bohu.

Přesto musí Jákob – Izrael – poprvé čelit problémům spojeným s usazením se v zemi. Stejně jako Izák v Geraru s abímelekem (Gn 26,1–33), i Jákob se pokouší najít způsob, jak by mohl žít s Kenaanci.

`Přečtěte si text Genesis 34. Co narušilo Jákobovy plány poklidného života v Kenaanu? Jak reagoval? Co udělal?`

Příběh této hrozné události zdůrazňuje nejednoznačnost postav a jejich činů. Smyslný Šekem, který zneuctí Dínu, je zároveň charakterizován jako ten, kdo ji upřímně miluje a chce se pokusit o nápravu. Je dokonce ochoten podstoupit obřízku.

Mezitím se Šimeon a Lévi, kteří se stavějí do role obránců Boha a jeho přikázání a kteří brání sňatkům s obyvateli Kenaanu (Lv 19,29), uchylují k podvodům a lžím (Gn 34,13) a jsou připraveni zabíjet, plenit a krást (Gn 34,25–27). Jejich jednání bylo nejen odsouzeníhodné (proč nepotrestat jen člověka, který se provinil?), ale mělo potenciál způsobit mnoho dalších problémů.

Jákob velmi usiluje o klid a snaží se vystupovat smířlivě. Když se dozví o znásilnění své dcery, neřekne vůbec nic, mlčí (Gn 34,5). Když se však dozvěděl o hanebném skutku svých synů, otevřeně je kárá a připomíná jim možné následky: „Přivedete mě do zkázy, způsobili jste, že vzbuzuji nelibost u obyvatel země, u Kenaanců a Perizejců. Mám málo lidí. Seberou-li se proti mně, pobijí mě a budu vyhuben já i můj dům“ (Gn 34,30).

**Aplikace**

`V příbězích, které studujeme, opakovaně vidíme podvody i skutky milosti a milosrdenství. Co se z toho dovídáme o lidské povaze?`