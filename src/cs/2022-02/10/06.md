---
title:  'Smrt Ráchel'
date:  02/06/2022
---

> <p></p>
> 16Potom z Bét-elu odtáhli. A když už byli nedaleko Efraty, Ráchel porodila; měla však těžký porod. 17Když těžce rodila, pravila jí porodní bába: „Neboj se, máš zase syna!“ 18Ve chvíli, kdy umírala a život z ní unikal, pojmenovala ho Ben-óni (to je Syn mého zmaru), ale otec ho nazval Ben-jamín (to je Syn zdaru). 19Ráchel umřela a byla pohřbena u cesty do Efraty, což je Betlém. 20Jákob nad jejím hrobem postavil pamětní sloup, a to je památník Ráchelina hrobu až dodnes. (Gn 35,16–20)

**Osobní studium**

`Přečti si text Gn 35,15–29. S jakými dalšími trápeními se Jákob setkal v rámci své nefunkční rodiny?`

Jakmile Jákob opustí Bét-el, tři vzájemně propojené události předznamenají poslední krok jeho cesty do zaslíbené země: Jákobovi se narodil poslední syn, Ráchel zemřela a Rúben, Jákobův prvorozený syn Leji, spal s Jákobovou konkubínou. Ačkoli text neuvádí, proč se mladík dopustil něčeho tak zlého, mohlo jít o to, že chtěl nějakým způsobem pošpinit narození Jákobova posledního syna a znevážit památku Ráchel. To prostě nevíme.

Narození Jákobova posledního syna je spojeno s Betlémem (Gn 35,19), který je na hranicích zaslíbené země. Toto narození je prvním splněním Božího zaslíbení týkajícího se budoucnosti Izraele. Porodní bába prorocky osloví Ráchel právě těmi slovy, kterými Bůh uklidnil Abrahama: „Neboj se“ (Gn 35,17; porovnej s Gn 15,1).

Je důležité, že Jákob mění jméno, které umírající Ráchel dala svému synovi – Ben-óni, což znamená „Syn mého zmaru“, aby vyjádřila svou bolest, na Ben-jamín, „Syn pravé ruky“, což možná naznačuje směr na jih, aby vyjádřil svou naději na zaslíbenou zemi a vše, co Bůh řekl, že udělá pro svůj lid.

V této době měl však Rúben sexuální vztah s Bilhou, konkubínou svého otce a Ráchelinou služkou (Gn 35,25; Gn 30,3). Nevíme, proč to udělal, ale jde o další příklad lidské zkaženosti.

Je překvapující, že Jákob na toto hrozné provinění nereaguje, i když se o tom dozvěděl (Gn 35,22). Možná v tomto bodě svého života Jákob důvěřuje Bohu, že splní své slovo navzdory hříchu a zlu, které se kolem něho občas děje.

Právě takové vyznání víry vyplývá z výčtu dvanácti Jákobových synů, kteří stojí u zrodu izraelského národa (Gn 35,22–26). Jak ještě uvidíme, nejedná se o nejsympatičtější a nejlaskavější lidi. Přes všechny problémy, všechny dysfunkce, dokonce i naprosté zlo, jako byl Rúben s Bilhou, se však skrze tuto rodinu měla naplnit Boží vůle – bez ohledu na to, jaká tato rodina ve skutečnosti byla.

**Aplikace**

`I přes lidské chyby Bůh nakonec naplní své záměry. Představ si, co by se stalo, kdyby lidé s Bohem spolupracovali a poslouchali ho. O co méně bolesti a utrpení by se odehrálo a o co snáze, rychleji a přímočařeji by se naplňovala Boží vůle!`