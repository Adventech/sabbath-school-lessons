---
title:  'Podněty k zamyšlení'
date:  03/06/2022
---

Přečtěte si 18. kapitolu „Jákobův noční zápas“ z knihy Na úsvitu dějin (PP 195–203; NUD 89–92).

„Jákobova zkušenost během oné noci zápasu a úzkosti představuje soužení, jímž bude muset projít Boží lid těsně před druhým příchodem Ježíše Krista. [...]

Stejnou zkušenost prožije Boží lid ve svém závěrečném zápase s mocnostmi zla. Bůh vyzkouší jejich víru, vytrvalost a důvěru v Boží moc. Satan se je bude snažit zastrašit myšlenkou, že jejich hříchy jsou příliš velké, než aby mohly být odpuštěny. Když se ohlédnou zpět na svůj život, jejich naděje pohasne. U vědomí Boží milosti a svého upřímného pokání se však budou dovolávat Božích zaslíbení. Jejich víra neztroskotá proto, že jejich modlitby nebudou okamžitě vyslyšeny. Z jejich nitra bude tryskat prosba: ‚Nepustím tě, dokud mi nepožehnáš‘ (Gn 32,27). [...]

Jákobův příběh je ujištěním, že Bůh nezavrhne ty, kdo byli svedeni k hříchu, ale v upřímném pokání se k němu vrátili. Bůh svého služebníka poučil, že pouze Boží milost mu může dát požehnání, po němž prahne. Tak tomu bude i s těmi, kdo žijí v posledních dnech. Ve vší své bezmocnosti a nicotě musíme důvěřovat v zásluhy ukřižovaného a zmrtvýchvstalého Spasitele. Nikdo, kdo si bude takto počínat, nezahyne.“ (PP 201–203; NUD 91.92)

**Otázky k rozhovoru**

`1. 	Proč je Jákobova slabost příležitostí pro Boží milost? Jak souvisí Jákobova zkušenost se slovy apoštola Pavla: „Když jsem sláb, jsem silný“ (2K 12,10)?`

`2. 	Proč podle vás Bible odhaluje tolik nepěkných podrobností o životě mnoha svých postav? Co z toho vyplývá? Jaké poučení si z toho můžeme vzít?`

`3. 	Uvažujte o problémech modlářství. Jaké jsou nejvýraznější modly, idoly naší kultury, naší civilizace? Jak se můžeme ujistit, že neuctíváme nic jiného a nikoho jiného než Hospodina?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

11