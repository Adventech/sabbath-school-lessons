---
title:  Misijní příběh
date:   03/06/2022
---

#### Dvojí odpověď na modlitbu

_Andrew McChesney_

Student prvního ročníku teologie běžel do bohoslužebné místnosti na Zaocké adventistické univerzitě jižně od Moskvy v Rusku. Padl na kolena a modlil se: "Pane, proč mi žehnáš? Jsem tak hříšný."

Dvacetiletý Vadim Anťušin cítil zdrcující pocit své nehodnosti Božího požehnání. Cítil se nehodný studia na univerzitě i povolání stát se pastorem adventistů sedmého dne. Právě začal první semestr výuky a chvíli předtím nečekaně obdržel dar ve výši 100 dolarů. Byla to pro něj významná částka. "Pane, nejsem hoden těchto peněz," modlil se Vadim. "Ty jsi zajistil všechny mé potřeby a nic mi nechybí. Ukaž mi, co mám s těmi penězi udělat." Vadim vyměnil americké dolary za ruské rubly a po odevzdání desátků mu zbylo 6 000 rublů.

Vadim se připojil k malé skupině studentů, kteří se jednou týdně scházeli k modlitbám, a o několik dní později uslyšel, jak jeden ze studentů prosí o modlitby za svou finanční situaci. Vadim mlčky naslouchal. Studenta neznal a nevěděl, kolik peněz potřebuje na školné. Ten večer se Vadim vrátil do modlitebny, aby se pomodlil. "Pane," řekl, "rád bych dal peníze svému spolužákovi. Prosím, požehnej tomuto plánu podle své vůle."

Druhý den si Vadim stáhl stranou svého spolužáka, aby si s ním soukromě promluvil.

"Kolik peněz potřebuješ na studium?" zeptal se ho.

"Šest tisíc rublů," odpověděl spolužák.

Vadim byl ohromený - uvědomil si, že Bůh vyslyšel jeho modlitby. A nejen to, Bůh vyslyšel i modlitby jeho spolužáka. Vadim radostně předal šest tisíc rublů svému ohromenému spolužákovi a oba se objali.

O dva roky později se tento spolužák stal jedním z Vadimových nejlepších přátel.

"Hodně jsme toho spolu prožili a on mi v mnoha ohledech pomohl," řekl Vadim v jednom rozhovoru. "Díky Bohu, že jsem získal takového přítele. Díky Bohu, že se stará o naše potřeby dlouho předtím, než si vůbec uvědomíme, že nějakou potřebu máme. Dříve než požádáme, On ví, co nám má dát a skrze koho to má dát. Hlavní je Mu důvěřovat."

"Ten, který v nás působí svou mocí, je schopen učinit nesrovnatelně mnohem více než cokoli, oč prosíme nebo si představujeme. 21Jemu buď sláva v církvi a v Kristu Ježíši ve všech dobách na věky věků! Amen." (Efezským 3,20.21).
