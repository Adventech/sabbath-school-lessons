---
title:  'Zápas s Bohem'
date:  29/05/2022
---

> <p></p>
> 23A té noci vstal, vzal obě své ženy i obě své služky a jedenáct svých synů a přebrodil se přes Jabok. 24Vzal je a převedl je přes potok se vším, co měl. 25Pak zůstal Jákob sám a tu s ním kdosi zápolil, dokud nevzešla jitřenka. 26Když viděl, že Jákoba nepřemůže, poranil mu při zápolení kyčelní kloub, takže se mu vykloubil. 27Neznámý řekl: „Pusť mě, vzešla jitřenka.“ Jákob však odvětil: „Nepustím tě, dokud mi nepožehnáš.“ 28Otázal se: „Jak se jmenuješ?“ Odpověděl: „Jákob.“ 29Tu řekl: „Nebudou tě už jmenovat Jákob (to je Úskočný), nýbrž Izrael (to je Zápasí Bůh), neboť jsi jako kníže zápasil s Bohem i s lidmi a obstáls.“ 30A Jákob ho žádal: „Pověz mi přece své jméno!“ Ale on odvětil: „Proč se ptáš na mé jméno?“ A požehnal mu tam. 31I pojmenoval Jákob to místo Peníel (to je Tvář Boží), neboť řekl: „Viděl jsem Boha tváří v tvář a byl mi zachován život.“ 32Slunce mu vzešlo, když minul Penúel, ale v kyčli byl chromý. (Gn 32,23–32)

**Osobní studium**

`Brzy po odchodu od Lábana prožívá Jákob další zkušenost s Bohem. Ví, že ho čeká setkání s bratrem Ezauem, který má s sebou „čtyři sta mužů“ (Gn 32,7). Jákob se vroucně modlí k Bohu a vyznává: „Nejsem hoden veškerého tvého milosrdenství a vší tvé věrnosti, které jsi svému služebníku prokázal“ (Gn 32,11). Zdá se, že Jákob skutečně začal chápat podstatu milosti. Jak Hospodin odpověděl na jeho volání?`

`Přečti si texty Gn 32,23–32 a Oz 12,3.4. V čem spočívá duchovní význam tohoto úžasného příběhu?`

Jákob má ze setkání s Ezauem pochopitelné obavy. Je zoufalý a ze všech sil se snaží ochránit svoji rodinu. Na noc se utáboří, a vtom se stane něco neočekávaného. Napadne ho „kdosi“ („nějaký muž“; ČSP; Gn 32,25). Jedná se o výraz, který může mít různé významy evokující božskou přítomnost (viz Iz 53,3). Daniel takto odkazoval na nebeského knížete Míkaela (Da 10,5). Stejným způsobem Jozue označuje „velitele Hospodinova zástupu“ (Joz 5,13–15).

Uprostřed zápasu s neznámým začalo být Jákobovi zřejmé, že se potýká se samotným Bohem. Je to znát i z jeho slov: „Nepustím tě, dokud mi nepožehnáš“ (Gn 32,27). Jeho pevné přidržování se Boha a odmítání pustit se ho, odhaluje i Jákobovu vášnivou touhu po odpuštění a uspořádání vztahu s Hospodinem.

„Jákob teď jasně viděl chybu, která ho přivedla k hříchu, jehož se dopustil, když získal právo prvorozenství podvodem. Nedůvěřoval Božím zaslíbením, ale chtěl svým vlastním úsilím uskutečnit to, co by Bůh vykonal v pravý čas a svým vlastním způsobem.“ (PP 197.198; NUD 90)

Důkazem odpuštění byla změna Jákobova jména. Zatímco jméno Jákob odkazovalo na jeho úskočnost, jeho nové jméno mělo být znamením vítězství. „Nebudou tě už jmenovat Jákob (to je Úskočný), nýbrž Izrael (to je Zápasí Bůh), neboť jsi jako kníže zápasil s Bohem i s lidmi a obstáls“ (Gn 32,29).

**Aplikace**

`Jaká je tvoje zkušenost se „zápasem“ s Bohem? Jak se takový zápas může projevovat? Proč je někdy důležité, abychom měli tento druh zkušeností?`