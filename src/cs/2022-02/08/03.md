---
title:  'Hospodin si opatří'
date:  16/05/2022
---

> <p></p>
> 7Tu Izák řekl svému otci Abrahamovi: „Otče?“ Abraham řekl: „Tady jsem, synu.“ Izák řekl: „Zde je oheň a dříví, ale kde je beránek k zápalné oběti?“ 8Abraham odpověděl: „Bůh si opatří beránka k zápalné oběti, můj synu...“

> <p></p>
> 14A Abraham pojmenoval ono místo: „Hospodin opatří“. Odtud se dodnes říká: „Na hoře Hospodinově se opatří.“ 15Hospodinův anděl zavolal z nebes na Abrahama podruhé 16a řekl: „Při sobě jsem přísahal, je Hospodinův výrok: Protože jsi učinil tuto věc a neodepřel jsi mi svého jediného syna, 17proto tě jistě požehnám a tvé símě velice rozmnožím jako nebeské hvězdy a jako písek na mořském břehu. Tvé símě zdědí bránu svých nepřátel. 18Ve tvém semeni si budou žehnat všechny národy země, protože jsi mne uposlechl.“ (Gn 22,7.8.14–18; ČSP)

**Osobní studium**

`Jak podle úvodních veršů (Gn 22,7.8.14–18; ČSP) Bůh splnil své zaslíbení, že se postará? O co se postaral?`

Když se Izák ptal na obětní zvíře, Abraham odpověděl velmi neobvykle: „Bůh si opatří beránka k zápalné oběti, můj synu“ (Gn 22,8; ČSP). Hebrejská slovesná forma však může také znamenat „Bůh se poskytne jako beránek“. Sloveso „poskytnout se“ (jire-lo) se používá způsobem, který může znamenat „poskytnout sebe“.

Tento příběh odhaluje podstatu plánu spasení, v němž samotný Hospodin trpí a platí trest za naše hříchy!

`Uvažuj o textech J 1,1–3 a Ř 5,6–8. Jak nám tyto verše pomáhají porozumět tomu, co se stalo na kříži, jehož předobrazem byla oběť na hoře Mórija?`

Události na hoře Mórija se odehrály dlouho před Ježíšovým ukřižováním. Abraham uviděl, že se „jeden beran zachytil za rohy v houštině“ (Gn 22,13; ČSP). Tento beránek ukazoval přímo na Ježíše. On je tím, koho „uviděl“ Abraham, jak vysvětluje později: „Na hoře Hospodinově se uvidí“ (Gn 22,14). Sám Ježíš poukázal na Abrahamovo prorocké vyjádření, když řekl: „Váš otec Abraham zajásal, že spatří můj den; spatřil jej a zaradoval se“ (J 8,56).

„Úzkost, kterou během ponurých dnů této hrozné zkoušky Abraham prožil, dopustil Bůh proto, aby mohl patriarcha pochopit něco z velké oběti, kterou přinese Bůh pro vykoupení lidstva. Žádná jiná zkouška nemohla Abrahamovi způsobit taková vnitřní muka jako obětování jeho syna. Bůh vydal svého Syna na hrůzyplnou a potupnou smrt.“ (PP 154; NUD 68)

**Aplikace**

`Jak nám příběh z hory Mórija pomáhá lépe porozumět tomu, co se stalo na kříži a co Bůh za nás vytrpěl? Jaká by měla být naše odpověď na to, co pro nás Bůh vykonal?`