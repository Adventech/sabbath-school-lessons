---
title:  'Manželka pro Abrahama'
date:  19/05/2022
---

> <p></p>
> Izák pak uvedl Rebeku do stanu své matky Sáry. Vzal si ji a stala se jeho ženou. A zamiloval si ji. Tak našel útěchu po smrti své matky. (Gn 24,67)

> <p></p>
> 1Abraham si vzal opět ženu; jmenovala se Ketúra. 2Porodila mu Zimrána a Jokšána, Medána a Midjána, Jišbáka a Šúacha. 3Jokšán zplodil Šebu a Dedána. Synové Dedánovi byli Ašúrejci a Letúšejci a Leumejci. 4Midjánovi synové byli Éfa a Efer a Chanók, Abída a Eldáa. Ti všichni jsou synové Ketúřini. 5Abraham však všechno, co měl, odkázal Izákovi. 6Synům svých ženin, které měl, dal dary a ještě za svého života je poslal od svého syna Izáka pryč na východ, do země východní. 7Toto jsou léta Abrahamova života, jichž se dožil: sto sedmdesát pět let. 8I zesnul Abraham a zemřel v utěšeném stáří, stár a sytý dnů, a byl připojen k svému lidu. (Gn 25,1–8)

**Osobní studium**

`Jaký význam mají podle úvodních veršů poslední události v Abrahamově životě?`

Po Sářině smrti se Abraham znovu oženil. Určitě i on našel útěchu, podobně jako Izák (Gn 24,67). V mysli patriarchy však musela být určitě stále živá vzpomínka na Sáru.

Totožnost jeho nové manželky však není jasná. Skutečnost, že kronikář spojuje Ketúřiny syny se syny Hagar bez uvedení Ketúřina jména však naznačuje, že by to mohla být (jak někteří naznačují) Hagar. Je také důležité, že Abraham zachází se syny obou žen stejně: posílá je pryč, daleko od Izáka, aby se vyhnul jakémukoli duchovnímu vlivu, a jasně rozlišuje mezi svým synem se Sárou a ostatními syny.

Zatímco „všechno, co měl, odkázal Izákovi“ (Gn 25,5), synům svých ženin (konkubín; ČSP) „dal dary“ (Gn 25,6). Text může naznačovat, že Ketúřino postavení bylo podobné jako postavení Hagar. To, že Ketúra může být Hagar, také vysvětluje jemnou narážku na památku Sáry dříve, než došlo k jeho manželství s Ketúrou – Hagar.

Zajímavé je, že ve verších Gn 25,1–4.12–18 je uveden nejen seznam dětí, které měl Abraham s Ketúrou, ale také seznam Izmaelových dětí. Cílem genealogie následující po Abrahamově manželství s Ketúrou, která mu dala šest synů, v porovnání s jeho dalšími dvěma syny (Izákem a Izmaelem), je pravděpodobně poskytnout bezprostřední důkaz o plnění Božího zaslíbení, že Abraham bude otcem mnoha národů.

Druhý rodokmen se týká potomků Izmaela, ze kterého vyšlo dvanáct kmenů (srovnej s Gn 17,20), tedy stejně jako později z Jákoba (Gn 35,22–26). Boží smlouva se však týkala Izákova potomstva (Gn 17,21), ne Izmaelova – v tom je Písmo velmi jasné.

O Božím požehnání svědčí i zpráva o Abrahamově smrti, která je vsunuta mezi dva rodokmeny (Gn 25,7–11). Odhaluje splnění Božího zaslíbení, které dal Abrahamovi mnoho let předtím. Hospodin tehdy Abrahamovi slíbil, že bude pohřben „v utěšeném stáří“ (Gn 15,15), „stár a sytý dnů“ (srovnej s Kaz 6,3).

Hospodin tedy zůstal věrný svým zaslíbením milosti, která dal svému služebníkovi Abrahamovi. Patriarchovu víru Písmo popisuje jako výborný, ne-li nejlepší příklad spasení z víry ve Starém zákoně (viz Ř 4,1–12).

**Aplikace**

`Čím tě inspiruje Abrahamův životní příběh? Co na něm nejvíc obdivuješ?`

---

#### Dodatečné otázky k diskuzi

`Abraham se po smrti Sáry znovu žení. Co si o tom myslíš?`

`Abraham posílá všechny své „další“ syny pryč na východ. Co tím sleduje?`

`Bůh slíbil, že bude Abraham otcem mnoha národů. Jak se tento slib naplnil?`

`Abraham zemřel „stár a sytý dnů“. Jak tomu rozumíš?`

`Co myslí Bible tím, že „byl připojen ke svému lidu“?`

`Chtěl bys také být jednou „připojen ke svému lidu“? Proč?`

`Co si myslíš o novém manželství lidí, kterým zemřel jejich první partner?`

`Co mají tito lidé udělat, aby jejich nový vztah nerozhádal jejich první rodinu s tou druhou?`