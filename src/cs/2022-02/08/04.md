---
title:  'Sářina smrt'
date:  17/05/2022
---

> <p></p>
> 1Sára byla živa sto dvacet sedm let; to jsou léta Sářina života. 2Zemřela v Kirjat-arbě, což je Chebrón v kenaanské zemi. Abraham přišel, aby nad Sárou naříkal a oplakával ji. 3Pak od zemřelé vstal a promluvil k Chetejcům: 4„Jsem tu u vás host a přistěhovalec. Dejte mi u vás do vlastnictví hrob, kam bych zemřelou pohřbil.“ 5Chetejci Abrahamovi odpověděli: 6„Slyš nás, pane. Jsi mezi námi jako kníže Boží; pochovej svou zemřelou v nejlepším z našich hrobů. Nikdo z nás ti neodepře svůj hrob, abys mohl zemřelou pohřbít.“ (Gn 23,1–6)

**Osobní studium**

Ve verši Gn 22,23 se dozvídáme o narození Rebeky, která se později stala manželkou Izáka (Gn 24). Podobně zpráva o smrti a pohřbení Abrahamovy manželky Sáry (Gn 23) předchází jeho manželství s Ketúrou. (Gn 25,1–4).

`Přečtěte si Genesis 23. kapitolu. Jaké poselství přináší příběh Sářiny smrti a pohřbu v souvislosti s naplněním Božího zaslíbení Abrahamovi?`

Zmínka o smrti Sáry bezprostředně po příběhu o obětování Izáka může naznačovat, že na ni události, při kterých její syn téměř přišel o život, měly velký vliv. Sára byla vlastně také součástí „zkoušky“, které byl vystaven její manžel, podobně jako byla spolu s ním při jeho selhání (Gn 12,11–13).

Sára nebyla typem člověka, který by mlčel o důležitých nebo znepokojivých skutečnostech (srovnej s Gn 16,3–5; Gn 18,15; Gn 21,9.10). Její nepřítomnost a mlčení v příběhu obětování Izáka, a dokonce její smrt po této dramatické události, hovoří o její zainteresovanosti v celém příběhu více, než by o tom mluvila její fyzická přítomnost. I zmínka o jejím vysokém věku (Gn 23,1), která koresponduje s Abrahamovým stářím (Gn 24,1), ukazuje důležitost Sáry v celém příběhu.

Sára je totiž jedinou ženou ve Starém zákoně, u níž se uvádí počet let jejího života. Skutečnost, že se kapitola nezaměřuje na Sářinu smrt, ale na koupi jejího hrobu, zdůrazňuje její propojení se zaslíbenou zemí.

Již zmínka o tom, že zemřela „v kenaanské zemi“ (Gn 23,2), zdůrazňuje důležitost toho, že zemřela v Bohem zaslíbené zemi. Sarah je první z Abrahamova rodu, kdo zemřel a byl pohřben v zemi zaslíbené. Abrahamovy obavy z toho, že je zde „host a přistěhovalec“ (Gn 23, 4), i jeho intenzivní jednání s Chetejci ukazují, že Abraham měl nejen zájem o získání hrobu, ale především o řešení trvalého bydlení v zemi.

**Aplikace**

`Uvažuj o verši Gn 23,6. Jakou pověst měl podle tohoto textu Abraham? Jak to může souviset s úkolem, který mu svěřil Hospodin?`