---
title:  Misijní příběh
date:   20/05/2022
---

#### Dvě setkání od Boha

_Theda Pienaar_

Než vycestuji, mám ve zvyku se Boha ptát, zda je cesta podle jeho vůle. Žiji v Irsku, zatímco moje rodina žije v Jihoafrické republice a sestra v Namibii. Navštěvuji je přibližně jednou ročně. V letadle si čtu Bibli, knihy Ellen Whiteové a Příručku pro studium Bible v sobotní škole. Do tašky si také vždy dám Cestu ke Kristu. Knihy zkracují cestu a vedou k zajímavým kontaktům. Pokaždé, když cestuji, stane se něco zajímavého.

Když jsem jednou na letišti v irském Dublinu čekala na let, dala jsem se do řeči s mužem, který seděl vedle mě. Ukázalo se, že pracuje jako speciální detektiv irské policie a každé dva až tři měsíce cestuje domů za rodinou do Kapského Města v Jihoafrické republice. Zatímco jsme čekali, až budem moci nastoupit do letadla, povídali jsme si o životě. V letadle si vedle mě sedla mladá žena a hned se dala do řeči. "Přijela jsem pozdě na letiště a tak tak jsem stihla letadlo," řekla. "Jsem tak vystresovaná!"

"Bůh věděl, že potřebujete stihnout toto letadlo," řekla jsem.

Mluvila jsem o tom, jak Bůh jedná v našich životech, když mu to dovolíme.

Těsně před startem letuška mladé ženě řekla, že si sedla na špatné místo. A komu jinému by mělo patřit, než tomu policistovi. "Není to zajímavé?" Řekla jsem mu, když si sedl vedle mě. "Věřím, že Bůh dělá věci z nějakého důvodu."

"Vy věříte v Boha?" zeptal se muž.

Zeptal se na mé náboženské vyznání a já jsem řekla, že jsem Adventistka sedmého dne. "Není to zvláštní?" řekl. "Moje žena se mě už mnoho let snaží obrátit na víru. Je také Adventistkou sedmého dne."

"Jsem nadšená, že vás poznávám," řekla jsem. A taky jsem byla.

Mluvili jsme o spasení a já mu dala výtisk knihy Cesta ke Kristu. "Moje žena se mě snaží přimět, abych si ji přečetl," řekl. "Teď si ji už určitě přečtu."

Moje dvě setkání byla tak pozoruhodná. S policejním detektivem se ledy prolomily ještě předtím, než jsme nastoupili do letadla. Také jsem se dokázala zmínit o Bohu ženě, která seděla na špatném sedadle. Irsko je velmi sekulární země a není snadné mluvit s lidmi o křesťanství. Bůh mi však poskytl dvě příležitosti ještě předtím, než se letadlo odlepilo od země.
