---
title:  'Manželka pro Izáka'
date:  18/05/2022
---

> <p></p>
> 1Abraham byl stařec pokročilého věku. Hospodin mu ve všem požehnal. 2I řekl Abraham služebníku, správci svého domu, který vládl vším, co mu patřilo: „Polož ruku na můj klín. 3Zavazuji tě přísahou při Hospodinu, Bohu nebes a Bohu země, abys nebral pro mého syna ženu z dcer Kenaanců, mezi nimiž sídlím. 4Půjdeš do mé země a do mého rodiště a vezmeš odtamtud ženu pro mého syna Izáka.“ 5Služebník mu na to odvětil: „Co když mě ta žena nebude chtít následovat sem, do této země? Mám tvého syna zavést zpátky do země, z níž jsi vyšel?“ 6Abraham řekl: „Chraň se tam mého syna zavést! 7Hospodin, Bůh nebes, který mě vzal z domu mého otce a z mé rodné země, promluvil ke mně a přísahal mi, že tuto zemi dá mému potomstvu; on sám vyšle před tebou svého posla, a ty budeš moci vzít odtamtud ženu pro mého syna. 8Kdyby tě snad ta žena nechtěla následovat, budeš své přísahy zproštěn. Jen tam mého syna nezaváděj!“ 9I položil služebník ruku na klín svého pána Abrahama a odpřisáhl mu to. (Gn 24,1–9)

**Osobní studium**

`Genesis 24 vypráví příběh o svatbě Izáka po smrti Sáry. Tyto dva příběhy spolu souvisí. Proč Abrahamovi tak velmi záleželo na tom, aby si jeho syn nevzal za ženu Kenaanku?`

V předchozí kapitole jsme se dozvěděli o Abrahamově úsilí získat půdu, ve které by pohřbil svou manželku. Jeho úsilí souviselo s Božím slibem, že jeho potomkům dá zaslíbenou zemi. Nyní Abraham trvá na tom, aby se ani Izák neusadil mimo zaslíbenou zemi (Gn 24,7.8). Izák si přivádí svou nevěstu do Sářina stanu a v Rebece nachází „útěchu po smrti své matky“ (Gn 24,67). Tato zmínka nás vrací zpět k Sářině smrti a poukazuje na Izákovu bolest ze ztráty matky.

Příběh je plný modliteb a naplnění modliteb a je obohacen o lekce o Boží prozřetelnosti a lidské svobodě. Začíná Abrahamovou modlitbou. Přísaha „při Hospodinu, Bohu nebes a Bohu země“ (Gn 24,3) činí z této modlitby vyznání, že Bůh je Stvořitel (Gn 1,1; Gn 14,19) s přímým vlivem na narození Abrahamových potomků včetně samotného Mesiáše.

Tento „Hospodin, Bůh nebes“, který vyvedl Abrahama z domu jeho otce, pošle svého „posla“ – „anděla“ (ČSP) z nebe (Gn 24,7). Bůh ovládající vesmír, povolá anděla, který zachránil Izáka na hoře Mória (Gn 22,11), aby vedl zúčastněné i v otázce Izákova manželství.

Abraham však počítá s možností, že mladá žena neodpoví na Boží volání. Přestože je Bůh mocný, nenutí lidi, aby ho poslouchali. Přestože Božím plánem pro Rebeku je, aby následovala Elíezera, má svobodu volby. Je tedy možné, že Rebeka odmítne vzít si Izáka. A pokud by se tak rozhodla, nikdo ji nebude k takovému kroku nutit.

Vidíme zde tedy další příklad velkého tajemství: Bůh nám lidem dává svobodnou vůli. Dává nám svobodu rozhodovat se. Svobodu, po které nebude šlapat. (Pokud by to udělal, nešlo by o svobodnou vůli.) A navzdory realitě lidské svobodné vůle a mnoha špatným rozhodnutím, která lidé se svou svobodnou vůlí dělají, můžeme důvěřovat, že Boží láska a dobrota nakonec zvítězí.

**Aplikace**

`Proč je útěchou vědět, že ačkoli ne všechno, co se děje, je Boží vůlí, je stále svrchovaným vládcem? Jak nám proroctví (například Da 2) potvrzují tuto skutečnost?`

---

#### Dodatečné otázky k diskuzi

`Proč se Abraham tak angažuje v tom, koho si Izák vezme za manželku?`

`Co v té době zřejmě Izák prožíval?`

`Mají rodiče i dnes vybírat dětem jejich životní partnery? Proč si to myslíš?`

`V jakém případě měl být Elíezer zproštěn přísahy, kterou dal svému pánu?`

`Co nám tento příběh prozrazuje o Božím vztahu k naší svobodné volbě?`

`Jak můžeme věřit, že Boží láska nakonec zvítězí, navzdory naší svobodné vůli a našim špatným rozhodnutím?`

`Co prožil Izák, když mu Elíezer přivedl Rebeku?`

`Jakou roli hraje ve tvém životě přísaha (slib)? Proč?`