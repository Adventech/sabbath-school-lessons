---
title:  'Hora Mórija'
date:  15/05/2022
---

> <p></p>
> 1Po těch událostech chtěl Bůh Abrahama vyzkoušet. Řekl mu: „Abrahame!“ Ten odvětil: „Tu jsem.“ 2A Bůh řekl: „Vezmi svého jediného syna Izáka, kterého miluješ, odejdi do země Mórija a tam ho obětuj jako oběť zápalnou na jedné hoře, o níž ti povím!“ 3Za časného jitra osedlal tedy Abraham osla, vzal s sebou dva své služebníky a svého syna Izáka, naštípal dříví k zápalné oběti a vydal se k místu, o němž mu Bůh pověděl. 4Když se Abraham třetího dne rozhlédl a spatřil v dálce to místo, 5řekl služebníkům: „Počkejte tu s oslem, já s chlapcem půjdeme dále, vzdáme poctu Bohu a pak se k vám vrátíme.“ 6Abraham vzal dříví k oběti zápalné a vložil je na svého syna Izáka; sám vzal oheň a obětní nůž. A šli oba pospolu. 7Tu Izák svého otce Abrahama oslovil: „Otče!“ Ten odvětil: „Copak, můj synu?“ Izák se otázal: „Hle, oheň a dříví je zde. Kde však je beránek k zápalné oběti?“ 8Nato Abraham řekl: „Můj synu, Bůh sám si vyhlédne beránka k oběti zápalné.“ A šli oba spolu dál. (Gn 22,1–8)

**Osobní studium**

`Přečti si texty Gn 22,1–13 a Žd 11,17. Jaký význam měla popisovaná zkouška? Jaká ponaučení vyplývají z této ohromující události?`

22. kapitola Genesis se stala klasikou světové literatury a inspirovala nejen teology, ale i filozofy a umělce. Význam Boží zkoušky je však obtížné pochopit. Vždyť Boží výzva Abrahamovi byla v příkrém rozporu s pozdějším biblickým zákazem lidských obětí (Lv 18,21). A nejen to. Boží příkaz šel přímo proti zaslíbení věčné smlouvy o množství Abrahamova potomstva (Gn 15,5). Abraham totiž věřil, že smlouva se naplní právě prostřednictvím Izáka.

`Proč ho tedy Bůh vyzval, aby Izáka obětoval? Proč ho zkoušel tak ohromujícím způsobem?`

Biblický pojem „zkoušet“ (v hebrejštině nissa) zahrnuje dvě protikladné myšlenky. Hovoří o soudu, který zjišťuje, co se nachází v srdci „zkoušeného“ (Dt 8,2; srov. s Gn 22,12), a zároveň přináší ujištění o Boží milosti vůči „zkoušeným“ (Ex 20,18–20).

`Abrahama přivádí víra v Boha k tomu, že riskuje ztrátu „budoucnosti“ (svého potomstva). A protože mu důvěřuje, udělá to, co Bůh požaduje, bez ohledu na to, jak nepochopitelně se celá situace jeví. Vždyť co je víra, ne-li důvěra v to, co nevidíme nebo čemu zcela nerozumíme?`

V otázce víry nejde primárně o naši schopnost dávat Bohu a obětovat se mu, i když i to nepochybně důležité je (Ř 12,1). Tím nejdůležitějším je však naše schopnost důvěřovat Bohu a přijímat jeho milost s vědomím, že si ji ničím nemůžeme zasloužit.

Tato pravda se potvrdila v následujících událostech. Všechny Abrahamovy činy, jeho horlivost, jeho strastiplná cesta se synem, dokonce ani jeho připravenost poslechnout a nabídnout Bohu to nejlepší ze sebe, ho nemohly zachránit. Proč? Protože sám Hospodin poskytl na zamýšlenou oběť berana, který ukazoval na jedinou Abrahamovu naději na záchranu – na Ježíše.

Abraham tedy určitě pochopil podstatu milosti. Nezachraňují nás naše skutky pro Boha, ale Boží dílo pro nás (Ef 3,8; porovnej s Ř 11,33). To samozřejmě není v rozporu se skutečností, že máme konat skutky víry, jak to ve svém životě dělal právě Abraham (viz Jk 2,2–23).

**Aplikace**

`Čím tě inspiruje a k čemu tě vede uvažování o příběhu Abrahama a Izáka na vrchu Mórija? Jak se projevuje víra ve tvém životě?`