---
title:  'Jeden jazyk'
date:  26/04/2022
---

> <p></p>
> 1Celá země byla jednotná v řeči i v činech. 2Když táhli na východ, nalezli v zemi Šineáru pláň a usadili se tam. 3Tu si řekli vespolek: „Nuže, nadělejme cihel a důkladně je vypalme.“ Cihly měli místo kamene a asfalt místo hlíny. 4Nato řekli: „Nuže, vybudujme si město a věž, jejíž vrchol bude v nebi. Tak si učiníme jméno a nebudeme rozptýleni po celé zemi.“ (Gn 11,1–4)

**Osobní studium**

`Proč se podle úvodního textu (Gn 11,1–4) snažili lidé z „celé země“ sjednotit? Z čeho vycházela jejich jednota?`

Vyjádření „celá země“ se týká poměrně malého počtu lidí, kteří žili po potopě. Důvod tohoto spojení je očividný: chtějí postavit věž, aby mohli dosáhnout do nebes (Gn 11,4). Jejich opravdovým záměrem bylo zaujmout místo samotného Boha, Stvořitele. Je příznačné, že popis lidských pohnutek a činů v tomto příběhu odráží Boží záměry a činy popsané ve zprávě o stvoření: „řekli si“ (Gn 11,3.4; porovnej s Gn 1,6.9.14); „nadělejme“ („udělejme“; ČSP; Gn 11,3.4; porovnej s Gn 1,26). Text vyjadřuje jejich záměr velmi jasně: „Tak si učiníme jméno“ (Gn 11,4). Tento výraz se používá výhradně k popisu Božího jednání (Iz 63,12.14).

Stručně řečeno, stavitelé věže měli ambice nahradit Boha – Stvořitele. Asi není těžké uvědomit si, kdo je inspiroval (viz Iz 14,14). I vzpomínka na potopu v jejich projektu určitě sehrála svou roli. Stavějí vysokou věž, aby přežili další povodeň, kdyby nějaká přišla i přes Boží zaslíbení. V souvislosti s výstavbou města Bábel (Babylon) se v babylonské tradici zachovaly zmínky o potopě, ačkoli jsou značně zkreslené. Babylonského ducha tedy vyjadřuje snaha o dosažení nebes a přivlastnění si Boží moci.

Proto je příběh o babylonské věži tak důležitým motivem i v knize Daniel. Odkaz na zemi Šineár, který uvádí příběh o babylonské věži (Gn 11,2), se znovu objevuje na začátku knihy Daniel a označuje místo, kam Nebúkadnesar přivezl část posvátných nádob z jeruzalémského chrámu (Da 1,2). Uvažování charakteristické pro „Babylon“ je vyjádřeno na různých místech knihy Daniel. Nejjasněji je formulováno v souvislosti se zlatou sochou, která byla postavena pravděpodobně na stejném místě, na stejné „rovině“. Daniel ve svých viděních konce pozoruje stejný scénář: národy země se shromažďují, aby dosáhly jednoty proti Bohu (Da 2,43; Da 11,43–45; porovnej se Zj 16,15.16), i když zde tento pokus selže, stejně jako při stavbě babylonské věže.

**Aplikace**

`Francouzský existencialistický spisovatel a filosof Albert Camus (1913–1960) ve svých dílech opakovaně vyjadřoval přesvědčení, že hlavní touhou lidstva v dějinách byla snaha „být Bohem“. Čím to je, že se počínaje Adamem a Evou v Edenu (Gn 3,5) neustále necháváme vtahovat do této nebezpečné lži?`