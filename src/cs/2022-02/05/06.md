---
title:  'Rozptýlení jako požehnání'
date:  28/04/2022
---

> <p></p>
> 8I rozehnal je Hospodin po celé zemi, takže upustili od budování města. 9Proto se jeho jméno nazývá Bábel (to je Zmatek), že tam Hospodin zmátl řeč veškeré země a lid rozehnal po celé zemi. (Gn 11,8.9)

> <p></p>
> A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,28)

> <p></p>
> Bůh Noemu a jeho synům požehnal a řekl jim: „Ploďte a množte se a naplňte zemi.“ (Gn 9,1)

**Osobní studium**

`Porovnej úvodní texty (Gn 11,8.9; Gn 1,28 a Gn 9,1). Proč je Boží záměr rozptýlit lidstvo vlastně projevem jeho lásky?`

Božím záměrem a požehnáním pro lidstvo bylo „Ploďte a množte se a naplňte zemi“ (Gn 9,1; porovnej s Gn 1,28). V protikladu k Božímu plánu se stavitelé věže raději drželi spolu, bez jakékoli snahy „naplnit zemi“. Jedním z důvodů, pro který chtěli vybudovat město a věž, bylo: „nebudeme rozptýleni po celé zemi“ (Gn 11,4). Odmítli se přesunout, přemístit, přestěhovat jinam. Možná si mysleli, že spolu budou silnější a významnější („učiníme si jméno“; Gn 11,4), než kdyby se rozešli po celé zemi. A v jistém smyslu měli i pravdu.

`Naneštěstí se společné síly snažili využít ke zlu, ne k dobru. Chtěli si „udělat jméno“, což je přímým odrazem jejich vlastní arogance a hrdosti. Můžeme si být jisti, že kdykoli se lidé postaví otevřeně proti Bohu ve snaze „udělat si jméno“, nedopadne to dobře. Jak jinak by to mohlo skončit?`

Bůh je za troufalost a vzdor potrestal tím, že „lid rozehnal po celé zemi“ (Gn 11,9). Trestem byl tedy přesný opak toho, čeho chtěli dosáhnout.

Je zajímavé, že jméno Bábel, které v novobabylonštině znamená „brána bohů“, souvisí se slovesem balal, které znamená „zmatek“ (Gn 11,9). Jelikož lidé se snažili dosáhnout „brány“ k Bohu – a sami se považovali za Boha –, skončili zmateni a mnohem slabší, než byli dříve.

„Obyvatelé Bábelu se rozhodli ustavit vládu nezávislou na Bohu. Někteří z nich se však báli Hospodina. Kvůli těmto věrným Hospodin odkládal své soudy a dával lidem čas k pochopení jeho pravého charakteru. Boží synové se snažili odvrátit obyvatele Bábelu od jejich záměrů, avšak lidé byli ve své troufalé činnosti namířené proti nebi zcela zajedno. Kdyby v tom mohli bez překážek pokračovat, zdemoralizovali by svět hned v jeho počátcích. Kdyby bylo toto spiknutí tolerováno, zrodila by se mocná síla, aby ze země smetla spravedlnost a s ní i pokoj, štěstí a bezpečí.“ (PP 123; NUD 51)

**Aplikace**

`V čem spočívá nebezpečí snahy „znamenat něco“ nebo „udělat si jméno“?`

---

#### Dodatečné otázky k diskuzi

`Proč musel Bůh lidi „vyhánět“ z Babylóna? Měl na to právo?`

`Co by se stalo, kdyby se lidé usídlili jen v Babylóně?`

`Jak rozumíš tomu, že si tito lidé chtěli „udělat jméno“?`

`Můžeme se i my snažit „udělat si jméno“? Kdy a jak?`

`Už tě někdy Bůh „rozptýlil“, abys získal požehnání? Jak to dopadlo?`

`Jak se z „brány bohů stává zmatek“?`

`Dnes mnoho lidí považuje vědu za „bránu bohů“. V čem je takové očekávání od vědy nebezpečné?`

`Znáš případy, kdy věda škodila a přinášela do života lidí zmatek? Připomeň.`

`Jak se můžeme chránit před pokušením „udělat si jméno“?`