---
title:  Misijní příběh
date:   29/04/2022
---

#### Zázrak v Emirátech

_Gureni Lukwaro_

Pradeep Liyanage o Ježíši nikdy nepřemýšlel, dokud se jeho syn nepřipojil ke klubu Pathfinder ve Spojených arabských emirátech. Třináctiletý chlapec se vrátil domů nadšený z biblických příběhů, které v klubu slyšel. Když Pradeep a jeho žena viděli chlapcovo nadšení a poslouchali příběhy, vzrostla v nich touha dozvědět se více, a tak začali studovat Bibli s Muyi Oyinloye, pastorem Církve adventistů sedmého dne v Šardžá.

Přišel den, kdy Pradeepova manželka a syn odevzdali svá srdce Ježíši a nechali se pokřtít. Pradeep se také chtěl připojit k Církvi adventistů, ale měl hříšný zlozvyk, kterého se nebyl schopný zbavit: tabák.

Přibližně v době křtů se v ústředí oblasti Perského zálivu blízkovýchodní a severoafrické unie zabydlovala nová vedoucí oddělení zdraví. Když si Kathy Colemanová prohlížela svou novou kancelář, uvědomila si, že jí chybí razítko oddělení zdraví, které je pro dokumenty nezbytné. Po telefonátu s bývalým vedoucím oddělení zdraví se ji v kanceláři objevilo s razítkem i několik krabic s materiály, o kterých nic nevěděla. Krabice obsahovaly různé adventistické zdravotní programy, včetně programu pro odvykání kouření "Breathe Free" (Volně dýchej).

Právě když Kathy tyto materiály třídila, zavolal ji pastor Muyi.

"Mohla byste pro Pradeepa zorganizovat program na odvykání kouření?" zeptal se.

Kathy si uvědomila, že Bůh zajistil vše, co k pomoci pro tohoto muže potřebuje. Bůh poskládal všechny části dohromady ve správný čas, právě když se pastor rozhodl zavolat. Kathy se s Pradeepem spojila a pomohla mu absolvovat devítitýdenní program. Pradeep přestal kouřit a dva měsíce po ukončení programu zůstal nekuřákem a bez chuti na kouření. S radostí se nechal pokřtít v sobotu 13. března 2021. "Pán mi v mém životě žehná jak fyzicky, tak duchovně," řekl. "Zlepšil mi zdraví, moje rodina je šťastnější a i v práci podávám lepší výkony."

Nyní tento 47letý muž všem vypráví o Ježíši a zve je, aby zažili jeho radost. Díky jeho svědectví o tom, jak přestal kouřit, poslaly tři nové rodiny své děti do klubu Pathfinder.

"Ježíš zve každého svého následovníka, aby pro něj jasně zářil," řekl Marc Coleman, předseda unie Perského zálivu. "Pán nás všechny vyzývá, abychom žili proměněným životem, který dá druhým poznat Ježíšovu lásku v nás," dodal.

_Tento misijní příběh ilustruje misijní cíl č. 2 strategického plánu Církve adventistů sedmého dne "I Will Go" (Půjdu): "Posílit a diverzifikovat adventistické působení.. v celém Okně 10/40"._
