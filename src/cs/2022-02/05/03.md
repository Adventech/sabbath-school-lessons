---
title:  'Rodokmeny'
date:  25/04/2022
---

> <p></p>
> 1Toto je rodopis synů Noeho: Šém, Chám a Jefet. Po potopě se jim narodili synové. 2Synové Jefetovi: Gomer a Magóg a Mádaj, Jávan a Túbal, Mešek a Tíras.

> <p></p>
> 6Synové Chámovi: Kúš a Misrajim, Pút a Kenaan.

> <p></p>
> 21Také Šémovi, praotci všech Heberovců, staršímu bratrovi Jefeta, se narodili synové. 22Synové Šémovi: Élam a Ašúr, Arpakšád a Lúd a Aram.

> <p></p>
> 31To jsou synové Šémovi různých čeledí a různých jazyků, různé pronárody v různých zemích. 32To jsou čeledi synů Noeho podle jejich rodopisu v různých pronárodech; z nich pak po potopě vzešly všechny pronárody na zemi. (Gn 10,1.2.6.21.22.31.32)

**Osobní studium**

Když čteme o Noemově věku, můžeme si uvědomit, že Noe slouží jako spojovací článek mezi civilizací před potopou a po potopě. Poslední dva verše předchozí kapitoly (Gn 9,28.29) nás vracejí k poslednímu odkazu Adamova rodokmene (Gn 5,32). Jelikož Adam zemřel, když měl Lámech, Noemův otec, 56 let, Noe určitě slyšel příběhy o Adamovi, o kterých mohl později vyprávět svým potomkům před potopou i po ní.

Přečtěte si Genesis 10. Jaký je podle tebe smysl tohoto rodokmenu? (Viz také L 3,23–38.)

Biblický rodokmen má tři funkce. Za prvé zdůrazňuje historický charakter biblických událostí, které popisují skutečné lidi, kteří žili a zemřeli, a jejichž dny jsou přesně zaznamenány. Za druhé dokládá kontinuitu pisatele od starověku po současnost a vytváří jasné spojení minulosti a „současnosti“. Za třetí nám připomíná lidskou křehkost a tragický účinek kletby hříchu a jeho smrtelných následků na všechny následující generace.

Všimněme si, že to, kteří z potomků synů „Cháma“, „Šéma“ a „Jefeta“ budou v seznamu vyjmenováni, se neřídí jasnými pravidly. 70 členů Jákobovy rodiny (Gn 46,27) předznamenává sedmdesát národů a sedmdesát starších Izraele na poušti (Gn 24,9). Myšlenka souvislosti mezi sedmdesáti národy a sedmdesáti staršími naznačuje poslání Izraele vůči okolním národům: „Když Nejvyšší přiděloval pronárodům dědictví, když rozsazoval lidské syny, stanovil hranice kdejakého lidu podle počtu synů Izraele“ (Dt 32,8). Podle stejného klíče posílá Ježíš 70 učedníků, aby nesli evangelium (L 10,1).

Tyto informace nám ukazují na přímou souvislost mezi Adamem a patriarchy. Byly to skutečné historické postavy, reální lidé, již od Adama. To nám také pomáhá pochopit, že patriarchové měli přímý přístup ke svědkům, kteří si na dávné události ještě osobně pamatovali.

**Aplikace**

`Uvažuj o textu Mt 1,1–17. Co nás tyto verše učí o historicitě uvedených postav? Proč je pro naši víru důležité vědět a věřit, že šlo opravdu o skutečné lidi?`