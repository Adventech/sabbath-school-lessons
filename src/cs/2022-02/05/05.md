---
title:  '„Nuže, sestoupíme...“'
date:  27/04/2022
---

> <p></p>
> 5I sestoupil Hospodin, aby zhlédl město i věž, které synové lidští budovali. 6Hospodin totiž řekl: „Hle, jsou jeden lid a všichni mají jednu řeč. A toto je teprve začátek jejich díla. Pak nebudou chtít ustoupit od ničeho, co si usmyslí provést. 7Nuže, sestoupíme a zmateme jim tam řeč, aby si navzájem nerozuměli.“ (Gn 11,5–7)

> <p></p>
> 7Kam odejdu před tvým duchem, kam uprchnu před tvou tváří? 8Zamířím-li k nebi, jsi tam, a když si ustelu v podsvětí, také tam budeš. 9I kdybych vzlétl na křídlech jitřní záře, chtěl přebývat při nejzazším moři, 10tvoje ruka mě tam doprovodí, tvá pravice se mě chopí. 11Kdybych řekl: Snad mě přikryje tma, i noc kolem mne se stane světlem. 12Žádná tma pro tebe není temná: noc jako den svítí, temnota je jako světlo. (Ž 139,7–12)

**Osobní studium**

`Proč se podle textů v úvodu Hospodin rozhodl „sestoupit“ na zem?`

V Genesis 11 vzniká paradoxní situace. Zatímco lidé se snaží dostat „do nebe“, Hospodin „sestupuje“ k nim dolů. Boží sestoupení je potvrzením jeho nadřazenosti. Bůh bude vždy mimo náš lidský dosah. Jakákoliv lidská snaha rovnat se Bohu a dostat se k němu do nebe, je marná a směšná. Právě proto musel i Ježíš sestoupit k nám, aby nás mohl zachránit. Nebyla žádná jiná cesta k naší záchraně.

V příběhu o babylonské věži vyznívá paradoxně i popisovaná skutečnost: „sestoupil Hospodin, aby zhlédl město i věž“ (Gn 11,5). Hospodin ve skutečnosti nemusel sestoupit, „aby viděl“ (Ž 139,7–12; porovnej Ž 2,4), ale stejně to udělal. Tento koncept zdůrazňuje Boží zájem o lidstvo, jeho jednání a osud.

`Uvažuj o textu L 1,26–33. Proč Bůh sestupuje k lidstvu?`

To, že Bůh sestupuje, ilustruje princip ospravedlnění z víry a Boží milosti. Ať už pro Boha my uděláme cokoli, bude to muset být on, kdo sestoupí, aby se s námi setkal. Nic, co pro Boha děláme, není tím, co nás dovede k němu a k vykoupení. Místo toho nás zachrání Boží pohyb směrem k nám. V Genesis 11 je dvakrát řečeno, že Bůh „sestoupil“. Tento důraz ukazuje, jak moc se Bůh o lidi staral.

Podle textu chtěl Hospodin udělat konec snaze lidí „nerozptýlit se“ a „proslavit se“. V souvislosti s hříšností lidstva vedlo úsilí lidstva jen k růstu zla. Proto se Hospodin rozhodl zmást lidem jazyky a takto překazit jejich snahy o „sjednocení“.

„Záměry budovatelů Babylóna skončily hanbou a porážkou. Památník jejich pýchy se stal pomníkem jejich pošetilosti. Lidé si však počínají stále stejným způsobem, spoléhají sami na sebe a odmítají zákon Boží. Je to táž zásada, kterou chtěl satan prosadit v nebi a která ovládla Kaina, když přinášel svou obětinu.“ (PP 123; PP 81)

**Aplikace**

`Jak se v příběhu o babylonské věži projevuje lidská pýcha? Proč nemůže dosáhnout úspěchu? Jaké osobní poučení si můžeš vzít z tohoto příběhu?`