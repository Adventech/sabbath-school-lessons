---
title:  'Pád do hříchu'
date:  02/04/2022
---

### Texty na tento týden
Genesis 3

> <p>Základní verš</p>
> „Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ (Gn 3,15)

Mezi tím, co řekl Bůh našim prarodičům v Edenu, zazněla i výstraha: „Z každého stromu zahrady smíš jíst. Ze stromu poznání dobrého a zlého však nejez. V den, kdy bys z něho pojedl, propadneš smrti“ (Gn 2,16.17). Toto varování před jedením ze stromu poznání dobrého a zlého nám ukazuje, že ačkoli měli lidé znát dobro, nebylo Božím záměrem, aby znali i zlo.

Dnes je nám docela jasné proč.

Hrozba smrti, spojená s varováním před neposlušností (Gn 2,17), se musela naplnit: „Prach jsi a v prach se navrátíš“ (Gn 3,19). Nejenže už lidé nemohli dál jíst ze stromu života, byli vyhnáni i z rajské zahrady (Gn 3,24), a proto neměli přístup k tomu, co by jim mohlo jako hříšníkům poskytnout věčný život (Gn 3,22).

Uprostřed této tragédie však přichází naděje, která se nachází ve verši Gn 3,15. Tento text se proto nazývá také evangelium neboli „první zaslíbení záchrany“. Ano, tento verš představuje první evangelium, které se v Bibli nachází. Lidé poprvé slyší, že navzdory fatálnímu selhání a pádu Bůh pro člověka připravil možnost záchrany.

**Osnova lekce**

Druhá lekce tohoto čtvrtletí nás provede třetí kapitolou knihy Genesis, která představuje vstup hříchu do lidských životů. Je zde představen nejen původce hříchu a jeho lstivá taktika, ale také tragické důsledky, které hřích do světa přinesl. Zároveň ale z Boží milosti zazní i poselství naděje.

•	Gn 3,1: Lstivý had (neděle)

•	Gn 3,1–6: Lákavé pokušení (pondělí)

•	Gn 3,7–13: Skrývání se před Bohem (úterý)

•	Gn 3,14.15: Osud hada (středa)

•	Gn 3,15–24: Osud lidstva (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`