---
title:  'Osud lidstva'
date:  07/04/2022
---

> <p></p>
> 15„Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ 16Ženě řekl: „Velice rozmnožím tvé trápení i bolesti těhotenství, syny budeš rodit v utrpení, budeš dychtit po svém muži, ale on nad tebou bude vládnout.“ 17Adamovi řekl: „Uposlechl jsi hlasu své ženy a jedl jsi ze stromu, z něhož jsem ti zakázal jíst. Kvůli tobě nechť je země prokleta; po celý svůj život z ní budeš jíst v trápení. 18Vydá ti jenom trní a hloží a budeš jíst polní byliny. 19V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš.“ 20Člověk svou ženu pojmenoval Eva (to je Živa), protože se stala matkou všech živých. 21Hospodin Bůh udělal Adamovi a jeho ženě kožené suknice a přioděl je. 22I řekl Hospodin Bůh: „Teď je člověk jako jeden z nás, zná dobré i zlé. Nepřipustím, aby vztáhl ruku po stromu života, jedl a byl živ navěky.“ 23Proto jej Hospodin Bůh vyhnal ze zahrady v Edenu, aby obdělával zemi, z níž byl vzat. 24Tak člověka zapudil. Východně od zahrady v Edenu usadil cheruby s míhajícím se plamenným mečem, aby střežili cestu ke stromu života. (Gn 3,15–24)

**Osobní studium**

`Uvažuj o dnešním úvodním textu (Gn 3,15–24). Co se stalo Adamovi a Evě jako následek jejich pádu do hříchu?`

Přestože Boží soud nad hadem je výslovně označen jako prokletí (Gn 3,14), Boží soud nad ženou a mužem takto charakterizován není. Slovo „prokleta“ je použito jen v souvislosti s „půdou“ (Gn 3,17). To znamená, že Bůh měl s mužem a ženou jiné plány než s hadem. Byla jim nabídnuta naděje, kterou had nedostal.

Protože hřích ženy vyplývá z jejího spojení s hadem, verš popisující Boží soud nad ženou souvisí s rozsudkem nad hadem. Nejenže Gn 3,16 bezprostředně navazuje na Gn 3,15, ale paralely mezi těmito dvěma proroctvími jasně naznačují, že proroctví týkající se ženy v Gn 3,16 je třeba číst v souvislosti s mesiášským proroctvím v Gn 3,15. Boží soud nad ženou, včetně rození dětí, je třeba chápat v pozitivní perspektivě spasení (viz 1Tm 2,14.15).

Protože mužův hřích je důsledkem toho, že místo poslušnosti Boha poslouchal ženu, je země, ze které byl vzat, prokletá (Gn 3,17). Následkem toho musí člověk těžce pracovat (Gn 3,17–19) a pak se „navrátí“ do země, odkud pochází (Gn 3,19). Něco takového se nemělo nikdy stát a nikdy to nebylo součástí původního Božího plánu.

Je příznačné, že v reakci na tuto beznadějnou vyhlídku smrti se potom Adam obrací k ženě, v níž vidí naději na život díky její schopnosti přivádět na svět děti (Gn 3,20). To znamená, že i uprostřed rozsudku smrti vidí naději na život.

Jako každý milující rodič, chtěl Bůh pro Adama a Evu jen dobro, ne zlo. Ale i teď, když zlo poznali, Bůh udělal všechno, co mohl, aby je zachránil. I přes tyto soudy nebyla pro naše první rodiče veškerá naděje ztracena, a to ani přes jejich očividnou neposlušnost. Žili totiž ve skutečném ráji a neměli absolutně žádný důvod pochybovat o Bohu, o jeho slovech nebo o jeho lásce k nim.

**Aplikace**

`Přestože znalosti jako takové považujeme za dobré, ne všechno „poznání“ prospívá. Co je lepší neznat?`

---

#### Dodatečné otázky k diskuzi

`Jaké změny nastaly v důsledku pádu do hříchu v životě muže?`

`Jaké změny nastaly v důsledku pádu do hříchu v životě ženy?`

`Která z těchto změn je pro tebe nejtěžší? Proč?`

`Člověk dostává na rozdíl od ďábla šanci na změnu. Je to spravedlivé? Proč?`

`Bůh člověku zabránil v tom, aby jedl ze stromu života. Bylo to nutné? Proč?`

`Co asi prožívali naši prarodiče, když opouštěli ráj?`

`Co jim pomáhalo překonat tuto zásadní změnu?`

`Jaké poučení z jejich příběhu si můžeme vzít? Proč?`