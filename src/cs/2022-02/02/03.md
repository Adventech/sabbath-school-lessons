---
title:  'Lákavé pokušení'
date:  04/04/2022
---

> <p></p>
> 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,16.17)

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (Gn 3,1–6)

**Osobní studium**

`Uvažuj o úvodních textech (Gn 2,16.17; 3,1–6 a také J 8,44). Porovnej slova Božího příkazu Adamovi se slovy hada adresovanými ženě. V čem spočívá rozdíl? Jaký je význam těchto rozdílů?`

Všimněme si paralely mezi rozhovorem Boha s Adamem (Gn 2,16.17) a Eviným rozhovorem s hadem. Jako by se had postavil na Boží místo a byl informovanější. Nejprve jen položil otázku, která měla naznačit, že žena pravděpodobně Boha nepochopila. Potom však satan otevřeně zpochybnil Boží úmysly, a dokonce mu odporoval.

Satanův útok se týká dvou problémů – smrti a poznání dobra a zla. Bůh lidi jasně a důrazně varoval, že v případě neposlušnosti propadnou smrti (Gn 2,17). Satan však řekl, že nezemřou (Gn 3,4). To by ale naznačovalo, že lidé jsou sami o sobě nesmrtelní. I když Bůh Adamovi zakázal z tohoto ovoce jíst (Gn 2,17), satan je povzbuzoval, aby ovoce jedli, protože se jim otevřou oči a budou jako Bůh (Gn 3,5).

Satanovy dva argumenty týkající se nesmrtelnosti a podobnosti s Bohem přesvědčily Evu, aby jedla ovoce ze stromu poznání dobrého a zlého. Je znepokojující, že jakmile se žena rozhodla neposlechnout Boha a jíst zakázané ovoce, chovala se, jako by Bůh již nebyl přítomný, a postavila se sama na jeho místo. Biblický text si všímá této záměny. Eva používá Boží jazyk. Její hodnocení zakázaného ovoce: „viděla, že je to strom s plody dobrými“ (Gn 3,6) připomíná Boží hodnocení stvoření: „viděl, že ... je dobré“ (Gn 1,4).

Tato dvě pokušení – být nesmrtelný a být jako Bůh – jsou základem představy nesmrtelnosti ve starověkém egyptském a řeckém náboženství. Touha po nesmrtelnosti, která byla považována za božský atribut, nutila tyto lidi usilovat o božské postavení, aby (jak doufali) mohli získat nesmrtelnost. Tento způsob myšlení nenápadně pronikl i do židovsko-křesťanské kultury a zrodil víru v nesmrtelnost duše, která v mnoha denominacích existuje dodnes.

**Aplikace**

`Různé teorie a motivační přístupy i dnes staví na tom, že v každém z nás je něco nesmrtelného, z čehož vyplývají rozmanité, často velmi scestné aplikace. Jak nám naše chápání lidské přirozenosti a stavu mrtvých poskytuje důležitou ochranu před těmito nebezpečnými podvody?`