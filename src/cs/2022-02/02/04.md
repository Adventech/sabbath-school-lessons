---
title:  'Skrývání se před Bohem'
date:  05/04/2022
---

> <p></p>
> 7Oběma se otevřely oči: poznali, že jsou nazí. Spletli tedy fíkové listy a přepásali se jimi. 8Tu uslyšeli hlas Hospodina Boha procházejícího se po zahradě za denního vánku. I ukryli se člověk a jeho žena před Hospodinem Bohem uprostřed stromoví v zahradě. 9Hospodin Bůh zavolal na člověka: „Kde jsi?“ 10On odpověděl: „Uslyšel jsem v zahradě tvůj hlas a bál jsem se. A protože jsem nahý, ukryl jsem se.“ 11Bůh mu řekl: „Kdo ti pověděl, že jsi nahý? Nejedl jsi z toho stromu, z něhož jsem ti zakázal jíst?“ 12Člověk odpověděl: „Žena, kterou jsi mi dal, aby při mně stála, ta mi dala z toho stromu a já jsem jedl.“ 13Proto řekl Hospodin Bůh ženě: „Cos to učinila?“ Žena odpověděla: „Had mě podvedl a já jsem jedla.“ (Gn 3,7–13)

**Osobní studium**

`Uvažuj o úvodním textu. Proč se Adam a Eva před Bohem schovávali? Jak rozumíš Boží otázce: „Kde jsi?“ Jak se Adam a Eva snažili omluvit své chování?`

Po přestoupení Božího zákazu se Adam a Eva cítili nazí. Přišli totiž o svůj světelný oděv, který odrážel Boží přítomnost (viz Ž 8,6; porovnej se Ž 104,1.2). Boží obraz, k němuž byli stvořeni, poznamenal hřích. Sloveso označující snahu něco „dělat“ – „spletli“ ve slovním spojení „spletli tedy [...] a přepásali se“ (Gn 3,7) – se dosud vztahovalo pouze na Boha Stvořitele. (V hebrejštině je zde použito stejné sloveso jako ve verších Gn 1,7.16.25 atd.) Jako by se svým „děláním“ snažili nahradit Stvořitele. Vlastním činem se snažili zakrýt svůj hřích. Takové jednání apoštol Pavel odsuzuje a označuje ho za nefunkční „ospravedlnění ze skutků“ (Ga 2,16).

Když k nim přistoupil Bůh, položil jim řečnickou otázku „Kde jsi?“ (Gn 3,9). Podobnou otázku Bůh později položil i Kainovi (Gn 4,9). Bůh samozřejmě znal odpovědi na své otázky. Klade je proto, aby pomohl těm, kteří způsobili zlo, uvědomit si, co udělali, a zároveň je přivedl k pokání a spáse. Od chvíle, kdy lidé zhřešili, Hospodin pracoval na jejich záchraně a vykoupení.

Ve skutečnosti celý scénář příběhu odráží myšlenku vyšetřovacího soudního jednání, které začíná, když soudce vyslýchá pachatele (Gn 3,9), aby ho připravil k pochopení rozsudku (Gn 3,14–19). Dělá to však také proto, aby podnítil pokání, které nakonec povede k záchraně (Gn 3,15). Tento motiv se nachází v celém Písmu.

Jak je to u hříšníků běžné, Adam a Eva se zpočátku pokoušejí obvinění vyhnout a snaží se svalit vinu na někoho jiného. Na Boží otázku Adam odpovídá, že to byla žena, kterou mu Bůh dal (Gn 3,12), jež ho přivedla ke hříchu. Podle Adamovy teorie to tedy byla chyba Evy (a tedy vlastně Boží chyba), ale určitě ne jeho vlastní.

Eva odpovídá, že to byl had, kdo ji podvedl. Hebrejské sloveso naša („podvést“, „oklamat“, „navést“ v Gn 3,13) znamená dávat lidem falešnou naději a přesvědčit je, že jednají správně (viz 2Kr 19,10; Iz 37,10; Jr 49,16).

Adam obviňuje ženu a říká, že to ona mu dala ovoce (něco pravdy na tom je), a Eva viní hada, že ji oklamal (i na tom je kus pravdy). Nakonec však byli vinni oba.

**Aplikace**

`Je snadné sklouznout do obviňování někoho jiného za vlastní selhání. V čem spočívá nebezpečí takového jednání?`