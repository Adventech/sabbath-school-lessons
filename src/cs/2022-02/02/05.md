---
title:  'Osud hada'
date:  06/04/2022
---

> <p></p>
> 14I řekl Hospodin Bůh hadovi: „Protožes to učinil, budeš proklet, odvržen ode všech zvířat a ode vší polní zvěře. Polezeš po břiše, po všechny dny svého života žrát budeš prach. 15Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ (Gn 3,14.15)

**Osobní studium**

`Co řekl v úvodních verších Hospodin hadovi? Jakou naději obsahují tyto verše?`

Bůh začíná svůj soud s hadem, protože právě had stál na začátku celého dramatu. Had je zároveň jedinou bytostí, která je v tomto příběhu prokleta.

Dostáváme se zde k jakémusi „obrácenému“ stvoření. Zatímco stvoření vedlo k životu, ocenění dobra a k požehnání, soud vede ke smrti, zlu a ke zlořečenství. Vede však i k naději a k zaslíbení záchrany. Kromě pochmurného obrazu rozdrceného hada, který žere prach (Gn 3,14), září v tomto textu naděje na záchranu lidstva, která má formu proroctví. Dříve než Hospodin odsoudí Adama a Evu, dává jim naději (Gn 3,15). Ano, zhřešili a budou trpět pro svůj hřích a nakonec zemřou. Ale navzdory všemu existuje naděje na záchranu.

`Porovnej text Gn 3,15 s texty Ř 16,20; Žd 2,14 a Zj 12,17. Jak je v těchto textech představen velký spor a plán spasení?`

Všimněme si však paralely mezi Gn 3,15 a Zj 12,17: drak (had), v hněvu (nepřátelství); semeno (potomstvo); žena v Edenu a žena ve Zjevení 12,17. Boj (velký spor), který se pádem do hříchu přestěhoval na Zemi, bude pokračovat až do konce časů. Příslib satanovy porážky však byl dán již v Edenu. Jeho hlava bude rozdrcena, což je téma, které je jasněji odhaleno ve Zjevení zobrazujícím konečné zničení satana (Zj 20,10). To znamená, že lidstvo dostalo od začátku naději, že z děsivého chaosu, který vzešel z „poznání zla“, existuje východisko, naděje, o kterou se můžeme všichni společně podělit právě teď.

**Aplikace**

`Hospodin začal odhalovat plán spasení již v samotném Edenu, kde začal hřích a zlo na zemi. Čím jsou Hospodinova zaslíbení pro tebe povzbuzením a uklidněním?`

---

#### Dodatečné otázky k diskuzi

`Nebylo to od Boha nespravedlivé, když místo ďábla potrestal hada?`

`Při pozorném čtení zjišťujeme, že Bůh netrestá hada, ale skutečně satana. Jaký trest slíbil původci zla?`

`Tato slova nejsou jen prvním evangeliem, ale i proroctvím. O kom je tu řeč?`

`Co je myšleno „potřením paty“? Na kom a kdy se naplnilo?`

`Jakým způsobem a kdy potře „potomek ženy“ ďáblu hlavu?`

`Tento text popisuje první soudní jednání na naší planetě. Jak to dopadlo? Jakou naději zde můžeme vnímat i pro nás?`