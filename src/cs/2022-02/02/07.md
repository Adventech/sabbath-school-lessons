---
title:  'Podněty k zamyšlení'
date:  08/04/2022
---

Zamyslete se nad tím, jak souvisely „strom života“ a „strom poznání dobrého a zlého“. Vztah mezi nimi je naznačen skutečností, že se oba nacházely „uprostřed zahrady“ (Gn 2,9). Mezi těmito dvěma stromy je však víc než jen geografický vztah. Lidé vzali ovoce ze stromu poznání dobra a zla a neposlechli Boží zákaz, proto ztratili přístup ke stromu života a nemohli ve svém hříšném stavu žít věčně. Toto spojení je základem hlubokého principu. Morální a duchovní volby mají vliv i na tělesný život člověka. Šalomoun poučoval svého syna: „Můj synu, na mé učení nezapomínej, ať tvé srdce příkazy mé dodržuje. Prodlouží ti dny a léta života a přidají ti pokoj“ (Př 3,1.2). Spojení mezi dvěma pozoruhodnými stromy z ráje se znovu projeví v budoucím nebeském Jeruzalémě, kde najdeme „uprostřed města na náměstí“ pouze stromy života (Zj 22,2).

„Když Bůh stvořil Evu, chtěl, aby nebyla muži ani podřízena, ani nadřazena, ale aby mu byla rovna. Tento svatý pár měl být zajedno, ale přesto každý z nich měl mít svou osobní individualitu v myšlení i jednání. Po hříchu Evy – protože se s hříchem zapletla jako první – jí Hospodin řekl, že Adam bude nad ní vládnout. To, že se měla podřídit svému muži, bylo součástí zlořečení. Úděl ženy se stal v mnoha oblastech nesmírně těžkým a její život se stal břemenem. Nadřazenost, kterou muž od Hospodina dostal, v mnoha ohledech zneužil svévolným uplatňováním moci. Nekonečná Boží moudrost určila plán vykoupení, který staví lidstvo před druhou zkoušku, kdy se má znovu rozhodnout.“ (3T 484)

**Otázky k rozhovoru**

`1. 	Bůh přišel za Adamem v ráji a kladl mu otázky, nejen aby odhalil jeho vinu, ale také aby ho přivedl k pokání. Podobný motiv se znovu objevuje u Kaina (Gn 4,9.10), při potopě (Gn 6,5–8), v souvislosti s babylonskou věží (Gn 11,5) a během událostí v Sodomě a Gomoře (Gn 18,21). Jak se v těchto případech projevuje myšlenka objasňujícího soudu?`

`2. 	Proč si Eva myslela, že jedením ovoce ze stromu poznání dobrého a zlého by mohla získat moudrost? Jak bychom se mohli my vyhnout podobné chybě, tedy otevřenému vzdorování Božímu slovu v naději na něco „lepšího“, než co nám nabídl Bůh?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

3