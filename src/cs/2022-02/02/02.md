---
title:  'Lstivý had'
date:  03/04/2022
---

> <p></p>
> Had byl nejchytřejší ze vší polní zvěře, kterou Hospodin Bůh učinil. (Gn 3,1a; ČSP)

> <p></p>
> Obávám se však, aby to nebylo tak, jako když had ve své lstivosti oklamal Evu, aby totiž vaše mysl neztratila nevinnost a neodvrátila se od upřímné oddanosti Kristu. (2K 11,3)

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

**Osobní studium**

`Uvažuj o uvedených verších. Kdo je podle Bible had? Jak oklamal Evu?`

Gn 3,1

2K 11,3

Zj 12,7–9

Text Genesis 3 začíná „hadem“. Větná skladba verše naznačuje důraz na tuto postavu děje – slovo „had“ je prvním slovem věty. Způsob, jakým je „had“ představen v hebrejském textu, naznačuje, že jde o známou postavu, jako by čtenář už měl vědět, kdo had je. Realita této bytosti je tedy potvrzena hned prvním slovem kapitoly.

Písmo identifikuje hada jako Božího nepřítele (Iz 27,1) a výslovně říká, že je „ďábel a satan“ (Zj 12,9). Rovněž na starověkém Blízkém východě had zosobňoval moc zla.

„Aby [satan] nepozorovaně dosáhl svého cíle, použil přestrojení. Had byl jedním z nejkrásnějších a nejmoudřejších tvorů. Svou oslnivou nádherou upoutával pozornost a byl pastvou pro oči, když odpočíval na zakázaném stromě a pochutnával si na lahodném ovoci. Tak číhal zhoubce v zahradě pokoje.“ (PP 53; NUD 18)

Když Bible v jakékoli souvislosti mluví o ďáblu, nejde jen o metaforu. V Písmu je satan zobrazen jako doslovná bytost, nejen jako řečnický symbol nebo abstraktní princip pro zobrazení zla nebo temné stránky lidstva.

Had se lidem nepředstavuje jako Boží nepřítel. Naopak, odkazuje se na Boží slova, která cituje, a zdá se, že je i podporuje. Hned od začátku můžeme vidět, že satan rád cituje Boha a zneužívá ke svým cílům i Boží slovo, jak bude zřejmé později (Mt 4,6).

Všimněte si také, že had se se ženou nijak otevřeně nehádá. Klade otázku naznačující, že věří tomu, co jim Bůh řekl. Ptá se Evy: „Bůh vám zakázal...?“ (Gn 3,1). Už od začátku tedy vidíme, jak byla tato bytost mazaná a nepoctivá. A jak poznáváme, fungovalo to.

**Aplikace**

`Pokud byl satan schopen oklamat bezhříšnou Evu v Edenu, o kolik jsme zranitelnější my dnes? Jaká je naše nejlepší obrana proti jeho podvodům?`