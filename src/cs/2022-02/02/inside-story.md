---
title:  Misijní příběh
date:   08/04/2022
---

#### Odpuštěno ve vězení: Část 1

_Andrew McChesney_

Dobrovolníci si vybrali lístečky se jmény vězňů, kteří se přihlásili ke studiu Bible v jedné španělské věznici. Jeden z lístků si však nikdo nechtěl vzít. "Copak se s tímto člověkem nikdo nechce setkat?" zeptal se Dante Marvin Herrmann, šestatřicetiletý student teologie na adventistické škole v Sagunto.

"Je s ním příliš těžká práce," řekl jeden dobrovolník.

"Pořád se vysmívá Bohu," řekl další.

Dante se pomodlil a začal vnímat tichý, slabý Hlas, který mu řekl: "Jdi navštívit Matíase."

Vězeňský dozorce přivedl Matíase, mladého, hladce oholeného muže, k Dantemu do prázdné jídelny vězeňského bloku s maximální ostrahou. Na rozdíl od sériových vrahů a dalších otrlých trestanců zavřených v tomto bloku neměl Matías žádné viditelné tetování ani zlostný výraz ve své tváři.

"Nevypadáš jako ostatní vězni," řekl Dante.

Matías se zasmál. "Ty nevíš, kdo já jsem", řekl.

"Je mi úplně jedno, kdo jsi a co jsi udělal," řekl Dante. "Všichni jsme v životě udělali chyby a minulost už nezměníme."

Matías si Danteho pozorně prohlédl. Spatřil modré tetování pokrývající jeho paže a protáhlé díry v ušních lalůčcích, které mu zůstaly po piercingu.

"Jsi z Církve adventistů sedmého dne?", zeptal se Matías. "Protože nevypadáš jako ostatní adventisté."

"Bůh může změnit každého z nás," odpověděl Dante. Vyprávěl, jak v sedmnácti letech zaprodal svou duši ďáblu, přidal se k pouličnímu gangu a pracoval jako drogový dealer, než našel Boží lásku v Bibli a stal se adventistou. Když skončil, hodina vyhrazená pro studium Bible vypršela.

"Mohl bys mě navštívit ještě jednou, prosím?" zeptal se vězeň. "Chci se něco dozvědět o tom neznámém Bohu, o kterém jsi mluvil. Nikdy jsem o milujícím Bohu neslyšel. Slyšel jsem jen o hněvivém, odsuzujícím Bohu."

Dante slíbil, že se vrátí příští sobotu. Po návratu do školy se Dante zmínil o Matíasovi jednomu učiteli. "Víš, kdo to je?" zeptal se učitel. Když Dante zavrtěl hlavou, učitel mu navrhl, aby si vyhledal zprávy na internetu. Internetové vyhledávání přimělo Danteho k modlitbě. "Bože, tohle je velmi vážné," řekl. "Proč jsi mě k němu poslal?" Opět vnímal odpověď tichého, slabého Hlasu: "Dante, dávám ti svou milost. Odpustil jsem tobě a mohu odpustit i jemu."

_Tento misijní příběh, který bude dokončen příští týden, ilustruje misijní cíl číslo 2 strategického plánu Církve adventistů sedmého dne "I Will Go" (Půjdu): "Posílit a diverzifikovat adventistické působení... mezi nezasaženými a nedostatečně oslovenými skupinami lidí." Jméno vězně bylo změněno._
