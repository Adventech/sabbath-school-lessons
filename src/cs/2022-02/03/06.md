---
title:  'Lidská zkaženost'
date:  14/04/2022
---

> <p></p>
> 17I poznal Kain svou ženu, ta otěhotněla a porodila Enocha. Tu se dal do stavby města a nazval to město Enoch, podle jména svého syna. 18Enochovi se narodil Írad, Írad zplodil Mechújáela, Mechújáel zplodil Metúšáela, Metúšáel zplodil Lámecha. 19Lámech pojal dvě ženy; jedna se jmenovala Áda a druhá se jmenovala Sila. 20Áda porodila Jábala, který se stal praotcem těch, kdo přebývají ve stanu a u stáda. 21Jeho bratr se jmenoval Júbal; ten se stal praotcem všech hrajících na citeru a flétnu. 22Také Sila porodila, a to Túbal-kaina, mistra všech řemeslníků obrábějících měď a železo. Sestrou Túbal-kainovou byla Naama. 23Tu řekl Lámech svým ženám: „Ádo a Silo, poslyšte můj hlas, ženy Lámechovy, naslouchejte mé řeči: Zabil jsem muže za své zranění, pacholíka za svou jizvu. 24Bude-li sedmeronásobně pomstěn Kain, tedy Lámech sedmdesátkrát a sedmkrát.“ 25I poznal opět Adam svou ženu a ta porodila syna a dala mu jméno Šét (to je [Do klína] vložený). Řekla: „Bůh mi vložil do klína jiného potomka místo Ábela, kterého zabil Kain.“ 26Šétovi se narodil syn; dal mu jméno Enóš. Tehdy se začalo vzývat jméno Hospodinovo. (Gn 4,17–26)

**Osobní studium**

`Jaký byl podle veršů v úvodu Kainův odkaz a jak jeho zločin otevřel cestu rostoucí zkaženosti lidstva?`

Kainův vnuk Lámech se odkazuje na Kainův zločin ve svém vlastním kontextu. Porovnání zločinu Kaina a zločinu Lámecha je poučné. Zatímco Kain o svém zločinu mlčí, zdá se, že Lámech se jím chlubí a vyjadřuje to dokonce písní (Gn 4,23.24). Zatímco Kain prosí o Boží milosrdenství, o Lámechovi nic takového nevíme, naopak, je na svůj čin hrdý. I když je Kain sedmkrát pomstěn Bohem, Lámech věří, že bude pomstěn sedmdesátkrát a sedmkrát (Gn 4,24). Jeho postoj naznačuje, že si velmi dobře uvědomuje svou vinu a ohavnost svého jednání.

Kain měl jen jednu ženu (Gn 4,17). Lámech je první, o kom se dozvídáme, že si vzal dvě ženy (Gn 4,19). Toto zintenzivnění a posílení zla negativně ovlivní i další generace Kainových potomků.

Biblický text bezprostředně navazující na příběh zla v rodině Kainových potomků zaznamenává novou událost, která stojí v protikladu k bujícímu hříchu. „I poznal opět Adam svou ženu“ (Gn 4,25). Výsledkem je narození Šéta. Tímto jménem Eva naznačuje, že od Hospodina dostala místo Ábela náhradu, „jiného potomka“.

Jméno Šét se v Písmu nachází ještě dříve než jméno Ábel. Je odvozeno z hebrejského slovesa ašit, které má význam „položím“ nebo „dám“ (Gn 3,15) a je součástí mesiášského proroctví. Mesiáš bude součástí rodové linie Šéta. Biblický text pak uvádí záznam mesiášské linie, která začíná Šétem (Gn 5,3) a zahrnuje Henocha (Gn 5,24), Matuzaléma a končí Noemem (Gn 6,8).

Slovní spojení „synové Boží“ (Gn 6,2; ČSP) se týká potomstva Šéta, protože právě oni měli zachovat Boží obraz (Gn 5,1.3). Na druhé straně se zdá, že spojení „dcery lidské“ (Gn 6,1.2) má negativní význam. Do kontrastu jsou zde postaveni ti, kdo nesou Boží obraz, s těmi, kdo nesou obraz člověka. Pod vlivem „lidských dcer“ si Boží synové „brali za ženy, jichž se jim zachtělo“ (Gn 6,2), což naznačuje nesprávný směr, kterým se lidstvo vydalo.

**Aplikace**

`Uvažuj o textu Gn 6,1–5. Jde o silné svědectví o zkaženosti a hříchu! Proč musíme v Boží moci udělat vše, co je v našich silách, abychom ze svého života hřích odstranili?`