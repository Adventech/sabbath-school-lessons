---
title:  'Kain a jeho odkaz'
date:  09/04/2022
---

### Texty na tento týden
Genesis 4 a 5; Gn 6,1–5

> <p>Základní verš</p>
> „Což nepřijmu i tebe, budeš-li konat dobro? Nebudeš-li konat dobro, hřích se uvelebí ve dveřích a bude po tobě dychtit; ty však máš nad ním vládnout.“ (Gn 4,7)

Po popisu pádu člověka do hříchu a vyhnání Adama a Evy z Edenu následují v knize Genesis především rodokmeny – seznamy narození a úmrtí. Všechny však souvisí s Božími proroctvími v předchozí kapitole. Genesis 3 a 4 jsou paralelními kapitolami a obsahují mnoho společných témat a slov: popisy hříchu (Gn 3,6–8; porovnej s Gn 4,8), prokletí půdy (Gn 3,17; porovnej s Gn 4,11) a vyhnání (Gn 3,24; porovnej s Gn 4,12.16).

Smyslem těchto paralelních textů je poukázat na splnění předchozích proroctví a předpovědí, které Bůh dal Adamovi a Evě po jejich pádu. První událost po Adamově vyhnání z ráje oplývá nadějí. Jde o narození prvního syna, událost, kterou Eva považuje za splnění zaslíbení, které slyšela v mesiášském proroctví (Gn 3,15). Byla přesvědčena, že by její syn mohl být zaslíbeným Mesiášem.

Následující události – zločin Kaina, zločin Lámecha, zkracující se délka života a narůstající zlovolnost – jsou naplněním kletby vyslovené v Genesis 3.

Přesto není všechna naděje ztracena.

**Osnova lekce**

Třetí lekce našeho studia knihy Genesis se bude věnovat tragickým následkům hříchu prvních lidí, o kterém byla řeč v předchozí lekci. Příběh druhé generace lidí, Kaina a Ábela, ukazuje nejen stále se prohlubující propast mezi lidmi a jejich stále milujícím Bohem, ale také Boží trpělivou lásku, jež provází ty, kteří se proti němu vzbouřili.

•	Gn 4,1.2: Kain a Ábel – záblesk nové naděje (neděle)

•	Gn 4,1–5: Dva druhy obětí – dva postoje vůči Bohu (pondělí)

•	Gn 4,3–8: Zločin – tragické důsledky hříchu (úterý)

•	Gn 4,9–16: Kainův trest (středa)

•	Gn 4,17–26: Kainův odkaz v dalších generacích (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`