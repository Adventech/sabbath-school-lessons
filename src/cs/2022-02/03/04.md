---
title:  'Zločin'
date:  12/04/2022
---

> <p></p>
> 3Po jisté době přinesl Kain Hospodinu obětní dar z plodin země. 4Také Ábel přinesl oběť ze svých prvorozených ovcí a z jejich tuku. I shlédl Hospodin na Ábela a na jeho obětní dar, 5na Kaina však a na jeho obětní dar neshlédl. Proto Kain vzplanul velikým hněvem a zesinal v tváři. 6I řekl Hospodin Kainovi: „Proč jsi tak vzplanul? A proč máš tak sinalou tvář? 7Což nepřijmu i tebe, budeš-li konat dobro? Nebudeš-li konat dobro, hřích se uvelebí ve dveřích a bude po tobě dychtit; ty však máš nad ním vládnout.“ 8I promluvil Kain ke svému bratru Ábelovi... Když byli na poli, povstal Kain proti svému bratru Ábelovi a zabil jej. (Gn 4,3–8)

> <p></p>
> Ne jako Kain, který byl z ďábla a zabil svého bratra. A proč ho zabil? Protože jeho vlastní skutky byly zlé, kdežto bratrovy spravedlivé. (1J 3,12)

**Osobní studium**

Uvažuj o úvodním textu (Gn 4,3–8). Jak se Kain „dopracoval“ až k tomu, že zabil svého bratra? Uvažuj v tomto kontextu i o verši 1J 3,12.

Kainova reakce je dvojí: „Kain vzplanul velikým hněvem a zesinal v tváři“ (Gn 4,5). Zdá se, že Kainův velký hněv byl nasměrován na Boha i na Ábela. Kain se rozhněval na Boha ve svém přesvědčení, že se stal obětí nespravedlnosti. Zároveň se jeho vztek zaměřil na Ábela, protože na něj žárlil. Co mu záviděl? Jeho oběť? V jejich vzájemném vztahu se toho určitě událo víc, než co je odhaleno v několika biblických verších. Ať byly problémy mezi nimi jakékoli, Kain byl rozladěný, protože jeho oběť nebyla přijata.

Dvě Boží otázky v Gn 4,6 souvisí se dvěma Kainovými postoji. Bůh Kaina neobviňuje. Podobně jako u Adama, Bůh klade otázky ne proto, že by neznal odpovědi, ale proto, že chce, aby se Kain podíval na sebe, a tak pochopil příčinu svého vlastního stavu. Jako vždy se Bůh snaží vykoupit hříšníky, i když velmi jasně selhali. Bůh tedy klade otázky a pak Kainovi dává rady.

Za prvé, Bůh naléhá na Kaina, aby „konal dobro“ a jednal správně. Je to výzva k pokání a ke změně postoje. Bůh slíbil Kainovi, že ho „přijme“ a odpustí mu, ale musí se to dít jeho, ne Kainovým způsobem.

V textu však zaznívá i výstraha: „Nebudeš-li konat dobro, hřích se uvelebí ve dveřích a bude po tobě dychtit; ty však máš nad ním vládnout“ (Gn 4,7). Boží rada odhalila kořen hříchu, který se nachází v samotném Kainovi. Bůh Kainovi radí a snaží se ho vést správnou cestou.

Druhá Boží rada se týká postoje, který by měl Kain zaujmout k hříchu, jež „se uvelebí ve dveřích“ a „dychtí“ po Kainovi. Bůh doporučuje sebeovládání: „Ty však máš nad ním vládnout.“ Stejný princip pojmenovává i apoštol Jakub: „Každý, kdo je v pokušení, je sváděn a váben svou vlastní žádostivostí“ (Jk 1,14). Evangelium nám nabízí nejen zaslíbení odpuštění hříchu, ale i vítězství nad ním (viz také 1K 10,13). Kain nakonec nemohl za svůj hřích vinit nikoho jiného kromě sebe. Podobně je to i s každým z nás.

**Aplikace**

`Co nás tento nešťastný příběh učí o svobodné vůli a o tom, že nás Bůh nenutí k poslušnosti proti naší vůli?`

---

#### Dodatečné otázky k diskuzi

`Jaké asi byly vztahy mezi Kainem a Ábelem?`

`Měla výchova rodičů nějaký vliv na chování dětí a na to, co se stalo? Jaký?`

`Na koho a proč se Kain zlobil?`

`Podle autora lekce Kain také žárlil na Ábela. Měl k tomu důvod? Jaký?`

`Jakou otázku klade Hospodin Kainovi a co tím sleduje?`

`Jak rozumíš tomu, že se hřích „uvelebí ve dveřích“ a že po nás hřích a zlo „dychtí“?`

`Jaký vliv má „konání dobra“ na naši víru i povahu?`

`Proč dnes křesťané nemají rádi slovo „sebeovládání“? K čemu je dobré?`

`Co děláš, když máš slabou vůli a tím i problém se sebeovládáním?`