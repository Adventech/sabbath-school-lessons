---
title:  'Kain a Ábel'
date:  10/04/2022
---

> <p></p>
> 1I poznal člověk svou ženu Evu a ta otěhotněla a porodila Kaina. Tu řekla: „Získala jsem muže, a tím Hospodina.“ 2Dále porodila jeho bratra Ábela. Ábel se stal pastýřem ovcí, ale Kain se stal zemědělcem. (Gn 4,1.2)

**Osobní studium**

`Co se z úvodních veršů dozvídáme o narození Kaina a Ábela?`

První událostí, kterou biblický autor zaznamenal bezprostředně po vyhnání Adama a Evy z rajské zahrady, je narození dítěte. V hebrejštině je v Gn 4,1 „Hospodin“ přímo spojen se slovem „muž“. Doslovný překlad by zněl: „Dostala jsem muže, Hospodina.“

Takový doslovný překlad by naznačoval, že si Eva pamatuje mesiášské proroctví z Gn 3,15 a věří, že porodila svého Spasitele, Pána. „Spasitelův příchod byl předpověděn již v Edenu. Když Adam s Evou poprvé slyšeli toto zaslíbení, očekávali, že se rychle naplní. S radostí vítali prvorozeného syna a doufali, že právě on bude Vysvoboditelem.“ (DA 31; TV 19)

Větší část příběhu se věnuje Kainovi. Není jen prvorozeným synem, jehož rodiče téměř „uctívali“. V celé kapitole podle textu Genesis hovoří pouze on, Ábel mlčí. Zatímco Eva vzrušeně komentuje Kainovo narození, o Ábelovi neříká nic, přinejmenším nic, co by bylo zaznamenáno v textu. Vypravěč jednoduše uvádí, že „dále porodila [...] Ábela“ (Gn 4,2).

Samotné jméno Kain je odvozeno z hebrejského slovesa kana, které znamená „získat“ a označuje nabytí, vlastnictví něčeho vzácného a silného. Na druhé straně hebrejské jméno Hebel („Ábel“), znamená „dech“, „pára“ nebo „vánek“ (Ž 62,10; Ž 144,4) a také „přelud“ nebo „marnost“ a označuje neuchopitelnost, nepolapitelnost či prázdnotu. Stejné slovo hebel kniha Kazatel opakovaně používá ve významu „marnost“. I když nechceme do těchto krátkých textů vkládat víc, než se v nich nachází, velmi pravděpodobně Adam a Eva věřili, že jejich naděje vychází z Kaina. Byli přesvědčeni, že právě Kain, ne jeho bratr, je zaslíbený Mesiáš.

**Aplikace**

`Co je v životě ve skutečnosti hebel, tedy těkavé a pomíjivé, ale my k tomu přistupujeme, jako by na tom mimořádně záleželo? Proč je důležité umět odlišovat podstatné od nepodstatného?`