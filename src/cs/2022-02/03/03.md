---
title:  'Dva druhy oběti'
date:  11/04/2022
---

> <p></p>
> 1I poznal člověk svou ženu Evu a ta otěhotněla a porodila Kaina. Tu řekla: „Získala jsem muže, a tím Hospodina.“ 2Dále porodila jeho bratra Ábela. Ábel se stal pastýřem ovcí, ale Kain se stal zemědělcem. 3Po jisté době přinesl Kain Hospodinu obětní dar z plodin země. 4Také Ábel přinesl oběť ze svých prvorozených ovcí a z jejich tuku. I shlédl Hospodin na Ábela a na jeho obětní dar, 5na Kaina však a na jeho obětní dar neshlédl. Proto Kain vzplanul velikým hněvem a zesinal v tváři. (Gn 4,1–5)

> <p></p>
> Ábel věřil, a proto přinesl Bohu lepší oběť než Kain a dostalo se mu svědectví, že je spravedlivý, když Bůh přijal jeho dary; protože věřil, „ještě mluví, ač zemřel“. (Žd 11,4)

**Osobní studium**

Rozdíl mezi Kainem a Ábelem, jak se odráží v jejich jménech, se netýká jen jejich osobností. Projevuje se také v tom, jak si obstarávají obživu. Zatímco Kain „se stal zemědělcem“ (Gn 4,2), což vyžaduje těžkou fyzickou práci, Ábel „se stal pastýřem ovcí“, což v sobě zahrnuje mimo jiné určitou míru citlivosti a soucitu.

Kain pěstoval ovoce a Ábel hlídal ovce. Jejich rozdílná „povolání“ vysvětlují nejen povahu přinesených darů (ovoce od Kaina a ovečka od Ábela), ale vyjadřují také dva různé psychologické postoje spojené s jejich oběťmi: Kain svou prací „získával“ ovoce, zatímco Ábel „pečoval“ o ovečky, které měl na starosti.

`Uvažuj o úvodních textech (Gn 4,1–5 a Žd 11,4). Pokus se na základě těchto veršů zformulovat, proč Bůh přijal Ábelovu oběť, ale Kainovu odmítl. Co je podstatou popsaného problému?`

„Bez prolití krve nemůže být hřích odpuštěn, proto svou víru v Kristovu krev měli [Kain a Ábel] projevit obětováním prvorozeného ze stáda.“ (PP 71; NUD 27)

Zatímco Ábel dodržel Boží pokyny a jako zápalnou oběť přinesl zabité zvíře, Kain Boží příkaz nerespektoval. Neobětoval jehně, ale pouze oběť „z polních plodin“. Byl to čin otevřené neposlušnosti, na rozdíl od postoje jeho bratra. Tento příběh byl často vnímán jako klasický případ spasení vírou (Ábel a jeho krvavá oběť) v protikladu k pokusu dosáhnout spasení skutky (Kain a jeho polní plodiny).

Přestože oběti měly mít duchovní význam, samy o sobě neměly žádnou magickou hodnotu. Vždy to byly jen symboly, obrazy ukazující na Boha, který hříšníkovi poskytoval nejen obživu, ale také vykoupení.

**Aplikace**

`Uvažuj o textech Mi 6,7 a Iz 1,11. Jaký princip je zde představen? Jak jej můžeš uplatnit ve svém životě a při uctívání Boha?`

---

#### Dodatečné otázky k diskuzi

`Jaký obětní dar přinesl jednoho dne Kain? Proč přinesl „plodiny země“?`

`Jakou oběť připravil Ábel? Proč Bohu přinesl jako oběť prvorozenou ovci?`

`V čem se podle autora lekce liší práce zemědělce a pastýře?`

`Jak zareagoval Bůh a co to udělalo s Kainem? Proč se vztekal?`

`Jak tyto dvě oběti hodnotí autor listu Židům?`

`Myslíš, že je nějaký rozdíl mezi „obětním darem“ a „obětí“? Jaký?`

`Proč Kain přinesl obětní dar, zatímco Ábel přinesl oběť?`

`Co je třeba k tomu, aby měla oběť nějaký význam a splnila svůj účel?`