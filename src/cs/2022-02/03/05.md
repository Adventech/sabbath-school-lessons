---
title:  'Kainův trest'
date:  13/04/2022
---

> <p></p>
> 9Hospodin řekl Kainovi: „Kde je tvůj bratr Ábel?“ Odvětil: „Nevím. Cožpak jsem strážcem svého bratra?“ 10Hospodin pravil: „Cos to učinil! Slyš, prolitá krev tvého bratra křičí ke mně ze země. 11Nyní budeš proklet a odvržen od země, která rozevřela svá ústa, aby z tvé ruky přijala krev tvého bratra. 12Budeš-li obdělávat půdu, už ti nedá svou sílu. Budeš na zemi psancem a štvancem.“ 13Kain Hospodinu odvětil: „Můj zločin je větší, než je možno odčinit. 14Hle, vypudil jsi mě dnes ze země. Budu se muset skrývat před tvou tváří. Stal jsem se na zemi psancem a štvancem. Každý, kdo mě najde, bude mě moci zabít.“ 15Ale Hospodin řekl: „Nikoli, kdo by Kaina zabil, bude postižen sedmeronásobnou pomstou.“ A Hospodin poznamenal Kaina znamením, aby jej nikdo, kdo ho najde, nezabil. 16Kain odešel od tváře Hospodinovy a usadil se v zemi Nódu, východně od Edenu. (Gn 4,9–16)

**Osobní studium**

`Proč Bůh klade Kainovi otázku: „Kde je tvůj bratr Ábel?“ Jak souvisí Kainův hřích s tím, že měl být „na zemi psancem a štvancem“ (Gn 4,12)?`

Boží otázka adresovaná Kainovi nám může znít povědomě, protože v ní slyšíme ozvěnu otázky směřované Adamovi v ráji. To nám ukazuje, že Kainův hřích je následkem Adamova hříchu.

Kain si však svůj hřích nepřiznává, popírá ho. Je to opak Adamova postoje. Ten se sice pokouší hodit vinu na někoho jiného (na Evu a na Boha), ale skutkovou podstatu nepopírá. Naopak Kain otevřeně Bohu vzdoruje. Hospodin však neztrácí čas a nekonfrontuje Kaina s jeho zločinem. Dokonce ani nečeká Kainovu odpověď na otázku: „Cos to učinil?“ Připomíná Kainovi, že ví všechno, protože hlas Ábelovy krve k němu křičí ze země (Gn 4,10). Tento obraz znamená, že Bůh o vraždě ví a bude na ni reagovat. Ábelova krev je v zemi, což nás vrací zpět k pádu do hříchu v rajské zahradě a ke slovům adresovaným Adamovi (viz Gn 3,19).

`Zaměř se na text Gn 4,14. Jaký význam mají Kainova slova „budu se muset skrývat před tvou tváří“?`

Ábelovu krev přijala země, a proto byla nyní znovu prokletá (Gn 4,12). Výsledkem je, že Kain je odsouzen stát se uprchlíkem, bude „psancem a štvancem“. Teprve když Kain slyšel Boží slova, uznává důležitost Boží přítomnosti. Bez Boha se bojí o vlastní život. I když Kain chladnokrevně zavraždil svého bratra a odmítal této skutečnosti čelit, Hospodin mu projevoval milosrdenství. A i když „odešel od tváře Hospodinovy“ (Gn 4,16), ten mu neustále poskytoval určitý druh ochrany. Nevíme přesně, jaké „znamení“ (Gn 4,15) Kain dostal. Ať už šlo o cokoli, bylo výsledkem Boží milosti projevené Kainovi.

**Aplikace**

`Text říká: „Budu se muset skrývat před tvou tváří“ (Gn 4,14). Je možné něco skrýt před Bohem? Odejít od Boha tak, že s ním úplně ztratíme kontakt, je tragické. Jaká je jediná možnost, jak se jako hříšníci můžeme takové situaci vyhnout?`