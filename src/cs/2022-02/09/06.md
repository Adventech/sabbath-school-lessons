---
title:  'Jákobův odchod'
date:  26/05/2022
---

> <p></p>
> 25Když Ráchel porodila Josefa, řekl Jákob Lábanovi: „Propusť mě, abych mohl odejít do svého domova a do své země. 26Vydej mi mé ženy a děti, za něž jsem ti sloužil, a já půjdu. Sám přece víš, jakou službu jsem ti prokázal.“ 27Lában mu odvětil: „Kéž bych získal tvoji přízeň! Zjistil jsem, že mi Hospodin kvůli tobě žehná.“ 28Dále řekl: „Urči si přesně mzdu a dám ti ji.“ 29Jákob mu odpověděl: „Sám přece víš, jak jsem ti sloužil a jak prospívalo tvé stádo, když jsem byl při něm. 30Vždyť to byla hrstka, kterou jsi měl, než jsem přišel, a rozmnožila se nesmírně. Hospodin ti žehnal na každém mém kroku. Ale kdy budu konečně pracovat také pro svou rodinu?“ 31Lában se otázal: „Co ti mám dát?“ Jákob odvětil: „Nemusíš mi dávat vůbec nic. Budu dále pást a střežit tvé ovce a kozy, když pro mne uděláš tuto věc: 32Projdu dnes všechny tvé ovce a kozy a vyřadím z nich každé skvrnité a strakaté mládě, všechna načernalá jehňata a strakatá a skvrnitá kůzlata; to bude má mzda.“ (Gn 30,25–32)

**Osobní studium**

Na začátku příběhu o Jákobovi jsme se dozvěděli, že oklamal svého otce a svého bratra, aby získal prvorozenství a požehnání, které chtěl Izák udělit svému staršímu synovi. Nyní zůstal v klidu a Lábanovi věrně sloužil. Jákob dobře věděl, že ho tchán oklamal. Přesto nechal věci běžet. Vzhledem k tomu, co Jákob prožil, je obtížné pochopit jeho pasivitu. Jákob se mohl vzbouřit, mohl se Lábanovi vzepřít nebo s ním vyjednávat. Neudělal to však. Udělal jen to, co od něho Lában požadoval, a nehleděl na to, jak to bylo nespravedlivé a nečestné.

Při narození Ráchelina prvního syna Josefa Jákob nakonec dokončil čtrnáctý rok své „služby“ Lábanovi (Gn 30,26) a nyní zvažuje, že Lábana opustí, aby se vrátil do zaslíbené země. Jákob se však obává, zda bude schopen postarat se o „své rodiny“ (Gn 30,30).

`Uvažuj o úvodním textu (Gn 30,25–32). O co v příběhu jde? O čem Jákob uvažuje? Jaká byla Lábanova odpověď?`

Pro Jákoba, který původně odešel z domu najít si manželku, to byla velmi dlouhá zajížďka. Jeho původním záměrem určitě nebylo zůstat tak dlouho mimo svou zemi. Ale události ho přinutily zdržet se mimo domov mnoho let. Nyní nastal čas vrátit se domů. A spolu s ním půjde i velká rodina.

Proč Jákob neopustil Lábana dříve? Jákobovo poddajné chování naznačuje, že se patrně změnil a pochopil lekci víry. Jákob nyní čekal na Boží znamení. Teprve když k němu Bůh promluvil, rozhodl se přestěhovat.

Bůh se zjevuje Jákobovi jako „Bůh z Bét-elu“ a vyzývá ho, aby odešel od Lábana a navrátil se do „své rodné země“ (Gn 31,13). Stejná slova byla slyšet, když Bůh povolal Abrama, aby vyšel ze „své země, ze svého rodiště“ (Gn 12,1).

„Jákob by byl svého prohnaného příbuzného opustil už dávno, kdyby se nebál setkání s Ezauem. Nyní cítil, že se dostává do nebezpečí ze strany Lábanových synů. Protože pohlíželi na jeho bohatství jako na své vlastní, mohli by se pokusit zmocnit se ho násilím. Byl velmi zmaten a znepokojen.“ (PP 193; NUD 88)

Proto vzal svou rodinu a majetek a odešel. Tím začala další etapa velké ságy o lidu věčné Boží smlouvy.

**Aplikace**

`Kdy ses naposledy ocitl v situaci, že sis nebyl jistý, jaký má být tvůj další krok? Co ti pomohlo v rozhodnutí?`

---

#### Dodatečné otázky k diskuzi

`Jákob přinesl do Lábanovy rodiny viditelné požehnání a tchán proto dělal všechno možné, aby zeť zůstal u něj. Co nám tím o sobě prozrazuje?`

`Co vedlo Jákoba k tomu, že minimálně 14 let pracoval jen za stravu?`

`Proč Jákob neodešel hned, jak dostal za ženu i milovanou Ráchel?`

`V jakých situacích bychom i my měli počkat, až nám Bůh oznámí, co máme dělat?`

`Jakým způsobem získal Jákob majetek potřebný k osamostatnění?`

`Vypadá to, jako by Jákob provozoval nějakou esoteriku. Proč Bůh žehná takovému zvláštnímu způsobu nápravy křivdy na Jákobovi a jeho rodině?`

`Jak to nakonec s tím odchodem dopadlo?`