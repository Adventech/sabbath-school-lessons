---
title:  'Oklamaný podvodník'
date:  24/05/2022
---

> <p></p>
> 18Jákob si Ráchel zamiloval; proto řekl: „Budu ti sloužit sedm let za tvou mladší dceru Ráchel.“ 19Lában souhlasil: „Lépe, když ji dám tobě než někomu jinému; zůstaň u mne.“ 20Jákob tedy sloužil za Ráchel sedm let; bylo to pro něho jako několik dní, protože ji miloval. 21Potom řekl Jákob Lábanovi: „Dej mi mou ženu, má lhůta už uplynula. Toužím po ní.“ 22Lában shromáždil všechny muže toho místa a uspořádal hody. 23Večer vzal svou dceru Leu a uvedl ji k Jákobovi, a on k ní vešel. 24Za služebnici své dceři Leji dal Lában otrokyni Zilpu. 25Ráno Jákob viděl, že to je Lea. Vyčítal Lábanovi: „Cos mi to provedl? Což jsem u tebe nesloužil za Ráchel? Proč jsi mě oklamal?“ (Gn 29,18–25)

**Osobní studium**

`Přečti si text Genesis 29,1–30. Jak a proč Bůh dopouští Lábanův podvod? Jaké poučení si z toho mohl Jákob vzít?`

První věc, kterou si Jákob uvědomil, když dorazil ke studni, byl „veliký kámen“ (Gn 29,2). Tím se vlastně vracíme zpět k předchozí kapitole a ke kameni v Bét-elu, který představoval Boží přítomnost (Gn 28,18.19). A právě kámen, kterým je přikryta studna, dal Jákobovi příležitost komunikovat s Ráchel. Když Jákob od pastýřů slyšel, že Ráchel přichází se svými ovcemi, naléhá na pastýře, aby kámen odvalili. Oni však odmítají, a tak se Jákob chopí iniciativy, sám odvalí kámen a napojí stádo. Pak se představí Ráchel jako její příbuzný (Gn 29,11.12).

Ráchel to běžela oznámit své rodině. Již první kontakt mezi Jákobem a Ráchel způsobil, že „Jákob si zamiloval Ráchel“ (Gn 29,18) natolik, že těch sedm let, které pracoval pro Lábana výměnou za Ráchel, bylo pro něho jen „jako několik dní“ (Gn 29,20).

Po sedmi letech služby však byl Jákob oklamán. Po svatební noci Jákob objeví, že mu dali za manželku Leu, Ráchelinu starší sestru. Lában využil bujarou náladu během hostiny a zneužil Jákobových silných emocí a zranitelnosti, aby ho podvedl. Je zajímavé, že Jákob používá při popisu Lábanova skutku („Proč jsi mě oklamal?“; Gn 29,25) sloveso se stejným základem, jaké použil Izák k popisu Jákobova jednání vůči němu jako otci a vůči jeho bratru Ezauovi (Gn 27,3).

Všimněme si, že stejný princip je zahrnut i v lex talionis (zákon odplaty) „oko za oko, zub za zub“ (Ex 21,24; porovnej s Gn 9,6), který nutí viníka identifikovat se se svou obětí. Viníka postihne přesně to, co sám oběti způsobil. A tak tedy to, čeho se Jákob dopustil vůči svému otci a bratrovi, se mu vrací – i on je podveden.

Jákob nyní chápe, co znamená být obětí podvodu. Je ironií, že Bůh učí Jákoba o jeho vlastním klamu prostřednictvím Lábanova činu. Ačkoli Jákob jako „podvodník“ (Gn 27,12) dobře ví, co znamená lež, je velmi překvapen, když se sám stane obětí. Proto klade Lábanovi otázky: „Cos mi to provedl? Což jsem u tebe nesloužil za Ráchel? Proč jsi mě oklamal?“ (Gn 29,25). Sám si tedy velmi dobře uvědomuje, že podvod není správnou cestou.

**Aplikace**

`Jákob byl podvodník a také jeho samotného podvedli. Jak se můžeme naučit důvěřovat Bohu i přesto, že kolem nás se děje množství nespravedlnosti, že vidíme trpět nevinné a že mnozí se snaží nastolit „spravedlnost“ nekalým způsobem?`

---

#### Dodatečné otázky k diskuzi

`Jaký byl Lában – Jákobův „dvojitý“ tchán?`

`Proč Bůh dopustil, aby byl Jákob podveden svým tchánem?`

`Zkus se vžít do situace Jákoba po svatební noci. Co a proč bys asi prožíval?`

`Mohl Bůh zabránit tomu, aby žil Jákob v mnohoženství? Proč to neudělal?`

`Co se na tomto příběhu můžeme naučit o manželství (mnohoženství) nebo o fungování rodiny?`

`Co tě na tomto období Jákobova života nejvíc šokuje?`