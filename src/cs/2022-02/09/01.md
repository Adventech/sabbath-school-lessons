---
title:  'Uchvatitel Jákob'
date:  21/05/2022
---

### Texty na tento týden
Genesis 25; Genesis 27–30

> <p>Základní verš</p>
> „Ezau řekl: ‚Právem dostal jméno Jákob (to je Úskočný). Už dvakrát se mnou jednal úskočně. Připravil mě o mé prvorozenství a nyní i o požehnání.‘ A otázal se: ‚Pro mne už požehnání nemáš?‘“ (Gn 27,36)

V této kapitole se soustředíme na pokračování rodinné historie Izáka, zázračného dítěte a předka zaslíbeného potomka. Příběh však vůbec nezačíná dobře. Pochybný charakter Izákova syna Jákoba se projevil v soupeření mezi dvěma bratry o právo prvorozeného (Gn 25,27–34) a následně o právo získat otcovské požehnání (Gn 27).

Jákob podvedl svého otce a staršímu bratrovi ukradl požehnání, a proto musí utéct, aby si zachránil život. Bůh se s ním setkává v Bét-elu (Gn 28,10–22). Od té chvíle se podvodník Jákob sám setkává s tím, že je druhými oklamán. Namísto Ráchel, kterou miloval (Gn 29), dostane za ženu její starší sestru Leu. Aby Jákob získal svou milovanou Ráchel, stojí ho to čtrnáct let namáhavé práce.

Jákob však zažije i Boží požehnání, protože v exilu se mu narodí dvanáct synů a Bůh rozmnoží jeho bohatství.

V tomto příběhu vidíme, že navzdory lidským selháním Bůh naplňuje svá zaslíbení vyplývající ze smlouvy.

**Osnova lekce**

V rámci deváté lekce se budeme věnovat první části Jákobovy životní zkušenosti – od jeho narození, přes složité rodinné peripetie, až po jeho „návrat“ domů s celou početnou rodinou. Na příběhu jeho selhání, ale i nových povstání, budeme moci sledovat nejen lidskou slabost, ale také Boží lásku a milost.

•	Gn 25,27–34: Jákob a Ezau (neděle)

•	Gn 28,12–18: Jákobův žebřík (pondělí)

•	Gn 29,18–25: Oklamaný podvodník (úterý)

•	Gn 29,31–30,22: Požehnání rodiny (středa)

•	Gn 30,25–32: Jákobův odchod (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jakou roli hrála jména v době biblických hrdinů?`

`Co by asi Abraham prožíval, kdyby mohl sledovat situaci v Izákově rodině? Boje mezi bratry, nadržování rodičů svému favoritovi...`

`Kdo je to uchvatitel? Jak tomu termínu rozumíš?`

`Co si představíš, když slyšíš termín podvodník?`

`Jak bys reagoval, kdyby o tobě někdo tvrdil, že jsi podvodník? Proč?`

`Jak je možné, že Stvořitel žehná „podvodníkům“?`