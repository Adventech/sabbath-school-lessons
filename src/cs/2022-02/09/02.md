---
title:  'Jákob a Ezau'
date:  22/05/2022
---

> <p></p>
> 27Když chlapci dospěli, stal se Ezau mužem znalým lovu, mužem pole, kdežto Jákob byl muž bezúhonný a sídlil ve stanech. 28Izák miloval Ezaua, protože z lovu měl co do úst, kdežto Rebeka milovala Jákoba. 29Jákob jednou připravil krmi. Tu přišel Ezau z pole znavený 30a řekl Jákobovi: „Dej mi zhltnout trochu toho červeného, toho krvavého, jsem znaven k smrti.“ Proto se jmenuje Edóm (to je Červený). 31Jákob však řekl: „Prodej mi dnes své prvorozenství!“ 32Ezau na to odvětil: „Stejně mám blízko k smrti, k čemu je mi prvorozenství!“ 33Jákob řekl: „Odpřisáhni mi to dnes.“ A on mu to odpřisáhl, a tak své prvorozenství prodal Jákobovi. 34Jákob dal pak Ezauovi chléb a čočkovou krmi. Ten pojedl, napil se, vstal a odešel. Tak Ezau pohrdl prvorozenstvím. (Gn 25,27–34)

**Osobní studium**

`Přečti si text Gn 25,21–34. Porovnej různé povahy Jákoba a Ezaua. Jaké Jákobovy vlastnosti ho předurčovaly k tomu, aby byl hoden Izákova požehnání?`

Již od těhotenství jejich matky poznáváme, že Jákob a Ezau jsou odlišní a bude mezi nimi konflikt. Ezau je popisován jako udatný lovec a muž stepi, Jákob je klidný a tichý člověk, který se zdržuje doma, v úkrytu svého stanu. Stejné hebrejské slovo (tam; v překladu „bezúhonný“, ale i „mírný“) charakterizuje i Jóba (Jb 8,20) a Noema (Gn 6,9).

Tento rozdíl v charakteru se projevil i odlišným chováním (Gn 27,1–28,5). Když jednou přišel Ezau domů unavený a hladový, Jákob měl uvařené jídlo z čočky. Pro Ezaua je okamžité a hmatatelné jídlo (Gn 25,31.33) důležitější než budoucí požehnání související s jeho právem prvorozeného (srovnej s Žd 12,16.17).

„Jákob se od své matky dověděl, že by právo prvorozenství mělo připadnout jemu. Byl naplněn touhou po přednostech, které se s tím pojily. Nebažil po otcově bohatství. Toužil po právu duchovního prvorozenství. Mít takové společenství s Bohem jako Abraham, přinášet smírčí oběti, být praotcem vyvoleného lidu, z něhož přijde zaslíbený Mesiáš, a získat nesmrtelné dědictví zahrnuté ve smlouvě – to byly výsady a pocty, po nichž horoucně toužil.“ (PP 177; NUD 80)

Jákobovi, na rozdíl od jeho bratra, záleží na duchovním prvorozenství a požehnání. Proto později, z podnětu své matky (viz Gn 27), Jákob otevřeně a účelově oklame svého otce. A ještě při páchání tohoto podvodu otci tvrdí, že mu pomáhá „Hospodin, tvůj Bůh“ (Gn 27,20). Svého podlého podvodu se dopouští z přesvědčení, že mu jde o něco dobrého.

Výsledky byly tragické a způsobily ještě hlubší rozvrat v již tak nefunkční rodině.

**Aplikace**

`Na Jákobovi můžeme obdivovat, že (na rozdíl od přístupu svého bratra) toužil po něčem dobrém a hodnotném. K naplnění ušlechtilého cíle však použil podvod a lež. Jak se můžeme vyhnout tomu, abychom k získání „dobra“ využívali „zlo“?`