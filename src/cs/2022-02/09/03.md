---
title:  'Jákobův žebřík'
date:  23/05/2022
---

> <p></p>
> 12[Jákob] měl sen: Hle, na zemi stojí žebřík, jehož vrchol dosahuje k nebesům, a po něm vystupují a sestupují poslové Boží. 13Nad ním stojí Hospodin a praví: „Já jsem Hospodin, Bůh tvého otce Abrahama a Bůh Izákův. Zemi, na níž ležíš, dám tobě a tvému potomstvu. 14Tvého potomstva bude jako prachu země. Rozmůžeš se na západ i na východ, na sever i na jih. V tobě a ve tvém potomku dojdou požehnání všechny čeledi země. 15Hle, já jsem s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil.“ 16Tu procitl Jákob ze spánku a zvolal: „Jistě je na tomto místě Hospodin, a já jsem to nevěděl!“ 17Bál se a řekl: „Jakou bázeň vzbuzuje toto místo! Není to nic jiného než dům Boží, je to brána nebeská.“ 18Za časného jitra vzal Jákob kámen, který měl v hlavách, a postavil jej jako posvátný sloup; svrchu jej polil olejem. (Gn 28,12–18)

**Osobní studium**

Jakmile se Ezau dozvěděl, že otcovské požehnání dostal jeho bratr Jákob, pochopil, že se stal obětí podvodu a že bratr zaujal jeho místo (Gn 27,36). Ezau chtěl proto svého bratra zabít (Gn 27,41.42). Rebeku naplnil strach a udělala všechno pro to, aby tomuto činu zabránila. Hrozilo totiž, že nakonec přijde o oba syny (Gn 27,45). Za Izákovy podpory (Gn 28,5) naléhala na Jákoba, aby utekl k její rodině (Gn 27.43). Na cestě do exilu se Jákob setkal s Bohem na místě, které bude nazývat Bét-el, „Dům Boží“, a tam se zavázal slibem.

`Přečti si text Gn 28,10–22. Porovnej ho s textem Gn 11,1–9. Jak se Bét-el liší od Bábelu? Jaké poučení o našem vztahu s Bohem můžeme získat z Jákobovy zkušenosti v Bét-elu a z toho, co se stalo v Bábelu?`

Jákob viděl ve svém snu neobvyklý žebřík, který vedl až k Bohu. V popisu je dvakrát použito stejné sloveso (hebr.: nacav), které říká, že žebřík „stál“ (Gn 28,12) a Hospodin „stál“ nad ním (Gn 28,13), jakoby žebřík i Hospodin byli totéž.

Obraz žebříku dosahujícího až do nebe nám připomíná úsilí lidí v Bábelu dostat se až do nebe. Stejně jako babylónská věž, i žebřík sahá k „nebesům“. Babylónská věž představovala lidské úsilí dosáhnout k Bohu. Žebřík v Bét-elu však zdůrazňuje, že k Hospodinu se nedá dostat lidskou snahou. Přístup k Bohu máme jen tehdy, když se k nám skloní sám Hospodin.

„Kámen“, který si Jákob položil pod hlavu a na kterém snil svůj sen, se stává symbolem Bét-elu, „Domu Božího“ (Gn 28,17; porovnej s Gn 28,22) a ukazuje na chrám a svatyni, místa, kde Ježíš jako Spasitel jedná ve prospěch lidí.

Jákob se ve své reakci neomezuje na duchovní či mystický zážitek a vyjádření úžasu nad tím, co prožil. Chce reagovat konkrétním, viditelným činem. Jákob se proto rozhodl „dát desátky“ Bohu. Ne proto, aby získal Boží požehnání, ale jako projev vděčnosti za Boží zaslíbení a ujištění o Boží milosti. Myšlenka odevzdání desátků se zde tedy opět objevuje už dávno před vznikem izraelského národa.

**Aplikace**

`Přečtěte si znovu text Gn 28,22. Jákob chtěl odvést „poctivě desátky“ ze všeho, co mu Bůh dá. Jaké důležité poučení bychom si měli vzít z toho, co zde Jákob říká o desátcích? Co to vlastně je?`

---

#### Dodatečné otázky k diskuzi

`Jak se vyhrotily vztahy mezi Jákobem a Ezauem?`

`Jakou roli sehráli v tomto vztahu mezi bratry Izák a Rebeka?`

`Jak se asi cítil Jákob, který měl rád pohodlí stanu, když najednou nocuje sám, v cizí zemi, pod širým nebem?`

`Proč mu Bůh ve snu ukazuje žebřík, který spojuje zemi s nebem?`

`Jak Jákob ráno reagoval na sen? Co díky snu pochopil?`

`Proč slibuje Bohu desátek ze všeho, co od něho dostane?`