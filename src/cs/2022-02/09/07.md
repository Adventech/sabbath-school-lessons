---
title:  'Podněty k zamyšlení'
date:  27/05/2022
---

Bůh si vybral Jákoba ne proto, že by si to zasloužil, ale pro svou milost. Přesto Jákob tvrdě pracoval, aby se pokusil si milost zasloužit. V takovém postoji nacházíme rozpor. Pokud by si milost zasloužil, pak by to už nebyla milost. Šlo by jen o skutky (viz Ř 4,1–5), což je v rozporu s evangeliem. Teprve později Jákob začal chápat význam Boží milosti. Naučil se, co to znamená důvěřovat Bohu, žít vírou a být zcela závislý na Bohu. Jákobova zkušenost obsahuje důležité ponaučení pro všechny ambiciózní a ctižádostivé lidi: nesnažte se vyvyšovat a prosazovat na úkor ostatních.

„Jákob udělal všechno pro to, aby získal prvorozenství, byť podvodem, nakonec však prožil zklamání. Ztratil všechno: spojení s Bohem i domov. Byl z něho zklamaný a frustrovaný uprchlík. Co však udělal Bůh? Bůh znal jeho beznaděj, zároveň však viděl v Jákobovi potenciál. Věděl, že může v Jákobovi obnovit svou slávu. Bůh viděl Jákobův stav a proto mu ukázal tajemný žebřík, který představuje Ježíše Krista. V Jákobovi vidíme člověka, který ztratil spojení s Bohem. Bůh nebes se však dívá na člověka a ví, že jen Kristus může překlenout propast, kterou způsobil hřích. Mohli bychom si říci: Ano, toužím po nebi, ale jak ho dosáhnu? To prostě není možné. Takhle nějak uvažoval i Jákob. Bůh mu však ve vidění ukázal žebřík, který spojoval zemi s nebem, tedy s Ježíšem Kristem.“ (1BC 1095)

**Otázky k rozhovoru**

`1. 	Všimněte si charakterů lidí, které jsme studovali (Izák, Rebeka, Jákob, Ezau, Lában, Ráchel, Lea). Kolika lží a podvodů se dopustili! Co nás to učí o lidské povaze obecně a o Boží milosti?`

`2. 	Jaké důkazy můžeme najít při čtení příběhu o Jákobovi, že jeho charakter v průběhu času dozrával a rostl?`

`3. 	Můžeme být jako adventisté sedmého dne v ohrožení, že budeme mít k důležitým duchovním věcem podobný postoj jako Ezau? Co můžeme udělat pro to, abychom nepřestali milovat a cenit si světla, které nám Bůh dal?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co zajímavého jsi zjistil během svého osobního studia v týdnu?`

`Podobáš se v něčem Jákobovi – Uchvatiteli? V čem?`

`Co se ti na Jákobovi líbí a co naopak ne? Proč?`

`Obohatila tě nějak naše dnešní diskuze? Jak?`

`Přivedla tě tato lekce k potřebě nějaké změny? Jak s ní naložíš?`