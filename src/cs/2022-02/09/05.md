---
title:  'Požehnání rodiny'
date:  25/05/2022
---

> <p></p>
> Když Hospodin viděl, že Lea není milována, otevřel její lůno. (Gn 29,31)

> <p></p>
> 22I rozpomenul se Bůh na Ráchel, vyslyšel ji a otevřel její lůno. 23Otěhotněla, porodila syna a řekla: „Bůh odňal mé pohanění.“ 24Dala mu jméno Josef (to je Přidej-[Bůh]) a dodala: „Kéž mi Hospodin přidá ještě dalšího syna.“ (Gn 30,22–24)

**Osobní studium**

Pro Jákoba bylo posledních sedm let vyhnanství velkým břemenem, přesto to byla jeho nejplodnější léta. Jákob zplodil jedenáct z dvanácti dětí, které se později staly praotci Božího lidu.

Tato část je centrem příběhu o Jákobovi (Gn 25,19–35,26) a začíná a končí klíčovou výpovědí: Hospodin „otevřel lůno“ nejprve Lei (Gn 29,31) a později i Ráchel (Gn 30,22). Pokaždé, když po tomto prohlášení následuje narození dětí, jde vlastně o potvrzení Božího zázračného působení.

`Přečti si text Gn 29,31–30,22. Jak máme dnes porozumět významu toho, co se v tomto příběhu odehrává?`

Bůh otevřel Leino lůno a ona porodila syna Rúbena, jehož jméno obsahuje sloveso „vidět“, protože Bůh „viděl“, že ji Jákob odstrkoval a zanedbával (Gn 29,31). Rúben byl pro ni kompenzací za bolest a trápení.

Svému druhému synovi dává jméno Šimeón, jehož základ tvoří sloveso „slyšet“, protože Bůh „uslyšel“ hloubku a ponížení její bolesti. Hospodin se nad ní slitoval (Gn 29,33), podobně jako když slyšel trápení Hagar.

Jméno „Šimeón“ rezonuje se jménem Hagařina syna „Izmaela“, což znamená „Slyší Bůh“ (viz Gn 16,11). Když Lea porodila svého posledního syna, pojmenovala ho Juda, což znamená „chvála“. Lea už nemluví o své bolesti, a dokonce ani o požehnání. Soustředí se pouze na Hospodina a chválí ho za jeho milost.

Zvláštní je, že Bůh „se rozpomene“ na Ráchel a otevře její lůno (Gn 30,22) teprve tehdy, když už Lea nemůže mít další děti. Ráchel, milovaná manželka, musela na prvního syna čekat sedm let od svatby a čtrnáct let od zásnub s Jákobem (Gn 29,18.27; porovnej s Gn 30,25). Dala mu jméno „Josef“ na znamení, že Bůh „odňal mé pohanění“ a „přidá mi dalšího syna“ (Gn 30,23.24). Přestože bylo jednání zúčastněných nesprávné, Bůh dokázal naplnit svůj záměr a z Abrahamova potomstva vytvořil národ.

**Aplikace**

`Jak tento příběh ukazuje, že Boží záměry se splní „v nebi i na zemi“, a to i přes lidské slabosti a omyly?`

---

#### Dodatečné otázky k diskuzi

`Představ si, že jsi Lea. Otec ti podvodem uhnal manžela, který ale miluje tvou sestru a dává ti to najevo. Jak by ses cítila? Proč?`

`O čem vypovídají jména dětí obou dvou Jákobových manželek?`

`Bůh někdy „zavírá“ nebo „otevírá“ lůno ženy. Jak tomu rozumíš?`

`Proč musela Ráchel čekat 14 let na své první dítě?`

`Co bys řekl ženě, které čte Bibli a cítí se nepožehnaná, protože nemá děti?`

`Jaké formy požehnání prožíváš ve svém životě? Buď konkrétní.`

`Může církev nějak pomáhat lidem, kteří nemají rodinu? Jak?`