---
title:  'Odevzdání prvorozených Hospodinu'
date:  04/08/2025
---

> <p></p>
> 1Hospodin promluvil k Mojžíšovi: 2„Posvěť mi všechno prvorozené, co mezi Izraelci otvírá lůno, ať z lidí či z dobytka. Je to moje!“ […] 14 „Až se tě tvůj syn v budoucnu zeptá, co to znamená, odpovíš mu: ‚Hospodin nás vyvedl pevnou rukou z Egypta, z domu otroctví. 15Když se farao zatvrdil a nechtěl nás propustit, pobil Hospodin v egyptské zemi všechno prvorozené, od prvorozeného z lidí až po prvorozené z dobytka. Proto obětuji Hospodinu všechny samce, kteří otvírají lůno, a kaž­dého prvorozeného ze svých synů vyplácím.‘ 16To bude jako znamení na tvé ruce a jako pásek na čele mezi tvýma očima. Neboť pevnou rukou nás vyvedl Hospodin z Egypta.“ (Ex 13,1.2.14–16)

**Osobní studium**

Slíbený čas vykoupení se přiblížil a lidé se měli připravit. Museli nejen věřit, ale také podle své víry i jednat. Bůh jim řekl, co mají dělat. Nyní to s vírou museli opravdu udělat. Ačkoli v úplně jiném kontextu, apoštol Jakub tento princip popsal o mnoho století později: „Neuznáš, ty nechápavý člověče, že víra bez skutků není k ničemu?“ (Jk 2,17–20).

`Přečtěte si Ex 13,1–16. Během poslední rány Hospodin ušetřil prvorozené Izraelce. Jaký význam má pak příkaz obětovat mu všechny prvorozené?`

Bůh milosrdně ochránil izraelské rodiny, protože s vírou označily krví veřeje svých dveří. Další příkaz přišel od Hospodina prostřednictvím Mojžíše: „Posvěť mi všechno prvorozené“ (Ex 13,2). Tento právní předpis se vztahoval jak na lidi, tak na zvířata.

Tento příkaz vyjadřuje zásadu, že všechno patří Hospodinu. On je totiž Stvořitelem a vlastníkem všech věcí: „Hospodinova je země se vším, co je na ní, svět i ti, kdo na něm sídlí“ (Ž 24,1). „Mé je stříbro, mé je zlato, je výrok Hospodina zástupů“ (Ag 2,8). Prvorození synové Izraelců byli prvním ovocem Božího požehnání, které jim dal. Byli také znamením jejich úplného posvěcení Hospodinu. Bylo to vyjádření víry, že všechno, co vlastní, pochází pouze od Boha.

Také v tomto obraze vidíme myšlenku vykoupení, spasení. Prvorození synové byli ušetřeni smrti, protože je chránila krev u dveří do domu. Byli vykoupeni od smrti, stejně jako všichni, kdo jsou chráněni Kristovou krví. Jak píše apoštol Pavel o Ježíši: „V něm máme vykoupení a odpuštění hříchů“ (Ko 1,14).

Hospodin skrze Mojžíše nařídil, jak má takové posvěcení probíhat. Měla to být oslava vysvobození z egyptského otroctví. Izraelci měli obětovat zvířata, ale jejich synové měli být vykoupeni (Ex 13,12.13.15).

**Aplikace**

`Text Ex 13,16 nám říká, že události spojené s odevzdáním prvorozených Hospodinu mají být znamením na ruce a památným páskem na čele. Jak tyto symboly vyjádřují pravdu, že naše víra se má projevit i skutky?`

---

#### Dodatečné otázky k diskuzi

`Co museli udělat lidé, kteří chtěli zachránit své prvorozené během 10. rány?`

`Víra bez skutků je podle Jakuba mrtvá. Jak tomu rozumíš ve světle 10. rány?`

`Mohl ten, kdo potřel veřeje dveří krví beránka, tvrdit, že jeho prvorozený nezemřel díky jeho zásluhám? Proč?`

`Izraelité měli obětovat všechno prvorozené. Jaký to má smysl a význam?`

`S jakým požadavkem přišel Hospodin ohledně „prvorozených“ z lidí? Proč měli být vyplacení?`

`Jak můžeme dát dnes najevo souhlas s tím, že vše, včetně nás i našich dětí, patří Bohu?`