---
title:  'Přechod přes Rudé moře'
date:  05/08/2025
---

> <p></p>
> 17Když farao lid propustil, nevedl je Bůh cestou směřující do země Pelištejců, i když byla kratší. Bůh totiž řekl: „Aby lid nelitoval, když uvidí, že mu hrozí válka, a nevrátil se do Egypta.“ 18Proto Bůh vedl lid oklikou, cestou přes poušť k Rákosovému moři. Izraelci vytáhli z egyptské země rozděleni do bojových útvarů. [...] 20I vytáhli ze Sukótu a utábořili se v Étamu na pokraji pouště. 21Hospodin šel před nimi ve dne v sloupu oblakovém, a tak je cestou vedl, v noci ve sloupu ohnivém, a tak jim svítil, že mohli jít ve dne i v noci. 22Sloup oblakový se nevzdálil od lidu ve dne, ani sloup ohnivý v noci. (Ex 13,17.18.20–22)

**Osobní studium**

`Přečtěte si Ex 13,17–14,12. Jak Bůh vedl Izraelce, když opouštěli Egypt? Jaké události následovaly?`

Podle Božích pokynů Mojžíšovi opustili Izraelci Egypt jako dobře organizovaná armáda. V tomto kontextu hebrejština používá slova caba, „oddíl“ (Ex 6,26; 12,17.51; 7,4; „zástup“ Ex 12,41), a machaneh, „tábor“ (Ex 14,19.20). Izraelci byli rozděleni do oddílů a pochodovali jako vojsko. Později Bileám z moábských kopců viděl, že „Izrael táboří kmen vedle kmene“ (Nu 24,2).

Mezitím „Mojžíš vzal s sebou Josefovy kosti“ (Ex 13,19). To je velmi důležitý detail celého příběhu, protože odhaluje naplnění Josefovy víry v Boží zaslíbení. Josef nikdy neztratil ze zřetele zaslíbenou zemi, i když žil v přepychu a privilegiích Egypta. Žádal, aby alespoň jeho kosti byly přeneseny do země Kanaán (Gn 50,24.25). Věřil, že Hospodin jistě nezapomene na Izrael v Egyptě a přivede ho do zaslíbené země, jak přísahal (Žd 11,22). Po příchodu Izraelců do Kanaánu Josefovy kosti „pohřbili v Šekemu“ (Joz 24,32).

Oblakový a ohnivý sloup byly viditelným znamením Boží přítomnosti uprostřed jeho lidu. Hospodin byl v tomto oblaku a mluvil z něj (Ex 14,24; Nu 12,5.6).

Mezitím faraón odhalil pravé pohnutky svého srdce. Neobrátil se a nikdy neudělal skutečné pokání. Jeho prosba o požehnání byla jen divadlem, klamem, kterému možná sám na okamžik uvěřil. Nyní však shromáždil své vojsko, které se vydalo pronásledovat prchající otroky.

Když lidé viděli přicházet faraónovo vojsko, propadli zoufalství: „Což nebylo v Egyptě dost hrobů, že jsi nás odvedl, abychom zemřeli na poušti? Cos nám to udělal, že jsi nás vyvedl z Egypta?“ (Ex 14,11).

Přestože byli v Egyptě svědky Hospodinovy moci a jeho zázraků, včetně záchrany jejich prvorozených, neustále projevovali zarážející nedostatek víry.

**Aplikace**

`Kdy ses naposledy dostal do obtížné situace? Jaká byla tvoje první reakce: víra v Boha, nebo nedostatek víry? Co se můžeš naučit ze zkušenosti Izraelců? Jak by ti to mohlo pomoci při příští zkoušce?`

---

#### Dodatečné otázky k diskuzi

`Proč Stvořitel nevedl Izraelity nejkratší cestou do zaslíbené země?`

`Mojžíš s sebou vzal i „Josefovy kosti“. Co tím vyjádřil?`

`Proč měli Hebrejové vytvořit „bojové útvary“? Copak je nechránil Bůh?`

`Co udělal faraón, když si ráno uvědomil, že mu odešla levná pracovní síla?`

`Jak reagovali Izraelité, když v dálce uviděli blížící se egyptské vojsko? Proč je tak rychle opustila důvěra v Boha?`

`Také někdy s blížícím se problémem ztrácíš důvěru v Boha? Co ti v takových situacích pomáhá?`

`Jak snášíš to, že tě Bůh vždy nevede nejkratší cestou do Božího království? Jak vnímáš zpětně některé životní „objížďky“?`