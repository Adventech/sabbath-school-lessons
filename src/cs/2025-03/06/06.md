---
title:  'Píseň Mojžíše a Mirjam'
date:  07/08/2025
---

> <p></p>
> 1Tehdy zpíval Mojžíš a synové Izraele Hospodinu tuto píseň. Vyznávali: „Hospodinu chci zpívat, neboť se slavně vyvýšil, smetl do moře koně i s jezdcem. 2Hospodin je má záštita a píseň, stal se mou spásou. On je můj Bůh, a já ho velebím, Bůh mého otce, a já ho vyvyšuji. [...] 18Hospodin kraluje navěky a navždy.“ [...] 20Tu vzala prorokyně Mirjam, sestra Áronova, do ruky bubínek a všechny ženy vyšly za ní s bubínky v tanečním reji. 21A Mirjam střídavě s muži prozpěvovala: „Zpívejte Hospodinu, neboť se slavně vyvýšil, smetl do moře koně i s jezdcem.“ (Ex 15,1.2.18.20.21)

**Osobní studium**

Celá egyptská armáda byla poražena. Nikdo nepřežil, ani faraón (viz Ž 136,15). Pro Egypťany to byla ohromující porážka a pro Boží lid naprosté vítězství. Není divu, že si Židé tento příběh vyprávějí po celé své dějiny až dodnes.

`Přečtěte si text Ex 15,1–21. Co je obsahem Mojžíšovy písně?`

Tato píseň chválí Hospodina, protože je mocný bojovník (Ex 15,3), který porazil ty, kdo se stavěli proti jeho lidu. Mojžíš toto téma osobně rozvíjí a zdůrazňuje, že Hospodin, jeho Bůh, je také jeho silou, písní a spásou. Nikdo mu není podobný: „Kdo je mezi bohy jako ty, Hospodine? Kdo je jako ty, tak velkolepý ve svatosti, hrozný v chvályhodných skutcích, konající divy?“ (Ex 15,11).

Celá Mojžíšova píseň je o Bohu – o tom, kdo je a co dělá. Hospodin je vyvyšován, chválen a obdivován za své obdivuhodné dílo pro svůj lid. Vděčnost a uctívání jsou přirozeným důsledkem Boží dobroty vůči nám. Ocenění jeho lásky je předpokladem aktivního duchovního života. Zvláštní důraz je kladen na vytrvalou Boží lásku, která povede vykoupené do jejich svatého příbytku. Mojžíš předpovídá, že Bůh zřídí svatyni na „hoře svého dědictví“ (Ex 15,17). To vše ukazuje na Sijón a chrám v Jeruzalémě.

`V knize Zjevení (Zj 15,2–4) zpívají vykoupení Mojžíšovu píseň a píseň Beránka. Dokážeme si nyní vůbec představit, jak bude tato chvála Boha za jeho velké a úžasné činy, za jeho spravedlivé a pravdivé soudy, za jeho spravedlivé činy a za jeho svatost znít v nebi?`

Všimněte si závěru této písně: „Kdo by se nebál tebe, Pane, a nevzdal slávu tvému jménu, neboť ty jediný jsi Svatý; všechny národy přijdou a skloní se před tebou, neboť tvé spravedlivé soudy vyšly najevo“ (Zj 15,4). To znamená, že až se projeví všechny Boží soudy – zejména soudy nad zlem a útlakem, které zůstávaly po tisíciletí –, budou ho vykoupené národy oslavovat za jeho spravedlnost.

**Aplikace**

`Immanuel Kant řekl, že pokud je Bůh spravedlivý, pak musí existovat nějaký posmrtný život. Co je podstatou tohoto tvrzení? Jak se můžeš naučit důvěřovat, že jednoho dne přijde spravedlnost, která tak dlouho chyběla? Jak můžeš z této naděje čerpat útěchu?`