---
title:  '„Jděte, služte Hospodinu“'
date:  03/08/2025
---

> <p></p>
> 31Ještě v noci povolal Mojžíše a Árona a řekl: „Seberte se a odejděte z mého lidu, vy i Izraelci. Jděte, služte Hospodinu, jak jste žádali. 32Vezměte také svůj brav i skot, jak jste žádali, a jděte. Vyproste požehnání i pro mne.“ 33Egypťané naléhali na lid a spěchali s jeho propuštěním ze země, protože si říkali: „Všichni pomřeme!“ 34Lid tedy vzal těsto ještě nevykynuté, zabalil díže do plášťů a nesl na ramenou. 35Izraelci jednali podle Mojžíšova rozkazu; vyžádali si též od Egypťanů stříbrné a zlaté šperky a pláště. 36A Hospodin zjednal lidu přízeň v očích Egypťanů a oni jim vyhověli. Tak vyplenili Egypt. (Ex 12,31–36)

**Osobní studium**

V předvečer velké noci dopadl Boží soud na ty, kdo nebyli chráněni krví (Ex 12,1–12). Nikdo nemohl uniknout bez ohledu na své postavení, vzdělání nebo bohatství. Trest postihl všechny rodiny – od faraóna až po otroky – a dokonce i prvorozená zvířata. Pýcha Egypta se ocitla v prachu.

`Jaký zvláštní požadavek vznáší faraón v úvodním textu (Ex 12,31–36)? Jaký je jeho význam?`

Je zajímavé, že když faraón řekl Hebrejcům, aby šli a sloužili Hospodinu tak, jak chtěli, dodal ještě tento požadavek: „Vyproste požehnání i pro mne“ (Ex 12,32).

`Vyproste požehnání i pro mne?`

Proč by měl egyptský král, „bůh“ na zemi uprostřed svého lidu, přednést Mojžíšovi tak zvláštní žádost? Zní to, jako by si konečně uvědomil, jakou moc má hebrejský Bůh, a chtěl z ní mít prospěch. Jak by mu však mohl Bůh požehnat, když faraóna ovládala vzpoura, tvrdohlavost, hřích a pýcha? Jistě, nakonec dovolil Hebrejcům odejít, ale z jeho strany nešlo o podřízení se Hospodinově vůli. Faraónův souhlas byl znamením porážky. Nečinil pokání – jak odhalí jeho pozdější činy. Šlo mu jen o to, aby zastavil zkázu, která ničila jeho království.

Faraón byl ponížen. Tváří v tvář tragickým okolnostem a nejhorší ráně ze všech dává Izraeli povolení opustit Egypt. To, co tak dlouho odmítal bez ohledu na utrpení, které jeho činy způsobily jeho národu, nyní povoluje.

Egypťané pochopitelně také touží po tom, aby Hebrejci konečně odešli – a to co nejdříve. Báli se totiž a říkali: „Všichni pomřeme“ (Ex 12,33).

Mezitím Bůh učinil opatření, aby Izraelci neopustili Egypt s prázdnýma rukama. Odcházeli s tím, co potřebovali na cestu, která se ukázala být mnohem delší, než kdokoli předpokládal. Egypťané dali Hebrejcům své cennosti jen proto, aby se jich co nejrychleji zbavili. Tuto „laskavost“ či „kořist“ (Ex 12,36) lze chápat jako alespoň částečnou mzdu, která byla Hebrejcům odepřena za staletí otrocké práce. Egypťané zřejmě nepovažovali tyto výdaje za vysokou cenu za to, že se Hebrejců zbaví.

**Aplikace**

`Zjistil jsi někdy, že „lituješ“ svých činů pouze kvůli jejich následkům, ne proto, že by byly špatné? Proč se v takovém případě nedá mluvit o opravdovém pokání? Jak se můžeme naučit litovat i hříchů, které – alespoň prozatím a zdánlivě – zůstávají bez následků?`