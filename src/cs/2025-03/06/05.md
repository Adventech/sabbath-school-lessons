---
title:  'Kupředu s vírou'
date:  06/08/2025
---

> <p></p>
> 26Hospodin řekl Mojžíšovi: „Vztáhni ruku nad moře! Vody se obrátí na Egypťany, na jejich vozy a jízdu.“ […] 29Ale Izraelci přešli prostředkem moře po suchu a vody jim byly hradbou zprava i zleva. 30Onoho dne zachránil Hospodin Izraele z moci Egypta. Izrael viděl na břehu moře mrtvé Egypťany. 31Tak uviděl Izrael velikou moc, kterou osvědčil Hospodin na Egyptu. Lid se bál Hospodina a uvěřili Hospodinu i jeho služebníku Mojžíšovi. (Ex 14,26.29–31)

**Osobní studium**

`Přečtěte si Ex 14,13–31. Co Bůh udělal pro Izraelce navzdory jejich nedostatku víry?`

Mojžíš důvěřoval Bohu a jeho slovu celým svým srdcem, a proto všechny povzbuzoval. Představil čtyři klíčové body, jak se chovat v obtížných situacích:

1.	„Nebojte se!“ (Ex 14,13). První výzvou je důvěra v Hospodina, protože jen tak lze překonat strach. Izajáš nám tuto pravdu připomíná, když říká, že věřící jsou v Božích rukou a on za ně bude jednat, když ho přijmou za svého Boha a Pána: „Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti. [...] Já jsem Hospodin, tvůj Bůh, držím tě za pravici, pravím ti: ‚Neboj se, já jsem tvá pomoc‘“ (Iz 41,10.13).

2.	„Vydržte“ (Ex 14,13; „Stůjte…“; ČSP). Pevně stát a vydržet neznamená jen přestat reptat a očekávat velké věci, ale důvěřovat Bohu a trpělivě čekat na jeho mocný zásah, protože on bude jednat.

3.	„Uvidíte, jak vás dnes Hospodin zachrání“ (Ex 14,13). Aby naše víra rostla, je důležité rozeznat Boží vedení a pomoc a slíbenou pomoc vděčně přijmout. Vidět znamená otevřít oči (neboť nevěra je slepá). Jen Bůh může poskytnout vítězství, bezpečí a záchranu, pracuje vždy v náš prospěch, stará se a poskytuje to, co je potřeba v pravý čas.

4.	„Hospodin bude bojovat za vás“ (Ex 14,14). Tato slova ukazují, že Bůh bude osobně bojovat za svůj lid. Golgota je konečným důkazem této skutečnosti, neboť na kříži Kristus porazil satana, aby nám dal věčný život (J 5,24; Žd 2,14; Zj 12,10.11). Později i Egypťané poznali, že Hospodin bojuje za Izrael (Ex 14,25).

Boží příkaz Mojžíšovi byl jasný: „Pobídni Izraelce, ať táhnou dál“ (Ex 14,15). Pokračujte. Bůh postupně rozvinul svůj akční plán: (1) Boží anděl a oblakový sloup se přesunuli z čela izraelského tábora a postavili se za něj, aby je chránili před egyptským vojskem; (2) Mojžíš musel s vírou vztáhnout ruku nad moře; (3) Hospodin rozdělil vodu a vysušil ji silným větrem; a (4) výsledkem bylo, že se Izraelci bezpečně dostali přes moře po suché zemi na druhou stranu. Egypťané je slepě následovali, protože nechápali, že se jedná o mimořádný zázrak, který udělal Bůh pro svůj lid. Uvědomili si to, až když bylo příliš pozdě, jak ukazují jejich slova (Ex 14,25).

**Aplikace**

`Vzpomeň si na chvíli, kdy jsi čelil obtížné situaci, která se ti zdála neřešitelná. Co bylo hnacím motorem tvého jednání: strach, nebo víra? Jak by to vypadalo dnes, kdybys „vydržel“ a důvěřoval Bohu? Jak můžeš s vírou jít dál, když víš, že za tebe bojuje Bůh?`

---

#### Dodatečné otázky k diskuzi

`Jaké pocity plnily Hebreje, když viděli moře a za zády egyptské vojsko?`

`Stvořitel Hebrejům přikazuje: „Nebojte se!“? Copak může rozkaz potlačit náš strach? Jak tomu rozumíš?`

`Druhý rozkaz zněl: „Vydržte!“ Proč na cestě do zaslíbené země potřebujeme i vytrvalost?`

`Co potřebujeme k tomu, abychom ve zdánlivě beznadějných situacích viděli „Zachránce“?`

`Vzpomeneš si, kdy za tebe naposledy bojoval Hospodin? Poděl se o to s námi.`

`Proč je někdy těžké nechat Hospodina, aby bojoval za nás?`