---
title:  'Boží přítomnost ve svatostánku'
date:  24/09/2025
---

> <p></p>
> 34Tu oblak zahalil stan setkávání a příbytek naplnila Hospodinova sláva. 35Mojžíš nemohl přistoupit ke stanu setkávání, neboť nad ním přebýval oblak a příbytek naplňovala Hospodinova sláva. 36Kdykoli se oblak z příbytku zvedl, vytáhli Izraelci ze všech svých stanovišť. 37Jestliže se oblak nezvedal, nevytáhli, dokud se nezvedl. 38Hospodinův oblak býval ve dne nad příbytkem a v noci na něm planul oheň před očima celého domu izraelského na všech jejich stanovištích. (Ex 40,34–38)

**Osobní studium**

`Přečtěte si Ex 40,1–38. Jak Izraelci poznali Boží přítomnost?`

Poslední kapitola knihy Exodus popisuje posvěcení stánku a uložení „svědectví“ (Desatera) do schrány úmluvy. Zasvěcení stánku bylo pro Izrael vrcholnou událostí na Sínaji.

Boží slávou je jeho svatost, jeho charakter a jeho milující přítomnost, která spočívá v jeho dobrotě (Ex 3,5; Ex 33,18.19). Hospodinova přítomnost naplnila stánek a byla viditelná jako oblak, sláva, šekina. Kniha Exodus končí zdůrazněním Boží přítomnosti, která vede Izraelce – ve dne v Hospodinově oblaku a v noci v ohnivém oblaku. Hebrejci měli velmi silně zakusit nejen Boží realitu, ale také jeho blízkou a trvalou přítomnost, když je vedl.

Mojžíš postavil stánek prvního dne prvního měsíce druhého roku po vyjití z Egypta (Ex 40,2.17). Poté vše zasvětil Bohu olejem pomazání – včetně Árona a jeho synů ( 40,9.13–15). Prošel svatyni svatých, svatyni i nádvoří a vše zasvětil Hospodinu. Tímto procesem zahájil bohoslužby v celé svatyni (viz také Nu 7,1). Pouze během pomazání a zasvěcení stánku mohl Mojžíš vstoupit do svatyně svatých. Poté tam mohl každoročně v Den smíření sloužit bohoslužbu jen velekněz (Lv 16,2.17).

Třikrát biblický text naznačuje, že určité dílo bylo dokončeno: (1) na konci stvořitelského týdne Bůh zdůrazňuje dokončení svého díla stvoření (Gn 2,1–3); (2) po dokončení stánku biblický text prohlašuje: „Tak Mojžíš dokončil celé to dílo“ (Ex 40,33); (3) je to také vyjádřeno, když Šalomoun dokončil práci na chrámu (1Kr 7,51).

Toto spojení mezi stvořením a svatyní Izraele poukazuje na kosmický rozměr plánu spasení. Připomíná čas, kdy bude Hospodin přebývat s vykoupenými na nové zemi v novém Jeruzalémě, který je „Božím příbytkem“ (Zj 21,2.3; srov. Zj 22,1–4).

To, že Bůh naplnil svatostánek svou slávou (Ex 40,34), bylo velkým vyvrcholením událostí, které začaly Mojžíšovým narozením a pokračovaly porážkou egyptských bohů během deseti ran, vyjitím z Egypta, porážkou egyptské armády a nakonec Božím zjevením na hoře Sínaj.

**Aplikace**

`Jak můžeš dnes prožívat Boží přítomnost? Proč je důležité, aby se setkání s Bohem stalo tvou každodenní zkušeností?`

---

#### Dodatečné otázky k diskuzi

`Umíš si představit okamžik, kdy Hospodinova sláva naplnila svatostánek? Co v té chvíli museli všichni prožívat?`

`Zažil jsi někdy „Hospodinovu slávu“? Jaké to bylo?`

`Proč je „Boží přítomnost“ ve svatyni tak důležitá?`

`Jak je to s Božím přebýváním (uprostřed) nás dnes?`

`Kdy sis naposledy uvědomil, že Bůh přebývá prostřednictvím Ducha svatého ve tvém nitru? Co jsi prožíval?`

`Vzpomeneš si na nějakou situaci, kdy jsi Boha ze svého nitra vypudil? Jak se to stalo? Co jsi musel udělat pro jeho návrat?`