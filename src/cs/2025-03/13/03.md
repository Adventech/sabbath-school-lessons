---
title:  'Boží Duch a jeho štědré dary'
date:  22/09/2025
---

> <p></p>
> 30Mojžíš řekl Izraelcům: „Hleďte, Hospodin povolal jménem Besaleela, syna Urího, vnuka Chúrova, z pokolení Judova. 31Naplnil ho Božím duchem, aby měl moudrost, důvtip a znalost pro každé dílo 32a uměl dovedně pracovat se zlatem, stříbrem a mědí, 33opracovávat kameny pro vsazování a obrábět dřevo, aby dovedl udělat každé navržené dílo. 34Dal mu i schopnost vyučovat, jemu i Oholíabovi, synu Achísamakovu z pokolení Danova. (Ex 35,30–34)

**Osobní studium**

`Přečtěte si Ex 35,4–36,7. Jaké důležité poučení můžeme v těchto textech najít pro nás dnes?`

Na stavbu svatostánku bylo potřeba mnoho různých drahých materiálů. Vše se podařilo shromáždit díky štědrým darům Božího lidu, který ochotně a s radostí dával ze svého srdce. Darovali zlato, stříbro, bronz, jemné plátno, drahé kameny, jedinečné látky, akáciové dřevo, olivový olej, koření a mnoho dalších potřebných věcí. Lidé také darovali svůj čas a své síly. Díky jejich usilovné práci na svatyni a jejím vybavení bylo vyrobeno vše potřebné. Krejčí zhotovili oděvy pro kněze, kteří měli sloužit ve svatostánku. K bohatě zdobenému oděvu velekněze navíc patřil i náprsník a turban.

Bůh Izraelitům nesmírně požehnal prostřednictvím darů, které jim Egypťané dali, když opouštěli Egypt. Nyní přišla příležitost přinést tyto dary jako oběť díků za Boží milostivé a mocné vedení. Bůh vedl svůj lid tak, aby z vděčnosti vykonal dílo k jeho slávě.

Lidé dávali s takovou radostí a v takovém množství, že Mojžíšovi řekli: „Lid přináší víc, než je třeba k provedení díla, které Hospodin přikázal vykonat“ (Ex 36,5). Mojžíš tedy nakonec musel ukončit přinášení darů, protože „měli dostatek potřeb pro veškeré dílo, které se mělo udělat, a ještě zbývalo“ (Ex 36,7).

Vedením Ducha svatého Bůh vybavil a zmocnil lidi, aby stavěli stánek podle přesných pravidel. Besaleel, Oholíab a další byli naplněni Božím Duchem (Ex 35,31), což znamená, že byli obdařeni zručností, moudrostí a uměleckými znalostmi, aby mohli dokonale provést všechny práce. Byl to obrovský projekt a musel být zhotoven přesně podle vzoru, který Bůh ukázal Mojžíšovi.

Je příznačné, že dar Ducha svatého souvisel s různými schopnostmi a dovednostmi lidí, které byly důležité při stavbě stánku. Naplnění Duchem není magický proces. Neznamená to ani, že v sobě člověk objeví nějaké zvláštní duchovní schopnosti. Bůh zmocňuje své následovníky, aby dosáhli jeho cílů a dělali to dobře.

**Aplikace**

`Jaké duchovní dary jsi dostal, když tě naplnil Duch svatý? Pamatuj, že duchovní dary mohou vzkvétat pouze tehdy, když ve svém životě pěstuješ ovoce Ducha. (Ga 5,22.23)`

---

#### Dodatečné otázky k diskuzi

`Proč Bůh povolal ke stavbě svatostánku právě Besaleela?`

`Jakým člověkem musel být Besaleel, když ho Bůh naplnil svým Duchem?`

`Přemýšlel jsi někdy nad tím, že darem Ducha svatého může být i řemeslná zručnost? Jaké pocity v tobě toto zjištění vyvolává?`

`Jak zareagovali Izraelci, když byli Mojžíšem vyzváni, aby přinášeli potřebné materiály na stavbu svatyně?`

`Co dnes můžeme dát Bohu (sboru) my?`

`Existuje něco, co ti brání v tom, abys „dával“ více?`