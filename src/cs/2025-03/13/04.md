---
title:  'Dokončení svatostánku'
date:  23/09/2025
---

> <p></p>
> 1Besaleel zhotovil schránu z akáciového dřeva dva a půl lokte dlouhou, jeden a půl lokte širokou a jeden a půl lokte vysokou. 2Obložil ji uvnitř i zvnějšku čistým zlatem a opatřil ji dokola zlatou obrubou. [...] 6Zhotovil příkrov z čistého zlata dva a půl lokte dlouhý a jeden a půl lokte široký. 7Potom zhotovil dva cheruby ze zlata; dal je vytepat na oba konce příkrovu. 8Jeden cherub byl na jednom konci a druhý cherub na druhém konci. Udělal cheruby na příkrov, na oba jeho konce. 9Cherubové měli křídla rozpjatá vzhůru; svými křídly zastírali příkrov. Tvářemi byli obráceni k sobě; hleděli na příkrov. (Ex 37,1.2.6–9)

**Osobní studium**

`Seznamte se s textem Ex 36,8–39,31. Proč dal Bůh lidem tak jasné pokyny týkající se svatyně? Co nás to učí o tom, jak se Bůh stará o každý detail?`

Mojžíš dohlížel na to, aby byl příbytek postaven pečlivě a aby se při jeho stavbě všichni přesně řídili pokyny, které Bůh dal na hoře Sínaj. Biblický text hovoří v souvislosti se svatyní o následujících věcech: (1) svatostánek s různými látkami, závěsy a příslušenstvím (Ex 36,8–38); (2) schrána (Ex 37,1–9); (3) stůl na chleby (Ex 37,10–16); (4) svícen (Ex 37,17–24); (5) kadidlový oltář (Ex 37,25–29); (6) oltář pro zápalné oběti (Ex 38,1–7); (7) umyvadlo na omývání (Ex 38,8); (8) nádvoří (Ex 38,9–20); (9) materiál použitý pro svatostánek (Ex 38,21–31). Text Ex 39 pokračuje popisem efódu, náprsníku a dalších částí kněžského oděvu.

Bohoslužby ve svatostánku a všechny použité předměty byly „lekcemi“ evangelia. Představovaly celý Boží plán vykoupení. Různé obřady znázorňovaly (1) Boží odpor k hříchu a to, jak se s ním vypořádá; (2) způsob, jakým Bůh zachraňuje kající lidi; (3) osud bezbožných lidí a (4) jak Bůh zajistí slavnou budoucnost, která bude bez hříchu a zla.

Během roku ve svatostánku probíhaly dvě různé, ale úzce související služby; denní a roční. Tyto dvě fáze bohoslužby znázorňovaly, jak se Bůh vypořádává s hříchem a jak zachraňuje hříšníky. Prostřednictvím denní bohoslužby (hebrejsky tamid; „neustálá“, „každodenní“) ve svatyni Bůh ujistil ty, kteří činili pokání, že jim odpustil hříchy a milostivě jim nabídl záchranu. Pro přijetí tohoto daru spasení bylo třeba přinést oběti a tyto oběti poukazovaly na smrt Mesiáše, jehož krev „nás očišťuje od každého hříchu“ (1J 1,7). Ústředním bodem tohoto daru bylo vyznání hříchu a přijetí roucha Kristovy spravedlnosti (Ž 32,1.2). Kající hříšník tak měl jistotu odpuštění a mohl se radovat ze spasení.

Roční bohoslužba (hebrejsky jamim noraim; „hrozné dny“, „dny hrůzy“) konaná v Den smíření ukazovala, jak Bůh odstraňuje hřích, řeší problém hříchu a zajišťuje budoucnost bez hříchu (Lv 16; J 1,29).

Dnes vnímáme Kristovu dvoufázovou službu v nebeské svatyni jako další projev Božího díla pro nás. Kristus vykonává nepřetržitou přímluvnou službu (Žd 7,25) a nakonec dojde k poslednímu soudu, který přinese konečné řešení problému zla (Da 7,13.14.22.27; Da 8,14; Zj 21,4).

Svatyně byla místem, kde lidé Boha uctívali, chválili a vyjadřovali mu svou vděčnost. Uctívání souvisí s udržováním vztahu s Bohem, který věřící zve ke společenství s ním.

**Aplikace**

`Podrobné pokyny ke stavbě stánku ukazují, jak moc Bohu záleží na každém aspektu jeho stánku a na způsobu, jakým chce být uctíván. Jak tě toto poznání povzbuzuje na tvé vlastní cestě s Bohem?`

---

#### Dodatečné otázky k diskuzi

`Co chtěl Bůh naučit Izraelce „denní“ službou?`

`Jakým předpoklad musel naplnit ten, kdo chtěl prostřednictvím „svatyně“ dosáhnout jistoty odpuštění hříchu a smíření s Bohem?`

`Co chtěl Bůh naučit Izraelce pomocí „roční“ služby?`

`Jak nám znalost „denní“ i „roční“ služby ve svatyni pomáhá lépe pochopit Ježíšovu službu i oběť?`

`Je ti něco na těch obřadech a symbolech nejasné?`

`Co ti je na svatyni a jejích službách sympatické? Proč?`