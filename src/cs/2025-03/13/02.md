---
title:  'Hospodinova sobota'
date:  21/09/2025
---

> <p></p>
> 1Mojžíš shromáždil celou pospolitost Izraelců a řekl jim: „Hospodin přikázal, abyste dodržovali toto: 2Šest dní se bude pracovat, ale sedmého dne budete mít slavnost odpočinutí, Hospodinův svatý den odpočinku; kdo by v ten den dělal nějakou práci, zemře. 3V den odpočinku nerozděláte oheň v žádném svém obydlí.“ (Ex 35,1–3)

**Osobní studium**

Lidé, kteří jsou proti zachovávání sedmého dne, soboty, tvrdí, že sobota byla určena pouze pro Židy nebo že Židé poprvé slyšeli o sobotě na Sínaji. Takové argumenty jsou samozřejmě nepravdivé. Vždyť sedmý den byl oddělen a posvěcen již v Edenu (viz Gn 2,1–3) a Židé zachovávali sobotu již před Sínají (viz Ex 16,22–29). Ať už jsou argumenty odpůrců jakékoli, není pochyb o tom, že sobota byla od počátku důležitou součástí života Izraelců.

`Jakou pravdu připomíná úvodní text (Ex 35,1–3) o stavbě svatyně?`

Sobota připomínala v minulosti, připomíná v současnosti a bude připomínat i v budoucnosti pravdu o Bohu – kdo je a jaké mocné skutky koná. Sobota nám připomíná jeho stvořitelské a vykupitelské dílo a zaměřuje naši pozornost na Boha, který chce přebývat se svým lidem. Sobota a svatyně tak poukazují na totéž: na Boží přítomnost v našem životě.

Sobota starozákonní církve přináší důležité poselství, které lze shrnout do pěti klíčových bodů:

1.	Bůh je Stvořitel. Bible začíná tímto ohromujícím a nesmírně důležitým prohlášením (Gn 1,1). Sobota je živou památkou Božího stvoření (Gn 2,2.3; Ex 20,8–11). Všechny ostatní biblické pravdy vyplývají ze skutečnosti, že Bůh je náš Stvořitel.

2.	Přijde Mesiáš. Naděje na jeho příchod je založena na Božím zaslíbení o semeni, které přemůže hada (satana) a přinese vítězství nad zlem.

3.	Bůh ustanoví své království a sobota je předzvěstí tohoto království.

4.	Spása přichází od Hospodina. Boží lid svědčí o tom, že Bůh je jeho Spasitelem a Vykupitelem a že spasení přichází jako výsledek jeho milosti a pouze jeho milostí.

5.	Bůh je nejvyšším soudcem všech lidí. Ti, kdo mu vytrvale vzdorují a popírají ho, nemají žádnou budoucnost. Těm, kdo ho následují, však zdarma dává věčný život.

**Aplikace**

`Hebrejský novinář a esejista Achad ha-Am napsal: „Více než Židé zachovávali sobotu, sobota zachovávala Židy.“ I když my jako adventisté to možná takto neříkáme, jak důležitou roli hraje sobota v životě naší církevní rodiny?`