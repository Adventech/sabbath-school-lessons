---
title:  'Svatostánek'
date:  20/09/2025
---

### Texty na tento týden
Ex 35,1–36,7; Gn 1,1; Ex 36,8–39,31; Žd 7,25; Ex 40,1–38; J 1,14

> <p>Základní verš</p>
> „Tu oblak zahalil stan setkávání a příbytek naplnila Hospodinova sláva. [...] Hospodinův oblak býval ve dne nad příbytkem a v noci na něm planul oheň před očima celého domu izraelského na všech jejich stanovištích.“ (Ex 40,34.38)

Ve Starém zákoně bylo hlavním úkolem Božího lidu žít v úzkém vztahu s Hospodinem, uctívat ho a sloužit mu a také zjevovat správný Boží obraz ostatním národům (Dt 4,5–8). Stejné poslání máme i my dnes.

V zahradě Eden se Adam a Eva před Bohem ukryli; hřích totiž způsobil, že se ho začali bát. Jedním z důsledků hříchu je totiž strach z Boha. Tento strach zkresluje a deformuje náš pohled na Boží charakter. Dobrou zprávou je, že Bůh činí první krok k překlenutí této propasti. Z vlastní iniciativy přichází, aby zacelil trhlinu a napravil narušený vztah. Bůh volá hříšníka zpět k sobě: „Kde jsi?“ (Gn 3,9).

Naším hlavním posláním je tedy představovat lidem kolem nás pravý Boží charakter a jeho milující a spravedlivé skutky. Když jsou lidé k Bohu přitahováni a přesvědčeni o jeho nesobecké lásce k nim, odevzdají mu svůj život. Právě tehdy se rozhodnou poslouchat to, co jim říká, aby dělali. Uvědomí si totiž, že Bohu jde o jejich vlastní dobro.

Svatyně názorně ukazovala, že Bůh je lidem blízko, a zároveň lidem zjevovala největší pravdy o Bohu. Nejdůležitější pravdou je, že Bůh zachraňuje ty, kdo k němu přicházejí s vírou.

**Osnova lekce**

Hlavním tématem třinácté lekce bude význam svatostánku ve Starém zákoně jako místa Boží přítomnosti mezi jeho lidem, zjevujícího jeho charakter a plán spasení, a jeho naplnění v Ježíši Kristu, který přebýval mezi lidmi, a v novém Jeruzalémě, kde bude Bůh navždy přebývat se svým lidem.

- Ex 35,1–3: Svatyně a sobota – symboly Boží touhy být s lidmi (neděle)
- Ex 35,30–36,7: Dary a Boží Duch při stavbě svatostánku (pondělí)
- Ex 36,8–39,31: Dokončení svatyně podle Božích pokynů (úterý)
- Ex 40,34–38: Boží sláva naplňuje svatostánek (středa)
- J 1,14: Ježíšovo přebývání mezi lidmi jako naplnění významu svatyně (čtvrtek)

---

#### Dodatečné otázky k diskuzi

`Co se ti vybaví, když slyšíš termín „svatostánek“?`

`Přemýšlel jsi někdy nad tím, proč měl Mojžíš postavit „svatostánek“?`

`Hřích způsobil, že se bojíme Boha. Jak nás Bůh tohoto strachu zbavuje?`

`Jaký je rozdíl mezi hrůzou z Boha a respektem vůči němu?`

`Jaký je tvůj Bůh a co v tobě probouzí respekt vůči němu?`