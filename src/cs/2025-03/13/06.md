---
title:  'Ježíšovo přebývání s lidmi'
date:  25/09/2025
---

> <p></p>
> Tu oblak zahalil stan setkávání a příbytek naplnila Hospodinova sláva. (Ex 40,34)

> <p></p>
> A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,14)

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi...“ (Zj 21,1–3)

**Osobní studium**

`Jak úvodní text (J 1,14) spojuje Kristovo vtělení s přebýváním Hospodina ve svatyni?`

Ježíšovo vtělení je tajemstvím a zároveň tématem, kterému se vykoupení budou věnovat po celou věčnost. Podle apoštola Jana Kristus tím, že na sebe vzal naše tělo, ukázal, že s námi hmatatelně přebývá. Ježíš se zde v těle podobá Bohu Starého zákona, který přebýval s Izraelci ve svatostánku na Sínaji a na poušti při jejich cestě do zaslíbené země.

Během svého vtělení Ježíš přebýval se všemi lidmi. Jaký úžasný, nezasloužený dar! Věčný Bůh k nám sestupuje jako jeden z nás, aby nás ujistil, že je skutečně „Immanuel, [...] ‚Bůh s námi‘“ (Mt 1,23).

V Mt 18,20 Ježíš řekl, že když se dva nebo tři shromáždí v jeho jménu, bude tam mezi nimi. Kristus je se svým lidem prostřednictvím přítomnosti Ducha svatého i dnes. Zve své následovníky, aby s ním navázali důvěrný vztah: „Hle, stojím přede dveřmi a tluču; zaslechne-li kdo můj hlas a otevře mi, vejdu k němu a budu s ním večeřet a on se mnou“ (Zj 3,20).

`Co nám ukazují další verše (Zj 21,1–3)?`

Nový Jeruzalém sestoupí z nebe na zem. A Jan říká: „A slyšel jsem veliký hlas od trůnu: ‚Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi...‘“ (Zj 21,3). V novém Jeruzalémě není žádný chrám (Zj 21,22), protože celé město je chrámem, Boží svatyní. Délka, šířka a výška města jsou stejné (Zj 21,16), jako tomu bylo v případě nejsvětějšího místa ve svatyni. Svatyně svatých měla tvar krychle, jejíž všechny strany byly stejné (asi čtyři a půl metru). Ve světě bez hříchu, smrti a utrpení budeme po celou věčnost přebývat v bezprostřední přítomnosti našeho Boha.

**Aplikace**

`Když si uvědomíme všechna zaslíbení, která jsme obdrželi v Ježíši a skrze něj, naše srdce se naplní radostným očekáváním. Jak se můžeme naučit vytrvat, dokud nepřijde čas naplnění těchto zaslíbení?`