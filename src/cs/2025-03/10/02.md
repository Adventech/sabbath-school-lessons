---
title:  'Kniha a krev'
date:  31/08/2025
---

> <p></p>
> 4Nato Mojžíš zapsal všechna Hospodinova slova. Za časného jitra postavil pod horou oltář a dvanáct posvátných sloupů podle dvanácti izraelských kmenů. 5Pak pověřil izraelské mládence, aby přinesli oběti zápalné a obětovali Hospodinu býčky k hodům oběti pokojné. 6Mojžíš vzal polovinu krve a vlil ji do mís a druhou polovinou pokropil oltář. 7Potom vzal Knihu smlouvy a předčítal lidu. Prohlásili: „Poslušně budeme dělat všechno, o čem Hospodin mluvil.“ 8Mojžíš vzal krev, pokropil lid a řekl: „Hle, krev smlouvy, kterou s vámi uzavírá Hospodin na základě všech těchto slov.“ (Ex 24,4–8)

**Osobní studium**

`Přečtěte si Ex 24,1–8. Jakou roli v tomto příběhu hraje čtení Božího slova a pokropení lidí krví, které potvrzuje smlouvu mezi Bohem a jeho lidem?`

Živý Bůh Bible je Bohem vztahů. Hospodin klade důraz na člověka, ne na věci, plány nebo programy. Věnuje lidem velkou pozornost a hlavním cílem toho, co dělá, je budování osobních vztahů s lidmi. Koneckonců Bůh, který „je láska“, musí být Bohem, kterému záleží na vztazích, protože láska bez vztahů neexistuje.

Ježíš řekl: „A já, až budu vyvýšen ze země, přitáhnu všecky k sobě“ (J 12,32). Bohu nejde jen o naše etické chování, správnou věrouku nebo dobré skutky, ale především o osobní, důvěrný vztah s námi. Obě instituce stvoření (Gn 1–2) se týkají vztahů: první hovoří o vertikálním vztahu s Bohem (sobota) a druhá o horizontálním vztahu mezi lidmi (manželství).

Ratifikace smlouvy na Sínaji měla posílit mimořádný vztah, který Bůh chtěl mít se svým lidem. Při obřadu lidé opakovaně odpovídali, že budou Boha poslouchat ve všem, co požaduje. Prohlašovali: „Budeme dělat všechno, o čem Hospodin mluvil.“ (Viz Ex 24,3.7.) Mysleli to vážně, ale neuvědomovali si svou porušenost, křehkost a slabost. Lid byl pokropen „krví smlouvy“, což připomnělo Kristovy zásluhy. Jen díky nim byl Izrael schopen řídit se Božími pokyny.

Často máme problém přijmout, že naše lidská přirozenost je křehká, slabá a hříšná. Máme přirozený sklon ke zlu, k hříchu. Abychom mohli konat dobro, potřebujeme pomoc zvenčí. Tato pomoc přichází pouze shůry, z moci Boží milosti, z jeho Slova a z Ducha svatého. Přestože máme toto všechno na dosah ruky, vyznáváme, že zlo k nám přichází až příliš snadno.

Proto je pro nás dnes blízký osobní vztah s Bohem stejně důležitý jako tehdy pro lidi na Sínaji.

**Aplikace**

`„Budeme dělat všechno, o čem Hospodin mluvil“ (Ex 24,3). Kolikrát jsme už řekli totéž, a přesto jsme selhali... Jaké je pro nás jediné řešení?`