---
title:  'Síla k poslušnosti'
date:  02/09/2025
---

> <p></p>
> Když Mojžíš přišel nazpět, vypravoval lidu všechna slova Hospodinova a předložil mu všechna právní ustanovení. Všechen lid odpověděl jako jedněmi ústy. Řekli: „Budeme dělat všechno, o čem Hospodin mluvil.“ (Ex 24,3)

> <p></p>
> 26A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa. 27Vložím vám do nitra svého ducha; učiním, že se budete řídit mými nařízeními, zachovávat moje řády a jednat podle nich. 28Pak budete sídlit v zemi, kterou jsem dal vašim otcům, budete mým lidem a já vám budu Bohem. (Ez 36,26–28)

**Osobní studium**

Jak se v našem životě začne projevovat poslušnost? (Viz úvodní text Ez 36,26–28.)

Třikrát Izraelci horlivě prohlásili, že budou poslouchat Boha (Ex 19,8; Ex 24,3.7). Poslušnost je důležitá, i když Bible učí, že my lidé jsme slabí, zlomení, křehcí a hříšní. Tato smutná pravda se projevila nejen v dějinách starověkého Izraele, ale také v celé historii Božího lidu.

`Jak tedy můžeme věrně následovat Boha?`

Dobrou zprávou je, že Bůh nám dává moc dělat to, co nám přikazuje. Potřebná síla není v nás, přichází zvenčí a umožňuje nám dělat to, co Bůh vyžaduje. Je to jeho práce. Prorok Ezechiel to v jádru svého teologického shrnutí uvádí velmi jasně (Ez 36,26.27). Transplantaci srdce může provést pouze Bůh, a to tak, že nám odstraní naše „kamenné srdce“ a nahradí ho vnímavým „srdcem z masa“. Jak připomněl Jozue svým posluchačům: „Nebudete moci sloužit Hospodinu, neboť on je Bůh svatý. Je to Bůh žárlivý, nepromine vám vaše nevěrnosti a hříchy“ (Joz 24,19).

Je na nás, zda se rozhodneme Boha následovat. A pak se mu den za dnem, hodinu za hodinou odevzdávat. Sami totiž nejsme schopni uskutečnit svoje vědomé rozhodnutí sloužit mu. Když však Bohu odevzdáme svou slabost, on nám dá sílu. Apoštol Pavel říká: „Vždyť právě když jsem sláb, jsem silný“ (2K 12,10).

Všimněte si božského „já“ v Ez 36,24–30: Bůh nás shromažďuje, očišťuje, odstraňuje kamenné srdce, dává nám srdce z masa, posiluje nás svým Duchem a vybízí nás, abychom pečlivě zachovávali jeho zákon. Co dělá on, budeme dělat i my. On se s námi ztotožňuje, a pokud s ním máme úzké společenství, jeho skutky se stanou našimi skutky. Spojení mezi Bohem a námi bude silné, živé a dynamické.

V úvodním textu je opět zdůrazněno Boží jednání: „Vložím vám do nitra svého ducha; učiním, že se budete řídit mými nařízeními, zachovávat moje řády a jednat podle nich“ (Ez 36,27). Bůh přikazuje lidem, aby ho poslouchali, a pak jim dává sílu k poslušnosti. Bůh vždy pomáhá svému lidu dělat to, co od něj vyžaduje. Poslušnost je Boží dar (ne náš výkon nebo úspěch). Stejné je to s ospravedlněním a spasením, které jsou také jeho dary (Fp 2,13).

**Aplikace**

`Jestliže nám byla zaslíbena síla k poslušnosti, proč je pro nás tak snadné upadnout do hříchu?`