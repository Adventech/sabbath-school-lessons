---
title:  'Setkání s Bohem'
date:  01/09/2025
---

> <p></p>
> 15Mojžíš tedy vystoupil na horu a horu přikryl oblak. 16A Hospodinova sláva přebývala na hoře Sínaji a oblak ji přikrýval po šest dní. Sedmého dne zavolal Hospodin na Mojžíše zprostřed oblaku. 17Hospodinova sláva se jevila pohledu Izraelců jako stravující oheň na vrcholku hory. 18Mojžíš vstoupil doprostřed oblaku. Vystoupil na horu a byl na hoře čtyřicet dní a čtyřicet nocí. (Ex 24,15–18)

**Osobní studium**

`Přečtěte si Ex 24,9–18. Jaké úžasné setkání s Hospodinem prožili Izraelci?`

Po jednoznačném obnovení smlouvy s Bohem Mojžíš znovu vystoupil na Sínaj. Na začátku své cesty nebyl Mojžíš sám. Doprovázelo ho sedmdesát tři izraelských vůdců, pro které to byl vrcholný zážitek. Text dvakrát zdůrazňuje úžasnou skutečnost Božího zjevení (teofanie). Izraelští vůdci také zpečetili svou smlouvu s Bohem společným jídlem. Byla to hostina a Bůh Izraele byl jejich hostitelem. Bůh projevil těmto vůdcům mimořádnou přízeň.

Na Blízkém východě bylo ve starověku (a do jisté míry je stále) společné stolování nesmírně důležité. Byl to velký zážitek, projev úcty a vážnosti. Bylo nabídkou odpuštění a pomáhalo vytvářet pouto přátelství. Společné stolování mělo také vliv na budoucnost. Bylo příslibem vzájemnosti a společenství i v dobách krize a potíží. Byl to slib beze slov, že pokud se jedné straně něco stane, druhá strana přijde na pomoc. Pozvání k jídlu bylo zvláštní výsadou, která se nevztahovala na každého.

Naopak odmítnutí pozvání bylo považováno za jednu z nejhorších urážek. Tento pohled nám pomáhá pochopit příběhy z Nového zákona, kdy byl Ježíš Kristus vystaven kritice za to, že jedl s hříšníky (L 5,30).

Když věřící slaví Večeři Páně, vytvářejí si úzké pouto s ostatními věřícími, kteří jsou stejnými hříšníky. Během Večeře Páně oslavujeme odpuštění a spasení, které máme v Ježíši (viz Mt 26,26–30; Mk 14,22–25; 1K 11,23–29).

Je tragické, že někteří z těch, kteří byli s Mojžíšem na hoře, později upadli do hříchu a přišli o život (viz Ex 10,1.2.9). Přestože prožili hlubokou zkušenost s Bohem, nezměnila je ani nezpůsobila jejich obrácení. Taková zkušenost měla těmto mužům pomoci, aby se nedopustili tak tragického a politováníhodného činu. Jejich selhání je jasným svědectvím o tom, že „vlastnictví“ pravdy a posvátných výsad neznamená automaticky obrácení.

**Aplikace**

`Přemýšlej o selhání těchto vůdců Izraele, přestože se jim dostalo takové přednosti. Byli to dokonce Áronovi synové! V čem nám jejich zkušenost může sloužit jako varování, když jsme jako adventisté obdrželi tak úžasné světlo.`