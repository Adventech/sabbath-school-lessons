---
title:  'Uprostřed svého lidu'
date:  03/09/2025
---

> <p></p>
> 8Ať mi udělají svatyni a já budu bydlet uprostřed nich. 9Uděláte všechno přesně podle toho, co ti ukazuji jako vzor svatého příbytku i vzor všech bohoslužebných předmětů. (Ex 25,8.9)

**Osobní studium**

K vyučování svého lidu Bůh využíval různé obrazy. Jedním z nich byla svatyně. Všechny služby spojené se svatyní ukazovaly na Ježíše. Byla to podobenství vysvětlující plán spasení, který měl být uskutečněn prostřednictvím Ježíše o mnoho století později.

`Přečtěte si text Ex 25,1–9. Jaké zásadní, praktické a teologické pravdy můžeme v těchto verších najít?`

Bůh zázračně vyvedl Izraelce z Egypta a byl jim blízko. Přesto nařídil Mojžíšovi: „Ať mi udělají svatyni a já budu bydlet uprostřed nich“ (Ex 25,8). Bůh jim chtěl skutečně hmatatelně ukázat, že je s nimi. Navzdory jejich četným proviněním je neopustil a znovu je „přijal na milost“ (PP 343; NUD 160). Nyní dostali od Boha příkaz a začal proces budování svatyně.

Bible nás ujišťuje, že Bůh nepřebývá v chrámech a budovách postavených lidmi (Sk 7,47–50), protože je větší než nebesa a ani nebesa ho nemohou pojmout. Pavel na aténském Areopagu říká: „Bůh, který učinil svět a všechno, co je v něm, ten je pánem nebe i země, a nebydlí v chrámech, které lidé vystavěli“ (Sk 17,24). Král Šalomoun připomíná: „Ale může Bůh opravdu sídlit na zemi, když nebesa, ba ani nebesa nebes tě nemohou pojmout, natož tento dům, který jsem vybudoval?“ (1Kr 8,27). Svatyně měla být místem, kde Bůh zjevoval svou přítomnost lidem.

Izraelci měli přinést dobrovolnou oběť na stavbu svatyně. Měli dávat vzácné a drahé dary, včetně zlata, stříbra, bronzu, aká­ciového dřeva, různých druhů jemných látek, olivového oleje a koření.

V Ex 25,10–27,21 se dozvídáme mnoho podrobností o svatyni a službě v ní. Bůh dal Mojžíšovi plán, který obsahoval konkrétní pokyny, jak svatyni postavit a zařídit, včetně schrány úmluvy (archy úmluvy), stolu na předkladný chléb, svícnu, oltářů, závěsů, barev a rozměrů.

Bůh Mojžíšovi představil model nebeské svatyně a přikázal mu, aby všechno udělal podle vzoru, který mu ukázal (Ex 25,9.40; Ex 26,30). Svaté prostory byly vytvořené lidskýma rukama podle nebeských věcí... (Žd 8,1.2; 9,11). Pozemská svatyně plnila zásadní funkci až do Ježíšovy smrti a začátku jeho služby v nebeské svatyni. V té době služba v pozemské svatyni skončila, jak se to projevilo symbolickým roztržením opony před svatyní svatých při Kristově smrti (Mt 27,51; Mk 15,38).

**Aplikace**

`Dnes už nemáme fyzickou svatyni jako Izraelci, ale Bůh stále touží přebývat s námi – v našich životech a v našich srdcích (1K 3,16). Jak můžeš vytvořit prostor pro Boží přítomnost ve svém životě každý den? Jaké konkrétní změny nebo závazky musíš udělat, aby tvůj život odrážel jeho charakter?`