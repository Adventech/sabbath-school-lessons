---
title:  'Naplněni Božím Duchem'
date:  04/09/2025
---

> <p></p>
> 1Hospodin promluvil k Mojžíšovi: 2„Hleď, povolal jsem jménem Besaleela, syna Urího, vnuka Chúrova, z pokolení Judova. 3Naplnil jsem ho Božím duchem, totiž moudrostí, důvtipem a znalostí každého díla. (Ex 31,1–3)

> <p></p>
> 12Hospodin řekl Mojžíšovi: 13„Promluv k Izraelcům: Dbejte na mé dny odpočinku; to je znamení mezi mnou a vámi pro všechna vaše pokolení, abyste věděli, že já Hospodin vás posvěcuji. 14Budete dbát na den odpočinku; má být pro vás svatý. Kdo jej znesvětí, musí zemřít. Každý, kdo by v něm dělal nějakou práci, bude vyobcován ze společenství svého lidu. (Ex 31,12–14)

**Osobní studium**

Bůh dal Mojžíšovi při přípravě na službu ve svatyni instrukce o každé podrobnosti. Kněží měli nosit kněžský oděv a velekněz měl mít na sobě zvláštní efód, na němž byla jména synů Izraele. Nosil také náprsník, do kterého byly vloženy urím a tumím tak, aby byly vlevo na jeho srdci (Ex 28). Všichni kněží měli být vysvěceni (Ex 29).

Mezi další předměty, které měly být pečlivě připraveny pro službu ve svatyni, patřil kadidlový oltář, umyvadlo na omývání, olej na pomazání a kadidlo (Ex 30).

`Přečtěte si Ex 31,1–18. Jakou zvláštní pomoc poskytl Bůh, aby zajistil, že všechny detaily svatyně a související služby byly připraveny a postaveny podle jeho pokynů?`

Poprvé se v Písmu dozvídáme, že Hospodin naplnil člověka Božím Duchem. Co to znamená? Besaleel byl pověřen uměleckým zpracováním jednotlivých částí svatostánku. To, že byl naplněn Božím Duchem, se projevilo tím, že mu byly dány dovednosti, porozumění a znalosti potřebné k vykonání tohoto důležitého díla. Kromě toho dal Bůh stejného Ducha i Oholíabovi a mnoha dalším řemeslníkům, aby se podíleli na této práci.

Uprostřed tohoto tvůrčího díla je představena Boží sobota jako znamení mezi Bohem a jeho lidem. Sobota byla svědectvím toho, že je Hospodin učinil svatými. To znamená, že dodržování čtvrtého přikázání je spojeno s posvěcením. Ezechiel později zaznamenal Hospodinova slova: „Dal jsem jim také své soboty, aby se staly znamením mezi mnou a jimi, aby poznali, že já Hospodin je posvěcuji“ (Ez 20,12; ČSP).

Sobota nám připomíná, že Hospodin je nejen náš Stvořitel (Gn 2,2.3), Vykupitel a Bůh (Dt 5,15; Mk 2,27.28), ale že je také svatý. Svou přítomností posvěcuje lidi. Proměňuje je, rostou díky jeho Duchu a Slovu, aby zjevovali milující, laskavý, nesobecký a odpouštějící Boží charakter.

Největším darem, který Bůh Mojžíšovi dal, bylo Desatero (Ex 31,18). Bůh sám napsal a dal lidem dvě kamenné desky s Desaterem (Ex 31,18; Dt 9,9–11). Tyto desky měly být uloženy ve svatyni svatých, uvnitř archy úmluvy, která byla zakryta slitovnicí (Ex 25,21).

**Aplikace**

`Termín „slitovnice“ (Ex 25,18; BK, ČSP), („příkrov“; ČEP) pochází v hebrejštině ze slova, jehož základním významem je „usmířit“. Proč měla být tato „slitovnice“ umístěna přímo nad Božím zákonem? Jakou naději bychom v této skutečnosti měli vidět?`

---

#### Dodatečné otázky k diskuzi

`Kdo a proč byl pověřen řemeslnou a uměleckou prací na stavbě svatyně?`

`Bůh naplnil „Božím duchem“ řemeslníky. Není to divné? Proč?`

`Jak si představuješ to „naplnění Božím duchem“?`

`Jak rozvíjí téma „naplnění Božím duchem“ Nový zákon?`

`Může Bůh i dnes dát své dary lidem, kteří pro pracují rukama?`

`Proč je v této kapitole, pojednávající o stavbě svatyně, zmiňována sobota?`

`Jakou roli sehrála roli v dějinách Izraele?`

`Může být sobota znamením toho, že patříme Bohu i dnes? Proč?`

`Potřebujeme „naplnění Božím duchem“ i při hledání podstaty správného prožívání soboty? Proč?`