---
title:  'Původní Boží plán'
date:  26/08/2025
---

> <p></p>
> 20Hle, posílám před tebou posla, aby tě opatroval na cestě a aby tě uvedl na místo, které jsem připravil. 21Měj se před ním na pozoru a poslouchej ho, nevzdoruj mu, neboť přestupky vám nepromine, poněvadž v něm je mé jméno. 22Když jej však budeš opravdu poslouchat a činit všechno, co mluvím, stanu se nepřítelem tvých nepřátel a protivníkem tvých protivníků. (Ex 23,20–22)

**Osobní studium**

`Přečtěte si Ex 23,20–33. Jaké metody chtěl Bůh použít k dobytí zaslíbené země?`

Bůh neměl v úmyslu, aby Izraelci o své nové území bojovali. Měli je přijmout jako zvláštní Boží dar. Bylo to splnění zaslíbení daného Abrahamovi, Izákovi a Jákobovi.

To, jak měli Izraelci získat zaslíbenou zemi, bylo patrné již při přechodu Izraelců přes Rudé moře. Bůh bojoval za svůj lid a daroval mu úplné vítězství nad těmi, kdo je chtěli zabít (Ex 14,13.14). Egypťané byli poraženi, protože Hospodin zázračně zasáhl. Podobně v době asyrského krále Sancheríba Bůh porazil obrovskou, dobře vyzbrojenou a vycvičenou asyrskou armádu – aniž by Izraelci museli bojovat. Bůh jim dal vítězství, protože král Chizkijáš uvěřil Božímu slovu, které dostal prostřednictvím proroka Izajáše (2Kr 19,35; Iz 37,36).

Bůh řekl Abrahamovi, že jeho potomci nedostanou zaslíbenou zemi hned, ale až za čtyři sta let (Gn 15,13–16). Proč? Důvod souvisel s hříšností obyvatel kanaánské země. Bůh se ve svém milosrdenství těmto lidem věnoval a dal jim další období milosti k pokání. Oni však pokračovali ve své vzpouře proti Bohu a tomu, co považuje za důležité, takže když se nepravost těchto národů naplnila, byl Bůh připraven dát jejich území Hebrejcům jako novou vlast.

Kromě toho Bůh slíbil, že před Izraelci vyžene obyvatele Kanaánu dvěma neobvyklými, ale velmi účinnými způsoby: (1) sesláním hrůzy a strachu na nepřátelské národy a (2) posláním děsů (sršní; BK), kteří lidi vyženou (Ex 23,28). Než Izraelci dorazili na nové území, jejich nepřátelé místo opustili, jak Hospodin slíbil: „Pošlu před tebou svou hrůzu a uvedu ve zmatek všechen lid, k němuž přicházíš; obrátím před tebou všechny tvé nepřátele na útěk“ (Ex 23,27).

Rozhodující roli při dobývání zaslíbené země sehrál Boží anděl. Tímto nebeským poslem byl Kristus, který vedl Izrael, chránil ho a dobyl před ním zaslíbená území. Byl oblakovým sloupem, který je vedl ve dne, a ohnivým sloupem v noci. Izrael se na něj měl soustředit a poslouchat ho, protože měl božskou autoritu (Ex 23,21). Vzdorování Boží vůli a nevěra v jeho vedení však nakonec zkomplikovaly postup celého lidu.

**Aplikace**

`Bůh dal pohanským národům mnoho let na to, aby změnily své jednání. Co nás to učí nejen o Boží milosti, ale také o hranicích této milosti pro ty, kdo ji odmítají přijmout?`