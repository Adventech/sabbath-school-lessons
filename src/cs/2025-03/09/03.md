---
title:  'Další zákony'
date:  25/08/2025
---

> <p></p>
> 6Nebudeš převracet právo ubožáka v jeho sporu. 7Buď dalek každého podvodu; nepřipustíš, aby byl zabit nevinný a spravedlivý, neboť svévolníka neospravedlním. 8Nebudeš brát úplatek, neboť úplatek oslepuje i ty, kdo mají oči otevřené, a vede k překrucování záležitostí spravedlivých. 9Nebudeš utlačovat hosta; víte přece, jak bývá hostu v duši, neboť jste byli hosty v egyptské zemi. (Ex 23,6–9)

**Osobní studium**

Bůh ve své milosti nařídil soudcům, jak mají jednat s lidmi v různých situacích týkajících se majetku a vlastnických práv. V této souvislosti jsou uvedeny konkrétní příklady, které naznačují, jak postupovat například v případě, že býk napadne sousedova býka, lidé ukradnou domácí zvíře a prodají ho, zvířata se pasou na poli nebo vinici jiného majitele, někomu byl ukraden vypůjčený majetek nebo když bylo zraněno či uhynulo pronajaté zvíře (Ex 21,33–22,14).

`Přečtěte si text Ex 22,15–23,9. Kterých otázek se uvedené zákony týkají? Jak měly být řešeny?`

Boží zákony se týkají různých oblastí lidského života. Patří mezi ně například zvláštní předpisy proti ponižování lidí. Bůh odmítl všechny formy vykořisťování. Ve svém milosrdenství napravuje hříšné sklony lidského srdce a omezuje přirozené sklony lidí ke zlu. Zákon měl ve společnosti udržovat bezpečí, odstraňovat zlo a pěstovat dobré mezilidské vztahy. Spravedlnost a láska musí řídit jakékoli chování lidí.

`Přečtěte si text Exodu 23,10–19. Jaké důležité otázky se řeší v těchto verších?`

Sobota a svátky souvisely s uctíváním Boha a připomínaly klíčové události v dějinách spasení. Zákon velmi pečlivě usměrňoval způsob a formy uctívání, protože byl teologickým základem všech ostatních činností. Sobota byla ustanovena při stvoření (Gn 2,2.3; Ex 20,8–11), byla spojena s vysvobozením a vykoupením Izraele (Dt 5,12–15) a jasně ukazovala na uctívání Boha jako našeho Stvořitele, Vykupitele a Pána (Mk 2,27.28).

Kromě soboty – sedmého dne – hovoří zákon o třech klíčových svátcích, takzvaných výročních (poutních): (1) na jaře se slavil Pesach spojený se svátkem nekvašených chlebů (obvykle mezi polovinou března a polovinou dubna); (2) padesát dní po Pesachu se slavil Šavuot (Svátek týdnů, známý také jako Letnice); a (3) mezi polovinou září a polovinou října se slavil Sukot („svátek stánků“). (Viz také Ex 34,18–26; Lv 23,4–44; Nu 28,16–29,40; Dt 16,1–16.)

**Aplikace**

`Bůh dal své zákony nejen proto, aby zajistil spravedlnost, ale také proto, aby v mezilidských vztazích pěstoval lásku, milosrdenství a spravedlnost. Jak můžeš tyto zásady uplatňovat ve svém každodenním životě? Přemýšlej o tom, jak komunikuješ s druhými lidmi – ať už při podnikání, v práci, ve vaší komunitě, nebo dokonce v osobních vztazích. V jakých oblastech bys mohl projevovat více laskavosti a spravedlnosti?`