---
title:  'Oko za oko'
date:  27/08/2025
---

> <p></p>
> 23Jestliže o život přijde, dáš život za život. 24Oko za oko, zub za zub, ruku za ruku, nohu za nohu, 25spáleninu za spáleninu, modřinu za modřinu, jizvu za jizvu. 26Když někdo udeří do oka svého otroka nebo otrokyni a vyrazí mu je, v náhradu za oko ho propustí na svobodu. 27Jestliže vyrazí zub svému otroku nebo otrokyni, v náhradu za zub ho propustí na svobodu. (Ex 21,23–27)

> <p></p>
> 38Slyšeli jste, že bylo řečeno: „Oko za oko a zub za zub.“ 39Já však vám pravím, abyste se zlým nejednali jako on s vámi; ale kdo tě uhodí do pravé tváře, nastav mu i druhou. (Mt 5,38.39)

**Osobní studium**

`Přečtěte si text Mt 5,38–48. Jak Ježíš vykládá význam zákona o odplatě? Jak bychom měli tento zákon uplatňovat dnes?`

V kázání na hoře Ježíš Kristus citoval známé texty ze Starého zákona. Jeho řeč však byla namířena proti tehdejším rabínským výkladům, které se v průběhu staletí vzdálily od původního smyslu těchto zákonů. Lidská tradice nejenže zastřela smysl Božího slova, ale v některých případech (vzpomeňme například na předpisy týkající se soboty) překroutila jejich záměr a význam. Ježíš svými slovy obnovoval původní význam těchto zákonů.

Na Hoře blahoslavenství se Ježíš snažil napravit některé z těchto falešných výkladů tím, že posluchače upozornil na původní záměr a význam těchto textů.

Text Ex 21,24, který říká „oko za oko, zub za zub“, je citován v Mt 5,38 („Slyšeli jste... já však vám pravím...“) a odkazuje na lex talionis (tzv. „zákon odplaty“). Tento verš je použit i na jiných místech Bible (Lv 24,20; Dt 19,21).

Původní záměr tohoto zákona byl formulován tak, aby bránil jakékoli osobní pomstě. Jeho cílem bylo zabránit krevní mstě nebo odvetě bez předchozího vyšetřování. Způsobenou škodu nebo újmu museli posoudit soudci a poté měla být vyměřeno a zaplaceno náležité peněžité odškodnění. Cílem takové praxe bylo zabránit tomu, aby lidé „brali právo do svých rukou“. Ano, spravedlnosti mělo být učiněno zadost, ale muselo se tak stát v souladu s Božím zákonem.

Byl to sám Ježíš Kristus, kdo dal Mojžíšovi zákony, podle nichž mělo fungovat izraelské společenství. Byl to on, kdo znal přesný význam tohoto zákona, a proto jej mohl objektivně uplatňovat podle jeho původního záměru. Jeho motivem bylo nastolení spravedlnosti a smíření a obnovení míru.

Někdo by mohl namítnout, že spravedlnost je v určitém slova smyslu také typem pomsty. Zdá se, že správné uplatňování těchto zákonů bylo pokusem o nalezení správné rovnováhy mezi myšlenkou spravedlnosti a pomsty.

**Aplikace**

`Jak by nám vědomí, že jednoho dne bude nastolena dokonalá spravedlnost, pomohlo vyrovnat se se vší nespravedlností, kterou dnes vidíme kolem sebe?`

---

#### Dodatečné otázky k diskuzi

`Co víš o principu „oko za oko“?`

`K čemu tento zákon vedl? Co probouzel v lidech, kteří ubližovali druhým?`

`Jak pomáhal lidem, kterým bylo ublíženo a měli chuť se pomstít?`

`Jak se o tomto principu „oko za oko“ vyjadřuje Ježíš?`

`Neprotiřečí si Ježíš a „Bůh Starého zákona“? Proč?`

`V jakých situacích je dobré se držet SZ principu?`

`Kdy je lepší se řídit radou Pána Ježíše? Proč?`