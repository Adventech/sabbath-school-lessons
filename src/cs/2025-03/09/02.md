---
title:  'Kniha smlouvy'
date:  24/08/2025
---

> <p></p>
> 1Toto jsou právní ustanovení, která jim předložíš: 2Když koupíš hebrejského otroka, bude sloužit šest let; sedmého roku odejde jako propuštěnec bez výkupného. 3Jestliže přišel sám, odejde sám, měl-li ženu, odejde jeho žena s ním. 4Jestliže mu dal jeho pán ženu, která mu porodila syny nebo dcery, zůstane žena a její děti u svého pána, a on odejde sám. 5Prohlásí-li otrok výslovně: „Zamiloval jsem si svého pána, svou ženu a syny, nechci odejít jako propuštěnec,“ 6přivede ho jeho pán před Boha, totiž přivede ho ke dveřím nebo k veřejím, probodne mu ucho šídlem a on zůstane provždy jeho otrokem. (Ex 21,1–6)

**Osobní studium**

Když Bůh na Sínaji vydal svůj zákon, položil tím základ pro učení svého lidu. Prostřednictvím zákona se Izraelci měli naučit, jak mohou žít svatým životem ve spojení s Hospodinem. Zásady zákona však bylo třeba uplatňovat v každodenním životě, a proto jim Bůh dal další zákony, takzvanou Knihu smlouvy. Úkolem soudců bylo dohlížet na dodržování a správné uplatňování těchto zákonů.

„Lid zaslepený a ponížený otroctvím a pohanstvím nebyl připraven plně ocenit dalekosáhlé zásady deseti Božích přikázání. Byly vydány další předpisy, které objasňovaly a uplatňovaly principy Desatera v praxi. Tyto zákony byly označeny jako „soudy“, protože podle nich měli soudit soudcové. Na rozdíl od deseti přikázání byly tyto zákony předány Mojžíšovi v soukromí.“ (PP 310; NUD 145)

`Přečtěte si Ex 21,1–32. Jaké konkrétní předpisy se týkají hebrejských otroků, vražd a ublížení na zdraví?`

Kniha smlouvy je napsána v několika kapitolách (Ex 21,1–23,19). Všechna tato nařízení a zákony byly vydány, aby zastavily lavinu zla a vybudovaly účelně zorganizovanou společnost.

Zákony o otroctví byly velmi specifické a nelze je zaměňovat s krutými praktikami moderního nebo středověkého otroctví. Hebrejští otroci byli ve skutečnosti chráněni a ceněni. V moderních a středověkých společnostech byli služebníci a otroci majetkem svého majitele, který si s nimi mohl dělat, co chtěl. Naproti tomu biblické právo upravovalo otázku otroků jinak. Otroctví bylo omezeno na šest let (Ex 21,1.2; Jr 34,8–22) a v sedmém roce museli být všichni otroci propuštěni, pokud nechtěli zůstat u svého pána. Pánové jim také museli dopřát sobotní odpočinek (Ex 20,9.10) a zajistit jejich základní potřeby.

**Aplikace**

`Ačkoli byla ve většině světa špatná praxe institucionalizovaného otroctví z velké části zrušena, některé principy stále existují. Co můžeme udělat v naší omezené sféře, abychom proti nim bojovali?`

---

#### Dodatečné otázky k diskuzi

`K čemu sloužila tzv. Kniha smlouvy? Proč ji Izraelci potřebovali?`

`Jaké pocity v tobě probouzí termín „otroctví“?`

`Není divné, že Hospodin v Izraeli dovolil existenci otroctví? Proč?`

`Jak se člověk mohl stát otrokem?`

`V čem se lišil osud hebrejského a pohanského otroka?`

`Jak „Kniha smlouvy“ ošetřovala vraždu nebo neúmyslné zabití?`

`Jak Bůh chránil soukromé vlastnictví? Jaké náhrady čekaly zloděje?`