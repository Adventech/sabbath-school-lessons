---
title:  'Život podle zákona'
date:  23/08/2025
---

### Texty na tento týden
Ex 21,1–32; Ex 22,16–23,33; 2Kr 19,35; Mt 5,38–48; Ř 12,19; Mt 16,27

> <p>Základní verš</p>
> „Hospodin řekl Mojžíšovi: ‚Toto řekneš synům Izraele: Viděli jste, že jsem s vámi mluvil z nebe. Neuděláte si mé zpodobení, neuděláte si bohy stříbrné ani zlaté.‘“. (Ex 20,22.23)

Bůh si přál, aby se jeho lid lišil od okolních národů. Chtěl, aby existoval jako oddané společenství víry, které bude žít pod jeho vedením a autoritou. Všichni měli být podřízeni jeho zákonu. Soudci měli dodržovat ustanovení zákona a kněží měli zákon vyučovat. Rodiče měli mít rozhodující odpovědnost za výchovu dětí.

V každé kultuře jsou zákony výrazem ideálů, cílů, záměrů a charakteru zákonodárce. Například když faraón nařídil zabít každého hebrejského chlapce, odhalil tento zákon jeho špatnost. Naproti tomu, kdyby král vydal zákon, že každý osmnáctiletý obyvatel království dostane zdarma vyšší vzdělání, mnozí by to považovali za důkaz královy velkorysosti a touhy po tom, aby jeho země prosperovala.

Boží zákon je zjevením Hospodina. Zjevuje jeho dobrotu, lásku, hodnoty, spravedlnost a touhu zabránit zlu. Stejně jako je zákon svatý a spravedlivý, je takový i Bůh. Zákon dává prostor životu v jeho plnosti a zároveň nás chrání před nebezpečím. Úcta k Bohu, k sobě navzájem a k životním hodnotám je základem celého systému Božích zákonů.

**Osnova lekce**

V této lekci budeme sledovat další zákony, které Bůh dal Izraelcům po Desateru, označované jako „Kniha smlouvy“. Týkaly se praktické aplikace principu lásky (a tudíž Desatera) do různých praktických oblastí každodenního života. Pro lepší pochopení Božího záměru v pozadí těchto „pravidel“ se podíváme i na to, jak některé z nich interpretoval později Ježíš.

- Ex 21,1–32: Právní předpisy o otrocích a úctě k životu (neděle)
- Ex 22,15–23,19: Zákony týkající se sociální spravedlnosti a náboženských svátků (pondělí)
- Ex 23,20–33: Původní Boží plán pro život v zaslíbené zemi (úterý)
- Ex 21,23–27; Mt 5,38–48: Zákon odplaty „oko za oko“ a Ježíšovo vysvětlení (středa)
- Ř 12,19; Mt 16,27: Princip Boží spravedlivé odplaty (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`