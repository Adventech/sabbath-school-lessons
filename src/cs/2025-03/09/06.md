---
title:  'Pomsta'
date:  28/08/2025
---

> <p></p>
> Nechtějte sami odplácet, milovaní, ale nechte místo pro Boží soud, neboť je psáno: „Mně patří pomsta, já odplatím, praví Pán.“ (Ř 12,19)

> <p></p>
> 26Jaký prospěch bude mít člověk, získá-li celý svět, ale svůj život ztratí? A zač získá člověk svůj život zpět? 27Syn člověka přijde v slávě svého Otce se svými svatými anděly, a tehdy odplatí každému podle jeho jednání. (Mt 16,26.27)

> <p></p>
> Veselte se v ten den a jásejte radostí; hle, máte hojnou odměnu v nebi. Vždyť právě tak jednali jejich otcové s proroky. (L 6,23)

> <p></p>
> Nyní je pro mne připraven vavřín spravedlnosti, který mi dá v onen den Pán, ten spravedlivý soudce. A nejen mně, nýbrž všem, kdo s láskou vyhlížejí jeho příchod. (2Tm 4,8)

**Osobní studium**

`Jaké zaslíbení a jaký příkaz se nachází ve verších Ř 12,19 a Dt 32,35? Jaká je mezi nimi souvislost?`

Ve světě poznamenaném hříchem je spravedlnost „nedostatkovým zbožím“. Dokonalou spravedlnost nastolí až Hospodin ve svém království. Povinností soudců ve starověkém Izraeli bylo uplatňovat zákon a stanovit spravedlivý trest, když došlo ke škodě nebo zranění. Nejprve však museli znát okolnosti. Problém spočíval v tom, že učitelé zákona v Kristově době uplatňovali zákon způsobem, který otevíral dveře k osobní pomstě. Tím vytrhli princip z kontextu a minuli původní záměr. V důsledku toho zákoníci obhajovali to, co zákon ve skutečnosti zakazoval.

`Přečti si Mt 6,4.6; Mt 16,27; L 6,23 a 2Tm 4,8. Co se z těchto textů dozvídáme o Ježíšově chápání principu odměny a trestu?`

Ježíš nebyl proti tomuto principu. Spravedlnost je zásadní otázka a je důležitou součástí života. Žádný jednotlivec však na sebe nemůže vzít roli soudce, poroty a „kata“. Ve své hříšnosti a nedokonalosti jsme náchylní k překrucování spravedlnosti. Není na nás, abychom rozhodovali o vině a trestu. Má-li být vyřešena nějaká křivda, musí to udělat nestranný soud. K takovému rozhodování jsou určeni soudci.

V této souvislosti nám Ježíš říká, abychom byli dokonalí, „jako je dokonalý váš nebeský Otec“ (Mt 5,48). Jak můžeme být dokonalí jako sám Bůh? Hlavní Boží vlastností je nesobecká láska. Učí své následovníky, jak mají milovat své nepřátele a modlit se za ty, kdo je pronásledují. Skutečná dokonalost spočívá v tom, že milujeme, odpouštíme a jsme milosrdní (L 6,36), a to i k těm, kteří si to nezaslouží. Tato zásada a činy, k nimž vede, jsou tím, co znamená zjevovat Boží charakter.

**Aplikace**

`Jak můžeme každý den růst v lásce? Proč je „smrt“ vlastního já součástí takového růstu?`