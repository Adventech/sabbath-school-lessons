---
title:  '„Vezmu si vás za lid“'
date:  16/07/2025
---

> <p></p>
> 9Mojžíš to tak Izraelcům vyhlásil, ale ti nebyli pro malomyslnost a tvrdou otročinu s to Mojžíšovi naslouchat. 10Hospodin dále mluvil k Mojžíšovi: 11„Předstup před faraóna, krále egyptského, a vyřiď mu , ať propustí Izraelce ze své země.“ 12Mojžíš Hospodinu namítl: „Když mi nenaslouchají Izraelci, jak by mě poslechl farao! Nejsem způsobilý mluvit.“ 13Ale Hospodin Mojžíšovi a Áronovi domluvil a dal jim příkazy pro Izraelce i pro faraóna, krále egyptského, aby připravili odchod Izraelců z egyptské země. (Ex 6,9–13)

**Osobní studium**

Hospodin skutečně dal Mojžíšovi několik velkých zaslíbení o tom, co se chystá udělat. Přestože toto setkání muselo Mojžíše povzbudit, jeho povzbuzení pravděpodobně nemělo dlouhého trvání. Důvodem mohla být reakce, které se mu dostalo od jeho lidu.

`Co říká úvodní text (Ex 6,9–13)? Jaké poučení si z tohoto příběhu můžeme vzít o obdobích plných zklamání a bojů, která nezřídka prožíváme i my?`

Izraelci jsou sklíčeni smutkem, utrpením a těžkou prací. Nejsou ochotni ani schopni vyslechnout Mojžíšova slova ujištění, že Bůh bude jednat a splní své sliby. Čekali příliš dlouho a jejich očekávání se nenaplnila. Proč by to teď mělo být jinak? Mnozí z nich zcela ztratili naději. Jejich stav byl o to trpčí, že snad poprvé v životě opravdu pocítili skutečnou naději na vysvobození.

`Kdo z nás se alespoň jednou nedostal do podobné situace? Kdo z nás se necítil zklamaný, znechucený, ponížený, nespokojený, nebo dokonce Bohem opuštěný?`

Vzpomeňte si na příběh Jóba. A co žalmista Asaf, který zápasil s otázkami týkajícími se blahobytu bezbožných a utrpení spravedlivých? Asaf však bez ohledu na své zápasy přináší jedno z nejkrásnějších vyznání víry: „Já však chci být ustavičně s tebou, uchopils mě za pravici, povedeš mě podle svého rozhodnutí a pak do slávy mě přijmeš. Koho bych měl na nebesích? A na zemi v nikom kromě tebe nemám zalíbení. Ač mé tělo i mé srdce chřadne, Bůh bude navěky skála mého srdce a můj podíl“ (Ž 73,23–26).

V průběhu dějin Bůh opakovaně ujišťuje svůj lid, že je s ním (Iz 41,13; Mt 28,20). Dává jim svůj pokoj, svou útěchu a posiluje je, aby překonávali těžkosti života (J 14,27; J 16,33; Fp 4,6.7).

„Vezmu si vás za lid a budu vám Bohem“ (Ex 6,7). Tato smluvní formule naznačuje důvěrný vztah, který chce mít Hospodin se svým lidem.

**Aplikace**

`Přemýšlej o výroku: „Vezmu si vás za lid a budu vám Bohem“ (Ex 6,7). Ačkoli se jednalo o celé společenství Božího lidu, vztahuje se také na každého z nás osobně. Jak se takový vztah dotýká tvého života? Jak by se měl projevovat každý den? (Viz také 2K 6,16.)`

---

#### Dodatečné otázky k diskuzi

`„Vezmu si vás za lid a budu vám Bohem!“ Rozumíš tomu? Co to znamená?`

`Jak reagovali Hebrejové, když jim Mojžíš vyřídil tento Hospodinův vzkaz?`

`Může nás „malomyslnost a tvrdá otročina“ připravit o schopnost naslouchat tomu, co nám říká Bůh? Jak se takovému stavu můžeme vyhnout?`

`Co s Mojžíšem udělala tato neschopnost lidu mu naslouchat?`

`Jak na jeho obavy zareagoval Hospodin?`

`Proč i my potřebujeme vědět, že si nás Stvořitel „bere za svůj lid“?`

`Věříš tomu, že patříš k těm, které si Bůh bere za svůj lid? Proč tomu věříš?`