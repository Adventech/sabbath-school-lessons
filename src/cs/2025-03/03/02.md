---
title:  '„Kdo je Hospodin?“'
date:  13/07/2025
---

> <p></p>
> 1Mojžíš s Áronem pak předstoupili před faraóna a řekli: „Toto praví Hospodin, Bůh Izraele: Propusť můj lid, ať mi v poušti slaví slavnost .“ 2Farao však odpověděl: „Kdo je Hospodin, že bych ho měl uposlechnout a propustit Izraele? Hospodina neznám a Izraele nepropustím!“ (Ex 5,1.2)

**Osobní studium**

Podle Božích příkazů přichází Mojžíš k fa­raónovi, aby začal s tím, k čemu ho Hospodin vyzval: „Vyvedeš můj lid, Izraelce, z Egypta“ (Ex 3,10).

`Jaká byla faraónova odpověď na Boží žádost: „Propusť můj lid…“ (viz Ex 5,1.2)? Co je na vládcově reakci důležité?`

„Kdo je Hospodin?“ Faraón to neříká z touhy poznat Boha, ale jako akt vzdoru, nebo dokonce popření existence Boha, kterého, jak přiznává, nezná.

Faraónova slova: „Hospodina neznám“ znějí téměř jako chvástání.

Kolik lidí v historii řeklo totéž? Je to tragické, protože, jak řekl sám Ježíš: „A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista“ (J 17,3).

Egypt a jeho vládce jsou symbolem moci, která popírá Boží přítomnost a autoritu. Je to entita, která stojí v opozici vůči Bohu, jeho Slovu a jeho lidu.

Další faraónovo prohlášení („Izraele nepropustím“) tuto vzpouru proti živému Bohu dále odhaluje. Egypt se tak stal symbolem nejen popření Boha, ale také systému, který proti Bohu bojuje.

Mnozí viděli stejný postoj o tisíciletí později ve Francouzské revoluci (viz také Iz 30,1–3 a Zj 11,8). Faraón si myslel, že je bůh nebo syn boha – což je zřejmý odkaz na víru ve vlastní svrchovanou moc, sílu a moudrost.

„Mezi národy, o nichž se zmiňují biblické dějiny, patřil Egypt k těm, které projevovaly nejvíce troufalosti, pokud jde o popírání existence živého Boha. Nikdy se žádný panovník nepostavil proti Bohu tak otevřeně a s takovou mírou svévole a odporu jako egyptský vládce. Když mu Mojžíš přednesl poselství ve jménu Hospodina, faraón pyšně odpověděl: ‚Kdo je Hospodin, že bych ho měl uposlechnout a propustit Izraele? Hospodina neznám a Izraele nepropustím!‘ (Ex 5,2). To je ateismus. A národ představovaný Egyptem se rovněž nevěrně a vzdorovitě vzpírá požadavkům Boha.“ (GC 269; VDV 181)

**Aplikace**

`Jak byste odpověděli na otázku, zda znáte Hospodina? Pokud jste odpověděli ano, co byste o Bohu řekli a proč?`

---

#### Dodatečné otázky k diskuzi

`Jak se farao choval, když k němu přišel Mojžíš s Áronem?`

`Co vedlo faraona k tomu namachrovanému a panovačnému chování?`

`Jaké myšlenky v té chvíli musely vířit v hlavě vůdců Izraele?`

`Už jsi byl někdy v situaci, kdy jsi plnil Boží vůli, ale vše se stavělo proti tobě? Jak jsi reagoval?`

`Co nám tehdejší Egypt prozrazuje o současné době? V čem se jí podobal?`

`Proč je stále více lidí, kteří odmítají uznat Boží existenci?`

`Můžeme těmto lidem nějak pomoci změnit názor? Jak?`