---
title:  '„Ustanovil jsem tě, abys byl pro faraóna Bohem“'
date:  17/07/2025
---

> <p></p>
> 1Hospodin řekl Mojžíšovi: „Pohleď, ustanovil jsem tě, abys byl pro faraóna Bohem, a Áron, tvůj bratr, bude tvým prorokem. 2Ty mu povíš všechno, co ti přikážu, a Áron, tvůj bratr, bude mluvit s faraónem, aby propustil Izraelce ze své země. 3Já však zatvrdím faraónovo srdce a učiním v egyptské zemi mnoho svých znamení a zázraků. 4Farao vás neposlechne, ale já vložím na Egypt svou ruku. Vyvedu zástupy svého lidu, syny Izraele, z egyptské země, ale ji postihnu velkými soudy. 5Egypťané poznají, že já jsem Hospodin, až vztáhnu svou ruku na Egypt a vyvedu Izraelce z jejich středu.“ (Ex 7,1–5)

**Osobní studium**

`Přečtěte si text Ex 6,28–7,7. Jak Hospodin reagoval na Mojžíšovu námitku?`

Bůh se Mojžíšovi představuje jako Jahve, což znamená, že je osobním a blízkým Bohem, Bohem svého lidu a Bohem, který s ním uzavřel smluvní vztah.

Tento imanentní Bůh opět přikazuje Mojžíšovi, aby šel a promluvil s faraónem. Mojžíš s nedostatkem sebedůvěry opět namítá: „Jak by mě farao poslechl?“ „Jak?“ ptá se. V této námitce se snoubí pokora se snahou vymanit se z pověření, v němž zatím nebyl příliš úspěšný.

„Když Bůh přikázal Mojžíšovi, aby se vrátil k faraónovi, Mojžíš projevil nedůvěru. Výraz aral sefatajim – doslova ‚neobřezané rty‘, který je zde použit pro vyjádření Mojžíšovy vady řeči (Ex 6,12.30) – je podobný výrazu, který se nachází v Ex 4,10: ‚neobratná ústa‘.“ (Andrews Bible Commentary: Old Testament, „Exodus“. Berrien Springs, MI, Andrews University Press, 2020, s. 205)

Bůh ve svém milosrdenství pověřuje Árona, aby Mojžíšovi pomáhal. Mojžíš má nejprve mluvit s Áronem, který pak veřejně promluví k faraónovi. Mojžíš tedy předstoupí před egyptského vládce v roli Boha a Áron bude jeho prorokem.

Toto poselství poskytuje vynikající definici role proroka. Prorok je Boží mluvčí. Jeho úkolem je sdělovat a vykládat lidem Boží slovo. Stejně jako Mojžíš mluvil s Áronem a ten pak tato slova sdělil faraónovi, tak Bůh komunikuje s prorokem, který pak Boží učení předává lidem. To se může dít ústně, osobně, nebo – jak tomu často bylo – prorok přijal poselství od Boha a pak je zapsal.

Bůh také Mojžíšovi vysvětluje, co může od setkání s faraónem očekávat. Varuje ho, že půjde o dlouhý a napjatý spor. Podruhé Bůh Mojžíšovi zdůrazňuje, že faraón bude velmi tvrdohlavý a že zatvrdí své srdce (Ex 4,21; Ex 7,3). Výsledek však nakonec bude dobrý, protože „Egypťané poznají, že já jsem Hospodin“ (Ex 7,5). To znamená, že i uprostřed chaosu, který nastane, bude Bůh nakonec oslaven.

**Aplikace**

`V této situaci Mojžíšovi došly výmluvy, proč nemůže udělat to, k čemu ho Bůh povolal. Které z Mojžíšových výmluv jsou vám blízké? Jaké výmluvy jsi v minulosti použil ty, abys ses vyhnul tomu, k čemu tě Bůh povolal?`