---
title:  'Těžký začátek'
date:  12/07/2025
---

### Texty na tento týden
Ex 5,1–23; Zj 11,8; Ex 6,1–13; Ž 73,23–26; 2K 6,16; Ex 6,28–7,7

> <p>Základní verš</p>
> „Mojžíš s Áronem pak předstoupili před faraóna a řekli: ‚Toto praví Hospodin, Bůh Izraele: Propusť můj lid, ať mi v poušti slaví slavnost.‘ Farao však odpověděl: ‚Kdo je Hospodin, že bych ho měl uposlechnout a propustit Izraele? Hospodina neznám a Izraele nepropustím!‘“ (Ex 5,1,2)

Mnozí křesťané věří, že když se člověk rozhodne následovat Boha, zažívá jen štěstí a úspěch. Zkušenost i samotná Bible nám však ukazují spíše opak. Často se objevují značné překážky nebo nečekané obtíže. To může být nejen frustrující, ale vyvolá to i mnoho složitých otázek, na které pro nás neexistují snadné – nebo dokonce žádné – odpovědi.

Ti, kdo důvěřují Bohu, budou vystaveni mnoha zkouškám. Pokud však vytrváme, Bůh dá řešení, ale přijde v jeho čase a bude odpovídat jeho pohledu. Boží přístup může být v rozporu s naším očekáváním rychlého a snadného řešení. Přesto se musíme naučit důvěřovat Bohu.

Tématem našeho studia pro tento týden je: Mojžíš a příkaz vyvést Boží lid z Egypta. Je to snad nejjasnější Boží výzva, jakou kdo mohl dostat. A skutečně, toto povolání zahrnovalo zázraky, přímá Boží slova k Mojžíšovi i přesné oznámení toho, co má Mojžíš udělat.

Zdá se, že Mojžíš to měl poměrně snadné. Měl jistotu, že byl povolán Bohem, a dokonce dostal zcela konkrétní pokyny. Všechno mělo jít jako po másle... Mohlo se něco pokazit?

**Osnova lekce**

V centru naší pozoronosti při studiu knihy Exodus bude tentokrát první Mojžíšovo a Áronovo vystoupení před faraónem s Božím požadavkem na propuštění Izraele, což vedlo k faraónově odmítavé odpovědi a zhoršení situace Izraelitů. Následně však zazní opětovné Boží ujištění o proveditelnosti jeho záměru a moci vysvobodit jeho lid.

- Ex 5,1.2: Faraónova odmítavá odpověď (neděle)
- Ex 5,20–23: Zhoršující se situace a Mojžíšův nářek (pondělí)
- Ex 6,1–8: Boží ujištění a slib záchrany (úterý)
- Ex 6,9–13: Malomyslnost Izraelců a Mojžíšovy námitky (středa)
- Ex 7,1–5: Mojžíš jako Boží zástupce před faraónem (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Proč je někdy těžší samotné rozhodnutí, než samotné konání?`

`„Když se nechce, je to horší, než když se nemůže!“ Souhlasíš s tímto moudrem? Proč?`

`Jaké pocity musel mít Mojžíš, když měl poprvé předstoupit před faraona?`

`Proč by měl ten, kdo se rozhodne následovat Boha, počítat s problémy?`

`Zažil jsi problémy, které bys neměl, kdybys nebyl věřící? Jaké? Co v takových chvílích děláš?`