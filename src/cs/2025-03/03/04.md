---
title:  'Boží činy'
date:  15/07/2025
---

> <p></p>
> 1Hospodin Mojžíšovi odvětil: „Nyní uvidíš, co faraónovi udělám. Donutím ho , aby je propustil; donutím ho, aby je vypudil ze své země.“ 2Bůh promluvil k Mojžíšovi a ujistil ho: „Já jsem Hospodin. 3Ukázal jsem se Abrahamovi, Izákovi a Jákobovi jako Bůh všemohoucí. Ale své jméno Hospodin jsem jim nedal poznat. 4Ustavil jsem s nimi také svou smlouvu, že jim dám kenaanskou zemi, zemi jejich putování, kde pobývali jako hosté. 5Rovněž jsem uslyšel sténání Izraelců, které si Egypťané podrobili v otroctví, a rozpomenul jsem se na svou smlouvu. 6Proto řekni Izraelcům: Já jsem Hospodin. Vyvedu vás z egyptské roboty, vysvobodím vás z vašeho otroctví a vykoupím vás vztaženou paží a velkými soudy. 7Vezmu si vás za lid a budu vám Bohem. Poznáte, že já jsem Hospodin, váš Bůh, který vás vyvede z egyptské roboty. 8Dovedu vás do země, kterou jsem přísežně slíbil dát Abrahamovi, Izákovi a Jákobovi. Vám ji dám do vlastnictví. Já jsem Hospodin.“ (Ex 6,1–8)

**Osobní studium**

Chudák Mojžíš! Nejdřív proti němu brojil faraón a teď ho málem proklíná jeho vlastní lid.

Mojžíš tedy přichází k Hospodinu a předkládá mu svou stížnost. Plný hořkosti a zklamání ze zhoršujících se podmínek Izraelců se ptá: „Panovníku, proč jsi dopustil na tento lid zlo? Proč jsi mě vlastně poslal? Od chvíle, kdy jsem předstoupil před faraóna, abych mluvil tvým jménem, nakládá s tímto lidem ještě hůře. A ty svůj lid stále nevysvobozuješ“ (Ex 5,22.23). Mojžíšova nespokojenost s Hospodinovým (ne)jednáním je zřejmá a vzhledem k situaci pochopitelná.

Boží odpověď je však přesvědčivá: „Nyní uvidíš, co faraónovi udělám“ (Ex 6,1).

`Přečtěte si text Ex 5,22–6,8. Jakou odpověď Mojžíšovi najdeme v těchto verších? Jaké důležité teologické pravdy jsou v nich ukázány?`

Bůh už nebude jen mluvit. Nyní mocně zasáhne ve prospěch svého lidu. Připomíná Mojžíšovi několik důležitých skutečností: (1) Já jsem Hospodin, (2) zjevil jsem se patriar­chům, (3) uzavřel jsem s nimi svou smlouvu, (4) slíbil jsem jim dát kanaánskou zemi, (5) slyšel jsem volání Izraelců a (6) vzpomněl jsem si na svou smlouvu, že vám dám zaslíbenou zemi.

Všimněte si opakování božského „já“. Já, Hospodin, tvůj Bůh, jsem udělal to a to, a proto mi můžeš důvěřovat, že pro tebe udělám, co jsem slíbil.

Hospodin nyní slavnostně prohlašuje, že pro Izrael udělá čtyři velké skutky, protože je jejich živým Bohem: (1) „Vyvedu vás z egyptské roboty“, (2) „Vysvobodím vás z vašeho otroctví“, (3) „Vykoupím vás vztaženou paží a velkými soudy“, (4) „Vezmu si vás za lid a budu vám Bohem“ (Ex 6,6.7).

Tyto čtyři Boží činy zajišťují a obnovují vztah Hospodina a jeho lidu. Bůh je hybatelem všeho a Izraelci jsou příjemci všech těchto výhod a milosti. Bůh nabízí své dary zdarma, z lásky. Navíc to, co udělal pro Izraelce tehdy, je připraven udělat i pro nás dnes.

**Aplikace**

`Které další biblické postavy si před Bohem stěžovaly – a měly k tomu dobré důvody? Proč je občas v pořádku vylít si před Bohem duši, a dokonce si postěžovat na svou situaci? Proč je důležitou součástí takového jednání víra a ochota důvěřovat?`