---
title:  'Obtížný začátek'
date:  14/07/2025
---

> <p></p>
> 20Když vycházeli od faraóna, narazili na Mojžíše a Árona, kteří se s nimi chtěli setkat. 21Vyčítali jim: „Ať se nad vámi ukáže Hospodin a rozsoudí. Vy jste pokáleli naši pověst u faraóna a jeho služebníků. Dali jste jim do ruky meč, aby nás povraždili.“ 22Mojžíš se obrátil k Hospodinu a řekl: „Panovníku, proč jsi dopustil na tento lid zlo? Proč jsi mě vlastně poslal? 23Od chvíle, kdy jsem předstoupil před faraóna, abych mluvil tvým jménem, nakládá s tímto lidem ještě hůře. A ty svůj lid stále nevysvobozuješ.“ (Ex 5,20–23)

**Osobní studium**

Mojžíš od začátku věděl, že to, co mu Hospodin svěřil, nebude snadné. Odtud pravděpodobně pramenila jeho snaha „vyvléci“ se z toho. Zřejmě si však vůbec nedokázal představit, co se stane.

`Přečtěte si Ex 5,3–23. Jaké byly bezprostřední důsledky prvního zaznamenaného setkání Mojžíše a Árona s faraónem?`

Než se Mojžíš a Áron vydali k faraónovi, shromáždili starší a izraelský lid, vyřídili jim Boží slova a ukázali Boží znamení. A Izrael­ci uvěřili, že je Hospodin vysvobodí z otroctví. Dokonce „padli na kolena a klaněli se“ Hospodinu (Ex 4,29–31). Očekávání byla jistě velká. Hospodin se chystal vysvobodit izraelský národ z otroctví – konečně!

Mojžíš se tedy vydal za egyptským králem s Božími požadavky. A výsledek? Už tak špatná situace Izraelců se ještě zhoršila. Jejich utrpení se zvětšovalo a jejich každodenní práce byla stále obtížnější. Byli obviňováni z lenosti, bylo s nimi zacházeno ještě krutěji a jejich otrocká práce se stala nesnesitelnou.

Izraelským vůdcům se to nelíbilo a konfrontace mezi nimi a Mojžíšem a Áronem se nepříjemně vyhrotila. Jak uvidíme později, tato reakce předznamenala konflikty, které měl Mojžíš v následujících letech se svými vlastními lidmi.

`Znovu se zamyslete nad Ex 5,21. Představte si sebe na místě lidí, kteří se postavili proti Mojžíšovi a Áronovi. Na čem byly založeny jejich argumenty? V čem byly jejich námitky oprávněné?`

Není tak těžké pochopit, proč se tito Izraelci na Mojžíše zlobili (Ex 5,21). Byli přesvědčeni, že Mojžíš je přišel osvobodit od útlaku Egypťanů, ale jejich život se pod jhem otro­kářů ještě zhoršil. Mojžíš a Áron se tedy kromě Egypťanů museli vypořádat i s vlastním lidem.

**Aplikace**

`Vzpomeň si na situaci, kdy ses řídil Božím vedením, ale místo okamžité úlevy nebo úspěchu ses setkal s nečekanými problémy a překážkami. Jak jsi na ně reagoval? Co se můžeš naučit z Mojžíšovy zkušenosti? Jak důvěřovat Bohu, i když se zdá, že se situace zhoršuje?`

---

#### Dodatečné otázky k diskuzi

`Jak reagovali Hebrejové na slib, který jim dal Hospodin skrze Mojžíše?`

`Co očekával Mojžíš s Áronem od setkání s faraonem a jak to dopadlo?`

`Jak se k tomu, co se stalo, postavili „hebrejští otroci“? Proč z toho všeho obvinili Mojžíše?`

`Co udělal Mojžíš, když ho Hebrejové obvinili z toho, že je příčinou jejich nových problémů?`

`S čím bychom měli, podle tohoto starého příběhu, počítat, když přijmeme Boží povolání ke službě?`

`Proč vždy vše neběží podle našich předpokladů a představ?`

`Co bys poradil spoluvěřícímu, který má chuť složit svou „funkci“ v církvi, protože nevnímá podporu od ostatních?`