---
title:  'Modloslužba a zlo'
date:  08/09/2025
---

> <p></p>
> Nazítří za časného jitra obětovali oběti zápalné a přinesli oběti pokojné. Pak se lid usadil k jídlu a pití. Nakonec se dali do nevázaných her. (Ex 32,6)

> <p></p>
> 22Tvrdí, že jsou moudří, ale upadli v bláznovství: 23zaměnili slávu nepomíjitelného Boha za zobrazení podoby pomíjitelného člověka, ano i ptáků a čtvernožců a plazů. 24Proto je Bůh nechal na pospas nečistým vášním jejich srdcí, takže zneuctívají svá vlastní těla; 25vyměnili Boží pravdu za lež a klanějí se a slouží tvorstvu místo Stvořiteli – on budiž veleben na věky! Amen. 26Proto je Bůh vydal v moc hanebných vášní. Jejich ženy zaměnily přirozený styk za nepřirozený. (Ř 1,22–27)

**Osobní studium**

Důsledky modloslužby byly nejen tragické, ale i rychlé. Co všechno se odehrálo? (Ex 32,6; viz také Ž 115,4–8; Ž 135,15–18; Iz 44,9.10)

Zlaté tele připomínalo egyptského býčího boha (Apise) nebo kraví bohyni (Hathor). To bylo do očí bijící přestoupení prvního a druhého přikázání (Ex 20,3–6). Jejich čin nemohl zůstat nepotrestán, protože se otevřeně dotýkal jejich vztahu k živému Hospodinu. Namísto uctívání svého Stvořitele se Izraelci uchýlili k uctívání vlastního výtvoru, který nemohl vidět, slyšet, cítit, mluvit, starat se, milovat ani vést.

Svými činy zcela převrátili řád stvoření. Místo toho, aby pochopili, že byli stvořeni k obrazu Božímu, udělali si boha sami. Navíc ho nestvořili k obrazu svému – což by už samo o sobě bylo zvrácené –, ale dokonce k obrazu zvířete. To byl skutečně „bůh“, kterému chtěli sloužit? Jejich hřích proti Hospodinu byl skutečně ohromující (Iz 31,7; Iz 42,17).

Jak apoštol Pavel popisuje a hodnotí odpadnutí Izraelců? (Ř 1,22–27)

Modlářství popírá samotnou teologickou podstatu toho, že Bůh je vždy Bohem a člověk zůstává člověkem. Modloslužba maže základní rozdíl mezi Bohem a člověkem (Kaz 5,1) a přerušuje spojení člověka se Stvořitelem. Ať už se modloslužba odehrává otevřeně, všem na očích, nebo skrytě v srdci, vždy rychle narušuje náš vztah s Pánem a vede nás po spirále do stále hlubšího morálního odpadnutí. Biblický text říká, že se následujícího dne „dali do nevázaných her“ (Ex 32,6). To je eufemismus pro nemravné praktiky, které navíc Ellen G. Whiteová popisuje jako „napodobeninu modlářských slavností Egypta“ (PP 320; NUD 150).

Lidé mají mimořádný talent vytvářet si své vlastní idoly. Nejenže si vytvářejí vlastní bohy, ale pak je uctívají a slouží jim. Tímto způsobem nahrazují Stvořitele modlami, které je dříve či později přivedou k morálnímu úpadku.

**Aplikace**

`Jak dnes lidé uctívají stvoření místo Stvořitele?`

---

#### Dodatečné otázky k diskuzi

`Židé chtěli, aby jim Áron „vyrobil boha, který by šel před nimi“. Co je k tomu vedlo?`

`Co je inspirovalo k tomu, že začali uctívat právě „zlaté tele“?`

`Jak dnes nás a naši spiritualitu ovlivňuje naše okolí?`

`Jak vypadala jejich „bohoslužba“? Co vše se při ní odehrávalo?`

`Pavel popisuje, co vše se stává, když zaměníme Boha za něco nebo někoho jiného. Myslíš, že se to může stát i nám? Proč?`

`Jaké nebezpečí hrozí i nám, když někdy náš pocit, že vše trvá moc dlouho, oslabí naši důvěru v Boží vedení?`

`Jaké „idoly“ nabízí dnes k uctívání ďábel nám?`