---
title:  'Spravedlivý Boží hněv'
date:  10/09/2025
---

> <p></p>
> 9Hospodin dále Mojžíšovi řekl: „Viděl jsem tento lid, je to lid tvrdé šíje. 10Teď mě nech, ať proti nim vzplane můj hněv a skoncuji s nimi; z tebe však udělám veliký národ.“ (Ex 32,9.10)

**Osobní studium**

`Přečtěte si Ex 32,9–29. Jaká byla Mojžíšova reakce na Boží hrozbu, že zničí Izrael?`

Ještě když byl Mojžíš na hoře Sínaj, Bůh řekl, že zničí vzbouřence a z Mojžíšových potomků vytvoří velký národ. Mojžíš však něco takového odmítl. Prosil Hospodina a snažil se ho obměkčit. Poukázal na to, že to byl on, Hospodin, kdo vyvedl lid z Egypta svou mocnou rukou. Svou prosbu také opřel o skutečnost, že Hospodin slíbil praotcům velké potomstvo. V této situaci Mojžíš ne­ochvějně vystupoval jako prostředník mezi Bohem a lidmi.

„A Hospodin se dal pohnout k lítosti nad zlem, o němž mluvil, že je dopustí na svůj lid“ (Ex 32,14). Mojžíš se tedy vrátil ke svému lidu. Neexistuje žádný záznam – na rozdíl od situace v Ex 34,29.30, že by mu v té chvíli zářila tvář z Hospodinovy přítomnosti. Mojžíšova tvář pravděpodobně odrážela jeho lidský hněv.

„Když se Mojžíš přiblížil k táboru a uviděl býčka a křepčení, vzplanul hněvem, odhodil desky a pod horou je roztříštil“ (Ex 32,19). Rozbití desek obsahujících Desatero bylo vnějším znamením znehodnocení jeho obsahu. Bůh za to Mojžíše pokáral a později mu přikázal, aby vyrobil dvě desky, které by nahradily první desky, „jež jsi roztříštil“ (Dt 10,2). Bůh sám pak přepsal Desatero na nové desky.

Mojžíš ostře pokáral Árona za to, že se tak hanebně podřídil požadavkům lidu: „Co ti tento lid udělal, že jsi naň uvedl tak veliký hřích?“ (Ex 32,21). Áron se snažil ospravedlnit svůj přestupek tím, že (1) obviňoval ostatní a (2) vymlouval se na magii: býček prý vznikl sám v ohni (Ex 32,24). Bylo to ještě smutnější v tom, že Áron měl v minulosti určitá privilegia. Bůh ho například poctil tím, že mu dovolil jít s Mojžíšem a sedmdesáti staršími na horu, aby se setkal s Hospodinem (Ex 24,1).

Jak smutná ironie! Tvrzením o kouzle se Áron snažil oklamat svého bratra (všimněte si, jak jeden hřích vede k druhému; v tomto případě modloslužba vede ke lži). Mojžíš se však oklamat nenechal. Viděl, jak se lidé chovají, a byl si vědom toho, že musí vzpouru okamžitě ukončit.

**Aplikace**

`Co se z tohoto příběhu můžeme naučit o síle přímluvné modlitby? Za koho by ses měl v současnosti modlit?`

---

#### Dodatečné otázky k diskuzi

`Jak hodnotí počínání lidu pod horou Bůh?`

`Co tím Bůh myslí, když o svém lidu hovoří jako o lidu „tvrdé šíje“?`

`Může i nám ztvrdnout šíje? Jak takové tvrdnutí probíhá?`

`Bůh žádá Mojžíše, aby ho nechal skoncovat s Izraelem. Co si o tom myslíš?`

`Zničil by Stvořitel Izrael, kdyby mu to Mojžíš „dovolil“?`

`Bůh přenáší zodpovědnost za budoucnostr Izraele na Mojžíše. Proč to podle tebe dělá a co tím sleduje?`

`Jak je to s tou Boží lítostí (Ex 32,14) Věděl Bůh co říká, nebo mu ujely nervy?`