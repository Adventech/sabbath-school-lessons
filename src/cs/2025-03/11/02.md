---
title:  'Selhání pod Áronovým vedením'
date:  07/09/2025
---

> <p></p>
> 1Když lid viděl, že Mojžíš dlouho nesestupuje z hory, shromáždil se k Áronovi a naléhali na něho: „Vstaň a udělej nám boha, který by šel před námi. Vždyť nevíme, co se stalo s Mojžíšem, s tím člověkem, který nás vyvedl z egyptské země.“ 2Áron jim řekl: „Strhněte zlaté náušnice z uší svých žen, synů a dcer a přineste je ke mně!“ 3I strhal si všechen lid z uší zlaté náušnice a přinesli je k Áronovi. 4On je od nich vzal, připravil formu a odlil z toho sochu býčka. A oni řekli: „To je tvůj bůh, Izraeli, který tě vyvedl z egyptské země.“ 5Když to Áron viděl, vybudoval před ním oltář. Potom Áron provolal: „Zítra bude Hospodinova slavnost.“ 6Nazítří za časného jitra obětovali oběti zápalné a přinesli oběti pokojné. Pak se lid usadil k jídlu a pití. Nakonec se dali do nevázaných her. (Ex 32,1–6)

**Osobní studium**

Bůh povolal Mojžíše, aby s ním strávil nějaký čas. Je možné, že Mojžíšovi těch čtyřicet dní a nocí v Hospodinově přítomnosti rychle uteklo. Izraelcům se však tato doba zdála příliš dlouhá (Ex 32,1). Jejich viditelný vůdce se nevracel a jeho vliv chyběl. Začali pociťovat nejistotu, zmatek, netrpělivost a strach. Toužili po viditelném bohu, který by je vedl. Chtěli alespoň jednoho z „bohů“, které vídali celý život v modlářském Egyptě.

`Jak je možné, že Áronovo vedení tak strašlivě selhalo? Co o tom říká úvodní text (Ex 32,1–6)?`

Áron situaci nezvládl. Nedokázal zasáhnout a udělat to, co bylo správné. Místo aby důvěřoval Hospodinu, dostal strach a podvolil se většině. Lid požadoval něco nemyslitelného: „Vstaň a udělej nám boha, který by šel před námi“ (Ex 32,1). A Áron souhlasil.

Lidé začali ochotně přinášet zlato na výrobu modly. Áron jim v tom nejen nezabránil, ale dokonce je vyzval, aby zlato darovali. Sám se pak podílel na zformování falešného boha. Nakonec lid prohlásil: „To je tvůj bůh, Izraeli, který tě vyvedl z egyptské země“ (Ex 32,4). Byl to zlý, hříšný a krátkozraký postoj. Začali uctívat modlu, kterou si právě vyrobili, a tvrdili, že právě ona je zachránila. Je ohromující a děsivé, jak hříšné touhy mohou zvrátit naše myšlení a jednání. Když lidé začnou oslavovat své vlastní výtvory, zkazí je to a ovlivní to jejich schopnost rozlišovat, co je správné.

„Kdyby měl Áron odvahu postavit se za pravdu, mohl tomuto odpadnutí předejít. Kdyby zůstal nekompromisně oddaný Bohu a připomněl lidem jejich slavnostní smlouvu s Bohem, bylo by zlo zastaveno. Avšak jeho povolnost je povzbudila, aby ve svém hříchu zašli mnohem dál, než původně zamýšleli. Aby se ospravedlnil, snažil se Áron svalit zodpovědnost za svou slabost na lid, že jen vyhověl jeho žádosti. Přesto ho lidé obdivovali pro jeho zdvořilost a trpělivost. Ovšem Áronův poddajný duch a touha zalíbit se zaslepily jeho oči tak, že neviděl, jak odporný je zločin, který schválil.“ (PP 316.317; NUD 151)

**Aplikace**

`Jak mohl být Áron tak slabý vůdce? Čím se mohl snažit ve svém srdci ospravedlnit své selhání a hrozné činy, kterých se on i lid dopustili?`