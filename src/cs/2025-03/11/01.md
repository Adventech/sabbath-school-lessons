---
title:  'Selhání a Mojžíšova přímluva'
date:  06/09/2025
---

### Texty na tento týden
Ex 32,1–6; Ž 115,4–8; Iz 44,9.10; Ř 1,22–27; Ex 32,7–32; Iz 53,4

> <p>Základní verš</p>
> „Mojžíš se tedy vrátil k Hospodinu a řekl: ‚Ach, tento lid se dopustil velikého hříchu, udělali si zlatého boha. Můžeš jim ten hřích ještě odpustit? Ne-li, vymaž mě ze své knihy, kterou píšeš!‘“ (Ex 32,31.32)

Je naprosto nepochopitelné, co všechno se odehrálo během Mojžíšovy nepřítomnosti. A to byl mimo tábor jen čtyřicet dní! Boží lid se odvrátil od Hospodina a začal uctívat modlu vyrobenou člověkem – zlaté tele. Jak to mohli po tolika úžasných znameních, zážitcích a zázracích udělat?

Odpovědí může být několik a na každé z nich může být kus pravdy. Možná lidé nepochopili, kdo Bůh skutečně je... Možná to, co prožívali s Pánem, zastínily jejich hříšné a tělesné touhy... Nedocenili to, co pro ně Bůh udělal, a brali to jako samozřejmost... A co když jejich chápání zastínily každodenní starosti a hříšné myšlení... Nebo byli prostě nevděční a ne­uvědomovali si hloubku Božích milosrdných činů na jejich účet... Zapomněli rychle na mocné Boží činy (Ž 106,13.21–23)? A konečně, co když za všechno může Áronovo selhání ve vedení? „Hospodin se velmi rozhněval i na Árona a chtěl ho zahladit“ (Dt 9,20).

Ať už byly příčiny hrozného odpadnutí Izraelců jakékoli, měli bychom se z nich poučit. Tento týden se tedy budeme zabývat nejen lidskou hříšností, ale také milostí Boží lásky, která se projevuje navzdory naší hříšnosti.

**Osnova lekce**

Ústředním tématem jedenácté lekce bude odpadnutí izraelského lidu od Hospodina a uctívání zlatého telete během Mojžíšova pobytu na hoře Sínaj. Nepůjde ale jen o popis nesprávného jednání, ale především o téma milosti, která se projeví v Mojžíšově přímluvě za jeho lid a ochotě obětovat se pro jeho záchranu.

- Ex 32,1–6: Selhání pod Áronovým vedením: zlaté tele (neděle)
- Ex 32,6–8: Modloslužba: odklon od Stvořitele ke stvoření (pondělí + úterý)
- Ex 32,9–29: Boží spravedlivý hněv (středa)
- Ex 32,30–32: Mojžíšova přímluva a Boží milost (čtvrtek)

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`Co je to selhání? Jak bys ho definoval?`

`Už jsi někdy selhal v něčem důležitém? Co jsi pak dělal?`

`Už ses někdy za někoho přimlouval? Proč jsi to dělal?`

`Už ses někdy přimlouval za někoho, kdo tě zradil? Co tě motivovalo?`

`Dokážeš pochopit selhání, které během Mojžíšovy nepřítomnosti prožil Izrael?`