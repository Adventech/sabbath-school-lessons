---
title:  'Lid „se vrhá do zkázy“'
date:  09/09/2025
---

> <p></p>
> 7I promluvil Hospodin k Mojžíšovi: „Sestup dolů. Tvůj lid, který jsi vyvedl z egyptské země, se vrhá do zkázy. 8Brzy uhnuli z cesty, kterou jsem jim přikázal. Odlili si sochu býčka a klanějí se mu, obětují mu a říkají: ‚To je tvůj bůh, Izraeli, který tě vyvedl z egyptské země.‘“ (Ex 32,7.8)

**Osobní studium**

`Proč Hospodin poslal Mojžíše zpět do izrael­ského tábora (Ex 32,7.8)?`

Tím, že se obrátili k modle, se Izraelci oddělili od pravého Boha, který je svou mocí vysvobodil z Egypta. Hospodin zcela jasně označil za viníka samotný lid, když řekl, že se lid „vrhá do zkázy“ (Ex 32,7). Izraelci dokonce přisoudili zlatému teleti zásluhy za to, že je vysvobodilo z Egypta. Jednání lidí bylo v přímém rozporu s Hospodinovým prohlášením, že to byl on, kdo je vyvedl z Egypta (Ex 20,2)! Popírání Boží přítomnosti a jeho mocných činů bylo nesmírně závažné. Jejich uvažování a city byly pokřivené a zcela zvrácené.

Pro proroka Ezechiela bylo modlářství příčinou vší bídy Božího lidu. Z modloslužby pramení všechny ostatní hříchy (viz např. Ez 8,1–18; 20,1–44 a 22,1–12). Často se divíme, jak je možné, že tito lidé byli tak naivní a nenapravitelní a uctívali různé modly, které si sami vyrobili? Jsme hluboce přesvědčeni, že my bychom něco takového nikdy neudělali. Opravdu dnes žijeme bez model? Dnešní modly mohou mít různé podoby a formy, přesto mají moc upoutat naši pozornost a ovlivnit naše myšlení.

Modla je něco, co nahrazuje Boha, a přestože víme, že je to špatné, uctíváme ji. Uchvacuje naši představivost, naše city, uzurpuje si náš čas a zotročuje naše myšlení. Získává nad námi moc a vytlačuje Boha z našeho života. Je pravda, že se stáváme tím, na co se díváme. Naše mysl se tedy rozhodně nepozvedá výše než „bůh“, kterému sloužíme.

Pokud není středem našeho života pouze Bůh, pak jeho místo zaplní různí jiní bohové. Pokud nemáme radost z přítomnosti živého Boha a nepěstujeme s ním vztah, pak jeho místo v našem životě zaplní něco nebo někdo jiný. To, čím nahradíme Krista, může mít mnoho podob. Může to být pýcha, sebestřednost, peníze, moc, sex, jídlo, televize, drogy, alkohol, nečisté myšlenky, pornografie, požitky, práce, sport, rodina, hry, filmy, nakupování, politika, hudba, postavení, tituly a tak dále. Seznam je nekonečný.

V tomto ohledu jsme velmi kreativní a vynalézaví. Cokoli, co je dobré, krásné a smysluplné, můžeme proměnit v modlu. Modloslužba je nesmírně nebezpečná, protože mění naši osobnost, náš způsob myšlení, naše sklony a náš společenský život. Mění naši identitu a nahrazuje skutečné osobní vztahy prázdnými a nesmyslnými interakcemi, které nás nemohou zachránit.

**Aplikace**

`Izraelci se obrátili k modle a připsali jí své vysvobození, i když byli svědky přesvědčivých Božích činů. Modlářství se netýká jen soch, ale všeho, co v našich životech nahrazuje Boha. Zamysli se na chvíli: jaké „modly“ jsou ve tvém životě? Co pohlcuje tvůj čas, čemu věnuješ svou energii a oddanost více než Bohu? Jak můžeš tato „rozptýlení“ odstranit a učinit Boha středem svého srdce i každodenního života?`

---

#### Dodatečné otázky k diskuzi

`Jaké pocity zažíval Mojžíš, když byl na hoře s Hospodinem?`

`Co asi cítil, když ho Bůh posílá dolů do tábora?`

`Dokázal bys stručně popsat, co je to „modlářství“?`

`Mohou být modláři i ti, kdo tvrdí, že jsou ateisti? Uveď nějaký příklad.`

`Hrozí uctívání model i členům CASD? Uveď nějaký příklad.`

`Co vše se nám dnes může stát modlou, která v našem životě nahradí Boha?`

`Souhlasíš s tím, že „modlářství“, i to současné, mění naši identitu? Proč?`