---
title:  'Mojžíšova přímluva'
date:  11/09/2025
---

> <p></p>
> 30Nazítří pak Mojžíš řekl lidu: „Dopustili jste se velikého hříchu; avšak nyní vystoupím k Hospodinu, snad jej za váš hřích usmířím.“ 31Mojžíš se tedy vrátil k Hospodinu a řekl: „Ach, tento lid se dopustil velikého hříchu, udělali si zlatého boha. 32Můžeš jim ten hřích ještě odpustit? Ne-li, vymaž mě ze své knihy, kterou píšeš!“ (Ex 32,30–32)

**Osobní studium**

`Jak daleko zašel Mojžíš ve své přímluvné modlitbě za hříšníky podle úvodního textu (Ex 32,30–32)?`

Vzpoura v izraelském táboře měla hrozné následky, včetně smrti mnoha lidí (Ex 32,28). Druhý den Mojžíš řekl lidu: „Dopustili jste se velikého hříchu; avšak nyní vystoupím k Hospodinu, snad jej za váš hřích usmířím“ (Ex 32,30).

„Mojžíš se tedy vrátil k Hospodinu a řekl: ,Ach, tento lid se dopustil velikého hříchu, udělali si zlatého boha. Můžeš jim ten hřích ještě odpustit? Ne-li, vymaž mě ze své knihy, kterou píšeš!‘“ (Ex 32,31.32).

Není divu, že Mojžíš je považován za předobraz Krista! Jeho přímluvná modlitba za hříšníky a ochota obětovat za ně vlastní život jsou zrcadlem toho, co později udělal Kristus za nás všechny. Mojžíšův soucit s provinilci je obdivuhodný. Prokázal svou naprostou oddanost Hospodinu a obětavou lásku k lidem. Kniha Exodus neuvádí, jak dlouho Mojžíš v tomto konkrétním okamžiku zůstal s Hospodinem na hoře, ale kniha Deuteronomium prozrazuje, že při této příležitosti byl na Sínaji čtyřicet dní (viz Dt 9,18).

V Exodu 32,32 pochází slovo přeložené jako „odpustit“ ze slovesa, jehož základním významem je „nést“, jako například v Iz 53,4, kde se (o Ježíši) říká: „Byly to však naše nemoci, jež nesl, naše bolesti na sebe vzal.“ V hebrejštině jde o stejné sloveso, které je jednou přeloženo jako „odpustit“ (Ex 32,32) a jindy jako „nést“ (Iz 53,4). Tento pohled nám pomáhá hlouběji pochopit, co zahrnuje proces spasení a odpuštění a jak velkou cenu Bůh za naše spasení zaplatil.

Mojžíš požádal Hospodina, aby „nesl“ hřích lidu. A Bůh to skutečně udělal – na kříži o tisíce let později. Text Ex 32,32 ukazuje nejen myšlenku zástupného vykoupení, ale také to, kdo se stává naším zástupcem – je to sám Bůh.

Tento text objasňuje, jak dochází k odpuštění. Bůh v Kristu nesl naše hříchy, jedině tak nám může být odpuštěno. To je krásné vyjádření plánu spasení.

**Aplikace**

`Mojžíš žádá Boha, aby sám nesl – odpustil – hříchy lidu. Bůh to nakonec v Ježíši skutečně udělal. To je nádherná pravda, která by měla prostoupit celé naše myšlení. Co se díky ní učíme o Boží lásce k padlému lidstvu?`