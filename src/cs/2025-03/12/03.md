---
title:  'Abychom tě poznali'
date:  15/09/2025
---

> <p></p>
> 12Mojžíš řekl Hospodinu: „Hleď, ty mi říkáš: Vyveď tento lid. Ale nesdělil jsi mi, koho chceš se mnou poslat, ačkoli jsi řekl: ‚Já tě znám jménem, našel jsi u mne milost.‘ 13Jestliže jsem tedy nyní u tebe našel milost, dej mi poznat svou cestu, abych poznal tebe a našel u tebe milost; pohleď, vždyť tento pronárod je tvůj lid.“ 14Odvětil: „Já sám půjdu s vámi a dám vám odpočinutí.“ 15Mojžíš mu řekl: „Kdyby s námi neměla být tvá přítomnost, pak nás odtud nevyváděj! 16Podle čeho jiného by se poznalo, že jsem u tebe našel milost já i tvůj lid, ne-li podle toho, že s námi půjdeš; tím budeme odlišeni, já i tvůj lid, od každého lidu na tváři země.“ 17Hospodin Mojžíšovi odvětil: „Učiním i tuto věc, o které mluvíš, protože jsi u mne našel milost a já tě znám jménem.“ (Ex 33,12–17)

**Osobní studium**

`O co Mojžíš podle úvodního textu (Ex 33,12–17) požádal Hospodina? Proč tolik toužil po tom, aby byl Bůh přítomen a vedl je?`

Mojžíšův růst v Hospodinu byl postupný a trvalý. Stále více se Hospodinu přibližoval a proměňoval se podle Božího vzoru. Jednoho dne, když Mojžíš rozmlouval s Bohem ve stanu setkávání, si náhle uvědomil, že Hospodina vlastně nezná. Vyslovil tedy konkrétní modlitbu: „Dej mi poznat svou cestu, abych poznal tebe a našel u tebe milost“ (Ex 33,13). Mojžíš pochopil, že potřebuje o Bohu vědět víc. Uvědomoval si totiž důležitý paradox, že čím více o Hospodinu ví, tím více by ho chtěl ještě znát. Mojžíš z celého srdce toužil poznat Hospodina více a lépe. A Bůh Mojžíšovo přání ochotně splnil.

Když se podíváme na Mojžíšovy dosavadní zkušenosti s Hospodinem, pochopíme, jak se jeho vztah s Bohem postupně prohluboval a jak Mojžíš duchovně rostl.

Nejprve čteme, že Mojžíš „vystoupil k Bohu“ (Ex 19,3). Když Hospodin sestoupil na horu Sínaj, zavolal Mojžíše „na vrchol hory“ (Ex 19,20) a Mojžíš tam vystoupil. Nakonec Mojžíš „přistoupil k mračnu, v němž byl Bůh“ (Ex 20,21).

Při jiné příležitosti „Mojžíš vstoupil doprostřed oblaku. Vystoupil na horu a byl na hoře čtyřicet dní a čtyřicet nocí“ (Ex 24,18). Během této doby dal Bůh Mojžíšovi dva vzácné dary: (1) Desatero přikázání, které Bůh sám napsal na dvě kamenné desky (Ex 24,12), a (2) návod, jak postavit a vybavit svatostánek (viz Ex 25–31).

Dalších čtyřicet dní a nocí pak strávil s Hospodinem a přimlouval se za hříšníky. (Ex 32,30–32; Dt 9,18)

Navzdory těmto úžasným zážitkům Mojžíš toužil poznat Boží charakter ještě konkrétněji. A Bůh mu brzy dal zvláštní poznání, aby o něm mohl vědět více. Poznání, po kterém Mojžíš toužil, nebylo jen intelektuálním pochopením Boha, ale zkušenostním poznáním jeho osoby.

Není divu, že Ježíš o několik století později řekl: „A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista“ (J 17,3). Není snad lepší způsob, jak se Bůh může dát lidem poznat, než když se sám stane člověkem.

**Aplikace**

`Jaký je rozdíl mezi tím, že o Bohu něco víme, a tím, že jsme ho poznali? Jak je to ve tvém životě?`