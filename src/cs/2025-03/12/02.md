---
title:  'Stan setkávání'
date:  14/09/2025
---

> <p></p>
> 7Mojžíš vzal stan a postavil si jej venku za táborem opodál tábora a nazval jej stanem setkávání. Když někdo hledal Hospodina, vycházel ke stanu setkávání, který byl venku za táborem. 8A když Mojžíš vycházel ke stanu, všechen lid povstával; zůstali stát, každý u vchodu do svého stanu, a hleděli za Mojžíšem, dokud nevešel do stanu. 9Kdykoli Mojžíš vcházel do stanu, sestupoval oblakový sloup a stál u vchodu do stanu. A Hospodin rozmlouval s Mojžíšem. 10Všechen lid viděl oblakový sloup, stojící u vchodu do stanu; tu všechen lid povstával a klaněli se, každý u vchodu do svého stanu. 11A Hospodin mluvil s Mojžíšem tváří v tvář, jako když někdo mluví se svým přítelem. Potom se Mojžíš vracel do tábora. Ale mládenec Jozue, syn Núnův, který mu přisluhoval, se ze stanu nevzdaloval. (Ex 33,7–11)

**Osobní studium**

`Co říká úvodní text (Ex 33,7–11) o důvodech, proč Bůh povolal Mojžíše, aby postavil stan setkávání?`

Nesmíme zaměňovat stan setkávání (dočasné místo bohoslužby, postavené mimo izraelský tábor) s novým stanem setkávání – svatostánkem, který Izraelci postavili později a který se nacházel uprostřed tábora. Nevíme, jak často se Mojžíš radil s Bohem ve stanu setkávání. Jedno však víme jistě: Mojžíšova setkání s Bohem vyústila v jejich blízké přátelství: „A Hospodin mluvil s Mojžíšem tváří v tvář, jako když někdo mluví se svým přítelem“ (Ex 33,11). Přítel je člověk, se kterým se můžeme radit, otevřeně diskutovat o nejosobnějších tématech a zároveň věřit, že naše rozhovory zůstanou jen mezi námi. Přátelství je úžasná věc a být něčím přítelem nebo mít přítele patří mezi to nejkrásnější, co nás v životě může potkat.

Z příběhů zapsaných v knize Exodus 19–34 se dozvídáme mnohé nejen o Mojžíšovi, ale také o tom, jak Bůh mění naše životy. Jak si Bůh vybudoval vztah s tímto výjimečným vůdcem? Studium Mojžíšova života nám ukazuje, jak rostl v poznání nejen Boží moci, ale také jeho lásky a charakteru. To je klíčový prvek vztahu s Bohem.

Bůh s Mojžíšem pracoval již v době, kdy se připravoval na svou mimořádnou vůdčí roli. Ještě předtím, než přišel na horu Sínaj. V midjánské zemi, kde se staral o ovce, ho Bůh inspiroval k napsání dvou knih, Jóba a Genesis. Později, během dramatického setkání u hořícího keře, ho Bůh povolal, aby vyvedl Izrael z Egypta. Mojžíš byl svědkem porážky egyptských bohů a silné egyptské armády v Rudém moři. Po mnoho týdnů sledoval, jak Bůh vedl Izrael z Egypta na Sínaj. Poté, kdy prožil setkání s Bohem, jehož výsledkem byla jeho rozzářená tvář, vedl Izrael dalších třicet devět let až k hranicím zaslíbené země. Biblický záznam uvádí, že Mojžíš byl věrným Božím služebníkem (Dt 34,5; Joz 1,1), nezlomným světlem v temnotách, vzorovým prorokem, podle kterého byli posuzováni ostatní proroci (Dt 18,15.18). Byl hybatelem změn, i když se lidé neřídili vždy jeho pokyny a slovy. Když se však rozhodli poslechnout jeho rady, vždy uspěli.

**Aplikace**

`Od Mojžíše se můžeme mnohému naučit. Jeho neobyčejný životní příběh nám ukazuje, co Bůh dokáže, když mu dovolíme, aby nás změnil. Jaké zlomové okamžiky na tvé cestě s Bohem ti pomohly rozpoznat mocné Boží působení ve tvém životě?`