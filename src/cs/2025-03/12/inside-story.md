---
title:  Misijní příběh
date:   19/09/2025
---

#### Baatkův navždy nejlepší přítel

_Andrew McChesney_

Baatka z Mongolska se cítil velmi osamělý. Často stával u okna svého domu a hledal venku skutečného přítele, který by s ním zůstal navždy.

Plachý a nesmělý čtrnáctiletý chlapec byl jediným synem v rodině. Otec byl pořád v práci. Matka měla psychické problémy a každý rok trávila měsíc v nemocnici. Baatka se cítil tak osamělý. Přemýšlel o smrti.

Pak ho jeho sestřenice Doogii pozvala do sboru Církve adventistů sedmého dne v mongolském hlavním městě Ulánbátaru. „Pojď do sboru,“ řekla. „Bude se tam dít něco zajímavého.“

Baatka šel, protože byl osamělý. Z kázání neslyšel ani slovo. Mikrofon nefungoval kvůli problémům s elektřinou a on měl sluchové postižení, které mu ztěžovalo slyšet kazatele. Ale členové sboru se mu líbili. Usmívali se na něj a přijali ho. Chovali se k němu jako k příteli. Také se mu líbilo zpívání. Ve sboru měl husí kůži a vrátil se tam i příští sobotu, aby ten pocit znovu zažil.

Členové církve mluvili o Bohu jako o svém nejlepším příteli.

„Bůh může být tvým přítelem navždy,“ řekl jeden z nich chlapci.

„Nikdy nebudeš sám,“ řekl jiný.

Baatka přemýšlel, jestli Bůh opravdu existuje. "Nevidím ho. Může být mým přítelem?", pomyslel si.

Poté chodil do sboru každou sobotu. Sbor se stal jediným pozitivním místem v jeho životě a členové sboru se stali jeho rodinou. Život dostal smysl a Baatka našel touhu žít.

Postupně Baatka začal věřit, že Bůh je skutečný. Jeho uši neslyšely Boha mluvit, ale jeho srdce Boží hlas slyšelo. Bůh se stal navždy jeho nejlepším přítelem, proměnil jeho mysl a změnil jeho život.

Dnes je Baatkovi Orgilovi 31 let a je v Bohu novým člověkem. Kdysi tichý a plachý chlapec je nyní průkopníkem globální misie a zakládá sbory v dosud neprozkoumaných oblastech Mongolska. „Rád vyprávím, jak se můj život změnil,“ řekl. „Chci pomáhat lidem, jako jsem já. Proto sloužím jako misionář.“

Baatka, který je ženatý a má dvě děti, řekl, že kdysi si myslel, že Bůh si jako misionáře vybírá pouze talentované lidi. „Ale teď chápu, že si vybírá pouze ochotné lidi.“

„I když jsem nevěřil sám v sebe, Bůh ve mě věřil,“ řekl. „Pokud Bůh mohl věřit ve mě, chci v něj také věřit.“

_Děkujeme za vaše modlitby za průkopníky globální misie, kteří stejně jako Baatka čelí obrovským výzvám při zakládání sborů mezi nedosaženými skupinami lidí po celém světě. Více informací o průkopnících globální misie najdete na anglicky psaných webových stránkách Adventist Mission: bit.ly/GMPioneers._

![Baatka Orgil](picture12.jpg)
