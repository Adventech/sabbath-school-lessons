---
title:  'Sebezjevení Boha'
date:  17/09/2025
---

> <p></p>
> 5Tu sestoupil Hospodin v oblaku. Mojžíš tam zůstal stát s ním a vzýval Hospodinovo jméno. 6Když Hospodin kolem něho přecházel, zavolal: „Hospodin, Hospodin! Bůh plný slitování a milostivý, shovívavý, nejvýš milosrdný a věrný, 7který osvědčuje milosrdenství tisícům pokolení, který odpouští vinu, přestoupení a hřích; avšak viníka nenechává bez trestu, stíhá vinu otců na synech i na vnucích do třetího a čtvrtého pokolení.“ 8Mojžíš rychle padl na kolena tváří k zemi, klaněl se 9a řekl: „Jestliže jsem, Panovníku, nalezl u tebe milost, putuj prosím, Panovníku, uprostřed nás. Je to lid tvrdošíjný; promiň nám však vinu a hřích a přijmi nás jako dědictví.“ (Ex 34,5–9)

**Osobní studium**

`Přečtěte si Ex 34,1–28. Jak Bůh zjevil Mojžíšovi svou slávu?`

Mojžíš musel vzít s sebou dvě kamenné desky podobné těm prvním, které rozbil (Ex 32,19). Na hoře Sínaj se měl s Hospodinem setkat již posedmé. O jeho předchozích výstupech se zmiňují následující texty: (1) Ex 19,3.7; (2) Ex 19,8.14; (3) Ex 19,20.25; (4) Ex 20,21; Ex 24,3; (5) Ex 24,9.12–18; Ex 32,15; (6) Ex 32,30.31. Mojžíš začal svůj výstup brzy ráno.

Mojžíš byl nyní připraven poznat úžasný Boží charakter. Jeho skutečnou krásu nejlépe vysvětluje úžasné Boží sebezjevení. Je to nejdůležitější popis toho, kdo Bůh skutečně je, a táhne se jako zlatá nit celou Biblí (Nu 14,18; Neh 9,17; Ž 103,8; Jl 2,13; Jon 4,2). Výrok, který zde Hospodin pronáší, je podobně významný jako verš J 3,16 v Novém zákoně. Na důležitých místech Písma bibličtí autoři toto sebezjevení živého Boha opakovaně připomínají, aplikují ho nebo rozšiřují, protože všichni lidé potřebují správně pochopit, jaký Bůh ve skutečnosti je.

Když Mojžíš obdržel toto mimořádné, nevídané a nesrovnatelné vysvětlení Božího jména, padl na kolena a klaněl se. Když zahlédneme Boží lásku, když pochopíme jeho milost, milosrdenství, soucit, dobrotu, věrnost, odpuštění, svatost a spravedlnost, jsme přitahováni k Bohu. Když vidíme a obdivujeme jeho mimořádné vlastnosti, začneme ho milovat láskou, která vede k touze sloužit mu a poslouchat ho. Protože on miluje nás, my milujeme jeho (1J 4,19).

V tomto sebezjevení Bůh Mojžíše ujišťuje, že pro svůj lid udělá úžasné věci a přivede ho do zaslíbené země. Z vlastní iniciativy obnovuje smlouvu se svým lidem a slibuje, že ostatní národy uvidí jeho majestát a úžasné dílo. „Hospodin odpověděl: ‚Hle, uzavírám s vámi smlouvu. Před veškerým tvým lidem učiním podivuhodné věci, jaké nebyly stvořeny na celé zemi ani mezi všemi pronárody. Všechen lid, uprostřed něhož jsi, uvidí Hospodinovo dílo; neboť to, co já s tebou učiním, bude vzbuzovat bázeň‘“ (Ex 34,10).

Podmínkou zachování zaslíbené prosperity však bylo, že Izraelci budou nadále poslouchat Boha a dodržovat deset jasných nařízení, která jim dal. Bůh tedy požádal Mojžíše, aby sepsal obsah smlouvy, kterou Izraelci mezitím již stihli porušit (Ex 34,27.28).

**Aplikace**

`Mojžíš zažil úžasné zjevení Božího charakteru. Tento zážitek ho vedl nejen k uctívání Boha, ale také k obnovení smluvního závazku s Hospodinem. Kdy jsi ve svém životě zažil okamžik mimořádné přítomnosti Boží lásky, milosrdenství nebo věrnosti? Jak toto zjevení formovalo tvůj vztah k němu?`

---

#### Dodatečné otázky k diskuzi

`„Mojžíš zůstal stát a vzýval Hospodinovo jméno.“ Co je to vzývání a jak se provádí?`

`Jak se Mojžíšovi představuje Bůh, když kolem něho prochází?`

`Část kterého přikázání přitom cituje?`

`Proč Bůh Mojžíšovi připomíná milosrdenství a soud?`

`Kdo bude podle Boha odsouzen a kdo naopak získá milost? Proč?`

`Jak reagoval Mojžíš na toto „Boží zjevení“?`

`Také si přeješ, aby Bůh bydlel uprostřed tvé rodiny i církve? Proč?`