---
title:  '„Ukaž mi svou slávu!“'
date:  13/09/2025
---

### Texty na tento týden
Ex 33,7–34,35; Dt 18,15.18; J 17,3; Ř 2,4; J 3,16; 2K 3,18

> <p>Základní verš</p>
> „Když Hospodin kolem něho přecházel, zavolal: ‚Hospodin, Hospodin! Bůh plný slitování a milostivý, shovívavý, nejvýš milosrdný a věrný, který osvědčuje milosrdenství tisícům pokolení, který odpouští vinu, přestoupení a hřích; avšak viníka nenechává bez trestu, stíhá vinu otců na synech i na vnucích do třetího a čtvrtého pokolení.‘“ (Ex 34,6.7)

Všichni potřebujeme na cestě s Bohem růst. Bez růstu jsme mrtví. Apoštol Petr říká: „Kéž rostete v milosti a v poznání našeho Pána a Spasitele Ježíše Krista. Jemu buď sláva nyní a až do dne věčnosti“ (2Pt 3,18). Musíme být ochotni růst. Jsme každodenními studenty „Boží univerzity“. Cílem však není získání titulu, ale neustálý proces učení. V každé fázi našeho růstu můžeme být dokonalí. Musíme jen dovolit Bohu, aby nás proměňoval a přetvářel v takového člověka, jakého z nás chce udělat skrze Kristovo povolání.

Podívejme se v tomto kontextu na školu. Pokud se žáci naučí počítat do dvaceti a číst jednoduché texty v první třídě, budou úspěšně postupovat do vyšších ročníků, protože jejich znalosti jsou v této fázi poznávání „dokonalé“. Pokud by se však zjistilo, že žák střední školy má stejnou úroveň znalostí (a neumí nic víc), jednalo by se o kolosální selhání jeho vzdělávání. Podobně je tomu s naším růstem v milosti a poznání Boha. Na každém stupni svého duchovního vývoje můžeme být dokonalí – stejně jako byl dokonalý Kristus jako Boží Syn.

Tento týden se zaměříme na to, jak Mojžíš díky poznávání a následování Božích pokynů rostl na své cestě s Hospodinem.

**Osnova lekce**

V předposlední lekci našeho studia si povšimneme velké Mojžíšovy touhy poznat blíže Hospodina – jeho moudrost, cesty a hlavně jeho charakter. Začteme se do biblického svědectví o jeho setkání s Bohem, které proměnilo nejen jeho tvář, ale i jeho život.

- Ex 33,7–11: Stan setkávání a Mojžíšova důvěrná komunikace s Hospodinem (neděle)
- Ex 33,12–17: Mojžíšova prosba o bližší poznání Boha (pondělí)
- Ex 33,18–23: Mojžíšova prosba o spatření Boží slávy (úterý)
- Ex 34,5–9: Bůh se představuje (středa)
- Ex 34,29–35: Mojžíšova zářící tvář (čtvrtek)

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`Jak bys malému dítěti srozumitelně popsal, co je to sláva?`

`Je nějaký rozdíl mezi světskou slávou a Boží slávou?`

`Proč je ta světská sláva pomíjivá?`

`Toužil jsi někdy po tom, být slavný? Jak to dopadlo?`

`Jak to máš se slávou dnes? Co bys dělal, kdyby přišla nabídka? Proč?`