---
title:  'Mojžíšova zářící tvář'
date:  18/09/2025
---

> <p></p>
> 29Když pak Mojžíš sestupoval z hory Sínaje, měl při sestupu z hory desky svědectví v rukou. Mojžíš nevěděl, že mu od rozhovoru s Hospodinem září kůže na tváři. 30Když Áron a všichni Izraelci uviděli, jak Mojžíšovi září kůže na tváři, báli se k němu přistoupit. 31Ale Mojžíš je zavolal, i vrátili se k němu Áron a všichni předáci pospolitosti a Mojžíš k nim promluvil. 32Potom přistoupili všichni Izraelci a on jim přikázal všechno, o čem s ním Hospodin mluvil na hoře Sínaji. 33Když k nim Mojžíš přestal mluvit, dal si na tvář závoj. 34Kdykoli Mojžíš vstupoval před Hospodina, aby s ním mluvil, odkládal závoj, dokud nevyšel. Pak vycházel, aby k Izraelcům mluvil, co mu bylo přikázáno. 35Izraelci spatřili Mojžíšovu tvář a viděli, jak mu kůže na tváři září. Proto si Mojžíš dával na tvář závoj, pokud nešel mluvit s Hospodinem. (Ex 34,29–35)

**Osobní studium**

`Co bylo podle úvodního textu (Ex 34,29–35) příčinou Mojžíšovy zářící tváře?`

Když Bůh zjevil Mojžíšovi svou laskavou povahu, sestoupil Mojžíš do izraelského tábora se zářící tváří. Byl si Mojžíš vědom toho, že jeho tvář září? Vůbec ne. Spíše naopak, čím blíže je člověk Bohu, tím více si uvědomuje svou nedokonalost ve srovnání s Boží svatostí.

Co bylo příčinou Mojžíšovy proměny, která se projevila rozzářením jeho tváře? Nebylo to jen tím, že byl v Boží přítomnosti, protože s Hospodinem byl už několikrát předtím, a jeho tvář po těchto setkáních nezářila. Kdyby však nebyl v Hospodinově přítomnosti, jeho tvář by nikdy nezazářila. Teprve když pochopil Boží dobrotu a laskavost a zcela se Bohu otevřel díky kráse jeho charakteru, Mojžíš se změnil a jeho tvář zazářila. Naše srdce a mysl se mohou změnit, když se odevzdáme Bohu a dovolíme mu, aby byl Pánem a Králem našich životů.

`Přečtěte si 2K 3,12–18. Jak nás může Ježíš postupně proměňovat ke svému obrazu?`

Apoštol Pavel porovnává Mojžíše a jeho zahalenou zářící tvář s tím, že my se můžeme obrátit k Ježíši Kristu. Ukazuje, jak sláva Ježíše (v němž byl zosobněn Boží zákon i Boží milost) převyšuje slávu zákona a Mojžíše. Kristus a jeho zákon se může vrýt do našich charakterů jen tehdy, když upřeme svůj zrak na Ježíše (Žd 3,1; 12,2), a to pouze mocí Božího Ducha (2K 3,12–18).

Mojžíš je pro nás vzorem, který ukazuje, co pro nás Bůh může udělat, když mu dovolíme, aby změnil naši povahu a proměnil nás ke svému obrazu. To má Pavel na mysli, když mluví o cestě „nového života“ (Ř 6,4).

**Aplikace**

`Které oblasti tvé osobnosti by měly lépe odrážet Boží charakter? Jsme-li upřímní, máme v každé oblasti prostor pro růst. Jak tě může každodenní zaměření se na Ježíšovu oběť na kříži povzbudit a dát ti jistotu spasení?`