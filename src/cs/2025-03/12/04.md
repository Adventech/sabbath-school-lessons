---
title:  '„Dovol mi spatřit tvou slávu!“'
date:  16/09/2025
---

> <p></p>
> 18I řekl [Mojžíš]: „Dovol mi spatřit tvou slávu!“ 19Hospodin odpověděl: „Všechna má dobrota přejde před tebou a vyslovím před tebou jméno Hospodin. Smiluji se však, nad kým se smiluji, a slituji se, nad kým se slituji.“ 20Dále pravil: „Nemůžeš spatřit mou tvář, neboť člověk mě nesmí spatřit, má-li zůstat naživu.“ 21Hospodin pravil: „Hle, u mne je místo; postav se na skálu. 22Až tudy půjde moje sláva, postavím tě do skalní rozsedliny a zakryji tě svou dlaní, dokud nepřejdu. 23Až dlaň odtáhnu, spatříš mě zezadu, ale mou tvář nespatří nikdo.“ (Ex 33,18–23)

**Osobní studium**

Poté, co izraelský lid selhal a klaněl se zlatému teleti, přimlouval se Mojžíš za ně u Boha. Chtěl mít jistotu, že je Hospodin i nadále povede do zaslíbené země. Navíc v hloubi duše toužil po tom, aby Hospodina lépe poznal.

`Co se z úvodního textu (Ex 33,18–23) dozvídáme o Boží odpovědi na Mojžíšovu žádost, aby viděl jeho slávu?`

„Dovol mi spatřit tvou slávu!“ Mojžíš požádal Hospodina a Hospodin mu ve svém milosrdenství skutečně svou slávu zjevil. Z odpovědi na Mojžíšovu žádost však vidíme, že Hospodin Mojžíšovi slibuje ukázat všechnu svou dobrotu. Z tohoto rozhovoru je zcela zřejmé, že Boží sláva je jeho dobrota, tedy jeho charakter (viz také AA 576, PNL 332; COL 414.415, PM 211.212; PK 313, OSU 121.122).

„Jestliže Bůh udělí svým dětem své ctnosti, bude oslaven. Přeje si, aby muži a ženy dosáhli toho nejvyššího cíle...“ (AA 530; PNL 305). Boží sláva spočívá v tom, že přijímá kající hříšníky (viz PK 668; OSU 252) a poskytuje vše, co může vést k jejich změně. Zároveň můžeme říci, že naše „sláva“ se projeví ve zjevení jeho charakteru v našem vlastním životě. Tímto způsobem můžeme umožnit, aby i ostatní lidé měli možnost poznat Boží charakter.

Naše chování musí odrážet Boží charakter, jeho dobrotu, laskavost a něžnou lásku. Tak máme šanci být nejen požehnáním pro svět, ale také zářivým světlem pro pozorující vesmír. Jak říká apoštol Pavel: „Skoro se mi zdá, že nás apoštoly Bůh určil na poslední místo, jako vydané na smrt; stali jsme se divadlem světu, andělům i lidem“ (1K 4,9). Tento vesmírný rozměr dává našemu životu a naší službě smysl a cíl, který si jen stěží dokážeme představit.

V Ř 2,4 apoštol Pavel připomíná, že „Boží dobrota tě chce přivést k pokání“. To znamená, že lidé jsou o své hříšnosti a potřebě spasení přesvědčováni Boží dobrotou a jeho charakterem, na který poukazuje Duch svatý. A skutečně, když se podíváme na kříž a uvědomíme si, kdo na něm visel (sám Bůh) a proč tam byl – protože nás miloval a byl to jediný způsob, jak nás zachránit –, dostaneme největší možné zjevení Boží dobroty a charakteru.

**Aplikace**

`Kolik času věnuješ soustředění se na kříž? Co se z Kristovy oběti dozvídáš o Božím charakteru?`