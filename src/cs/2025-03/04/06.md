---
title:  'Krupobití, kobylky a tma'
date:  24/07/2025
---

> <p></p>
> Hospodin řekl Mojžíšovi: „Vztáhni svou ruku k nebi. Na celou egyptskou zemi dolehne krupobití, na lidi, na dobytek i na všecky polní byliny v egyptské zemi.“ (Ex 9,22)

> <p></p>
> 3Mojžíš a Áron tedy předstoupili před faraóna a řekli mu: „Toto praví Hospodin, Bůh Hebrejů: Jak dlouho se budeš zdráhat pokořit se přede mnou? Propusť můj lid, aby mi sloužil. 4Budeš-li se zdráhat propustit můj lid, pak na tvé území uvedu zítra kobylky.“ (Ex 10,3.4)

> <p></p>
> Hospodin řekl Mojžíšovi: „Vztáhni svou ruku k nebi a egyptskou zemi zahalí temnota, taková temnota, že se dá nahmatat.“ (Ex 10,21)

**Osobní studium**

`Přečtěte si Ex 9,13–10,29. Jaký vliv měly rány na faraónovo rozhodnutí? Změnil svůj názor?`

`Nút byla egyptská bohyně oblohy a nebes a často byla zobrazována jako vládkyně toho, co se děje pod nebem a na zemi. Usir (Osiris) byl bohem vegetace a plodnosti. V Bibli je krupobití často spojováno s Božím soudem (Iz 28,2.17; Ez 13,11–13). Během této rány však mohli být ochráněni ti, kdo ukryli svůj majetek pod střechu (Ex 9,20.21). Všichni byli podrobeni zkoušce. Uvěří Božímu slovu a budou podle něj jednat, nebo poselství od Hospodina odmítnou?`

Bůh oznamuje, že jediným důvodem, proč se rozhodl nechat faraóna naživu, je, „aby se po celé zemi vypravovalo o mém jménu“ (Ex 9,16). Egyptský vládce sice přiznal, že zhřešil, ale později svůj názor změnil.

Egyptský bůh bouře, války a nepokoje se jmenoval Sutech. Spolu s bohyní Eset byli považováni za zemědělská božstva. Šu (doslova „sucho“) byl mimo jiné bohem vzduchu a větru. Bůh Serapis zase zosobňoval božský majestát, plodnost, hojnost, léčení, smrt a posmrtný život. Ani jeden z egyptských bohů však nemohl zastavit Boží soudy (Ex 10,4–20), neboť modly nejsou nic (Iz 44,9.10.12–17).

Faraónovi služebníci na něj naléhali, aby Izrael propustil. Ten to však rázně odmítl. Nabídl kompromis (Ex 10,10.11), který Mojžíš právem odmítl, protože ženy a děti jsou důležitou a nedílnou součástí bohoslužby a společenství víry.

Nakonec se dostáváme k hlavnímu staroegyptskému božstvu, kterým byl bůh slunce Re. Thovt byl považován nejen za srdce a jazyk boha Re, ale také za boha měsíce. Při deváté ráně však ani jeden z nich nebyl schopen dát Egyptu světlo. Faraón se znovu pokusil vyjednávat, ale rovněž marně. Egypt postihla třídenní tma, ale tam, kde žili Izraelci, bylo světlo. Rozdíl nemohl být jasnější.

Navzdory utrpení a ranám, které jeho národ utrpěl, byl faraón odhodlán vzdorovat a neustoupit. Ačkoli neznáme jeho nejhlubší pohnutky, zdá se, že v určitém okamžiku za vším stála jen jeho pýcha a ego. Faraón odmítl Izraelity propustit. Nedbal na silné důkazy. Nechtěl vidět zkázu, do které se řítili. Dokonce i jeho služebníci prohlásili: „Jak dlouho nám bude tento člověk léčkou? Propusť ty muže, ať slouží Hospodinu, svému Bohu. Což jsi dosud nepoznal, že hrozí Egyptu zánik?“ „Ne,“ odpověděl. Farao se odmítl podřídit Boží vůli a nenechal Izraelce odejít.

Faraónovo chování přesně vystihují slova z knihy Přísloví: „Pýcha předchází pád, domýšlivost klopýtnutí“ (Př 16,18).

**Aplikace**

`Faraónova pýcha a tvrdohlavost vedly k ničivým následkům pro něj i jeho lid. Jsou oblasti, kde ti pýcha brání zcela se odevzdat do Boží vůle? Co můžeš dělat pro to, abys důvěřoval Bohu a poslouchal ho i ve chvílích, kdy zpochybňuje tvé vlastní plány nebo touhy?`