---
title:  'Faraónovo srdce se zatvrdilo'
date:  21/07/2025
---

> <p></p>
> 3„Já však zatvrdím faraónovo srdce a učiním v egyptské zemi mnoho svých znamení a zázraků.“ […] 13Srdce faraónovo se však zatvrdilo a neposlechl je, jak Hospodin předpověděl. 14Hospodin řekl Mojžíšovi: „Srdce faraónovo je neoblomné. Nechce lid propustit“. […] 22Ale totéž učinili egyptští věštci svými kejklemi. Faraónovo srdce se zatvrdilo a neposlechl je, jak Hospodin předpověděl. (Ex 7,3.13.14.22)

**Osobní studium**

`Jak rozumíte veršům (Ex 7,3.13.14.22)? Kdo vlastně zatvrdil faraónovo srdce?`

Je to opravdu zajímavé. Devětkrát se v Exodu píše, že faraónovo srdce zatvrdil Bůh (Ex 4,21; 7,3; 9,12; 10,1.20.27; 11,10 a 14,4.8; viz také Ř 9,17.18). Na devíti dalších místech je řečeno, že to byl faraón, kdo zatvrdil své srdce (Ex 7,13.14.22; 8,15.19.32 a 9,7.34.35).

`Kdo tedy zatvrdil faraónovo srdce? Byl to Bůh, nebo sám faraón?`

Podívejme se na to podrobněji v kontextu deseti ran. Je pozoruhodné, že v každé z prvních pěti ran je uvedeno, že to byl fa­raón, kdo zatvrdil své srdce. Byl to tedy vlastně on, kdo způsobil zatvrzení svého srdce. Od šesté rány však biblický text uvádí, že to byl Bůh, kdo zatvrdil faraónovo srdce (Ex 9,12). To tedy znamená, že Bůh posílil či prohloubil faraónovo vlastní rozhodnutí a jeho vědomé jednání. Hospodin udělal to, co řekl Mojžíšovi (Ex 4,21).

Jinými slovy, Bůh seslal pohromy, aby pomohl faraónovi činit pokání. To ho mělo vysvobodit z temnoty a pomýlení jeho mysli. Bůh nestvořil ve faraónově srdci nové zlo, jen jej vydal napospas jeho vlastním hříšným sklonům. Nechal ho bez Boží ochranné milosti, a tak ho vydal jeho vlastní zkaženosti (viz Ř 1,24–32).

Faraón měl svobodnou vůli – mohl se rozhodnout pro Boha, nebo proti němu. On se však rozhodl postavit se proti Bohu.

Poučení je zřejmé. Dostali jsme možnost vybrat si mezi dobrem a zlem, spravedlností a nespravedlností, poslušností a neposlušností. Od Lucifera v nebi, přes Adama a Evu v Edenu, faraóna v Egyptě – až po nás dnes, ať už jsme kdekoli – volíme buď život, nebo smrt (Dt 30,19).

Udělejme si malou analogii. Představte si sluneční paprsky dopadající na máslo a na hlínu. Máslo se rozpustí, hlína ztvrdne. Sluneční teplo je v obou případech stejné, ale na teplo existují dvě různé reakce a mají dva různé výsledky. Účinek závisí na materiálu. V případě faraóna lze říci, že zatvrzení jeho srdce bylo důsledkem jeho postoje k Bohu a jeho vůli.

**Aplikace**

`Jaká důležitá rozhodnutí tě čekají v nejbližší době? Co můžeš udělat pro to, aby ses rozhodl správně?`

---

#### Dodatečné otázky k diskuzi

`Co to znamená, když se srdce někoho „zatvrdí“?`

`Jak to bylo se srdcem faraóna? Proč bylo tak zatvrzelé?`

`Může se nám stát, že se i naše srdce zatvrdí? Kdy a jak?`

`Jak rozumíš analogii o slunci svítícím na máslo a hlínu?`

`K čemu má blíž tvoje srdce – k hlíně nebo máslu?`

`Co můžeme udělat pro to, aby se naše srdce nezatvrdilo?`

`Proč Boží jednání někoho vede k pokání a jiného k zatvrzení?`