---
title:  'První tři rány'
date:  22/07/2025
---

> <p></p>
> Hospodin dále řekl Mojžíšovi: „Vyzvi Árona: ‚Vezmi svou hůl a vztáhni ruku nad egyptské vody, nad průplavy, nad říční ramena, nad jezera, vůbec nad všechny nahromaděné vody.‘ Stanou se krví. V celé egyptské zemi bude krev, i ve džberech a džbánech.“ (Ex 7,19)

> <p></p>
> 1Hospodin dále řekl Mojžíšovi: „Vyzvi Árona: ‚Vztáhni ruku se svou holí nad průplavy, nad říční ramena i nad jezera a vyveď na egyptskou zemi žáby.‘“ 2Áron vztáhl ruku nad egyptské vody a žáby vylézaly, až pokryly egyptskou zemi. (Ex 8,1.2)

> <p></p>
> Hospodin řekl Mojžíšovi: „Vyzvi Árona: ‚Vztáhni svou hůl a udeř do prachu na zemi!‘ Stanou se z něho po celé egyptské zemi komáři.“ (Ex 8,12)

**Osobní studium**

Deset egyptských ran nebylo namířeno proti lidem v Egyptě, ale proti jeho bohům. Každá rána zasáhla alespoň jednoho z nich.

`Přečtěte si Ex 7,14–8,15. Co se stalo v těchto třech ranách?`

Bůh Mojžíšovi řekl, že dialog s faraónem nepovede k cíli (Ex 7,14). Hospodin se však chtěl faraónovi a celému Egyptu zjevit. Proto se rozhodl komunikovat s nimi způsobem, kterému mohli rozumět. Tento způsob Božího zjevení měl pomoci i Izraelcům, protože se mohli dozvědět více o svém Bohu.

První rána byla namířena proti Hapimu, bohu Nilu a záplav (Ex 7,17–25). Život v Egyptě byl zcela závislý na vodě z Nilu. Kde byla voda, tam byl život. Voda byla zdrojem života, proto si vymysleli svého boha Hapiho a uctívali ho jako toho, kdo dává život.

Samozřejmě, že pouze živý Bůh je skutečným zdrojem života, Stvořitelem všeho, včetně vody a potravy (Gn 1,1.2.20–22; Ž 104,27.28; Ž 136,25; J 11,25 a J 14,6). Proměna vody v krev symbolizovala proměnu života ve smrt. Hapi nebyl schopen život ani dát, ani ochránit. Takovou moc má pouze Hospodin.

Bůh pak dává faraónovi další šanci. Tentokrát je to přímá konfrontace s Heket (ženou s hlavou žáby), která byla bohyní zrození, života a úrody (Ex 8,1–15). Místo života nyní Nil přinesl žáby, kterých se Egypťané děsili, nemohli je vystát a hnusily se jim. Chtěli se jich zbavit. Přesný čas konce této rány měl ukázat, že i za ní je Boží moc.

Třetí egyptská rána je popsána velmi stručně (Ex 8,16–19). Druh hmyzu (hebr. kinnim) není zcela jasný (mohli to být nejen komáři, ale také, vši nebo dokonce klíšťata). Tato pohroma byla namířena proti Gebovi, egyptskému bohu země. Z prachu země (ozvěna biblického příběhu o stvoření) Bůh vyvedl komáry, kteří se rozšířili po celé zemi. Mágové, neschopní tento zázrak zopakovat (život může stvořit pouze Bůh), prohlásili: „Je to prst Boží“ (Ex 8,15). Ani tyto okolnosti však nevedly faraóna k rozhodnutí Izraelce propustit.

**Aplikace**

`Představte si, jak zatvrzelé muselo být faraónovo srdce. Opakované odmítání Božího napomínání to jen zhoršilo. Co se může stát, budeme-li opakovaně odmítat Hospodinovo slovo?`