---
title:  'Mouchy, mor a vředy'
date:  23/07/2025
---

> <p></p>
> Jestliže můj lid nepropustíš, pošlu na tebe, na tvé služebníky, na tvůj lid i na tvé domy mouchy. Domy Egypťanů budou plné much, i ta půda, na které žijí. (Ex 8,17)

> <p></p>
> 2Budeš-li se zdráhat jej propustit a zatvrdíš-li se proti nim ještě víc, 3tu na tvá stáda, která jsou na poli, na koně, na osly, na velbloudy, na skot i na brav, dolehne Hospodinova ruka velmi těžkým morem. 8Hospodin řekl Mojžíšovi a Áronovi: „Naberte si plné hrsti sazí z pece a Mojžíš ať je rozhazuje faraónovi před očima směrem k nebi. 9Bude z nich po celé egyptské zemi poprašek, který způsobí na lidech i na dobytku po celé egyptské zemi vředy hnisavých neštovic.“ (Ex 9,2.3.8.9)

**Osobní studium**

`Přečtěte si text Ex 8,16–9,12. Čemu nás učí tento příběh? Má lidstvo bez ohledu na to, jak velké jsou projevy Boží moci a slávy, stále možnost Boha odmítnout?`

Dříve zmíněná bohyně Vadžet (známá také jako Uatchit) byla mimo jiné bohyní much a vládkyní bažin. Egyptský bůh Cheprer (jedno ze slunečních božstev) byl zobrazován s hlavou skarabea. I tato božstva byla rovněž přemožena a poražena Hospodinem. V textu (Ex 8,16–20) se dozvídáme, že zatímco Egypťané trpěli, Izraelci byli před touto pohromou chráněni. A nejen to, ale nepostihly je ani žádné další rány.

Bůh se tím opět snažil faraónovi sdělit jasnou zprávu: „Já jsem Hospodin i uprostřed této země“ (Ex 8,18).

Faraón musel začít vyjednávat. Tlak nepochybně rostl. Byl sice ochoten dovolit Izraeli, aby uctíval svého Boha a obětoval mu, ale to se mělo dít pouze v Egyptě (Ex 8,21.22). Jeho podmínky nebylo možné splnit, protože zvířata byla v Egyptě považována za posvátná a jejich obětování by mělo za následek rozpoutání další nenávisti vůči Židům. Bůh měl navíc s Izraelem jiný plán.

Pak přišla další rána, tentokrát na dobytek (Ex 9,1–7). Hathor, egyptská bohyně lásky a ochrany, byla zobrazována s hlavou krávy nebo ženy s kravskými rohy. Ve starověkém Egyptě byl velmi oblíbený také bůh býků Hapi (známý také jako Apis, odlišný od výše zmíněného boha Nilu). Když tedy Egypťanům při páté morové ráně uhynul dobytek, znamenalo to porážku dalších významných božstev.

Šestá rána (Ex 9,8–12) způsobila úplnou porážku Eset (Isis), bohyně lékařství, magie a moudrosti. Vidíme také porážku božstev, jako byla Sachmet (bohyně války a epidemií) a Imhotep (bůh lékařství a uzdravování). Ukázalo se, že tato božstva nemají žádnou moc ochránit své vyznavače. Ironií osudu je, že při této pohromě byli postiženi i věštci a kouzelníci, takže neměli sílu postavit se před Mojžíše (jako symbol soudu). Ve srovnání se Stvořitelem nebe a země byli naprosto bezmocní.

Právě zde, v souvislosti s deseti ranami, se objevuje výrok, že „Hospodin... zatvrdil faraónovo srdce“ (Ex 9,12). Tato slova nám mohou připadat nejasná, nebo dokonce matoucí. Když však tento text vnímáme v celém kontextu, potvrzuje, že Hospodin nás nechá sklidit následky našeho neustálého odmítání jeho volání.

**Aplikace**

`Faraónův problém nebyl v tom, že by věci nechápal. Měl dostatek racionálních důkazů, aby se rozhodl správně. Problémem bylo jeho srdce. Co se můžete z faraónovy zatvrzelosti naučit o tom, jak je důležité chránit své srdce (viz také Př 4,23)?`

---

#### Dodatečné otázky k diskuzi

`Máš rád mouchy a hmyz? Proč?`

`Představ si, že by všude byly obrovské roje much nebo jiného hmyzu. Jak by ses v takovém prostředí cítil?`

`Kterou nemoc považuješ za nejhorší? Proč?`

`Jak měl Mojžíš s Áronem přivolat na lidi i zvířata mor?`

`Co nám tím používáním „prachu“ chce Hospodin připomenout?`

`Jak se změnilo jednání faraóna s Mojžíšem?`

`Proč se faraón pokoušel smlouvat a nepřistoupil hned na to, co po něm chtěl Hospodin?`

`Proč na faraóna (i na nás) nechává Bůh někdy dopadnout následky našeho jednání?`