---
title:  'Bůh versus bohové'
date:  20/07/2025
---

> <p></p>
> 8Hospodin dále řekl Mojžíšovi a Áronovi: 9„Až k vám farao promluví: ‚Prokažte se nějakým zázrakem,‘ řekneš Áronovi: ‚Vezmi svou hůl a hoď ji před faraóna,‘ a stane se drakem.“ 10Mojžíš s Áronem tedy předstoupili před faraóna a učinili, jak Hospodin přikázal. Áron hodil svou hůl před faraóna i před jeho služebníky a ona se stala drakem. 11Farao však také povolal mudrce a čaroděje, a egyptští věštci učinili svými kejklemi totéž. 12Hodili každý svou hůl na zem a ony se staly draky. Ale Áronova hůl jejich hole pohltila. 13Srdce faraónovo se však zatvrdilo a neposlechl je, jak Hospodin předpověděl. (Ex 7,8–13)

**Osobní studium**

`Přečtěte si Ex 7,8–15. Jaké ponaučení se skrývá v první konfrontaci mezi Bohem Izraelců a egyptskými bohy?`

Nadcházející střet se měl odehrát mezi živým Bohem a egyptskými „bohy“. V této souvislosti je důležité zmínit, že sám faraón se považoval za jednoho z těchto bohů. Hospodin nebojoval proti Egypťanům, nebo dokonce proti Egyptu jako takovému, ale proti egyptským božstvům. Egypťané uctívali více než tisíc pět set různých božstev. Biblický text je v této souvislosti jednoznačný: „Všechna egyptská božstva postihnu svými soudy. Já jsem Hospodin“ (Ex 12,12). Tato myšlenka se opakuje i později v kontextu vyprávění o vyjití Izraele z Egypta: „Hospodin totiž vykonal soudy nad jejich božstvy“ (Nu 33,4).

Vykonaný soud nad egyptskými bohy je dobře vidět na zázraku proměny hole v draka (Ex 7,9–12), nebo jinak přeloženo v hada (BK). V Egyptě existovala bohyně jménem Vadžet, která byla nejčastěji zobrazována jako kobra. Tato bohyně měla svrchovanou moc nad Dolním Egyptem. V podobě kobry se vyskytuje na všech vyobrazeních fa­raónů (je zasazena do jejich čelenek a korun) a na mnoha vyobrazeních různých bohů (často například na hlavě nejvýznamnějšího boha Re). V případě faraónů byla znakem moci, božství, královské moci a božské autority. Vadžet symbolicky plivala jed na faraónovy nepřátele. Egypťané také věřili, že posvátný had dovede faraóna do posmrtného života.

Když se Áronova hůl stala hadem, který nakonec „pohltil“ všechny ostatní hady, byla to demonstrace nadvlády živého Boha nejen nad egyptským čarodějnictvím, ale také nad egyptským božstvem. Symbol faraónovy moci byl nejen pokořen, ale Áron a Mojžíš jej drželi v rukou (Ex 7,12.15). Tato první konfrontace vyjadřovala Boží moc a vládu nad Egyptem. Mojžíš jako Boží zástupce měl větší autoritu a moc než sám „bůh“ faraón.

Staří Egypťané zbožšťovali a uctívali také hadího boha Nehebkaua („ten, který svazuje duchy“). Podle egyptské mytologie měl tento hadí bůh velkou moc, protože spolkl sedm kober. Hospodin Egypťanům jasně ukázal, že svrchovanou moc a autoritu má on, nikoli nějaký hadí bůh. Po tak silné konfrontaci jistě okamžitě pochopili poselství této události.

**Aplikace**

`Jak můžeš dovolit Hospodinu, aby měl moc nade všemi „bohy“, kteří se snaží ovládnout tvůj život?`

---

#### Dodatečné otázky k diskuzi

`Jak složité bylo „egyptské“ uctívání bohů? Proč jich měli tolik?`

`Proč měl Áron pohodit na zem svou hůl? Co se s ní mělo stát?`

`Jak na to reagovali egyptští čarodějové?`

`Co nám tato událost prozrazuje o moci ďábla a jeho přisluhovačů?`

`Proč „Áronův“ drak(had) sežral všechny egyptské draky(hady)? Jak nám tento příběh pomáhá pochopit znalost tehdejších božstev?`

`Co museli pochopit Egypťané, když se jejich „božstvo“ ocitlo v Áronově holi?`

`Proč se „faraonovo srdce zatvrdilo“, když viděl tento zázrak?`