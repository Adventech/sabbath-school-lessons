---
title:  'Obřízka'
date:  10/07/2025
---

> <p></p>
> 24Když se na cestě chystali nocovat, střetl se s ním Hospodin a chtěl ho usmrtit. 25Tu vzala Sipora kamenný nůž, obřezala předkožku svého syna, dotkla se jeho nohou a řekla: „Jsi můj ženich, je to zpečetěno krví.“ 26A Hospodin ho nechal být. Tehdy se při obřízkách říkalo: „Jsi ženich, je to zpečetěno krví.“ (Ex 4,24–26)

**Osobní studium**

`Přečtěte si Ex 4,18–31. Jak rozumíš tomuto zvláštnímu příběhu? Jaké poučení si z něj můžeme vzít?`

Při studiu knihy Exodus nás v tomto bodě čeká překvapení. Poté, co Mojžíš poslechl Hospodina a vydal se na cestu zpět do Egypta, chtěl Hospodin Mojžíše „usmrtit“ (Ex 4,24). Z kontextu příběhu je zřejmé, že se jednalo o obřízku. Jeho nejmladší syn nebyl obřezán, jak vyžadovala Abrahamova smlouva (Gn 17,10.11).

Jako vůdce Božího lidu musel Mojžíš prokázat dokonalou podřízenost a poslušnost Bohu, aby byl způsobilý vést ostatní lidi k poslušnosti. Měl být vzorem úplné odevzdanosti Bohu. Jeho manželka Sipora byla ženou činu a obřezala svého syna, aby zachránila manželův život. Zkrvavenou předkožkou svého syna se Sipora dotkla Mojžíše. Tato krev představuje smíření, život a zpečetění smlouvy. Skutečnost, že se vše odehrálo tak rychle, podtrhuje dramatičnost situace.

Z tohoto příběhu plyne důležité poučení: nikdy nesmíme selhat v tom, o čem víme, že je správné.

„Cestou z Midjánu se Mojžíšovi zjevil anděl v tak výhrůžném postavení, jako by ho chtěl zničit. Mojžíš nedostal žádné vysvětlení, ale vzpomněl si, že bral na lehkou váhu jeden z Božích požadavků. Opomněl obřezat svého nejmladšího syna. Taková nedbalost ze strany muže, který byl vybrán za vůdce Izraele, by jen oslabila vliv Božích přikázání na lidi. Sipora se bála, že bude její manžel zabit, a tak vykonala obřad obřízky sama. Anděl pak Mojžíšovi dovolil pokračovat v cestě. Jeho život mohl být zachován jen tehdy, když ho budou chránit svatí andělé. Kdyby ovšem zanedbal povinnost, o které věděl, nebyl by v bezpečí, protože by ho Boží andělé nemohli chránit.“ (PP 255.256; NUD 120)

**Aplikace**

`Co se z tohoto příběhu můžeš naučit? Jak by ses měl zachovat, když zjistíš, že zanedbáváš něco, o čem víš, že bys měl udělat? Jaké změny bys měl ve svém životě udělat (třeba právě teď)?`