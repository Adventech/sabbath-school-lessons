---
title:  'Podněty k zamyšlení'
date:  11/07/2025
---

Přečtěte si 2. část 22. kapitoly „Mojžíš“ z knihy Na úsvitu dějin (PP 251–256; NUD 118–120).

Dramatické povolání u hořícího keře bylo pravděpodobně zážitkem, který měl na Mojžíšův život největší vliv. Všechny ostatní vrcholy jeho života závisely na Mojžíšově poslušné odpovědi na Boží pověření vyvést Izraelce z Egypta do zaslíbené země.

Dnes už víme, jak to dopadlo. Vžijme se však do Mojžíšovy situace v době, kdy na poušti spatřil hořící keř. Utekl z Egypta, aby si zachránil život. O čtyřicet let později přišla na scénu nová generace Izraelců, z nichž mnozí o něm neslyšeli buď nic, nebo jen velmi málo – a i to, co o něm věděli, bylo zkreslené, filtrované prostřednictvím příběhů, které se postupem času stále více vzdalovaly realitě. A přesto ho nyní Bůh povolává, aby vyvedl svůj národ z područí mocné země? Není divu, že zpočátku otálel a vzdoroval!

Ano, byl to nesmírně obtížný úkol. Ale představte si, o co by přišel, kdyby Bohu řekl konečné „ne“. Možná by prostě zmizel v propadlišti dějin. Takto se však díky Boží moci, která v něm působila, doslova zapsal do dějin a stal se jedním z největších a nejvlivnějších lidí nejen v Bibli, ale i v celé historii.

**Otázky k rozhovoru**

`1. Během relativně klidných let na poušti Mojžíš dělal to, k čemu ho Bůh povolal: měl rodinu, staral se o ovce, a než ho Pán pověřil, aby se stal velkým vůdcem Božího lidu, napsal pod jeho inspirací dvě knihy Bible. Co nás Mojžíšova zkušenost učí o našem povolání a životních rolích?`

`2. Mojžíšovy výmluvy se zdají být docela rozumné. Proč by mi měli lidé věřit? Kdo jsem? Neumím dobře mluvit. Co se z tohoto příběhu můžeme naučit o důvěře, že nás Bůh může zmocnit k tomu, k čemu nás vyzývá?`

`3. Přemýšlejte více o nedělní části, která hovořila o Mojžíšově autorství knihy Genesis a o tom, jak důležité je toto dílo pro pochopení posvátných dějin a plánu spasení. Proč je nebezpečné podkopávat autoritu této knihy, zejména popíráním historicity prvních jedenácti kapitol?`