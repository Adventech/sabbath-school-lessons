---
title:  'Hořící keř'
date:  05/07/2025
---

### Texty na tento týden
Ex 18,3.4; Ex 3,1–22; Gn 22,11.15–18; Ex 6,3; Jl 2,32; Ex 4,1–31; Gn 17,10.11

> <p>Základní verš</p>
> „Hospodin dále řekl: ‚Dobře jsem viděl ujařmení svého lidu, který je v Egyptě. Slyšel jsem jeho úpění pro bezohlednost jeho poháněčů. Znám jeho bolesti. Sestoupil jsem, abych jej vysvobodil z moci Egypta a vyvedl jej z oné země do země dobré a prostorné, do země oplývající mlékem a medem...‘“ (Ex 3,7.8)

Boží volání často od základu mění směr našeho života. Pokud však je následujeme, zjistíme, že Boží cesta je pro nás vždy tou nejlepší. Zpočátku však nemusí být vůbec snadné Boží volání přijmout.

Tak tomu bylo i v případě Mojžíše. Jeho povolání začalo setkáním s Hospodinem u hořícího keře. Mojžíš měl zřejmě základní znalosti o tom, jak a proč obvykle hoří. Když však uviděl hořící keř, pochopil, že je svědkem zázraku, a to upoutalo jeho pozornost. Hospodin ho pověřil splněním určitého úkolu. Je tu však otázka: Přijal by Mojžíš toto poslání bez ohledu na to, jak radikální změnu by to mohlo přinést do jeho života? Zpočátku neprojevoval mnoho ochoty.

Možná si vzpomeneš na situaci, kdy jsi měl konkrétní cíle, ale Bůh tvoje plány změnil. Je pravda, že Bohu můžeme být užiteční různými způsoby. Následovat Boží volání a dělat to, k čemu nás vede, je nepochybně cestou k naplněnému a spokojenému životu. Přijmout Boží povolání nemusí být snadné a nebylo to snadné ani pro Mojžíše. Je však pošetilé jít svou vlastní cestou, pokud nás Bůh volá jiným směrem.

**Osnova lekce**

V druhé lekci se podíváme na klíčové Boží zjevení Mojžíšovi u hořícího keře a jeho povolání k vysvobození Izraele z egyptského otroctví

- Ex 3,1–6: Zjevení v ohnivém keři (neděle)
- Ex 3,7–12: Boží soucit a povolání Mojžíše (pondělí)
- Ex 3,13–15: Hospodin se představuje jménem (úterý)
- Ex 4,1–12: Mojžíšovy výmluvy a Boží ujištění (středa)
- Ex 4,24–26: Hospodinovo setkání s Mojžíšem a obřízka (čtvrtek)

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`Už jsi někdy zažil něco, co tě šokovalo?`

`Co prožíval Mojžíš u keře, který hořel, ale neubývalo ho?`

`V jaké době zažil Mojžíš tuto událost? Počítal s tím, co následovalo, nebo si spíše plánoval poklidný rodinný život? Co si o tom myslíš?`

`Proč potřeboval Mojžíš zažít tento šokující zázrak?`

`Jak bys reagoval, kdybys byl na jeho místě? Proč?`