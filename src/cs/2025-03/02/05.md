---
title:  'Čtyři výmluvy'
date:  09/07/2025
---

> <p></p>
> 10Ale Mojžíš Hospodinu namítal: „Prosím, Panovníku, nejsem člověk výmluvný; nebyl jsem dříve, nejsem ani nyní, když ke svému služebníku mluvíš. Mám neobratná ústa a neobratný jazyk.“ 11Hospodin mu však řekl: „Kdo dal člověku ústa? Kdo působí, že je člověk němý nebo hluchý, vidící nebo slepý? Zdali ne já, Hospodin? 12Nyní jdi, já sám budu s tvými ústy a budu tě učit, co máš mluvit!“ (Ex 4,10–12)

**Osobní studium**

`Přečtěte si Ex 4,1–17. Jaká znamení chtěl Bůh, aby Mojžíš udělal? Jak to mělo posílit Mojžíšovo postavení jako Božího posla?`

Mojžíš se opět snažil vymluvit z úkolu, který mu Hospodin uložil (viz Ex 3,11). Nechtěl jít do Egypta a vzepřít se faraónovi. Koneckonců už jednou selhal, když se pokusil Izraelcům pomoci na vlastní pěst. Dokonce ani jeho vlastní lidé mu už nedůvěřovali a nepřijímali ho jako svého vůdce. Proto formuloval třetí námitku: „Nikoli, neuvěří mi a neuposlechnou mě, ale řeknou: Hospodin se ti neukázal“ (Ex 4,1). Mojžíš se neptá, co má dělat. Byla to snaha říci „ne“ odpovědnosti, kterou mu Bůh chtěl svěřit.

Mojžíšovi jsou dána dvě zázračná znamení, která má vykonat před izraelskými staršími a později před faraónem: (1) jeho hůl se proměnila v hada a pak se opět proměnila v hůl a (2) jeho ruka se stala malomocnou, ale hned se uzdravila. Oba zázraky měly přesvědčit starší lidu, že Bůh jedná v jejich prospěch. Kdyby to nestačilo, měl vykonat ještě jeden zázrak, kterým byla proměna vody v krev (Ex 4,8.9).

Mojžíšovi to však nestačilo a vznesl čtvrtou námitku. Tentokrát argumentoval tím, že není dobrý řečník.

`Přečtěte si Ex 4,10–18. Jak Hospodin re­aguje na Mojžíšovy výmluvy? Jaké ponaučení si z toho můžeme vzít pro sebe, když víme, že nás Bůh volá ke splnění určitého úkolu?`

Tento soubor čtyř výmluv ukazuje Mojžíšovu neochotu následovat Boží výzvu. Používá zdánlivě oprávněné námitky, aby zakryl svou neochotu následovat Boží volání. První tři výmluvy mají podobu otázek: (1) Kdo jsem? (2) Kdo jsi ty? (3) Co když mi nebudou věřit? A poslední (4) výhrada má podobu tvrzení: Nejsem výmluvný. Bůh odpověděl na všechny Mojžíšovy výmluvy a na každou z nich poskytl silné a přesvědčivé řešení. Bůh vyslovuje zaslíbení, aby Mojžíše povzbudil.

Mojžíš pak řekne svou poslední prosbu a otevřeně požádá Hospodina: „Prosím, Panovníku, pošli si, koho chceš“ (Ex 4,13). V odpovědi mu Bůh říká, že posílá jeho bratra Árona, aby mu vyšel vstříc a pomohl mu. Nakonec se Mojžíš pokorně podřizuje a před odchodem do Egypta žádá Jitra o požehnání.

**Aplikace**

`Mojžíš se opakovaně vymlouval, aby se vyhnul úkolu, ke kterému ho Bůh povolal. Bůh však na každou výmluvu reagoval ujištěním a opatřením. Jaké výmluvy máš tendenci používat, když tě Bůh volá, abys ve víře vykročil? Jak můžete důvěřovat jeho zaslíbením a ujištěním, místo abyste se soustředili na svá vlastní omezení?`