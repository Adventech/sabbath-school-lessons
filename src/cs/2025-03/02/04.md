---
title:  'Jméno Páně'
date:  08/07/2025
---

> <p></p>
> 13Avšak Mojžíš Bohu namítl: „Hle, já přijdu k Izraelcům a řeknu jim: Posílá mě k vám Bůh vašich otců. Až se mě však zeptají, jaké je jeho jméno, co jim odpovím?“ 14Bůh řekl Mojžíšovi: „JSEM, KTERÝ JSEM.“ A pokračoval: „Řekni Izraelcům toto: JSEM posílá mě k vám.“ 15Bůh dále Mojžíšovi poručil: „Řekni Izraelcům toto: ‚Posílá mě k vám Hospodin, Bůh vašich otců, Bůh Abrahamův, Bůh Izákův a Bůh Jákobův.‘ To je navěky mé jméno, jím si mě budou připomínat od pokolení do pokolení.“ (Ex 3,13–15)

**Osobní studium**

`Prostudujte si Ex 3,13–22. Proč chtěl Mojžíš znát Boží jméno? Jaký je význam Hospodinova jména?`

Bůh se Mojžíšovi představuje jako ehje ašer ehje, což doslova znamená „budu tím, kým budu“ nebo „jsem, který jsem“. Když Bůh říká Mojžíšovi „Já budu s tebou“ v Ex 3,12, používá stejné sloveso ehje jako ve 14. verši, když říká „Jsem, který jsem.“ Znamená to, že Bůh je věčný. Je to Bůh transcendentní (vše přesahující a nevystižitelný) a zároveň imanentní (opak transcendentního; existující, přetrvávající, vnitřně přítomný): „Přebývám ve vyvýšenosti a svatosti, ale i s tím, jenž je zdeptaný a poníženého ducha, abych oživil ducha ponížených, abych oživil srdce zdeptaných“ (Iz 57,15).

Boží jméno „Jahve“ (v českých překladech obvykle překládané jako „Hospodin“ nebo „Bůh“) bylo Božímu lidu známé od počátku, i když neznal jeho hlubší význam. Také Mojžíš znal jméno Jahve, ale stejně jako ostatní neznal jeho pravý význam. Jeho otázka: „Jak se jmenuješ?“ míří právě na tento hlubší význam.

Užitečnou radu nacházíme v textu Ex 6,3, kde Hospodin říká: „Ukázal jsem se Abrahamovi, Izákovi a Jákobovi jako Bůh všemohoucí. Ale své jméno Hospodin [Jahve] jsem jim nedal poznat.“ To neznamená, že Adam, Noe, Abraham a další patriarchové neznali jméno „Jahve“ (viz Gn 2,4.9; Gn 4,1.26; Gn 7,5; Gn 15,6–8 atd.). Znamená to však, že neznali jeho hlubší význam.

Jeho jméno, Jahve, poukazuje na to, že je osobním Bohem, Bohem svého lidu a smlouvy. Je to blízký, důvěrný Bůh, který zasahuje do lidských záležitostí. Všemohoucí Bůh (Gn 17,1) je Bůh, který zázračně použil svou sílu. Jahve je Bůh, projevující svou morální moc láskou a péčí. Je to tentýž Bůh jako Elohim („mocný, silný, transcendentní Bůh“, „Bůh všech lidí“, „vládce vesmíru“, „Stvořitel všech věcí“), ale prostřednictvím jména Jahve se odhalují různé aspekty jeho vztahu k lidstvu.

Na znalosti Božího jména nebo jeho vzývání není nic magického. Jde o zvěstování jeho jména, což znamená učit druhé pravdě o tomto Bohu a o spasení, které nabízí všem, kdo k němu přicházejí s vírou. Jak říká prorok Jóel: „Avšak každý, kdo vzývá Hospodinovo jméno, se zachrání“ (Jl 3,5).

**Aplikace**

`Jakým způsobem jste ve svém životě zakusili blízkost a důvěrnost s Jahvem, kterou se snaží mít se všemi, kdo se mu odevzdávají?`