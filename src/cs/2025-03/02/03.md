---
title:  'Hospodinův posel'
date:  07/07/2025
---

> <p></p>
> 7Hospodin dále řekl: „Dobře jsem viděl ujařmení svého lidu, který je v Egyptě. Slyšel jsem jeho úpění pro bezohlednost jeho poháněčů. Znám jeho bolesti. 8Sestoupil jsem, abych jej vysvobodil z moci Egypta a vyvedl jej z oné země do země dobré a prostorné, do země oplývající mlékem a medem, na místo Kenaanců, Chetejců, Emorejců, Perizejců, Chivejců a Jebúsejců. 9Věru, úpění Izraelců dolehlo nyní ke mně. Viděl jsem také útlak, jak je Egypťané utlačují. 10Nuže pojď, pošlu tě k faraónovi a vyvedeš můj lid, Izraelce, z Egypta.“ 11Ale Mojžíš Bohu namítal: „Kdo jsem já, abych šel k faraónovi a vyvedl Izraelce z Egypta?“ 12Odpověděl: „Já budu s tebou! A toto ti bude znamením, že jsem tě poslal: Až vyvedeš lid z Egypta, budete sloužit Bohu na této hoře.“ (Ex 3,7–12)

**Osobní studium**

„Hospodinův posel“ se Mojžíšovi zjevil v „plápolajícím ohni uprostřed trnitého keře“ (Ex 3,2). Byl to sám Pán Ježíš, kdo k Mojžíšovi promluvil „zprostředku keře“ (Ex 3,4).

Může se titul „Hospodinův posel“ vztahovat na Ježíše Krista? Nenechme se zmást. Samotný výraz „anděl“ znamená jednoduše „posel“ (hebrejsky mal‘ach) a vždy záleží na kontextu, zda je tento posel vykládán jako lidský, nebo božský (srov. Mal 3,1). V Bibli je mnoho případů, kdy „Hospodinův posel“ (v Novém zákoně také „anděl“) označuje božskou osobu (studujte například Gn 22,11.15–18; Gn 31,3.11.13; Sd 2,1; Sd 6,11–22; Za 3,1.2). Tento „Hospodinův posel“ nejenže mluví Hospodinovým jménem, ale je to sám Hospodin. Ježíš je Boží posel, který nám sděluje Otcovo slovo.

`Přečtěte si znovu úvodní text (Ex 3,7–12). Jak Bůh Mojžíšovi vysvětlil, proč chce zasáhnout ve prospěch Izraelců zotročených v Egyptě?`

Utrpení Božího lidu v Egyptě je živě popsáno jako úpění a zoufalé volání o pomoc. Bůh slyšel „sténání“, „vzdychání“ a „úpění“ ­Izraelců a jejich těžká situace ho znepokojovala (Ex 2,23–25). Označil je za „svůj lid“ (Ex 3,7). To znamená, že ještě před Sínají a potvrzením smlouvy byli jeho lidem. A byl to on, kdo chtěl, aby žili a prosperovali (pokud budou poslušní) v kanaánské zemi, jak slíbil jejich otcům.

Bůh Mojžíšovi řekl, že ho posílá do Egypta k faraónovi, aby splnil konkrétní úkol (Ex 3,10). Bůh opět mluví o Izraelcích jako o svém lidu.

Bůh svěřil svému služebníkovi ohromný úkol! Mojžíš proto odpověděl protiotázkou: „Kdo jsem já?“ Mojžíš si byl vědom významu toho, co se má stát, i toho, jaká bude jeho role v tom všem. Přesto se ptá, proč by měl být vybrán někdo jako on. Hned na začátku se tedy dozvídáme něco o Mojžíšově povaze, jeho pokoře a přesvědčení, že není hoden takového úkolu.

**Aplikace**

`Proč je pokora a pocit vlastní „nehodnosti“ důležitou vlastností každého, kdo chce následovat Pána a kdo chce konat jeho dílo?`