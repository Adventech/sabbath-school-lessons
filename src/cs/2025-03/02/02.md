---
title:  'Hořící keř'
date:  06/07/2025
---

> <p></p>
> 1Mojžíš pásl ovce svého tchána Jitra, midjánského kněze. Jednou vedl ovce až za step a přišel k Boží hoře, k Chorébu. 2Tu se mu ukázal Hospodinův posel v plápolajícím ohni uprostřed trnitého keře. Mojžíš viděl, jak keř v ohni hoří, ale není jím stráven. 3Řekl si: „Zajdu se podívat na ten veliký úkaz, proč keř neshoří.“ 4Hospodin viděl, že odbočuje, aby se podíval. I zavolal na něho Bůh zprostředku keře: „Mojžíši, Mojžíši!“ Odpověděl: „Tu jsem.“ 5Řekl: „Nepřibližuj se sem! Zuj si opánky, neboť místo, na kterém stojíš, je půda svatá.“ 6A pokračoval: „Já jsem Bůh tvého otce, Bůh Abrahamův, Bůh Izákův a Bůh Jákobův.“ Mojžíš si zakryl tvář, neboť se bál na Boha pohledět. (Ex 3,1–6)

**Osobní studium**

Poté, co Mojžíš uprchl do Midjánu, vypadal jeho život poměrně nekomplikovaně. Oženil se, měl dva syny, Geršóma a Elíezera (Ex 18,3.4), a byl součástí rozvětvené rodiny svého tchána Jitra, který byl midjánským knězem. Jako pastýř (podobně jako David; viz 2S 7,8) strávil čtyřicet relativně klidných let. Těšil se z Boží přítomnosti, která se mu zjevovala v okolní přírodě.

Tento čas však nebyl určen k tomu, aby se Mojžíš kochal krásou květin (v tomto případě spíše pouštních kaktusů). Roky chození s Hospodinem ho změnily a připravily na jeho vůdcovskou roli. Bůh si Mojžíše v tiché poušti také použil k tomu, aby na základě Boží inspirace napsal dvě z prvních biblických knih, Jób a Genesis (viz PP 251; NUD 118 a 3BC 1140). Kromě toho Bůh Mojžíšovi předal důležité znalosti o velkém sporu, stvoření, pádu, potopě, o životě patriarchů a především o plánu spasení. Mojžíš se tak stal nástrojem, jehož prostřednictvím lidé získali pravé poznání živého Boha, našeho Stvořitele a Udržovatele. Mojžíš nám také předal poznání o tom, jak se Bůh vypořádává s problémem hříchu, který na naší planetě způsobil tolik zlého. Biblické dějiny a dějiny spasení by nedávaly smysl bez důležitého základu, který nám Mojžíš poskytl pod vlivem inspirace, zejména v knize Genesis.

`Co znamená, že se Hospodin Mojžíšovi představuje jako „Bůh Abrahamův, Bůh Izákův a Bůh Jákobův“ (viz úvodní text Ex 3,1–6)?`

Mojžíš viděl, že oheň nemá sílu hořící keř strávit. Pochopil, že je svědkem zázraku a že se před jeho očima odehrává něco dramatického a důležitého. Když se přiblížil, Hospodin mu řekl, aby si na znamení hluboké úcty zul obuv, protože Boží přítomnost učinila toto místo svatým.

Hospodin se Mojžíšovi představil jako „Bůh Abrahamův, Bůh Izákův a Bůh Jákobův“ (Ex 3,6). Hospodin těmto patriarchům slíbil, že jejich potomci zdědí Kanaán. Mojžíš o tomto zaslíbení jistě věděl. Proto dříve, než Bůh Mojžíšovi řekl, jakou klíčovou roli má v nadcházejících událostech sehrát, poukázal na svá minulá zaslíbení.

**Aplikace**

`Mojžíšovi trvalo osmdesát let, než Bůh uznal, že je jeho služebník na tento úkol dostatečně připravený. Co se z toho můžeme naučit o trpělivosti?`

---

#### Dodatečné otázky k diskuzi

`Čím se Mojžíš živil poté, co musel utéci z Egypta?`

`Co asi prožíval, když se z „prince“ stal „pastýřem ovcí“?`

`Zažil jsem někdy v životě podobný „sešup“ jako Mojžíš? Co ses mohl naučit?`

`Na co měl Mojžíš čas, když se stádo páslo na bezpečném místě?`

`Přemýšlel jsi někdy o tom, kde vzal Mojžíš inspiraci k napsání knihy Genesis a Jób? Proč to nemohlo být jen z jeho hlavy?`

`Jaké vlastnosti potřebné pro roli vůdce mohl v této době Mojžíš rozvíjet?`

`V čem si jsou podobné zkušenosti Mojžíše a Davida?`