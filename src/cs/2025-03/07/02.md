---
title:  'Hořká voda'
date:  10/08/2025
---

> <p></p>
> 22Mojžíš vedl Izraele od Rákosového moře dál. Vyšli na poušť Šúr a táhli pouští po tři dny, aniž narazili na vodu. 23Došli až do Mary, ale nemohli vodu z Mary pít, protože byla hořká. Pojmenovali ji proto Mara (to je Hořká). 24Tu lid proti Mojžíšovi reptal: „Co budeme pít?“ 25Mojžíš úpěl k Hospodinu a Hospodin mu ukázal dřevo. Když je hodil do vody, voda zesládla. Tam dal Hospodin lidu nařízení a právní ustanovení a podrobil jej tam zkoušce. 26Řekl: „Jestliže opravdu budeš poslouchat Hospodina, svého Boha, dělat, co je v jeho očích správné, naslouchat jeho přikázáním a dbát na všechna jeho nařízení, nepostihnu tě žádnou nemocí, kterou jsem postihl Egypt. Neboť já jsem Hospodin, já tě uzdravuji.“ 27Pak přišli do Élimu. Tam bylo dvanáct vodních pramenů a sedmdesát palem. Tam při vodách se utábořili. (Ex 15,22–27)

**Osobní studium**

Při čtení biblických příběhů se setkáváme s různými postavami v různých rolích. Při jejich studiu musíme věnovat velkou pozornost zápletkám, místům, načasování i jednotlivým postavám – kladným i záporným. Nejdůležitějším bodem příběhu je však obvykle rozuzlení a poučení. Stejně je tomu i v příbězích, které studujeme.

Jak můžeme vidět, Bůh je tím, kdo řeší pro­blémy a přináší mír. Jeho práci však komplikuje nevěra lidí. V důsledku jejich neustálého reptání a neposlušnosti zažívali Hebrejci vážné komplikace, a dokonce i tragédie. Svou nevěrností a neochotou činit pokání si způsobili mnoho problémů.

`Jaké bylo podle úvodního textu (Ex 15,22–27) pozadí prvního zázraku po přechodu Rudého moře?`

První zkouška víry Izraele je spojena s vážným nedostatkem vody. Vzhledem k drsnému, horkému a suchému pouštnímu prostředí by nás to nemělo překvapit. Po třech dnech putování lidé konečně našli vodu, ale ta se nedala pít. Hebrejské slovo mara znamená „hořká“, a protože voda nebyla pitná, víra Izraele v jejich starostlivého Hospodina se zhroutila. Bůh se však smiloval a stal se zázrak, když Mojžíš na Hospodinův příkaz hodil do vody kus dřeva. Voda se ovšem nestala sladkou a pitnou díky dřevu, ale Hospodinovou mocí. Lidé si z této události měli vzít dvě důležitá poučení: (1) trpělivě čekat na čas Hospodinova zásahu a (2) Bůh jedná ve spolupráci s lidmi.

Izraelci však příliš mnoho Božích skutků považovali za samozřejmost. Příliš rychle zapomínali na velké zázraky, které pro ně Bůh vykonal a které tak vášnivě chválili: „Kdo je mezi bohy jako ty, Hospodine? Kdo je jako ty, tak velkolepý ve svatosti, hrozný v chvályhodných skutcích, konající divy?“ (Ex 15,11).

A přesto jim Bůh i po jejich reptání slíbil: „nepostihnu tě žádnou nemocí, kterou jsem postihl Egypt“ (Ex 15,26). Hospodin byl připraven je chránit. Splnění tohoto slibu však mohli prožít pouze pod podmínkou, že zůstanou Bohu věrní.

**Aplikace**

`Jaké zkoušky a boje sis způsobil svým chováním? Jakou útěchou ti může být vědomí, že pokud s Bohem spolupracuješ, je připraven pracovat ve tvůj prospěch?`

---

#### Dodatečné otázky k diskuzi

`Už jsi měl někdy tak velkou žízeň, že ti šlo o život? Jaké to bylo?`

`Přemýšlel jsi někdy nad tím, kolik Hebrejů vyšlo z Egypta? K čemu jsi dospěl?`

`Poutníků mohly být dva miliony. Jak velký zdroj vody asi potřebovali?`

`Lid zase „reptá proti Mojžíšovi“. Jak je to možné, když je vyvedl z Egypta?`

`Už jsi někdy úpěl k Hospodinu, jako Mojžíš? Jak se to dělá?`

`Jaký slib dostali Hebrejové poté, co Stvořitel proměnil hořký pramen ve zdroj pitné vody?`

`Čím byl tento slib podmíněn?`

`Můžeme ovlivnit četnost našich životních problémů? Jak?`