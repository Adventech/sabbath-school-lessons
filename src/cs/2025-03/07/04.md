---
title:  'Voda ze skály'
date:  12/08/2025
---

> <p></p>
> 1Celá pospolitost synů Izraele táhla z pouště Sínu od stanoviště ke stanovišti podle Hospodinova rozkazu. Utábořili se v Refídimu, ale lid neměl vodu k pití. 2Tu se lid dostal do sváru s Mojžíšem a naléhali: „Dejte nám vodu, chceme pít!“ Mojžíš se jich zeptal: „Proč se se mnou přete? Proč pokoušíte Hospodina?“ 3Lid tam žíznil po vodě a reptal proti Mojžíšovi. Vyčítali: „Proto jsi nás vyvedl z Egypta, abys nás, naše syny a stáda umořil žízní?“ 4Mojžíš úpěl k Hospodinu: „Jak se mám vůči tomuto lidu zachovat? Taktak že mě neukamenují.“ 5Hospodin Mojžíšovi řekl: „Vyjdi před lid. Vezmi s sebou některé z izraelských starších. Také hůl, kterou jsi udeřil do Nilu, si vezmi do ruky a jdi. 6Já tam budu stát před tebou na skále na Chorébu. Udeříš do skály a vyjde z ní voda, aby lid mohl pít.“ Mojžíš to udělal před očima izraelských starších. 7To místo pojmenoval Massa a Meriba (to je Pokušení a Svár) podle sváru Izraelců a proto, že pokoušeli Hospodina pochybováním: „Je mezi námi Hospodin, nebo není?“ (Ex 17,1–7)

**Osobní studium**

V poušti člověk potřebuje hodně vody. Bůh se o tuto přirozenou lidskou potřebu postaral, i když se lidé hádali, nevěřili mu, a dokonce pokoušeli jeho schopnost a ochotu dát jim vodu. Ve své nevěře se opět s nostalgií ohlíželi do Egypta.

`Přečtěte si úvodní verše (Ex 17,1–7). Jaké poučení si měl lid vzít z popsané události?`

Mojžíš to místo nazval Massa („zkouška“ nebo „pokušení“) a Meriba („svár“). Hospodin dal Izraelcům vodu navzdory tomu, že mu nedůvěřovali. Tato dvě jména měla Iz­raelcům připomínat, že nemají Boha pokoušet ani se s ním hádat (Žd 3,7.8.15). Je pozoruhodné, že navzdory množství hmatatelných důkazů Hospodinovy přítomnosti, moci a autority lidé opakovaně zpochybňovali Boží přítomnost mezi nimi.

„Mojžíš uposlechl a voda vytryskla mocným proudem a bohatě zásobila tábor. Hospodin ve své milosti použil hůl za svůj nástroj, aby je vysvobodil. Byl to Boží Syn, kdo stál zahalen v oblakovém sloupu před Mojžíšem a dal vytrysknout životodárné vodě. Celá pospolitost viděla Hospodinovu slávu. Avšak kdyby byl oblak odstraněn, byli by usmrceni hrozným jasem Toho, který se v něm skrýval.“ (PP 298; NUD 139)

Voda je symbolem života, protože bez ní není život. Každá buňka v našem těle potřebuje vodu. My sami jsme z šedesáti procent tvořeni vodou. Dokonce i naše kosti jsou z jedné čtvrtiny tvořeny vodou. Poskytnutí vody na poušti bylo pro Izraelce znamením, že Bůh se stará o jejich potřeby a že mu mohou důvěřovat. Jejich úkolem bylo na tuto péči odpovědět poslušností.

O mnoho století později apoštol Pavel v 1K 10,4 připomíná věřícím, že zkušenost Izraelců na poušti byla mimořádná. Sám Kristus je nejen vedl, ale také jim poskytl vodu (Ž 78,15.16) a uspokojil jejich další duchovní i fyzické potřeby. Pavel potvrdil, že „tou skálou byl Kristus“. Kristus byl pro ně zdrojem života a dárcem věčného života. Jako je pevná skála, tak pevně Bůh vedl svůj lid. Můžeme se na něj spolehnout, že zodpovědně splní své sliby.

**Aplikace**

`V jakých oblastech se potřebuješ právě teď s důvěrou spolehnout na Boha? Jak se můžeš učit podřizovat se jeho vůli a trpělivě čekat na správný čas, kdy Bůh bude jednat? Proč to není vždy snadné?`