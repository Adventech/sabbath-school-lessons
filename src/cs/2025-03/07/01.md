---
title:  'Chléb a voda života'
date:  09/08/2025
---

### Texty na tento týden
Ex 15,22–16,36; Gn 3,1–6; Ex 17,1–7; 1K 10,4; Ex 18,1–27; 1K 10,11

> <p>Základní verš</p>
> „Hospodin řekl Mojžíšovi: ‚Jak dlouho se budete zpěčovat a nebudete dbát mých příkazů a řádů? Hleďte, vždyť Hospodin vám dal den odpočinku. Proto vám dává šestého dne chléb na dva dny. Zůstaňte každý, kde jste, ať nikdo sedmého dne nevychází ze svého místa.‘ Lid tedy sedmého dne odpočíval.“ (Ex 16,28–30)

Po odchodu z Egypta čekala Izrael neznámá cesta do zaslíbené země. Lid měl před sebou dlouhou a náročnou cestu, během níž se musel naučit mnoha novým lekcím. Hospodin svůj lid povede a bude se o něj starat. Zároveň chce Izraelcům pomoci růst v poslušnosti a v poznání sebe sama. To bude možné jedině tak, že je bude učit kázni, sebeovládání, obětavosti a nesobeckosti.

Mojžíš byl viditelným vůdcem a lidé jej a jeho vedení museli následovat, pokud chtěli zvítězit. Bylo pro ně klíčové zůstat spolu, spolupracovat a vzájemně si pomáhat. Před nimi bylo mnoho překážek a výzev. Jejich duchovní růst bude záviset na tom, jak se s těmito výzvami vypořádají a jak budou poslouchat Mojžíše, zejména když se problémy začnou stupňovat.

Známé čínské přísloví říká, že cesta dlouhá tisíce mil začíná jediným krokem. Tato myšlenka pravdivě popisovala i situaci Izraele. Na každém kroku museli důvěřovat Hospodinovým pokynům. Při dalším studiu uvidíme, jak moc těžké pro ně bylo naučit se této důvěře.

Ale ruku na srdce, pro koho z nás je to snadné?

**Osnova lekce**

Sedmá lekce zaměří naši pozornost na první výzvy a problémy, kterým Izrael čelil po odchodu z Egypta. V situaci nedostatku pitné vody a jídla mohli znovu zakusit Hospodinovu moc a učit se mu důvěřovat a žít v závislosti na něm.

- Ex 15,22–27: Hořká voda v Maře a její proměna (neděle)
- Ex 16,1–36: Reptání kvůli nedostatku jídla a dar many a křepelek (pondělí)
- Ex 17,1–7: Nedostatek vody v Refídimu a voda ze skály (úterý)
- Ex 18,1–27: Jitrova návštěva a rady ohledně správy lidu (středa)
- 1K 10,1–11: Pavlova poučení z putování Izraele pouští (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co se asi honilo hlavami Hebrejů, když byli najednou svobodní?`

`Jak tito osvobození Hebrejové vnímali Mojžíšovy (Hospodinovy) příkazy?`

`Představ si stav Hebrejů, když opustili Egypt. Zkus popsat, co vše se museli naučit.`

`Pamatuješ si konec totality v naší zemi? Zkus najít podobnosti naší situace a situace osvobozených Hebrejů.`

`Jak se někdy liší naše představy o svobodě od skutečné svobody?`

`Co se o svobodě potřebujeme ještě naučit my?`