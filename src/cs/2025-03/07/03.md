---
title:  'Křepelky a mana'
date:  11/08/2025
---

> <p></p>
> 6Mojžíš a Áron řekli všem Izraelcům: „Večer poznáte, že vás z egyptské země vyvedl Hospodin. 7A ráno spatříte Hospodinovu slávu, ačkoli slyšel vaše reptání proti sobě. Co jsme my, že reptáte proti nám?“ 8Pak Mojžíš dodal: „Poznáte to podle toho, že vám Hospodin dá večer k jídlu maso a ráno k nasycení chléb, ačkoli slyšel reptání, jak jste proti němu reptali. Co jsme my? Nereptáte proti nám, ale proti Hospodinu.“ (Ex 16,6–8)

**Osobní studium**

Je smutné, že v příbězích putujícího národa nacházíme opakující se vzorec vzpoury. Lidé rychle zapomínali na to, jak jim v minulosti pomáhala mocná Boží ruka a jak Hospodin řešil jejich potíže. Nechali se zaslepit svými současnými problémy a neviděli konečný cíl a zaslíbenou nádhernou budoucnost. S tímto postojem se často setkáváme mezi Božím lidem i dnes.

`Přečtěte si text Ex 16,1–36. Proč Izraelci reptali a jaká byla Boží odpověď?`

Je důležité si uvědomit, že pokušení v Bibli často souvisí s jídlem. V zahradě Eden byl pád člověka spojen s jedením ovoce ze zakázaného stromu poznání dobrého a zlého (Gn 2,16.17; Gn 3,1–6). Při Ježíšových pokušeních na poušti se satanův první útok soustředil na jídlo (Mt 4,3). Ezau přišel o své prvorozenství kvůli neovládnutému hladu (Gn 25,29–34). Neposlušnost Izraele byla také často spojována s jídlem a pitím. Není divu, že Mojžíš pozdějším generacím připomínal, že „člověk nežije pouze chlebem, ale že člověk žije vším, co vychází z Hospodinových úst“ (Dt 8,3).

Mana byl nebeský chléb, který Bůh poskytoval Izraelcům během jejich čtyřicetiletého pobytu na poušti. Tímto darem je učil, že je Stvořitelem a Dárcem všech věcí. Bůh také použil manu, aby lidem ukázal, jak mají zachovávat sobotu.

Každý týden se staly čtyři zázraky: (1) pět dní dával Bůh lidem denní příděl many; (2) v pátek dostali Izraelci dvojnásobnou porci many; (3) mana se od pátku do soboty nezkazila; a (4) v sobotu žádná mana nepadala. Bůh tyto zázraky dělal opakovaně, aby lidé pamatovali na sobotní den a oslavovali v tento den Boží dobrotu. Bůh řekl: „Hleďte, vždyť Hospodin vám dal den odpočinku“ (Ex 16,29).

**Aplikace**

`Lidé rádi jedí. Byli jsme stvořeni k tomu, abychom si pochutnali na dobrém jídle. Pestrá nabídka potravin vyrůstajících ze země (naše původní strava) ukazuje nejen Boží péči o naše jídlo, ale také o to, abychom si na něm pochutnali. Proč je tento dobrý dar tak snadno zneužitelný?`

---

#### Dodatečné otázky k diskuzi

`Jaký další problém se vyskytl, když Bůh vyřešil problém s vodou?`

`Jakou roli hraje v našem životě chuť? Kdy se stává problémem?`

`Po čem se začalo poutníkům stýskat? Co najendou tvrdili o životě v Egyptě?`

`Představ si, že bys měl zajistit maso a chléb pro dva miliony lidí. Jak by ses na to tvářil?`

`Jak Bůh zajistil maso? Kolik těch křepelek asi přiletělo?`

`Jak Bůh zajistil chléb? Co to byla ta mana a co vše musela obsahovat?`

`Zatímco maso dal Bůh jen jednou, chléb padal z nebe čtyřicet let. Proč asi?`

`Co se měli Hebrejové naučit z harmonogramu padání many?`

`Proč dal Bůh nejprve zkušenost s manou a teprve pak připomněl v Desateru princip prožívání soboty?`