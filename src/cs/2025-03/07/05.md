---
title:  'Mojžíšův tchán Jitro'
date:  13/08/2025
---

> <p></p>
> 21Vyhlédni si pak ze všeho lidu schopné muže, kteří se bojí Boha, milují pravdu a nenávidí úplatek. Dosaď je nad nimi za správce nad tisíci, sty, padesáti a deseti. 22Oni budou soudit lid, kdykoli bude třeba. Každou důležitou záležitost přednesou tobě, každou menší záležitost rozsoudí sami. Ulehči si své břímě, ať je nesou s tebou. 23Jestliže se podle toho zařídíš, budeš moci obstát, až ti Bůh vydá další příkazy. Také všechen tento lid dojde na své místo v pokoji.“ 24Mojžíš svého tchána uposlechl a učinil všechno, co řekl. (Ex 18,21–24)

**Osobní studium**

Mojžíše navštívil jeho tchán Jitro, který se jmenuje také Reúel (Ex 2,18). Jitro s sebou přivedl Mojžíšovu manželku Siporu a dva syny, Geršóma a Elíezera. Když Mojžíš uslyšel, že přicházejí, vyšel je přivítat.

`Přečtěte si text Ex 18,1–27. Jaké významné kroky v dějinách národa jsou v těchto verších popsány?`

Jitro přišel, protože slyšel o tom, jak Bůh úžasně vysvobodil Izraelce. Mojžíš Jitrovi podrobně vyprávěl, „co Hospodin kvůli Iz­raeli učinil faraónovi a Egypťanům, a o všech útrapách, které je potkaly na cestě, a jak je Hospodin vysvobodil“ (Ex 18,8).

Jitro chválil Boží dobrotu a mimořádné zásahy ve prospěch lidu a prohlásil: „Požehnán buď Hospodin, že vás vysvobodil z moci Egypta a z ruky faraónovy, že vysvobodil tento lid z područí Egypta. Nyní jsem poznal, že Hospodin je větší než všichni bohové; odplatil jim podle toho, jak se vypínali nad Izraele“ (Ex 18,10.11).

Biblický text nám ukazuje, jak se to, co Bůh udělal pro Izraelce, stalo svědectvím světu o pravém a mocném Bohu a o tom, co všechno může udělat pro svůj lid.

V době, kdy se Jitro dozvěděl, co všechno Hospodin pro Izrael udělal, měl i on co nabídnout Božímu lidu: moudrou a užitečnou radu. Mojžíš potřeboval uspořádat soudní systém tak, aby byl spravedlivý a účinný. K tomu potřeboval oddané, věrné a čestné soudce. Jitro moudře navrhl, že to mají být muži, kteří (1) se bojí Boha, (2) milují pravdu (jsou spolehliví) a (3) nenávidí úplatek. Schopným mužům s dobrým charakterem by pak byla svěřena odpovědnost nad různě velkými skupinami (tisíc, sto, padesát a deset). Tím by se Mojžíšovi snížila administrativní zátěž a mohl by se soustředit jen na závažné problémy. Každý by se tak mohl rychle a účinně domoci spravedlnosti.

Mojžíš přijal tuto Jitrovu moudrou a užitečnou radu (Ex 18,24) a jmenoval vybrané muže do různých správních funkcí (viz také Dt 1,9–18).

**Aplikace**

`Mojžíš mohl starého tchána odmítnout, aby si hleděl svého. Rozhodl se však poslechnout Jitrovu radu. Co se můžeme naučit z Mojžíšovy ochoty naslouchat muži, který ani nebyl Žid?`