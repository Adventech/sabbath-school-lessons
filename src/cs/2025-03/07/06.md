---
title:  'Chléb a voda života'
date:  14/08/2025
---

> <p></p>
> 9A také nechtějme zkoušet Pána, jako to dělali někteří z nich, a hynuli od hadího uštknutí, 10ani nereptejte jako někteří z nich, a byli zahubeni Zhoubcem. 11To, co se jim stalo, je výstražný obraz a bylo to napsáno k napomenutí nám, které zastihl přelom věků. (1K 10,9–11)

**Osobní studium**

`Přečtěte si text 1K 10,1–11. Jaký význam mají události zaznamenané Pavlem?`

Pavel vysvětluje, že vše, co se stalo Izraelcům, je příkladem a varováním pro Kristovy následovníky. Pokud se z toho poučí, mohou se vyhnout stejným problémům. Je to důležité i pro nás, „které zastihl přelom věků“ (1K 10,11). Bůh dává svému lidu Ducha svatého, aby věřícím dodával sílu, lásku a rozvahu (2Tm 1,6.7), aby se mohli správně rozhodnout a následovat jeho učení. Ježíš Kristus je „cesta, pravda i život“ (J 14,6) a pouze on nás může proměnit v „živou, svatou, Bohu milou oběť“. Pavel dále věřící nabádá: „A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé“ (Ř 12,1.2).

Během své pozemské služby Ježíš čerpal také ze starozákonních příběhů o maně a vodě a používal tyto obrazy k tomu, aby učil pravdy o sobě – tedy o tom, kdo vedl Izraelce pouští.

`Přečtěte si J 4,7–15 a J 6,31–51. Jaké pravdy jsou zde zjeveny pro nás křesťany?`

Samařanka zjistila, že Kristus jí nabízí něco, co nikde jinde nemůže dostat. Vnitřní touha po pokoji, radosti a štěstí pochází od Boha, a proto ji může uspokojit jen Bůh (Ž 42,2.3).

V souvislosti s manou Ježíš vysvětlil, že to byl Bůh, nikoli Mojžíš, kdo ji lidem dával. Potom Ježíš prohlásil: „Já jsem chléb života; kdo přichází ke mně, nikdy nebude hladovět, a kdo věří ve mne, nebude nikdy žíznit“ (J 6,35). Ježíš dvakrát zopakoval, že on je chléb života (J 6,35.48).

Jako byla mana na poušti „chlebem z nebe“ (J 6,31.32), tak byla voda ze skály Kristovým darem k utišení jejich žízně. Kromě těchto fyzických aspektů měly chléb a voda i duchovní význam, neboť Ježíš Kristus je „chléb života“ (J 6,35.48) a „živá voda“ (J 4,10.11.14; J 7,37.38). Jedině v něm tedy může být uspokojena naše duchovní žízeň a hlad.

**Aplikace**

`Ježíš Kristus je chléb života a živá voda, jediný, kdo může uspokojit naše nejhlubší duchovní potřeby. Stejně jako Izraelci byli na poušti závislí na Bohu, pokud jde o manu a vodu, i my máme být závislí na něm. Jak se snažíš uspokojit svůj duchovní hlad a žízeň mimo Krista? Jak se můžeš tento týden záměrně obrátit na Boha, aby byl tvým skutečným zdrojem života, pokoje a síly?`