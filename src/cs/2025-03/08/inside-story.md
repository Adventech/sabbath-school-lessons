---
title:  Misijní příběh
date:   22/08/2025
---

#### Splněný sen

_Andrew McChesney_

Eniah Ngulube ze Zambie vyrůstala v neadventistické rodině, která dodržovala jako sedmý den sobotu. Kromě soboty se její rodiče ve své cìrkvi učili, že nemocní lidé by měli odmítat léky a místo toho prosit o modlitby u církevních vedoucích. Pokud nemocný člověk zemřel, členové církve to přijímali jako Boží vůli. Mnoho členů církve zemřelo na malárii a jiné léčitelné nemoci.

Eniah milovala své rodiče a jejich víru. Ale když dospěla do teenagerského věku, začala spolu se svou sestrou chodit do kostela v neděli. Pět jejích dalších sourozenců se připojilo k Církvi adventistů sedmého dne a nadále se účastnili bohoslužeb v sobotu. Jejich rodičům bylo jedno do které církve děti chodily.

Jako teenagerka se chtěla Eniah stát také zdravotní sestrou. I když byla vychována k odmítání léků, chtěla se starat o nemocné. Snila o studiu ošetřovatelství na adventistické škole Mwami ve městě Chipata, které se nacházelo asi 20 mil od jejího domova. Když dokončila střední školu, svěřila se se svým přáním bratrovi Kensonovi, který byl starším v adventistickém sboru. Kensonovi se líbila představa, že by jeho sestra studovala na adventistické škole, a kontaktoval předsedu oblasti Východní Zambie, aby se zeptal, kdy škola zahájí zápis na příští školní rok. Když se dozvěděl, že zápis již skončil, prosil o místo pro svou sestru. Předseda oblasti Východní Zambie, Moses Banda, zavolal do školy a zjistil, že je nepravděpodobné, že by se tam dostala. Třídy byly plné. Ale o den nebo dva později škola pro ni místo našla. Eniah tomu nemohla uvěřit, zejména proto, že nebyla adventistkou sedmého dne. Její sen se splnil!

Týden po jejím příchodu škola uspořádala týden zaměřený na duchovní témata. Její srdce se rozbušilo, když poslouchala řečníka, zambijského policejního kaplana Godfreye Siangu, který hovořil o křtu. Nebyla pokřtěna ponořením. Pomyslela si: „Nechám se pokřtít jako Ježíš. On brzy přijde.“ Na konci týdne byla Eniah pokřtěna a vstoupila do Církve adventistů sedmého dne.

Eniah je jednou z mnoha studentek, které prohloubily své znalosti o Ježíši na adventistické škole ošetřovatelství Mwami, řekl Emmanuel Mwale, koordinátor Adventist Mission pro oblast Východní Zambie. „Stejně jako Eniah přichází na adventistickou školu ošetřovatelství Mwami mnoho studentů, kteří nejsou adventisty, a přijímají Ježíše,“ řekl. „Adventistická škola ošetřovatelství Mwami každoročně aktivně sdílí lásku Ježíše s novými studenty.“

_Modlete se za šíření evangelia v Zambii a dalších zemích v divizi jižní Afrika a Indický oceán, která je příjemcem darů třinácté soboty v tomto čtvrtletí._
