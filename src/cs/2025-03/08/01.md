---
title:  'Smlouva na Sínaji'
date:  16/08/2025
---

### Texty na tento týden
Ex 19,1–20,17; Zj 21,3; Dt 5,6–21; Jk 1,23–25; Ř 3,20–24; Ř 10,4

> <p>Základní verš</p>
> „Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. Budete mi královstvím kněží, pronárodem svatým. To jsou slova, která promluvíš k synům Izraele.“ (Ex 19,4–6)

Kam vedl Hospodin svůj lid poté, co je vysvobodil z Egypta? Samozřejmě do zaslíbené země. Kam jinam? Taková odpověď je sice zeměpisně přesná, ale teologicky je chybná. Odpověď dává sám Bůh: „Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě“ (Ex 19,4). Biblicko-teologická odpověď na otázku odhaluje Boží záměr, to, co je pro něj nejdůležitější: Hospodin přivedl svůj lid k sobě.

Když se lidé od Boha vzdalují, on je hledá a volá je zpět k sobě. Nejlepším příkladem této hluboké pravdy je zahrada Eden. Když Adam a Eva zhřešili proti Bohu, neuposlechli jeho příkaz a schovali se před ním, převzal iniciativu a přišel se zeptat: „Kde jsi?“ (Gn 3,9). Bůh vždy dělá první krok. Ježíš to říká zcela jasně: „Pojďte ke mně, všichni, kdo se namáháte a jste obtíženi břemeny, a já vám dám odpočinout. Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším“ (Mt 11,28.29).

Bůh nás všechny volá k sobě. Náš věčný osud závisí na tom, co odpovíme.

**Osnova lekce**

V rámci již osmé lekce této série, v níž studujeme knihu Exodus, se zaměříme na příchod Izraelců k hoře Sínaj a Boží iniciativu k uzavření smlouvy s nimi. Budeme sledovat jak přípravu lidu na přijetí Desatera, tak i samotný dar tohoto zákona a záměr, který s ním Bůh měl.

- Ex 19,1–8: Boží zaslíbení Izraeli na úpatí hory Sínaj (neděle)
- Ex 19,9–25: Příprava Izraele na přijetí Desatera (pondělí)
- Ex 20,1–17: Desatero jako Boží dar (úterý)
○	Jk 1,22–25: Různé role a důležitost Božího zákona (středa)

○	Ř 3,20–24; 10,4: Zákon jako Boží zaslíbení a Kristus jako jeho cíl (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys vysvětlil malém dítěti, co je to smlouva?`

`Vzpomeneš si na poslední smlouvu, kterou jsi s někým uzavřel?`

`Co bylo podle základního verše Božím cílem s Hebreji?`

`Na jakých souřadnicích skončíme, když nás Stvořitel „přivede k sobě“?`

`Proč bylo třeba mezi Bohem a jeho lidem uzavírat smlouvu?`