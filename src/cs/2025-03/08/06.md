---
title:  'Zákon jako Boží zaslíbení pro nás'
date:  21/08/2025
---

> <p></p>
> 20Vždyť ze skutků zákona „nebude před ním nikdo ospravedlněn“, neboť ze zákona pochází poznání hříchu. 21Nyní však je zjevena Boží spravedlnost bez zákona, dosvědčovaná zákonem i proroky, 22Boží spravedlnost skrze víru v Ježíše Krista pro všecky, kdo věří. Není totiž rozdílu: 23všichni zhřešili a jsou daleko od Boží slávy; 24jsou ospravedlňováni zadarmo jeho milostí vykoupením v Kristu Ježíši. (Ř 3,20–24)

> <p></p>
> Vždyť Kristus je konec zákona, aby spravedlnosti došel každý, kdo věří. (Ř 10,4)

**Osobní studium**

`Apoštol Pavel v úvodním textu (Ř 3,20–24) jasně říká, že nemůžeme být spaseni dodržováním zákona. Jaká by tedy měla být role zákona v našem životě?`

Hebrejský význam slova dabarím, které Mojžíš použil k popisu Desatera (Ex 34,28; Dt 4,13; Dt 10,4), není „přikázání“, ale „slova“. Toto „slovo“ (jednotné číslo dabar) může také znamenat „slib“ nebo „zaslíbení“. Na mnoha místech (1Kr 8,56; 2Pa 1,9; Neh 5,12.13; Dt 1,11; 6,3; 9,28; Joz 9,21; 23,5) je te­dy dabar překládáno buď ve formě podstatného jména, nebo slovesa, které vyjadřuje myšlenku slibu.

Ellen Whiteová nabízí následující pohled na roli Desatera: „Desatero přikázání [...] je deset zaslíbení.“ (1BC 1105) Desatero je třeba chápat jako Boží zaslíbení, která nás mají vést správnou cestou, aby pro nás mohl dělat úžasné věci. Musíme je však dodržovat.

`Jak máme rozumět Pavlovu výroku, že Kristus je „konec“ zákona (Ř 10,4)?`

Apoštol Pavel uvádí, že Ježíš Kristus je telos („konec“ nebo „cíl“) zákona. To však neznamená, že Kristus ruší zákon nebo ukončuje jeho platnost. Toto tvrzení znamená, že Kristus je cílem a účelem zákona. Neznamená to, že jeho vykupitelská oběť ukončuje platnost a trvalost zákona.

Pavel naopak hovoří o důležitosti zákona, o jeho legitimitě a trvalé autoritě (Ř 3,31; 1K 7,19; Ga 5,6). Význam slova telos se zaměřuje především na cíl a smysl, nesouvisí tedy s časem. Kristus je klíčem k odhalení skutečného smyslu a účelu Božího zákona. Bylo by proto nesprávné tvrdit, že Kristus zákon zrušil, nahradil nebo odstranil. Kristus je jak cílem zákona, tak tím, na koho zákon ukazuje.

**Aplikace**

`Jak zákon obrací naši pozornost na Ježíše? Co nám zákon prozrazuje o nás samotných? Jak nás vede k Ježíši?`

---

#### Dodatečné otázky k diskuzi

`Jak rozumíš tvrzení, že „ze zákona pochází poznání hříchu“?`

`Někteří lidé říkají, že když nebudou číst Bibli, nepoznají, co je to hřích a nebudou proto moci být odsouzeni. Co bys jim odpověděl?`

`Nový zákon zjevuje „Boží spravedlnost bez zákona“? Co to znamená?`

`Jak nám víra v Ježíše Krista pomáhá v našem boji s hříchem?`

`Jak rozumíš Pavlovým slovům, že „Kristus je konec zákona“?`

`EGW nahlíží na Desatero jako na „zaslíbení“. Co tím myslí?`

`Je pro tebe Desatero souborem příkazů a zákazů, nebo zaslíbením? Proč?`