---
title:  'Podněty k zamyšlení'
date:  22/08/2025
---

Přečtěte si 1. část 27. kapitoly „Sínaj“ (PP 303–310; NUD 142–145) a 29. kapitolu „Velký spor“ (PP 331–342; NUD 155–159) z knihy Na úsvitu dějin.

„Bůh vyhlásil svůj zákon za projevů své moci a slávy, aby jeho lid na tuto scénu nikdy nezapomněl. Chtěl všem lidem ukázat posvátnost a trvalou platnost svého zákona.“ (PP 303; NUD 145)

Tato zásada úcty platí i dnes. Vychází z pochopení Boží velikosti a jeho majestátu. Pohled na Boží slávu vyvolává v našich srdcích vděčnost a pokořuje naši pýchu. Čím jasněji vidíme Boží svatost, tím více nedokonalostí rozpoznáváme ve svém životě. To nás vede k ještě větší žízni po jeho proměňující přítomnosti a k touze se mu více podobat.

Vědomí, že náš život je v rozporu s Bohem a jeho svatým zákonem, nás činí zcela závislými na Kristově zástupné smrti za nás.

Ježíš jasně řekl, že pokud pokorně přijímáme Boha za svého Pána a Krále, není těžké poslouchat jeho příkazy (Mt 11,28–30). Kristus ukázal, že Boží zákon má trvalou platnost (Mt 5,17–20). Pokud Boží zákony dodržujeme z lásky a vděčnosti za spasení, které nám Bůh ve své milosti daroval, můžeme prožívat plnost spásného vztahu s ním. Život podle zákona nám přináší mnoho výhod a požehnání (ostatně podívejte se na bolest a obtíže, které přináší jeho porušování). Zároveň se však můžeme těšit z jistoty a vědomí, že naše spasení spočívá v Ježíši, nikoli v dodržování zákona.

**Otázky k rozhovoru**

`1. Příprava na přijetí zákona pomáhala lidem pochopit význam a podstatu zbožnosti a úcty. Kdy dnes jako církev a jako sbor prožíváme podobné vědomí úcty a bázně před Bohem? A cítíme úctu vůbec, nebo jsme takový pocit již ztratili?`

`2. Přemýšlejte více o formulaci smlouvy: „Já budu jejich Bohem a oni budou mým lidem.“ Co to pro vás znamená dnes? Jak by se to mělo projevovat v životě jednotlivce a ve společenství věřících?`

`3. Bůh nám dává schopnost dělat to, co nám přikazuje. Ellen G. Whiteová píše: „Všechny Boží příkazy zároveň obsahují sílu k jejich vykonání.“ (COL 333; PM 168) Jak lze tento slib (dabar) uvést do praxe?`

`4. Jak máme odpovědět na běžný argument, že zákon byl zrušen na kříži? O odstranění čeho tento argument vlastně mluví?`