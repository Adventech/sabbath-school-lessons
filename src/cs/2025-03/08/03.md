---
title:  'Příprava na přijetí daru'
date:  18/08/2025
---

> <p></p>
> 9Hospodin řekl Mojžíšovi: „Hle, přijdu k tobě v hustém oblaku, aby lid slyšel, až s tebou budu mluvit, a aby ti provždy věřili.“ Mojžíš totiž Hospodinu oznámil slova lidu. 10Hospodin dále Mojžíšovi řekl: „Jdi k lidu a dnes i zítra je posvěcuj; ať si vyperou pláště 11a ať jsou připraveni na třetí den, neboť třetího dne sestoupí Hospodin před zraky všeho lidu na horu Sínaj. 12Vymezíš kolem lidu hranici a řekneš: Střezte se vystoupit na horu nebo i dotknout se jejího okraje. Kdokoli se hory dotkne, musí zemřít. (Ex 19,9–12)

**Osobní studium**

`Přečtěte si Ex 19,9–25. Jak Bůh připravil Izraelce na přijetí Desatera?`

Bůh dal konkrétní pokyny, co mají Izraelci dělat, aby se připravili na vydání Zákona na Sínaji. Jejich vnější čistota měla odrážet jejich naprostou oddanost Bohu. Jejich úkolem bylo připravit se na nádherný projev Hospodinovy slávy, která se měla zjevit. „Když nadešel třetí den a nastalo jitro, hřmělo a blýskalo se, na hoře byl těžký oblak a zazněl velmi pronikavý zvuk polnice. Všechen lid, který byl v táboře, se třásl“ (Ex 19,16).

Desatero je srdcem Božího zjevení a biblické etiky. Tvoří podstatu a základ Božích norem pro celé lidstvo. Jeho principy jsou věčné a univerzální.

Podle biblického vyprávění bylo Desatero vyhlášeno Bohem (Ex 19,19; Ex 20,1; Dt 5,4.5.24) a jím také napsáno (Ex 24,12; Ex 31,18; Dt 5,22). Mojžíš je dokonce přijal dvakrát jako zvláštní dar (Ex 32,19; Ex 34,1; Dt 10,1–4).

V knize Exodus je Desatero označováno jako „svědectví“ (hebr. ‚edut; Ex 31,18). Nazývá se také „slova smlouvy“ (hebr. dibre habit; Ex 34,28). Podle knihy Deuteronomium je Desatero napsáno na „deskách smlouvy“ (Dt 9,9.11.15). V žádné knize v hebrejštině se nepoužívá výraz „deset přikázání“ (hebr. micvot, „přikázání“). Místo toho je Desatero třikrát označeno jako „deset slov“. Hebrejská formulace aseret haddebarim vychází ze slova dabar, které znamená „slovo, věta, věc, řeč, příběh, slib, výrok“. (Viz Ex 34,28; Dt 4,13 a 10,4; překládá tak BK i ČSP.)

V Písmu najdeme dvě verze Desatera – je mezi nimi jen malý rozdíl. První je zaznamenána v Ex 20,1–17 a druhá v Dt 5,6–21. Druhá verze, kterou Mojžíš ústně předložil Izraeli, se objevila téměř čtyřicet let po Sínaji, těsně před vstupem izraelského národa do zaslíbené země (Dt 1,3.4; Dt 4,44–47). Tyto okolnosti vysvětlují drobné rozdíly mezi nimi.

Když Pavel shrnul podstatu zákona do principu lásky, citoval z Desatera (Ř 13,8–10). Láska je skutečně shrnutím Božího zákona, neboť Hospodin je Bohem lásky (1J 4,16).

**Aplikace**

`Jak rozumíš myšlence, že Desatero je vyjádřením Boží lásky? Co to znamená? Jak se v Desateru projevuje Boží láska?`