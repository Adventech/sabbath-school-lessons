---
title:  'Různé funkce Božího zákona'
date:  20/08/2025
---

> <p></p>
> 22Podle slova však také jednejte, nebuďte jen posluchači – to byste klamali sami sebe! 23Vždyť kdo slovo jen slyší a nejedná podle něho, ten se podobá muži, který v zrcadle pozoruje svůj vzhled; 24podívá se na sebe, odejde a hned zapomene, jak vypadá. 25Kdo se však zahledí do dokonalého zákona svobody a vytrvá, takže není zapomnětlivý posluchač, nýbrž také jedná, ten bude blahoslavený pro své skutky. (Jk 1,22–25)

**Osobní studium**

Boží zákon zjevuje Boží charakter. Ukazuje nám, jaký Bůh je. Stejně jako je Bůh svatý, spravedlivý a dobrý, je takový i jeho zákon. Apoštol Pavel to potvrzuje slovy: „Zákon je tedy sám v sobě svatý a přikázání svaté, spravedlivé a dobré“ (Ř 7,12).

Bible ukazuje Boží zákon ve velmi pozitivním světle (Mt 5,17.18; J 14,15; 1K 7,19). Člověk může o zákoně básnit (jako Ž 119), zpívat o něm (Ž 19) a rozjímat nad ním dnem i nocí (Ž 1,2; Joz 1,8). Zákon pomáhá člověka chránit před zlem a dává mu moudrost, porozumění, zdraví, prosperitu a pokoj (Dt 4,1–6; Př 2–3).

1.	Boží zákon je jako plot, který nám na jedné straně vytváří široký volný prostor pro život, na druhé straně nás varuje, že po překročení určité hranice nás čeká nebezpečí, potíže, komplikace, a dokonce smrt (Gn 2,16.17; Jk 2,12).

2.	Zákon zároveň ukazuje na Ježíše, který nám odpouští hříchy a mění náš život (2K 5,17; 1J 1,7–9). Tímto způsobem nás jako „vychovatel“ (paidagógos) vede ke Kristu (Ga 3,24).

`Co říká úvodní text (J 1,22–25) o úloze a významu zákona? Jak nám tato slova pomáhají uvědomit si funkci a význam zákona?`

Ano, zrcadlo může odhalit naše chyby. Nemá však schopnost tyto nedostatky napravit. Zrcadlo poukazuje na problémy, ale nenabízí jejich řešení. Stejné je to s Božím zákonem. Snaha být spravedlivý před Bohem dodržováním zákona je jako dívat se do zrcadla a doufat, že dříve či později zrcadlo odstraní vaše nedostatky.

Protože jsme spaseni vírou, a ne skutky, tedy ani skutky zákona, někteří křesťané věří, že zákon byl zrušen a že už ho nemusíme dodržovat. Takové tvrzení je však hrubým nepochopením vztahu mezi zákonem a evangeliem. Je totiž třeba mít na paměti, že právě zákon definuje hřích: „Hřích bych byl nepoznal, kdyby nebylo zákona“ (Ř 7,7). Existence zákona je právě tím důvodem, proč potřebujeme evangelium.

**Aplikace**

`Jak se ti daří dodržovat Boží zákon? Je tvůj úspěch dostatečný na to, aby byl základem tvého spasení? Pokud ne, proč potřebuješ evangelium?`

---

#### Dodatečné otázky k diskuzi

`Které funkce zákona jsi objevil během studia této lekce?`

`Která z těchto funkcí je pro tebe nejdůležitější? Proč?`

`Jak rozumíš Pavlovu přirovnání zákona k zrcadlu?`

`Co musíme udělat, když v zrcadle uvidíme, že jsme špinaví?`

`Proč tolik křesťanů, přestože ví o milosti, usiluje o spasení vlastními skutky?`

`Co si myslíš o přirovnání zákona k plotu? Co nám objasňuje?`

`Co bys řekl člověku, který tvrdí, že nás Boží zákon příliš omezuje?`