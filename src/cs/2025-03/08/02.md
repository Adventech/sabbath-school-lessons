---
title:  'Na hoře Sínaj'
date:  17/08/2025
---

> <p></p>
> 7Mojžíš přišel, zavolal starší lidu a předložil jim všechno, co mu Hospodin přikázal. 8Všechen lid odpověděl jednomyslně: „Budeme dělat všechno, co nám Hospodin uložil.“ Mojžíš tlumočil odpověď lidu Hospodinu. (Ex 19,7.8)

**Osobní studium**

`Přečtěte si Ex 19,1–8. Co jim zde na úpatí hory Sínaj Bůh slíbil?`

Bůh přivedl Izraelce pod horu Sínaj (arabsky Džabal Músa), kde jim záhy dal deset přikázání (Desatero). Je pravděpodobné, že právě na Sínaji (nadmořská výška 2285 metrů) na Sínajském poloostrově se Mojžíš několikrát setkal s Bohem (např. Ex 3,1; 19,2; 24,18) a o mnoho let později se právě na tomto místě odehrálo Elijášovo setkání s Hospodinem (1Kr 19,8). Je to ta samá hora, na které Bůh povolal Mojžíše, aby vyvedl Izrael z Egypta (Ex 3,1.10). Tehdy Bůh Mojžíšovi řekl, že ho spolu s osvobozeným Izraelem bude právě na tomto místě uctívat. To mělo být pro Mojžíše znamením, že je vede Bůh Abrahamův, Izákův a Jákobův (Ex 3,12).

Po dvou měsících stálého putování dorazili ­Izraelci pod horu Sínaj (Ex 19,1), kde zůstali asi rok (srov. Ex 19,1 a Nu 10,11.12). Během tohoto období bylo vydáno mnoho zákonů (Ex 19–40; Lv 1–27 a Nu 1–10). Pobyt Izraele pod horou Sínaj je ústřední částí příběhu, který je zapsán v Tóře. Zde nacházíme základ toho, jak se Izraelci stali Božím vyvoleným lidem, jediným národem, který neměl být ovládán pohanstvím a modlářstvím.

Bůh přebírá iniciativu a uzavírá smlouvu mezi sebou a Izraelem. Pod podmínkou poslušnosti lidí a udržování vztahu s ním Bůh slibuje, že z něj učiní svůj zvláštní poklad, království kněží, svatý národ.

Být svatým lidem znamená být oddaný Bohu a zjevovat jeho charakter ostatním, zejména okolním národům. Izraelci byli také povoláni k tomu, aby žili jako kněží nebeského Krále, kteří budou ostatní lidi spojovat s Bohem, povedou je k němu a budou je učit jeho cestám a zákonům. Měli být zvláštním Božím pokladem. Hospodin chtěl, aby Izraelci byli prostředníky, kteří by osvěcovali svět poznáním Boha a jeho charakteru.

Tato smlouva byla právním ustanovením vztahu mezi Bohem a jeho lidem. Obecná formulace smlouvy, která se v jednotlivých textech mírně liší, zní: „Já jim budu Bohem a oni budou mým lidem.“ (Viz Ex 6,7; Lv 26,12; Jr 24,7; Jr 31,33; Žd 8,10; Zj 21,3.)

**Aplikace**

`Přemýšlej o tom, že jsi Božím „zvláštním pokladem“. Jaká mimořádná privilegia to zahrnuje? Jaké zvláštní povinnosti z toho vyplývají?`

---

#### Dodatečné otázky k diskuzi

`Co víme o hoře Sínaj?`

`Jaké události se v době SZ udály na hoře Sínaj?`

`Jak dlouho tábořil Izrael pod horou Sínaj? Proč tak dlouho?`

`Co všechno potřeboval Stvořitel naučit bývalé otroky?`

`Jak odpověděl „všechen lid“ na Boží nabídku? Myslíš, že to mysleli upřímně, nebo to bylo spíše ze strachu z Boží moci a slávy, kterou viděli?`

`Jak je to s tvými sliby Bohu? Jsou vždy upřímné? Proč?`

`Co si myslíš o slibech, které dáváme třeba ze strachu před trestem?`