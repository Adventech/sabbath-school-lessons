---
title:  'Pascha'
date:  29/07/2025
---

> <p></p>
> 17Budete dbát na ustanovení o nekvašených chlebech, neboť právě toho dne jsem vyvedl vaše oddíly z egyptské země. Na tento den budete bedlivě dbát. To je provždy platné nařízení pro všechna vaše pokolení. 18Od večera čtrnáctého dne prvního měsíce budete jíst nekvašené chleby až do večera jedenadvacátého dne téhož měsíce. 19Po sedm dní se nenajde ve vašich domech kvas. Každý, kdo by jedl něco kvašeného, bude vyobcován z pospolitosti Izraele, i host a domorodec. 20Nebudete jíst nic kvašeného. Ve všech svých obydlích budete jíst nekvašené chleby.“ (Ex 12,17–20)

**Osobní studium**

`Přečtěte si Ex 12,17–23. Jakou roli hrála krev v tomto nově zavedeném svátku?`

Krev obětovaného zvířete je klíčovým prvkem svátku Pascha. Ti, kdo se této slavnosti účastnili, potírali krví zabitého beránka zárubně dveří svých domů. Tímto způsobem projevovali svou důvěru v Boha a věřili, že je vysvobodí z toho, čemu budou vystaveni lidé, kteří nejsou chráněni krví.

Jak působivé vyjádření evangelia!

Velikonoční beránek musel být bez vady, protože ukazoval na Ježíše Krista, Beránka Božího, „který snímá hřích světa“ (J 1,29). Krev beránka hrála klíčovou roli: symbolizovala ochranu a byla znamením života v době smrti.

„Na domech, v nichž budete, budete mít na znamení krev. Když tu krev uvidím, pominu vás a nedolehne na vás zhoubný úder, až budu bít egyptskou zemi“ (Ex 12,13).

„Evangelium“ spojené se slavením Paschy (Pesachu) poukazovalo nejen na vysvobození z otroctví a odchod do zaslíbené země, ale také na oběť Ježíše Krista za naše hříchy a jeho zásluhy, které se vztahují na všechny, kdo jsou „přikryti“ jeho krví.

O několik století později apoštol Pavel v souvislosti s tímto svátkem napsal: „Odstraňte starý kvas, abyste byli novým těstem, vždyť vám nastal čas nekvašených chlebů, neboť byl obětován náš velikonoční beránek, Kristus“ (1K 5,7).

Kvas se používal k přípravě různých druhů těsta. Poprvé se o kvasu v Bibli mluví v souvislosti s přípravou nekvašeného chleba v předvečer odchodu Izraelců z Egypta. Ti museli ze svých domovů všechen kvas odstranit (Ex 12,8.15–20; Ex 13,3–7). V tomto konkrétním kontextu byl kvas symbolem hříchu (1K 5,6–8). Proto se nesměl používat po celý týden, kdy se slavil Pesach.

Nekvašené chleby jsou symbolem Mesiáše, který překonal všechna pokušení a dal za nás svůj život (J 1,29; 1K 5,7; Žd 4,15). „Svazek yzopu“, který byl namočen v krvi, symbolizoval Boží očišťující milost (Ž 51,9). V poselství svátku se tedy zjevuje a představuje Ježíšovo vykupitelské dílo.

**Aplikace**

`Co nás o hrůze hříchu učí skutečnost, že proto, aby byl napraven a odstraněn, musela být prolita Kristova krev?`

---

#### Dodatečné otázky k diskuzi

`Jak dlouhá měla být příprava na Paschu?`

`Proč měli Židé se svých domovů odstranit všechen kvas?`

`Zkus si představit, že bys měl doma udělat totéž. Kde všude bys dělal pořádek, abys měl jistotu, že už doma žádný nemáš?`

`Jestliže „kvas“ představuje hřích, jak pečliví bychom měli být při jeho vymetání? A jsme schopni se sami zbavit hříchu? K čemu nás to vede?`

`Jaký trest měl postihnout toho, kdo i v době přípravy jedl „kvas“?`

`Proč se máme s Boží pomocí snažit zbavit kvasu, když jsme spaseni jen díky Boží milosti?`

`Co ti pomáhá ve tvé snaze zbavit se „kvasu“?`