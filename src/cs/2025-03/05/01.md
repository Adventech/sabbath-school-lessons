---
title:  'První Velikonoce'
date:  26/07/2025
---

### Texty na tento týden
Ex 11,1–10; Mi 6,8; Ex 12,1–30; 1K 5,7; Ex 13,14–16; Žd 11,28

> <p>Základní verš</p>
> „Až se vás pak vaši synové budou ptát, co pro vás tato služba znamená, odpovíte: ‚Je to velikonoční obětní hod Hospodinův. On v Egyptě pominul domy synů Izraele. Když udeřil na Egypt, naše domy vysvobodil.‘ Lid padl na kolena a klaněl se.“ (Ex 12,26.27)

Na Egypt se chystá desátá a poslední rána. Faraón dostal poslední varování a musí učinit konečné rozhodnutí. Je to otázka života nebo smrti. V sázce není jen život jednotlivce, ale i blaho rodin a celého národa. Faraón a jeho úředníci mají v rukou osud mnoha lidí. Jeho postoj k živému Bohu Izraele rozhodne nejen o jeho budoucnosti, ale i o budoucnosti celého národa.

Jak se cítíte, když na vás doléhá tíha okolností? Co uděláte, když musíte rozhodnout a důsledky mohou výrazně ovlivnit nejen váš život, ale i životy lidí kolem vás?

Bůh je vždy ochoten a připraven dát nám moudrost, poznání a sílu, abychom udělali to, co je správné (1K 1,30; Fp 2,13).

Problém je tedy v něčem jiném. Je naše vlastní tvrdohlavé srdce připravené a ochotné dělat to, co je správné? Často víme, co je třeba, ale bráníme se a nechceme to udělat. Biblické záznamy ukazují, jak odmítnutí jednoho člověka podřídit se Bohu, a to i tváří v tvář zdrcujícím důkazům, přineslo tragédii a bolest obrovskému množství dalších lidí. Nejen historie nás učí, že se to stává velmi často.

**Osnova lekce**

V této lekci budeme sledovat přípravy na poslední, desátou ránu, která měla postihnout Egypt, a ustanovení a slavení Paschy neboli Pesachu (Velké noci, hodu Beránka). Nakonec uvidíme dopad poslední trestající rány na Egypt, která žel stále nezměnila faraónovo srdce.

- Ex 11,1–10: Oznámení poslední rány (neděle)
- Ex 12,1–20: Ustanovení Paschy a pokyny k jejímu slavení (pondělí)
- Ex 12,17–23: Význam krve a nekvašených chlebů (úterý)
- Ex 12,24–28: Předávání významu Paschy dalším generacím (středa)
- Ex 12,29.30: Desátá rána a faraónova reakce (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`