---
title:  'Podněty k zamyšlení'
date:  01/08/2025
---

Přečtěte si 24. kapitolu „První Velikonoce“ z knihy Na úsvitu dějin (PP 273–280; NUD 129–131).

„Velikonoce měly být jak památkou, tak i předobrazem. Měly nejen odkazovat zpět k vysvobození z Egypta, ale i poukazovat dopředu na větší vysvobození, které má uskutečnit Kristus vysvobozením svého lidu z otroctví hříchu. Obětní beránek představoval ‚Beránka Božího‘ (J 1,29), v němž je naše jediná naděje na spasení. Apoštol říká: ‚Byl obětován náš velikonoční beránek, Kristus‘ (1K 5,7). Nestačilo, aby byl beránek zabit. Jeho krví musely být potřeny veřeje dveří. Podobně musí člověk pro sebe přijmout zásluhy Kristovy krve. Musíme věřit nejen tomu, že Kristus zemřel za svět, ale také tomu, že zemřel za nás osobně.“ (PP 277; NUD 130)

Židovské rodiny na celém světě dodnes slaví svátek Pesach. Scházejí se ke společné sederové večeři, při níž hlava rodiny čte dětem příběh exodu a poté si pochutnávají na speciálně připraveném jídle. Je úžasné, že se tato tradice zachovala doslova od doby vyjití z Egypta! Pouze sobota jako sedmý den odpočinku, který Židé také dodržují, sahá ještě dále do starověku.

**Otázky k rozhovoru**

`1. Jak můžeme chápat Hospodinovu „spravedlnost“, když zabil nevinné prvorozené? Jak to můžeme sladit s úžasnou Boží láskou? Uvažujme v tomto kontextu i o potopě. Jak rozumíte těmto Hospodinovým činům?`

`2. Co znamená symbolické prohlášení, že Ježíšova krev nás přikrývá a že jeho krev nás očišťuje od každé nepravosti?`

`3. Přečtěte si tato slova: „Kristovi následovníci musí přijmout Boží slovo za své, aby se stalo hybnou silou jejich života a činů. Kristovou mocí musí být proměněni k jeho obrazu a odrážet Boží vlastnosti.“ (PP 278; NUD 130) Jak prakticky můžeme dovolit Kristu, aby v nás vykonal popsané dílo?`

---

#### Dodatečné otázky k diskuzi

`Co zajímavého jsi objevil při svém osobním studiu Bible?`

`„Velikonoce měly být vzpomínkou i předobrazem“, říká EGW. Jak těmto slovům rozumíš?`

`Co se můžeme naučit od Židů, kteří si dodnes připomínají to, co předcházelo jejich vysvobození z egyptského zajetí? Co si můžeme připomínat my?`

`Která myšlenka v naší diskuzi tě nejvíce oslovila? Proč?`