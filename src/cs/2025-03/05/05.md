---
title:  'Předávání pochodně'
date:  30/07/2025
---

> <p></p>
> 24Dbejte na toto ustanovení. To je provždy platné nařízení pro tebe i pro tvé syny. 25Až přijdete do země, kterou vám Hospodin dá, jak přislíbil, dbejte na tuto službu. 26Až se vás pak vaši synové budou ptát, co pro vás tato služba znamená, 27odpovíte: „Je to velikonoční obětní hod Hospodinův. On v Egyptě pominul domy synů Izraele. Když udeřil na Egypt, naše domy vysvobodil.“ Lid padl na kolena a klaněl se. 28Izraelci pak odešli a učinili přesně tak, jak Hospodin Mojžíšovi a Áronovi přikázal. (Ex 12,24–28)

**Osobní studium**

Žalmista nám říká, jak mohou naše děti poznat Boha a jeho láskyplnou péči: „Všechna pokolení chválí tvoje skutky zpěvem, hlásají tvé bohatýrské činy“ (Ž 145,4). Jedna rodina by měla vyprávět druhé rodině o Bohu, jeho úžasných skutcích a jeho učení, a to vše s cílem předat biblické poznání dalším generacím.

`Které skutečnosti v našem úvodním textu (Ex 12,24–28) jsou pro nás dnes důležité?`

Rodiče měli být v Izraeli prvními učiteli svých dětí. Měli svým potomkům vyprávět příběh o vyjití z Egypta. Toto vyprávění jim neměli podávat jen jako historickou událost z dávné minulosti, ale jako vlastní zkušenost. Oslavou Pesachu se měli ztotožnit se svými předky, znovu prožívat tento příběh a přenést jeho význam do současnosti. Otec měl říci: „Byl jsem v Egyptě, viděl jsem egyptské rány a porážku jejich bohů, a byl jsem vysvobozen.“ Dvakrát je v Tóře zdůrazněno, jak mají rodiče odpovídat na otázky svých dětí ohledně Pesachu (viz Dt 6,6–8 a Ex 13,14–16).

Stojí za povšimnutí, že v době, kdy Izraelci dostali pokyn oslavovat své vysvobození z Egypta, byli ještě v Egyptě. Celá oslava tedy byla výrazem víry. Když Mojžíš lidu řekl, co mají při této slavnosti dělat a jaký to má význam, „lid padl na kolena a klaněl se“ (Ex 12,27). Vyjádřili tak úctu svému Spasiteli a pak začali jednat podle Mojžíšových pokynů.

V Deuteronomiu Izraelcům připomíná, že mají vyprávět příběh o vyjití z Egypta, aby jej mohli přijmout jako svou vlastní cestu. Všimněte si kolektivního tónu tohoto vyprávění a také důrazu na současnou zkušenost: „Ty pak promluvíš před Hospodinem, svým Bohem, takto: ‚Můj otec byl Aramejec bloudící bez domova, sestoupil do Egypta a s hrstkou lidí tam pobýval jako host. Tam se stal velikým, zdatným a početným národem. Ale Egypťané s námi zle nakládali, trýznili nás a tvrdě nás zotročovali. Tu jsme úpěli k Hospodinu, Bohu našich otců, a Hospodin nás vyslyšel, shlédl na naše pokoření, plahočení a útlak. Hospodin nás vyvedl z Egypta pevnou rukou a vztaženou paží, za veliké hrůzy, se znameními a zázraky, a přivedl nás na toto místo a dal nám tuto zemi, zemi oplývající mlékem a medem“ (Dt 26,5–9).

Když rodiče vyprávějí svým dětem o událostech exodu (nebo o jiných událostech z posvátných dějin), pomáhají tím nejen dětem, ale i sami sobě nově pochopit, co Bůh udělal pro ně a pro celý národ. Vyprávění příběhů přináší užitek nejen posluchačům, ale i tomu, kdo mluví.

**Aplikace**

`Zamysli se nad svou vlastní cestou víry: jak tě Bůh vedl, jak se o tebe staral nebo jak tě vysvobodil v těžkých chvílích? Jak se o tyto zkušenosti můžeš podělit se svou rodinou, dětmi nebo mladšími věřícími tak, aby i dnes pro ně byla Boží moc a láska skutečná?`

---

#### Dodatečné otázky k diskuzi

`Jak měli židovští rodiče předávat dětem „svou víru“?`

`Jak rozumíš tomu, že máme biblické příběhy dětem „zpřítomňovat“?`

`Skutečná víra se nedědí. Můžeme našim dětem a vnoučatům pomáhat najít vztah s Bohem? Jak?`

`Proč bychom se neměli zdráhat našim rodinám vyprávět i o tom, jak Bůh vysvobodil z našeho „otroctví“?`

`Jaké zkušenosti spoluvěřících rád posloucháš? Proč?`

`Ovlivnily zkušenosti, které jsi slyšel od rodičů, tvůj život? Poděl se s námi.`