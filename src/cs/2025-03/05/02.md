---
title:  'Ještě jedna rána'
date:  27/07/2025
---

> <p></p>
> 1Hospodin řekl Mojžíšovi: „Ještě jednu ránu uvedu na faraóna a na Egypt. Potom vás odtud propustí, nadobro vyhostí, přímo vás odtud vyžene.“ [...] 4Mojžíš řekl faraónovi: „Toto praví Hospodin: O půlnoci projdu Egyptem. 5Všichni prvorození v egyptské zemi zemřou, od prvorozeného syna faraónova, který sedí na jeho trůnu, po prvorozeného syna otrokyně, která mele na mlýnku, i všechno prvorozené z dobytka. 6Po celé egyptské zemi se bude rozléhat veliký křik, jakého nebylo a už nebude. 7Ale na žádného Izraelce ani pes nezavrčí, ani na člověka ani na dobytče, abyste poznali, že Hospodin podivuhodně rozlišuje mezi Egyptem a Izraelem.“ (Ex 11,1.4–7)

**Osobní studium**

Prorok Ámos prohlašuje: „Ovšem, Panovník Hospodin nečiní nic, aniž by zjevil své tajemství prorokům, svým služebníkům“ (Am 3,7). Hospodin prostřednictvím proroka Mojžíše zjevil faraónovi, co bude následovat, a bylo to nesmírně vážné varování. Nadcházející události měly být spravedlivým soudem nad pýchou, vykořisťováním, násilím a modloslužbou. To vše bylo příčinou neštěstí, které mělo postihnout Egypt.

`Přečti si Ex 11,1–10. Jaké varování dal Bůh, dříve než vykonal rozsudek nad Egyptem?`

Bůh dal Egyptu čas – tři dny tmy (Ex 10,23) –, aby se zamyslel nad nedávnými událostmi a jejich významem. Jasně a otevřeně Egypťany varoval. A dal jim také poslední šanci udělat správnou věc.

V textu Ex 11,8 se však píše, že Mojžíš od faraóna odešel „planoucí hněvem“. Proč by Mojžíš odcházel rozzlobený? Velmi pravděpodobně proto, že si byl vědom dopadu desáté rány. Věděl, že půjde o tragédii, která postihne mnoho nevinných lidí – to vše kvůli tvrdosti faraónova srdce.

Číslo deset hraje v biblické symbolice důležitou roli. Deset představuje plnost nebo úplnost. (Například deset přikázání lze považovat za úplné zjevení Božího mravního zákona.) Deset egyptských ran ukazuje plné vyjádření Boží spravedlnosti a odplaty.

Bůh je soudce. Vystupuje proti pýše, nespravedlnosti, diskriminaci, povýšenosti, vykořisťování, krutosti a sobectví. Je na straně trpících, zneužívaných, týraných a pronásledovaných. Bůh nakonec udělá to, co je spravedlivé, aby i tím projevil svou lásku. (Viz Ž 2,12; Ž 33,5; Ž 85,11.12; Ž 89,15; Ž 101,1; Iz 16,5 a Jr 9,24.)

I my bychom se měli ze všech sil snažit zrcadlit Boží lásku a spravedlnost. Naše přirozenost nás však často vede k jednomu ze dvou extrémů. Z „lásky“ zavíráme oči před křivdami, před nespravedlností, kterou je třeba napravit. Nebo se rozhodneme pro „spravedlnost“, která však v našem podání působí krutě, nemilosrdně a bezcitně. Ani jeden z těchto extrémů není správný. Při rozhodování bychom se měli řídit ideálem zaznamenaným prorokem Micheášem: „Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem“ (Mi 6,8).

**Aplikace**

`Pokud se nemůžeme rozhodnout vyváženě a nestranně (je otázkou, zda jsme něčeho takového vůbec schopni), je lepší chybovat na straně milosrdenství než na straně spravedlnosti. Souhlasíte s tímto tvrzením? Proč?`