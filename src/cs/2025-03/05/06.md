---
title:  'Boží soud'
date:  31/07/2025
---

> <p></p>
> 29Když nastala půlnoc, pobil Hospodin v egyptské zemi všechno prvorozené, od prvorozeného syna faraónova, který seděl na jeho trůnu, až po prvorozeného syna zajatce v žalářní kobce, i všechno prvorozené z dobytka. 30Tu farao v noci vstal, i všichni jeho služebníci a všichni Egypťané, a v celém Egyptě nastal veliký křik, protože nebylo domu, kde by nebyl mrtvý. (Ex 12,29.30)

**Osobní studium**

Co říká úvodní text o událostech desáté rány (Ex 12,29.30)? Proč se Bůh zaměřil na prvorozené? (Viz také Žd 11,28.)

Poslední egyptská rána dopadla na prvorozené. Byl to Boží soud nad faraónem, nad všemi egyptskými bohy a nad všemi rodinami, které uctívaly tyto falešné bohy – bezcenné modly odrážející vášně, touhy a obavy lidí.

Jak ukázaly předchozí rány, tyto modly nedokázaly lidi zachránit. Jejich bezcennost se ještě více projevila nyní, při desáté pohromě, která měla pro Egypťany ty nejhorší následky.

„Pýcha každé domácnosti byla zničena. Ovzduší se naplnilo křikem a nářkem. Král a dvořané se třásli. Stáli zděšeni a přemoženi hrůzou. Faraonova pýcha, která se opovážila postavit se proti nebi, ležela pokořena v prachu.“ (PP 280; NUD 131)

Faraón představoval největší moc a nejvyššího egyptského boha. Jeho prvorozený syn byl považován za syna boha. Isis byla bohyní, která chránila děti, Heket byla bohyní, která se starala o ženy při porodu, a Min byl bohem plodnosti (takových bohů bylo mnoho). Všichni tito bohové byli ve srovnání s živým Hospodinem bezmocní. Mojžíš řekl: „Kdo je mezi bohy jako ty, Hospodine? Kdo je jako ty, tak velkolepý ve svatosti, hrozný v chvályhodných skutcích, konající divy?“ (Ex 15,11). Jitro později svědčil: „Nyní jsem poznal, že Hospodin je větší než všichni bohové; odplatil jim podle toho, jak se vypínali nad Izraele“ (Ex 18,11).

Podle Ex 1 Egypťané na faraónův příkaz zabíjeli novorozené syny Izraele, aby Izraelce oslabili, podrobili a ponížili. Nyní Boží trest postihuje prvorozené syny Egypta. Zní to tvrdě, ale lidé sklízejí, co zaseli.

Každé naše rozhodnutí a každý náš čin má své důsledky. Je bolestnou pravdou, že nejsme jediní, kdo nese následky našich špatných činů. Trpí i jiní lidé, často naši nejbližší, kteří se ničeho špatného nedopustili. Taková je však podstata hříchu.

**Aplikace**

`Trpěl jsi někdy za hříchy druhých? Jakým způsobem trpěli druzí za tvoje hříchy? Jaká je v tomto ohledu naše jediná naděje?`