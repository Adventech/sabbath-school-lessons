---
title:  'hod beránka'
date:  28/07/2025
---

> <p></p>
> 12Tu noc projdu egyptskou zemí a všecko prvorozené v egyptské zemi pobiji, od lidí až po dobytek. Všechna egyptská božstva postihnu svými soudy. Já jsem Hospodin. 13Na domech, v nichž budete, budete mít na znamení krev. Když tu krev uvidím, pominu vás a nedolehne na vás zhoubný úder, až budu bít egyptskou zemi. 14Ten den vám bude dnem pamětním, budete jej slavit jako slavnost Hospodinovu. Budete jej slavit po všechna svá pokolení. To je provždy platné nařízení. (Ex 12,12–14)

**Osobní studium**

`Přečtěte si Ex 12,1–20. Jaké konkrétní pokyny dal Bůh Mojžíšovi a Áronovi, než měl Izrael opustit Egypt? Jak těmto pokynům rozumíte?`

Bylo by rozumné čekat, že Bůh dá Mojžíšovi a Áronovi pokyny, jak zorganizovat odchod z Egypta – jak se postarat o jídlo, co si mají zabalit, jak zajistit logistiku a pomoc pro staré lidi, matky s malými dětmi, zvířata atd. Překvapivě však slyšíme něco jiného. Bůh jim říká, jak mají slavit Paschu. Izraelci se tedy nemají soustředit na to „jak“, ale na to „kdo“. Mají se soustředit na uctívání Hospodina, který je chce vykoupit. Všechno ostatní přijde později, až nastane ten správný čas.

Každá rodina měla připravit beránka (nebo kůzle) a nic se nesmělo vyhodit. Každý musel sníst svou porci, a pokud rodina nemohla sníst celé jehně, měla se o ně podělit s jinou rodinou.

`Přečtěte si Ex 12,13.14. Co udělal Hospodin pro svůj lid, když přišla poslední rána? Co tato událost symbolizuje?`

Vyjití z Egypta se mělo slavit pravidelně každý rok. Nebyla to jen připomínka toho, co Bůh udělal pro ty, kdo vyšli z Egypta. Slavení Paschy mělo být zpřítomněním Božího osvobozujícího činu pro současnou generaci. Měla to být živá zkušenost pro všechny Židy.

Verše 12 a 13 vysvětlují význam Paschy tím, že Boží soud zkázy „pomine“ (přeskočí) Izraelce. Proto si měli připomínat paschu (v českém pojmenování Velikonoce je připomenuta „velká noc“, která se v našem chápání překrývá se svátkem Kristova zmrtvýchvstání).

Zkáza „přeskočila“ izraelské domy, jejichž vchody byly označeny krví beránka, znamením života a spasení. Hebrejský výraz pasach doslova znamená „přeskočit“, „obejít“ nebo „přejít“.

Slavení Paschy mělo každému Izraelci připomínat mocné a milostivé Boží činy, které Hospodin vykonal pro svůj lid. Tato slavnost pomáhala Židům uchovat si národní identitu a zpečetit jejich náboženské přesvědčení.

**Aplikace**

`Proč je důležité pamatovat na všechno dobré, co pro nás Bůh udělal v minulosti, a věřit, že pro nás má něco stejně dobrého připraveno i do budoucna?`

---

#### Dodatečné otázky k diskuzi

`Co měl udělat každý (nejen) Žid, který chtěl, aby jeho rodinu nezasáhla poslední desátá rána?`

`Proč měli jíst zrovna beránka a jeho krví pomazat veřeje svého domu?`

`Z oběti se nemělo nic vyhazovat. Napadá tě, proč?`

`Pozdější slavení Paschy měli „zpřítomňovat Boží osvobozující čin“ dalším generacím. Co „zpřítomňuje“ Boží osvobozující sílu tobě?`

`Proč se neměli zaměřit na to, jak vyjdou ze zajetí, ale na to, kdo vyjde?`

`Jaké poučení si můžeme vzít  z příběhu o „přeskočení“ zkázy?`

`Jak můžeme dnešnímu člověku představit milost, díky které se může i on vyhnout „zkáze“ Božího soudu, který se rychle blíží?`