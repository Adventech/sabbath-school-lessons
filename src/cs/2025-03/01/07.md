---
title:  'Podněty k zamyšlení'
date:  04/07/2025
---

Přečtěte si 1. část 22. kapitoly „Mojžíš“ z knihy Na úsvitu dějin (PP 241–251; NUD 114–120). Tento text nám poskytuje bližší pohled na část biblického textu z knihy Exodus, kterou jsme se zabývali tento týden.

Biblický text říká, že „porodní báby se bály Boha a rozkazem egyptského krále se neřídily“ (Ex 1,17). Ellen Whiteová výstižně komentuje věrnost porodních bab a mesiášskou naději: „Ženám, jimž to umožňovalo jejich zaměstnání, bylo vydáno nařízení, aby při narození usmrcovaly hebrejské chlapečky. Satan věděl, že mezi Izraelci má vyrůst Vykupitel, a doufal, že zmaří Boží záměr, když povede krále k tomu, aby hubil hebrejské děti. Avšak porodní báby se bály Boha a neodvážily se plnit tento krutý příkaz.“ (PP 242; NUD 114.115)

Dobrou zprávou je, že navzdory satanovým plánům Bůh zvítězil a použil věrné lidi, aby zmařil úsilí nepřítele. I my žijeme na území „nepřítele“, kterého Ježíš nazval „vládcem tohoto světa“ (J 14,30). Satan si toto postavení uzurpoval již od Adama, ale Ježíš Kristus ho porazil svým životem a smrtí na kříži (Mt 4,1–11; J 19,30; Žd 2,14). Ačkoli se satan neustále snaží vstupovat do dějin (jak se ukázalo při jeho pokusu zabít hebrejské děti v Egyptě), jeho vlastní konec je jistý (J 12,31; J 16,11; Zj 20,9.10.14). Dobrou zprávou je, že těžkosti života lze překonat díky Boží milosti (Fp 4,13). Tato milost je naší jedinou nadějí.

**Otázky k rozhovoru**

`1. Proč Bůh dopustil, aby Židé žili v Egyptě a byli vystaveni útlaku? Proč trvalo tak dlouho, než Bůh zasáhl v jejich prospěch? Pamatujme, že každý člověk trpěl jen tak dlouho, dokud žil. To znamená, že doba utrpení národa byla dlouhá, ale každý člověk trpěl jen během svého života. Proč je důležité vnímat tento rozdíl?`

`2. Zamyslete se nad otázkami, jak Bůh použil Mojžíšův násilný čin. Co kdyby se ho Mojžíš nedopustil? Znamenalo by to, že by se Izraelcům nakonec nepodařilo uniknout z Egypta? Vysvětlete své úvahy.`

---

#### Dodatečné otázky k diskuzi

`Která myšlenka v této lekci tě nejvíce zaujala během tvého studia? Proč?`

`Proč není dobré si zvykat na „dobré bydlo“?`

`Jaké poučení si můžeme vzít z toho, co jsme četli a studovali v této lekci?`

`Co by sis rád zapamatoval z naší dnešní diskuze? Čím tě to zaujalo?`