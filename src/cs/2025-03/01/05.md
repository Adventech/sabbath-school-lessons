---
title:  'Narození Mojžíše'
date:  02/07/2025
---

> <p></p>
> 1Muž z Léviova domu šel a vzal si lévijskou dceru. 2Žena otěhotněla a porodila syna. Když viděla, jak je půvabný, ukrývala ho po tři měsíce. 3Ale déle už ho ukrývat nemohla. Proto pro něho připravila ze třtiny ošatku, vymazala ji asfaltem a smolou, položila do ní dítě a vložila do rákosí při břehu Nilu. 4Jeho sestra se postavila opodál, aby zvěděla, co se s ním stane. (Ex 2,1–4)

**Osobní studium**

`Přečtěte si Ex 2,1–10. Jakou roli hrála Boží prozřetelnost a ochrana v příběhu Mojžíšova narození?`

Historické pozadí Mojžíšova narození a života je vzrušující, protože žil v době slavné 18. dynastie. Jeden z králů této dynastie – Thutmose III. (nazývaný také „egyptský Napoleon“) – je dokonce jedním z nejslavnějších faraónů starověkého Egypta.

Ačkoli byl Mojžíš po narození odsouzen k smrti (viz Ex 1,22), narodil se „půvabný“ chlapec (hebrejsky tov, doslova „zdravý“ nebo „krásný“; Ex 2,2). Hebrejský výraz popisuje více než jen vnější krásu. Toto slovo je použito například při charakteristice Božího díla během stvořitelského týdne, kdy Bůh prohlásil své dílo za „dobré“ nebo dokonce „velmi dobré“ (Gn 1,4.10.31).

Jako nové stvoření se toto „krásné“ dítě stane mužem, který podle Božího plánu vyvede Izraelský národ z otroctví. Kdo mohl při narození, zvláště za tak hrozivých okolností, předvídat jeho budoucnost? Přesto Bůh splní zaslíbení dané Abrahamovi, Izákovi a Jákobovi. Uzavřel s nimi smlouvu, že jejich potomkům dá zaslíbenou zemi (Ex 2,24.25). A ano, o desítky let později použil právě toto dítě, aby svůj závazek uskutečnil.

Než se to stalo, egyptská princezna Hatšepsut adoptovala Mojžíše za svého syna. Jméno, které Mojžíš dostal, je egyptského původu a znamená něčí „syn“ nebo „narozený“, jak vidíme ve jménech Ah-mose („syn Akha“) nebo Thut-mose („syn Thotha“). Jeho jméno se do hebrejštiny překládá jako Moše neboli „vytažený z vody“. Jeho život byl zázračně ušetřen, když byl zachráněn z řeky.

O jeho raném životě víme jen velmi málo. Poté, co byl zázračně zachráněn a adoptován Hatšepsut, žil Mojžíš prvních dvanáct let se svou původní rodinou (Ex 2,7–9; viz také PP 244; NUD 115.116). Mojžíšovi se pak dostalo nejlepšího egyptského vzdělání. To vše proto, aby byl připraven stát se dalším egyptským faraónem (viz PP 245; NUD 117). Je pozoruhodné, že ve světle toho, na čem skutečně záleží, tedy na poznání Boha a jeho pravdy, se může zdát velká část Mojžíšova vzdělání pro jeho pozdější poslání zbytečná, nebo dokonce nevhodná.

**Aplikace**

`Mojžíšovo narození a dětství jsou důkazem Boží prozřetelnosti a ochrany. Navzdory nařízení zabít malé hebrejské chlapce Bůh zajistil Mojžíšovi přežití a učinil ho součástí svého plánu. Jak vnímáš Boží prozřetelnost a ochranu ve svém životě, a to i v obtížných nebo nejistých situacích? Jak mu můžeš v náročných dobách více důvěřovat?`