---
title:  'Změna plánů'
date:  03/07/2025
---

> <p></p>
> 11V oněch dnech, když Mojžíš dospěl, vyšel ke svým bratřím a viděl jejich robotu. Spatřil nějakého Egypťana, jak ubíjí Hebreje, jednoho z jeho bratří. 12Rozhlédl se na všechny strany, a když viděl, že tam nikdo není, ubil Egypťana a zahrabal do písku. 13Když vyšel druhého dne, spatřil dva Hebreje, jak se rvali. Řekl tomu, který nebyl v právu: „Proč chceš ubít svého druha?“ 14Ohradil se: „Kdo tě ustanovil nad námi za velitele a soudce? Máš v úmyslu mě zavraždit, jako jsi zavraždil toho Egypťana?“ Mojžíš se ulekl a řekl si: „Jistě se o věci už ví!“ 15Farao o tom vskutku uslyšel a chtěl dát Mojžíše zavraždit. Ale Mojžíš před faraónem uprchl a usadil se v midjánské zemi; posadil se u studny. (Ex 2,11–15)

**Osobní studium**

`Přečtěte si text Ex 2,11–25. Jaké události nečekaně změnily celý Mojžíšův život? Jaké poučení si z tohoto příběhu můžeme vzít?`

Jak se Mojžíš rozhodne? Podlehne vábení Egypta a radovánkám dvora, nebo raději bude snášet strádání se svým trpícím lidem? Události ho brzy donutily rozhodnout se.

Mojžíšovi po jeho násilném činu skutečně nezbylo nic jiného než utéct z Egypta. A pokud existovaly nějaké plány, že v budoucnu usedne na egyptský trůn a stane se „bohem“, tyto plány se rychle rozplynuly. Místo toho, aby se stal dalším z nepřeberného množství egyptských božstev, rozhodl se Mojžíš sloužit jedinému pravému Bohu. V době svého útěku Mojžíš rozhodně netušil, co ho v budoucnu čeká.

„Celá záležitost se brzy donesla k faraonovu sluchu. Tento čin byl králi představen jako velice významný. Řekli mu, že Mojžíš má v úmyslu vést svůj lid proti Egypťanům, svrhnout vládu a sám usednout na trůn. Vladař okamžitě rozhodl, že Mojžíš musí zemřít. Mojžíš si však byl vědom nebezpečí, do něhož se dostal, a uprchl do Arábie.“ (PP 247; NUD 117)

Z Písma se dozvídáme, že Mojžíš žil sto dvacet let (Dt 34,7). Jeho život můžeme rozdělit do tří čtyřicetiletých období. Prvních čtyřicet let se odehrálo v Egyptě, většina z nich v královském paláci. Druhých čtyřicet let strávil v Jitrově domě na midjánském území.

Právě o posledních čtyřiceti letech hovoří většina knih Mojžíšových (a my se jimi budeme zabývat v tomto čtvrtletí). Zaměříme se především na příběhy o povolání Izraele vydávat svědectví okolnímu světu prostoupenému modlářstvím a odhalovat povahu a charakter pravého Boha (viz Dt 4,6–8).

**Aplikace**

`Bylo Božím plánem, aby Mojžíš zabil Egypťana? Pokud ne, co nás tento příběh učí o tom, jak Bůh může změnit jakoukoli situaci a použít ji k uskutečnění svých záměrů? Jak nám text Ř 8,28 může pomoci pochopit tuto důležitou pravdu?`

---

#### Dodatečné otázky k diskuzi

`Jaké plány měla s Mojžíšem faraonova dcera?`

`Jaké plány měl s Mojžíšem Hospodin?`

`Jak reagoval Mojžíš, když uviděl násilí na svém „bratru“?`

`Byla jeho správná reakce? Chtěl to tak Bůh?`

`Jak jeho jednání hodnotili ostatní Hebrejové? Proč se jim nelíbilo?`

`Kde se Mojžíš najednou ocitnul?`

`Jak se o něho postaral Stvořitel? Kde našel zázemí?`

`Co se ještě potřeboval naučit? Proč zrovna u midjánského kněze?`