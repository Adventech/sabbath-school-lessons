---
title:  'Narození Mojžíše'
date:  28/06/2025
---

### Texty na tento týden
Ex 1,1–22; Gn 37,26–28; Gn 39,2.21; Sk 7,6; Ga 3,16.17; Ex 2,1–25

> <p>Základní verš</p>
> „Po mnoha letech egyptský král zemřel, ale Izraelci vzdychali a úpěli v otročině dál. Jejich volání o pomoc vystupovalo z té otročiny k Bohu. Bůh vyslyšel jejich sténání, Bůh se rozpomněl na svou smlouvu s Abrahamem, Izákem a Jákobem, Bůh na syny Izraele pohleděl, Bůh se k nim přiznal.“ (Ex 2,23–25)

Kniha Exodus se věnuje příběhům utiskovaných, přehlížených, pronásledovaných, vykořisťovaných a ponižovaných. Lidé, kteří se dnes cítí opuštěni, zapomenuti a zotročeni, v ní mohou nacházet naději, protože tentýž Bůh, který zachránil Izraelce, může zachránit i je.

V knize Exodus jsou popisovány životních zápasy a také nespravedlnost a zkoušky, které jsou součástí tohoto života. Příběhy o Božích zásazích ve prospěch jeho trpícího lidu mohou být povzbuzením pro každého z nás. Bůh slyší zoufalý křik utlačovaných, vidí jejich zápasy, všímá si jejich slz a v jejich agónii jim přichází na pomoc.

Bůh přebírá iniciativu, aby vysvobodil ty, kteří mu důvěřují. Na nás je, abychom vírou přijali jeho nabídku. Studium knihy Exodus nám pomůže lépe pochopit, co Ježíš udělal pro nás všechny. Je to kniha o vykoupení, vysvobození a konečném spasení. To vše pro nás Kristus připravil a my to můžeme vírou přijmout.

Pokud jsou naše oči upřeny na Boha, můžeme i uprostřed neklidu a temnoty rozpoznat jeho přítomnost, péči a pomoc. Bůh nás touží přivést do věčné „zaslíbené země“.

**Osnova lekce**

Při našem studiu knihy Exodus se v první lekci zaměříme na úvodní situaci izraelského národa v egyptském otroctví, včetně narůstajícího útlaku a faraónových opatření, a také na Boží reakci na jejich utrpení, která se projevuje v narození a prvních letech života Mojžíše.

- Ex 1,1–11: Zdánlivě beznadějná situace Izraelců v Egyptě (neděle)
- Gn 37–41: Historické pozadí této situace (pondělí)
- Ex 1,15–21: Ohrožení nové generace Izraelců (úterý)
- Ex 2,1–10: Narození a záchrana Mojžíše (středa)
- Ex 2,11–15: Mojžíšův útěk z Egypta (čtvrtek)

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`V jaké době se narodil Mojžíš?`

`Proč měli Abrahamovi potomci dojem, že na ně Bůh zapomněl?`

`Byl to skutečně jen dojem, nebo na ně Bůh skutečně zapomněl? Proč?`

`Připadal sis někdy opuštěný, zapomenutý nebo dokonce zotročený? Co jsi dělal?`

`Jak se Bůh přiznal k potomkům Izraele?`

`Hrozí i nám nějaké zotročení? Pokud ano, jaké?`