---
title:  'Historické pozadí'
date:  30/06/2025
---

> <p></p>
> 26Juda řekl bratrům: „Čeho tím dosáhneme, když svého bratra zabijeme a jeho krev zatajíme? 27Pojďte, prodejme ho Izmaelcům, ale sami na něho nesahejme; vždyť je to náš rodný bratr.“ Bratři ho uposlechli. 28Když midjánští obchodníci jeli kolem, vytáhli Josefa z cisterny a prodali ho Izmaelcům za dvacet šekelů stříbra. Ti přivedli Josefa do Egypta. (Gn 37,26–28)

> <p></p>
> 2S Josefem však byl Hospodin, takže ho provázel zdar; byl v domě svého egyptského pána. [...] 21Ale Hospodin byl s ním, rozprostřel nad ním své milosrdenství a zjednal mu přízeň u velitele pevnosti... (Gn 39,2.21)

**Osobní studium**

Když Kanaán postihl hladomor a Jákobova rodina se přestěhovala do Egypta (Gn 46), egyptský vládce byl k Izraelcům přátelský kvůli Josefovi a všemu dobrému, co vykonal pro Egypťany (Gn 41,39–43).

`Josefovy první roky v Egyptě byly těžké a bolestné. Co bylo klíčem k jeho velkolepému úspěchu v pozdějších letech (viz úvodní texty Gn 37,26–28 a Gn 39,2.21)?`

Nejpravděpodobnější historické pozadí Josefova příběhu je následující: nový vládce, „který o Josefovi nevěděl“ (Ex 1,8), je Ahmose I. (1570–1546 před Kr.), zakladatel 18. dynastie a první vládce tzv. Nové říše. Po něm vládl Amenhotep I. (1546–1526 před Kr.), panovník, který se bál Izraelců a utiskoval je. Později vydal Thutmose I. (1546–1512 před Kr.) výnos o usmrcení všech hebrejských dětí mužského pohlaví.

Jeho dcera Hatšepsut (1503–1482 před Kr.) byla princeznou, která přijala Mojžíše za svého syna. V době exodu byl faraónem Thutmose III. (1504–1450 před Kr.), který byl po určitou dobu Hatšepsutiným spoluvládcem.

Podle nejpravděpodobnějších výpočtů předpokládáme, že k vyjití z Egypta došlo v březnu 1450 před Kr. (Viz SHEA, William H. „Exodus, Date of the“, The International Standard Bible Encyclopedia, sv. 2, Grand Rapids, MI, William B. Eerdmans, 1982, s. 230–238). Pro lepší pochopení časového kontextu doporučujeme prostudovat následující texty: Gn 15,13–16; Ex 12,40.41; Sd 11,26 a 1Kr 6,1 (viz také Sk 7,6 a Ga 3,16.17).

První kapitola knihy Exodus popisuje dlouhé časové období – od doby, kdy Josefův otec Jákob s celou rodinou vstoupil do Egypta, až po faraónův rozsudek o zabíjení novorozenců. Ačkoli se o přesném počtu let vedou spory, důležité je, že ani v době, kdy byl Hospodinův lid v otroctví v cizí zemi, Bůh na svůj lid nezapomněl.

To znamená, že i když podrobnosti o tehdejším pobytu Izraelců v Egyptě zůstávají prozatím zastřené a nejasné (viz 1K 13,12), ze stránek knihy Exodus, stejně jako z ostatních knih Písma, neustále září zjevení Božího charakteru. To nás může naplnit vědomím, že i když se ocitneme v nepříjemných okolnostech, Bůh je vždy nablízku a můžeme mu důvěřovat bez ohledu na to, co se děje kolem nás.

**Aplikace**

`Jak nás může Josefův příklad povzbudit k důvěře v Boží plán, i když se naše současná situace zdá obtížná nebo nejistá? Jaké kroky můžeš podniknout již dnes, abys zůstal věrný Bohu i v náročných dobách?`

---

#### Dodatečné otázky k diskuzi

`Zkus si představit, že jsi na místě otroka Josefa. Měl bys pocit, že je Bůh s tebou a že nad tebou rozprostřel své milosrdenství? Proč?`

`Proč Stvořitel zavedl Josefa a jeho rodinu zrovna do Egypta?`

`Proč Bůh dopustil v Egyptě takový útlak Abrahamových potomků?`

`Jak nám tento příběh pomáhá vnímat a snášet utrpení?`

`Proč Egypťané zapomněli na to, jak je Josef zachránil?`

`Jak Bůh dával najevo, že byl i v době útlaku stále se svým lidem?`