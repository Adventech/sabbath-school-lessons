---
title:  'Hebrejské porodní asistentky'
date:  01/07/2025
---

> <p></p>
> 18Egyptský král si porodní báby předvolal a řekl jim: „Co to děláte, že necháváte hochy naživu?“ 19Porodní báby faraónovi odvětily: „Hebrejky nejsou jako ženy egyptské; jsou plné života. Porodí dříve, než k nim porodní bába přijde.“ 20Bůh pak těm porodním bábám prokazoval dobrodiní a lid se množil a byl velmi zdatný. 21Protože se porodní báby bály Boha, požehnal jejich domům. (Ex 1,18–21)

**Osobní studium**

Knihu Exodus nelze pochopit bez znalostí knihy Genesis. Židé se přestěhovali do Egypta a po období velkého blahobytu a míru se stali otroky. Bůh však nenechal svůj lid na holičkách, i když se to tak mohlo zdát. Není pochyb o tom, že mnozí Izraelci byli ze své situace zoufalí. Bůh však přichází, aby v nouzi zasáhl svou mocnou rukou. Náš Pán povzbuzuje své následovníky: „Až mě potom budeš v den soužení volat, já tě ubráním a ty mě budeš oslavovat.“ (Ž 50,15)

`Přečtěte si Ex 1,9–21. Jakou klíčovou roli zde sehrály věrné porodní asistentky? V čem spočívá jejich důležitost?`

V knize Exodus nemá žádný faraón jméno. Je zde uváděn pouze titul „faraón“, což znamená „král“. Egypťané věřili, že faraón je bohem na zemi, synem boha Re (nebo Usira či Hora). Re byl považován za nejvyšší egyptské božstvo – byl to sám bůh slunce.

Přes veškerou svou moc však tento „bůh“ nemohl donutit porodní báby, aby jednaly v rozporu se svým přesvědčením. Navíc na rozdíl od bezejmenného faraóna mají tyto dvě porodní báby konkrétní jména: Šifra a Púa (Ex 1,15). Písmo přikládá jejich jednání velkou váhu, protože se „bály Boha“. Faraónův odporný příkaz na ně neměl žádný vliv. Poslouchaly totiž více Boha než příkazy nějakého pozemského vládce (viz také Sk 5,29). Bůh požehnal jim i „jejich domům“. To je silné svědectví o věrnosti. Tyto ženy zřejmě o správné věrouce mnoho nevěděly. Věděly však, co je správné, a rozhodly se podle toho jednat.

Když faraón viděl, že jeho plán selhal, nařídil Egypťanům, aby zabili všechny děti mužského pohlaví narozené Hebrejcům. Měly být vhozeny do řeky Nil, pravděpodobně jako oběť Hapimu, bohu Nilu a plodnosti (zde se poprvé setkáváme s myšlenkou, že Hebrejci mají být zabiti jen proto, že jsou Hebrejci). Cílem faraónova příkazu bylo podmanit si Hebrejce, vyhladit všechny mužské potomky a asimilovat ženy do egyptského národa. Tím by se faraón zbavil potenciální hrozby, kterou podle něj představovali pro jeho zemi.

**Aplikace**

`Porodní báby nejen věděly, co je správné, ale také podle toho jednaly. V čem je jejich jednání příkladem pro nás?`

---

#### Dodatečné otázky k diskuzi

`Jaký rozkaz dostaly hebrejské „porodní báby“?`

`Jak a proč se k tomuto rozkazu postavily?`

`Jak na jednání těchto statečných žen reagoval Hospodin?`

`Kniha Exodus neuvádí jména egyptských vládců. Proč?`

`Proč naopak uvádí jména hebrejských porodních asistentek?`

`S čím můžeme počítat, když odmítneme splnit „nemorální rozkazy“?`

`Setkal ses někdy s tím, že po tobě bylo požadování něco, co bylo v rozporu s duchem Božího zákona? Jak jsi reagoval?`