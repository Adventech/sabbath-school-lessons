---
title:  'Boží lid v Egyptě'
date:  29/06/2025
---

> <p></p>
> 8V Egyptě však nastoupil nový král, který o Josefovi nevěděl. 9Ten řekl svému lidu: „Hle, izraelský lid je početnější a zdatnější než my. 10Musíme s ním nakládat moudře, aby se nerozmnožil. Kdyby došlo k válce, jistě by se připojil k těm, kdo nás nenávidí, bojoval by proti nám a odtáhl by ze země.“ 11Ustanovili tedy nad ním dráby, aby jej ujařmovali robotou. Musel stavět faraónovi města pro sklady, Pitom a Raamses. (Ex 1,8–11)

**Osobní studium**

Kniha Exodus se v hebrejštině nazývá šemot, což znamená doslova „jména“, podle úvodních slov tohoto starověkého dokumentu: „Toto jsou jména...“ (Ex 1,1). Hned na začátku jsou vyjmenována jména synů patriarchy Jákoba.

`Jakou důležitou pravdu můžeme najít ve verších Ex 1,1–7?`

Kniha Exodus začíná připomenutím Božího požehnání. Když se patriarcha Jákob a jeho rodina usadili v Egyptě, bylo jich jen sedmdesát (Gn 46,27; Ex 1,5). „Ale Izraelci se rozplodili, až se to jimi hemžilo, převelice se rozmnožili a byli velice zdatní; byla jich plná země“ (Ex 1,7). V době, o které hovoří kniha Exodus, jejich počet vzrostl, bylo jich „kolem šesti set tisíc pěších mužů kromě dětí“ (Ex 12,37).

`Jaká byla situace Izraelců v době, o které hovoří úvod knihy Exodus (Ex 1,8–11)?`

Biblický text vykresluje příběh dětí ­Izraele v Egyptě v temných barvách. Kniha Exodus začíná jejich zotročením egyptskými veliteli a zničující prací, kterou na Izraelce uvalili. Končí však klidnou a utěšující Boží přítomností ve svatostánku uprostřed izraelského tábora (viz Ex 40). Mezi těmito dvěma protilehlými póly se nachází popis Božího triumfu. Hospodin osvobodil svůj lid z otroctví tím, že rozdělil Rudé moře a porazil nejsilnější armádu té doby. Tyto události byly projevem velkolepého Božího vítězství nad silami zla.

Příběh paradoxně zdůrazňuje, že čím více byl izraelský národ utlačován, tím více se rozmnožoval a rozrůstal (Ex 1,12). To znamená, že bez ohledu na lidské úklady a zákeřné činy Bůh zůstává svrchovaný a chrání svůj lid, i když se okolnosti zdají být z lidského pohledu zcela beznadějné.

**Aplikace**

`„V Egyptě však nastoupil nový král, který o Josefovi nevěděl“ (Ex 1,8). Co nám tato skutečnost říká o tom, jak nebezpečné je považovat příznivé okolnosti, v nichž se nacházíme, za samozřejmost?`

---

#### Dodatečné otázky k diskuzi

`Čím začíná kniha Exodus? V jaké situaci se nacházeli potomci Izraele?`

`Z čeho měl v té době strach vládce Egypta? Byly jeho obavy oprávněné?`

`Jak chtěl farao snížit riziko, že by se mohli Izraelci postavit proti Egyptu?`

`Jak je možné, že se za čtyři století stal z velké rodiny milionový národ?`

`Mohou lidé i nás vnímat jako „bezpečnostní riziko“? Proč?`

`Mohou nám lidé závidět požehnání? Jak bychom měli v takových situacích reagovat?`