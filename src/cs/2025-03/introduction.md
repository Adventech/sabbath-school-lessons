### Úvod

#### Exodus: Cesta do zaslíbené země

Bůh zjevený v druhé knize Mojžíšově – Exodu – je milující Hospodin, který v určeném čase –  a mocnými činy – zachránil a vysvobodil svůj lid (Gn 15,12–16). Vyjití z Egypta a přechod Rudého moře byly zásadní a jedinečné události. Byly to velkolepé a úžasné Boží činy a zázraky. Před událostmi na kříži se v dějinách starověkého Izraele neodehrála žádná větší nebo slavnější událost. Knihu Exodus lze také nazvat evangeliem podle Mojžíše.

Bůh zázračně a opakovaně zasahoval, aby Izraelitům prokázal svou péči a ochranu, a to i navzdory jejich neustálým pádům a hříchům. Jeho milosrdenství předčilo všechny jejich představy. Svou „vztaženou paží“ vedl Hospodin svůj lid ke svobodě a to, co pro ně dělal, nemělo obdoby. Tato nečekaná série Božích zásahů se stala začátkem obnovené cesty s Bohem, cesty z Egypta až do Kanaánu.

Přestože Mojžíš hraje v knize Exodus důležitou roli, tato kniha není o něm. Hlavním hrdinou knihy je Hospodin – Bůh lásky, pravdy, spravedlnosti, svobody a odpuštění. Je to Bůh, který místo nás šel nakonec na kříž. Studiem knihy Exodus získáme jedinečný pohled na to, jaký je ve skutečnosti náš Bůh.

A jaký tedy je? Je to Bůh, který byl věrný svému lidu navzdory nevěrnosti lidí. Neustále stál při nich a byl jim nablízku, i když oni se opakovaně stavěli proti němu. Znovu a znovu jim prokazoval své milosrdenství a přinášel jim povzbuzení, nápravu a božské poučení. Vedl je tou nejlepší možnou cestou a toužil po tom, aby ho uctívali a poslouchali ne ze strachu, ale z lásky k němu a jeho charakteru. A to vše pro jejich vlastní dobro.

Mojžíšův Bůh je Bohem vztahů. To nejdůležitější nespočívalo v naplnění nějaké agendy nebo uskutečnění konkrétního plánu. Nejdůležitějším Božím cílem bylo navázat smysluplný vztah se svým vyvoleným lidem – Izraelem. Vedl je na Sínaj, aby s nimi vytvořil dokonalé společenství.

Apoštol Pavel ukazuje, že to, co prožil Boží lid v minulosti, je pro nás názornou lekcí. Máme se poučit z jejich chyb a věrně následovat Hospodina: „To, co se jim stalo, je výstražný obraz a bylo to napsáno k napomenutí nám, které zastihl přelom věků“ (1K 10,11). Tyto minulé události by pro nás měly být varováním a zdrojem důležitého poučení. Měli bychom o těchto událostech číst, studovat a učit se z nich, protože bez ohledu na to, že žijeme v odlišné době, duchovní principy, které představují, zůstávají stejné.

Náš plán studia knihy Exodus během tohoto čtvrtletí je rozdělen do třinácti lekcí, ve kterých se budeme věnovat biblickému textu různé délky. Pro přehlednost jsme naše studium rozdělili tematicky: (1) Otroctví v Egyptě, narození Mojžíše a prvních čtyřicet let jeho života (Ex 1–2). (2) Povolání Mojžíše (Ex 3–4). (3) Komplikace: když se situace zhorší (Ex 5–6). (4) Prvních devět ran (Ex 7–10). (5) Desátá rána a slavení Paschy (Ex 11–12). (6) Vyjití z Egypta a zkušenost u Rudého moře (Ex 13–15). (7) Cesta na horu Sínaj (Ex 16–18). (8) Dar Boží smlouvy a Desatera (Ex 19–20). (9) Aplikace Božího zákona (Ex 21–23). (10) Potvrzení smlouvy a plán svatyně (Ex 24–31). (11) Odpadlictví, modloslužba a Mojžíšova promluva (Ex 32). (12) Boží sebezjevení a Mojžíšova zářící tvář (Ex 33–34). (13) Postavení a zasvěcení svatyně (Ex 35–40). Každý týden se zaměřujeme na klíčové pasáže a události z uvedených kapitol.

Ať nám náš milostivý Hospodin požehná při studiu této klíčové knihy, která nám připomíná, jak chce Bůh vést svůj lid z otroctví ke svobodě, ze smrti do života a z pouště do nebeského Jeruzaléma (Žd 12,22).

Jiří Moskala, ThD, PhD, je profesorem výkladu a teologie Starého zákona a děkanem

teologického semináře Církve adventistů sedmého dne na Andrews University.