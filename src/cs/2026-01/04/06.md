---
title:  'Tajemství zbožnosti'
date:  22/01/2026
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. (Fp 2,5–8)

> <p></p>
> 14Protože děti spojuje krev a tělo, i on se stal jedním z nich, aby svou smrtí zbavil moci toho, kdo smrtí vládne, totiž ďábla, 15a aby tak vysvobodil ty, kdo byli strachem před smrtí drženi po celý život v otroctví. 16Neujímá se přece andělů, ale „ujímá se potomků Abrahamových“. 17Proto musel být ve všem jako jeho bratří, aby se stal veleknězem milosrdným a věrným v Boží službě, a mohl tak smířit hříchy lidu. 18Protože sám prošel zkouškou utrpení, může pomoci těm, na které přicházejí zkoušky. (Žd 2,14–18)

> <p></p>
> Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. (Žd 4,15)

**Osobní studium**

Známý biblický text říká: „Jestliže si někdo myslí, že něco už plně poznal, ten ještě nepoznal tak, jak je třeba“ (1K 8,2). Neexistuje žádné téma, o kterém bychom věděli všechno. Vždy se můžeme o čemkoli dozvědět něco dalšího, nového, dosud nepoznaného. O co víc je to pravda, pokud uvažujeme o věčných skutečnostech spojených s Božstvím a vtělením? Pavel se často odvolává na Kristovo ohromující ponížení, když se stal lidskou bytostí. Je to téma, které neobsáhne ani celá věčnost.

Co charakterizovalo Ježíšovo ponížení? Jak se to projevilo v tom, že přijal lidskou přirozenost? (Viz úvodní verše Ř 8,3; Žd 2,14–18 a Žd 4,15.)

Jak bylo možné, že se věčný Boží Syn působením Ducha svatého (viz L 1,35) stal božsko-lidskou bytostí v Mariině lůně? Je pro nás nepochopitelné, jak se někdo nekonečný a věčný mohl najednou stát konečnou lidskou bytostí podléhající smrti. To je podstata toho, co Pavel nazývá „tajemstvím zbožnosti“ (1Tm 3,16).

V nádherném hymnu ve Filipským 2. kapitole Pavel toto ponížení velmi podrobně vysvětluje.

- „Způsobem bytí byl roven Bohu“ (Fp 2,6). Slovo morfé („forma“, „podoba“) označuje Ježíšovu božskou podstatu, tedy že byl roven Otci (viz J 1,1).
- „Sám sebe zmařil“ (Fp 2,7). Tajemná povaha Ježíšova zřeknutí se božských výsad – aby se mohl stát skutečným člověkem a být pokoušen tak, jako my – je ohromující.
- „Ponížil se“ (Fp 2,8). Když Ježíš přijal lidskou přirozenost, změnil se z Vládce vesmíru na služebníka. Tento Kristův postoj je přesným opakem Luciferovy snahy.
- „Podstoupil i smrt, a to smrt na kříži“ (Fp 2,8). Neexistoval potupnější způsob smrti než ten, který si zvolil Ježíš, když jej naplánoval „v pokojné shodě“ s Otcem (Za 6,13) a předem jej vyjádřil skrze Mojžíše, který pozvedl hada (Nu 21,9; J 3,14), a tak se „kvůli nám ztotožnil s hříchem, abychom v něm dosáhli Boží spravedlnosti“ (2K 5,21).

**Aplikace**

`Proč bychom měli kříž vnímat i jako vyjádření našeho odevzdání se a pokory? Jak by nás mělo vést takové pochopení k větší pokoře a podřízení se Bohu?`

---

#### Dodatečné otázky k diskuzi

`Co je to „zbožnost“?`

`O jakém tajemství píše Pavel Timoteovi?`

`Co vše se změnilo v životě Ježíše, když se rozhodl, že se stane člověkem?`

`Která z těchto změn je podle tebe nejzásadnější? Proč?`

`Proč je důležité vědět, že Ježíš byl ještě před tím, než se narodil z Marie, rovný Bohu?`

`Proč se Ježíš rozhodl žít na naší planetě jako člověk?`

`V čem ty vnímáš „tajemství zbožnosti“?`