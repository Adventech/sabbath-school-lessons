---
title:  'Kristovo smýšlení'
date:  21/01/2026
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. (Fp 2,5–8)

**Osobní studium**

Muhammad Ali jednou prohlásil: „Jsem nejlepší.“ V srpnu 1963, šest měsíců před ziskem titulu mistra světa v boxu v těžké váze, dokonce vydal album mluveného slova s názvem Jsem nejlepší (I Am the Greatest). Ali byl nepochybně skvělý sportovec, ale nebyl příkladem, který bychom měli následovat, chceme-li mít Kristovo smýšlení.

Naproti tomu Ježíš byl bezhříšný. Přestože „na sobě zakusil všechna pokušení jako my“ (Žd 4,15), nikdy nezhřešil, a to ani jen myšlenkou. Přesto text Žd 5,8 říká: „Ačkoli to byl Boží Syn, naučil se poslušnosti z utrpení, jímž prošel.“ Ježíšovo podřízení se Otcově vůli bylo vždy dokonalé a úplné. Nikdy se neodmítl podřídit, ačkoli to nepochybně mnohokrát nebylo snadné.

`Úvodní text (Fp 2,5–8) mnozí řadí mezi nejsilnější a nejkrásnější texty Písma. Co v něm Pavel vyjadřuje? Jaké jsou důsledky těchto slov? A co je nejdůležitější – jak uplatňuješ tento princip ve svém životě?`

Ježíš, který je rovný Bohu a který je Bohem, nejenže na sebe vzal lidské tělo, ale stal se také „služebníkem“ (dúlos, „sluha“, „otrok“) a pak se obětoval jako oběť za naše hříchy! Pavel na jiném místě říká, že Kristus: „za nás vzal prokletí na sebe“ (Ga 3,13). Bůh, náš Stvořitel, zemřel na kříži, aby byl i naším Vykupitelem. A takový čin vyžadoval, aby na sebe vzal prokletí místo nás.

`Jak můžeme pochopit skutečný smysl těchto slov? A co je ještě důležitější, jak žít podle těchto výzev? Jak můžeme mít stejnou ochotu pokořit se a obětovat pro dobro druhých?`

Na jiném místě Ježíš řekl: „Kdo je z vás největší, bude váš služebník. Kdo se povyšuje, bude ponížen, a kdo se ponižuje, bude povýšen“ (Mt 23,11.12). Toto v mnoha ohledech odráží Pavlova slova ve Fp 2,5–8.

Pavel zde vlastně na Ježíšově příkladu zdůraznil předchozí výzvu, že nemáme dělat nic ovládáni „ctižádostí ani ješitností“ (Fp 2,3).

**Aplikace**

`Jak bychom měli podle Fp 2,5–8 reagovat na Kristovu oběť? Jaká reakce by mohla být hodna jeho oběti – snad kromě toho, že padneme na kolena a budeme jej uctívat? Proč je nesprávné si myslet, že naše skutky mohou přidat něco k tomu, co už pro nás Kristus udělal?`