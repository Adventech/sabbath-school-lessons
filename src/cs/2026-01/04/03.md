---
title:  'Zdroj jednoty'
date:  19/01/2026
---

> <p></p>
> 2Dovršte mou radost a buďte stejné mysli, mějte stejnou lásku, buďte jedné duše, jednoho smýšlení, 3v ničem se nedejte ovládat ctižádostí ani ješitností, nýbrž v pokoře pokládejte jeden druhého za přednějšího než sebe; 4každý ať má na mysli to, co slouží druhým, ne jen jemu. (Fp 2,2–4)

**Osobní studium**

Zamysleme se podrobněji nad Pavlovým důrazem na jednotu ve Fp 2,2, kde stejnou myšlenku popisuje čtyřmi různými způsoby. Všimněme si také jeho zaměření na mysl, myšlenky a pocity. Zatímco náboženští vůdci měli tendenci zdůrazňovat vnější chování, Ježíš se zaměřil na způsob našeho uvažování a na naše pocity. Bohatý mladík například tvrdil, že vždy dodržoval zákon. Ale tím, že mu Ježíš řekl, aby prodal všechno, co měl, rozdal to chudým a následoval ho, Ježíš zkoušel, jak je připoután ke světským věcem. Řekl také, že člověka poskvrňuje to, co vychází ze srdce (nebo mysli): „Neboť ze srdce vycházejí špatné myšlenky, vraždy, cizoložství, smilství, loupeže, křivá svědectví, urážky“ (Mt 15,19). Na jiném místě říká: „Plemeno zmijí: Jak může být vaše řeč dobrá, když jste zlí? Čím srdce přetéká, to ústa mluví“ (Mt 12,34).

`Jaké praktické kroky je třeba podle Pavlových slov (Fp 2,2–4) podniknout, abychom v církvi prožívali jednotu?`

Pavlova slova popisují pokoru jako stav mysli, cítit větší úctu k druhým než k sobě, pečovat o zájmy druhých, nejen o své vlastní. Snáze se to řekne, než udělá, že? To však jsou zásady, které je důležité mít na paměti ve všech našich vztazích. V rozhovorech máme často tendenci zaměřit se na své odpovědi, místo toho, abychom se soustředili na to, co slyšíme, na pochopení toho, co říká druhá osoba, a na snahu vidět problém z jejího pohledu. Spory často vznikají z drobných nedorozumění, kterým by se dalo vyhnout aktivním nasloucháním. Možná se neshodneme, ale vyslechnout a snažit se pochopit postoj druhé osoby je prvním krokem k pěstování zdravé komunikace a důvěry.

Pavel říká: „usilovně hleďte zachovat jednotu Ducha, spojeni svazkem pokoje“ (Ef 4,3). Pokud je v církvi spor, Duch svatý může uklidnit rozvířenou hladinu a přivést nás k jednotě a harmonii. Ve stejné kapitole Pavel hovoří o „jednotě víry a poznání Syna Božího“ (Ef 4,13). Potřebujeme mít stejnou víru a stejné chápání Písma pramenící z poznání Krista a jeho učení. Taková jednota se pak projeví i v jednotě celého společenství.

**Aplikace**

`Čeho se potřebujeme vzdát, abychom se naučili vážit si druhých víc než sebe? Jak se to můžeme naučit? V čem by se změnily naše vztahy, kdybychom „nežili už sami sobě“ (2K 5,15; Ř 14,7)?`