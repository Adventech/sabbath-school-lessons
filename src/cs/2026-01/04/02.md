---
title:  'Nejednota ve Filipech'
date:  18/01/2026
---

> <p></p>
> 1Je-li možno povzbudit v Kristu, je-li možno posílit láskou, je-li jaké společenství Ducha, je-li jaký soucit a slitování: 2dovršte mou radost a buďte stejné mysli, mějte stejnou lásku, buďte jedné duše, jednoho smýšlení, 3v ničem se nedejte ovládat ctižádostí ani ješitností, nýbrž v pokoře pokládejte jeden druhého za přednějšího než sebe; 4každý ať má na mysli to, co slouží druhým, ne jen jemu. (Fp 2,1–4)

**Osobní studium**

`Jaké faktory vedly podle úvodního textu k nejednotě ve sboru ve Filipech (Fp 2,1–4)? Co Pavel navrhuje jako nápravu?`

Pro Pavla muselo být obrovským zklamáním sledovat, že sbor, který založil a miloval, sužuje rivalita a ničí spory. K popisu problémů používá velmi ostrá slova. Slovo „ctižádost“ je překladem řeckého eritheia a znamená doslova „sobecká ctižádost“ nebo „sobecká touha vyniknout“. Toto slovo se objevilo už ve verši Fp 1,17, kde označovalo Pavlovy na sebe zaměřené rivaly v Římě, kteří se snažili prosazovat sebe, a ne Kristovu věc.

Tato „sobecká ctižádost“ patří mezi skutky těla („hádky“; Ga 5,20). Jakub píše: „Vždyť kde je závist a svárlivost [eritheia], tam je zmatek a kdejaká špatnost“ (Jk 3,16).

Řecké slovo přeložené jako „ješitnost“ (kenodoxia; Fp 2,3; „marná chvála“; BK) se v Novém zákoně nachází jen zde. V mimobiblické literatuře se objevuje ve významu arogance, neopodstatněné pýchy a přehnaného sebevědomí. Odvozené slovo používá Pavel i při napomínání Galatských: „Nehledejme prázdnou slávu [kenodoxia], nebuďme jeden k druhému vyzývaví, nezáviďme jeden druhému“ (Ga 5,26).

**Pavel přichází s následujícím řešením zmíněných problémů**:

1.	Povzbuzení v Kristu. Pavel bude nadále používat Kristův vlastní příklad jako silnou motivaci.
2.	Útěcha lásky. Ježíš zjevuje božskou lásku a přikazuje nám, abychom se „milovali navzájem, jako jsem já miloval vás“ (J 15,12).
3.	Společenství Ducha. Přítomnost Ducha svatého vytváří blízký křesťanský vztah podobný tomu, který panoval v rané církvi (Sk 2,42; srov. 2K 13,13).
4.	Soucit (nebo náklonnost). Tuto božskou vlastnost můžeme často pozorovat v Kristově životě (Mt 9,36; 20,34; Mk 1,41) a popisují ji i podobenství o milosrdném Samařanovi (L 10,33) a o marnotratném synu (L 15,20).
5.	Milosrdenství. Tuto vlastnost ztělesněnou Ježíšem máme pěstovat i my: „Buďte milosrdní, jako je milosrdný váš Otec“ (L 6,36).
6.	Smýšlet stejně, mít stejnou lásku. Nádherný obraz! Je těžké si představit lepší způsob, jakým by Pavel mohl zdůraznit důležitost jednoty. Jak apoštol píše v dalším verši: „Nechť je mezi vámi takové smýšlení jako v Kristu Ježíši“ (Fp 2,5).

**Aplikace**

`Pavel vyzývá Filipské, aby překonali nejednotu tím, že přijmou Kristovu pokoru, lásku a jeho způsob uvažování. Ve kterých oblastech svého života – doma, ve sboru nebo v zaměstnání – bys měl odložit osobní ambice nebo pýchu, abys podpořil jednotu? Jak můžeš dnes zrcadlit Kristovu pokoru a lásku?`

---

#### Dodatečné otázky k diskuzi

`Jak se projevovala nejednota ve Filipech?`

`Jak bys ohodnotil svou ctižádost na stupnici od jedné do desíti? Proč?`

`V čem se liší ješitnost od ctižádosti? V čem se naopak podobají?`

`Jak bys popsal pokoru?`

`Existuje nějaký lék na sobectví, které s pýchou ničí naše vztahy? Jaký?`

`Proč máme problém „v pokoře“ pokládat „jeden druhého za přednějšího než sebe“?`

`Co je to „prázdná sláva“, o které se zmiňuje Pavel?`

`Existuje i nějaká sláva, kterou bychom měli hledat? Proč?`