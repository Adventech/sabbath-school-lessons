---
title:  'Mysl upřená na...'
date:  11/02/2026
---

> <p></p>
> 8Konečně, bratří, přemýšlejte o všem, co je pravdivé, čestné, spravedlivé, čisté, cokoli je hodné lásky, co má dobrou pověst, co se považuje za ctnost a co sklízí pochvalu. 9Čemu jste se u mne naučili, co jste přijali a uslyšeli i spatřili, to čiňte. A Bůh pokoje bude s vámi. (Fp 4,8.9)

**Osobní studium**

Pokoj „převyšující každé pomyšlení“ podle Pavla „bude střežit vaše srdce i mysl v Kristu Ježíši“ (Fp 4,7). Náš vnitřní život potřebuje ochranu. Je zajímavé, že Fp 4,7 používá v souvislosti s Božím klidem vojenskou metaforu. Řecké sloveso (frureó) se používá k popisu posádky vojáků hlídajících město před útokem (2K 11,32; srov. Sk 9,24).

Dalším velmi důležitým aspektem vnitřního klidu je život v souladu s Boží vůlí. „Hojný pokoj mají ti, kdo milují tvůj Zákon, o nic neklopýtnou“ (Ž 119,165).

`K jakým konkrétním činům Pavel vyzývá v úvodních verších (Fp 4,8.9)?`

Pavel uvádí Fp 4,8 slovem „konečně“ a seznamem šesti ctností („co je pravdivé, čestné, spravedlivé, čisté, cokoli je hodné lásky, co má dobrou pověst“), po kterých následuje vyjádření jejich podstaty („co se považuje za ctnost a co sklízí pochvalu“), a dále povzbuzuje čtenáře, aby následovali Pavlův příklad. Tato závěrečná výzva dobře zapadá do řecko-římského prostředí Filip, ve kterém se dával důraz právě na ctnosti a vzory. Je však zajímavé, že se Pavel zaměřuje na biblické ctnosti. Vynechává totiž čtyři hlavní řecké ctnosti (rozvážnost, spravedlnost, odvaha a uměřenost).

Pravda (pravdivost) – ne náhodou seznam začíná základní biblickou ctností. Pravdu zdůrazňuje nejen Ježíš (vždyť nakonec, on sám je „pravda“; J 14,6; viz také L 4,25; J 8,45.46; 16,7), ale i celý Nový zákon (viz například Sk 26,25; Ř 1,18; 1K 13,6; 2K 4,2; Ef 4,15; 1Tm 3,15; Jk 1,18; 1Pt 1,22; 1J 2,21).

Čestnost – řecké slovo označuje osobní ctnost (srovnej jeho další použití v 1Tm 3,8.11 a Tt 2,2; ČSP).

Spravedlnost – tato ctnost je definována Božím spravedlivým charakterem (srov. Fp 1,7).

Čistota – jde o mravní čistotu, tedy způsob myšlení a jednání plynoucí z Boží ospravedlňující spravedlnosti přijaté vírou (viz 1J 3,3).

Co je hodné lásky (prosfilés) – vše, co vede k lásce a povznáší, včetně estetické krásy, kterou lze vidět v Božím stvoření.

Úctyhodnost – vše, co má dobrou pověst.

Aby se některé z předchozích ctností nepřipisoval nesprávný, pohanský význam, Pavel je popisuje jako to, „co se považuje za ctnost a co sklízí pochvalu“ (Fp 4,8). Právě v tomto smyslu máme uvažovat o nebeských ctnostech. Poté, aby odstranil všechny pochybnosti a možná nedorozumění, Pavel čtenáře vyzývá, aby jednali podle toho, co se u něj „naučili, co jste přijali a uslyšeli i spatřili“ (Fp 4,9).

**Aplikace**

`Jaké myšlenky nejčastěji naplňují tvou mysl? Jak by se mohl změnit způsob tvého prožívání „Božího pokoje“, kdyby ses soustředil na to, co je „co je pravdivé, čestné, spravedlivé, čisté, cokoli je hodné lásky, co má dobrou pověst“?`

---

#### Dodatečné otázky k diskuzi

`Na co jsi v poslední době nejvíce myslel?`

`K čemu nás vybízí Pavel?`

`Proč máme přemýšlet o pravdivých, čistých a pozitivních věcech?`

`Jakou roli v našem ovládání vlastní mysli hraje láska?`

`Před čím nás chrání správné zaměření naší mysli?`

`Proč Pavel píše o „napodobování“ právě v Listu Filipským“?`