---
title:  'Podněty k zamyšlení'
date:  13/02/2026
---

„Pouze ti, kdo stále znovu a znovu přijímají novou milost, budou mít tolik síly, kolik jí na každý den potřebují a kolik jí jsou schopni využít. Neočekávají, že v budoucnosti obdrží zvláštní duchovní moc, která je vybaví zázračnými schopnostmi nezbytnými pro záchranu lidí, ale denně se odevzdávají Bohu, aby je mohl učinit použitelnými nástroji. Každý den využívají příležitostí ke službě, které se jim v jejich okolí nabízejí. Každý den svědčí o Pánu, ať se nacházejí kdekoli – při běžných pracích v domácím prostředí nebo při veřejně prospěšné činnosti.

Boží posvěcení služebníci nacházejí úžasnou útěchu v poznání, že i Kristus během svého pozemského života denně prosil Otce o nový příděl nezbytné milosti. Díky tomuto společenství s Bohem mohl posilovat druhé a přinášet jim požehnání. [...]

Každý služebník, který se řídí Ježíšovým příkladem, bude připraven přijmout a využít moc, kterou Bůh zaslíbil své církvi, aby mohla dozrát pozemská úroda.“ (AA 56; PNL 32.33)

„Bůh zná naše potřeby a stará se o ně. Hospodin má pro své děti pokladnici zásob a může jim dát, co potřebují, ať se děje cokoliv. Proč mu tedy nedůvěřujeme? On dal svým dětem vzácná zaslíbení pod podmínkou věrné poslušnosti jeho přikázání. Není břemene, které by nemohl odstranit, není temnoty, kterou by nemohl rozptýlit, není slabosti, kterou by nemohl proměnit v sílu, není strachu, který by nemohl uklidnit, není žádoucího cíle, ke kterému by nemohl vést a ospravedlnit.

Nemáme se dívat na sebe. Čím více se zabýváme svými vlastními nedokonalostmi, tím méně síly máme k jejich překonání. (TMK 224)

**Otázky k rozhovoru**

`1. Vzpomeňte si na některé z vašich nejjasnějších příkladů vyslyšené modlitby. Jak vám pomohly zažít „pokoj Boží, převyšující každé pomyšlení“? A co ty modlitby, které nebyly vyslyšeny? Jak můžete i přesto zakusit zaslíbený pokoj?`

`2. Pokuste se v kontextu Fp 4,8 uvažovat nad tím, co naplňuje vaše myšlenky. Jak způsob vašeho uvažování posiluje vaši víru a vaši cestu s Bohem?`

`3. Diskutujte o posledním dnešním citátu (TMK 224). Jaké jsou důsledky výroku: „Čím více se zabýváme svými vlastními nedokonalostmi, tím méně síly máme k jejich překonání“? Co je tedy klíčem k překonání našich nedokonalostí?`