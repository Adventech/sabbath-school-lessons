---
title:  'Vzory'
date:  08/02/2026
---

> <p></p>
> 17Bratří, napodobujte mne. Hleďte na ty, kdo žijí podle našeho příkladu. 18Neboť mnozí, o nichž jsem vám často říkal a nyní to s pláčem opakuji, žijí jako nepřátelé Kristova kříže; 19jejich koncem je zahynutí, jejich bohem břicho a jejich chloubou to, zač by se měli stydět, neboť smýšlejí přízemně. (Fp 3,17–19)

**Osobní studium**

Každý z nás vnímá kolem sebe lidi, které obdivuje a chtěl by se jim alespoň v něčem podobat. Pro děti je mimořádně důležité, aby měly dobré vzory. V ideálním případě by to měli být jejich rodiče. Jak děti rostou a dospívají, nacházejí si další vzory. Některé souvisejí s kariérou, kterou si zvolily, nebo se třeba inspirovaly přečtenými životopisy. Mohou se také poučit z toho, jak se různé biblické postavy vyrovnávaly s výzvami, a porovnat je s vlastními životními zkušenostmi.

Žel dnešní sociální (i jiná) média jsou přeplněná špatnými vzory. Jsme pod neustálou palbou clickbaitů a o naši pozornost se ucházejí příběhy, které podrobně popisují skandály a chaotické životy celebrit. Také Pavlovi čtenáři ve Filipech, přestože samozřejmě neměli k dispozici internet, čelili podobným výzvám.

`Faktem je, že svět, ve kterém Pavel žil, byl zkorumpovaný, nemorální a zlý, stejně jako ten náš dnes. Vždy bylo – a dokud nepřijde konec, tak i bude – hodně zla. Otázka pro nás zní: Jak na to zareagujeme?`

`Jak Pavel v úvodním textu (Fp 3,17–19) popisuje dobré a špatné vzory? Jak je můžeme od sebe odlišit?`

Nesmíme přehlédnout Pavlovu lásku k těm, se kterými nesouhlasí – pláče nad nimi! Všimni si také, že je nenazývá svými nepřáteli, ale „nepřáteli Kristova kříže“ (Fp 3,18). Pavel si uvědomoval, že jde opravdu o hodně. Vždyť spor se vedl o to, jak kříž bourá bariéry a staví nás všechny na stejnou úroveň; všichni jsme hříšníci, kteří potřebují Spasitele (viz Ef 2,11–14).

Nezapomeňme ani na to, jak Pavel vybízí Filipské, aby se zaměřovali na dobré příklady, ne na špatné. Svou pozornost měli zaměřit na ty, kdo se nechali inspirovat právě životem Pavla a jeho spolupracovníků. Je zajímavé, že Pavel používá podobná slova i tehdy, když varuje Římany, aby „si dali pozor na ty, kdo působí roztržky a chtěli by vás svést od učení, které jste přijali. Vyhýbejte se jim! Takoví lidé totiž neslouží Kristu, našemu Pánu, nýbrž svému prospěchu a snaží se krásnými a pobožnými řečmi oklamat mysli bezelstných lidí“ (Ř 16,17.18).

**Aplikace**

`Samozřejmě, Ježíš je jediným dokonalým vzorem. V dějinách žilo (a také v současnosti žije) mnoho lidí, kteří – alespoň v určitých oblastech – mohou být následováníhodnými vzory. Kdo je tvým vzorem? Jakým vzorem jsi pro své okolí ty?`

---

#### Dodatečné otázky k diskuzi

`Pavel vybízí Filipské, aby ho „napodobovali. Není to troufalé? Proč?`

`Někteří věřící „žijí jako nepřátele Kristova kříže“. Jak to Pavel myslí?`

`Může být i naším bohem břicho? Jak se to projeví?`

`Máš lidské vzory? V čem je napodobuješ? Proč?`

`Jak a proč se během života mění naše vzory?`

`Proč nás někdy přitahují více „záporné vzory“?`

`Na co si máme dávat pozor, pokud máme děti nebo vnoučata?`