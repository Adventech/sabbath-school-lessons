---
title:  'Klíče ke spokojenosti'
date:  12/02/2026
---

> <p></p>
> 10Velmi jsem se v Pánu zaradoval, že již zase rozkvetla vaše péče o mne. Vím, vždycky jste na to mysleli, jen jste neměli příležitost. 11Ne že bych si naříkal na nedostatek; naučil jsem se být spokojen s tím, co mám. 12Dovedu trpět nouzi, dovedu mít hojnost. Ve všem a do všeho jsem zasvěcen: být syt i hladov, mít nadbytek i nedostatek. 13Všecko mohu v Kristu, který mi dává sílu. [...] 19Můj Bůh vám dá všechno, co potřebujete, podle svého bohatství v slávě v Kristu Ježíši. (Fp 4,10–13.19)

**Osobní studium**

`Co je podle Pavla klíčové pro prožívání spokojeného a šťastného života (Fp 4,10–13.19)?`

Když nastane extrémní situace (hlad, nemoc, zranění nebo ztráta), člověk začne přemýšlet o věcech, na kterých skutečně záleží, a zabývat se požehnáními, která se obvykle berou jako samozřejmost. Když „trpíme nouzi“ (Fp 4,12), tehdy se naplno projeví hodnota víry.

Naopak, když máme „hojnost“, měli bychom si vždy uvědomovat, že o ni můžeme velmi rychle přijít (viz Př 23,4.5). Jak nám připomínají Jób i Pavel, nic jsme si na svět nepřinesli, když jsme se narodili, a ani do hrobu si s sebou nic nevezmeme (Jb 1,21; 1Tm 6,7).

Všimněme si následujícího biblického zaslíbení:

„Hospodin je můj pastýř, nebudu mít nedostatek“ (Ž 23,1).

„Váš nebeský Otec přece ví, že to všechno potřebujete“ (Mt 6,32).

„Všechnu ‚svou starost vložte na něj‘, neboť mu na vás záleží“ (1Pt 5,7).

„Můj Bůh vám dá všechno, co potřebujete, podle svého bohatství v slávě v Kristu Ježíši“ (Fp 4,19).

A nejúžasnější ze všech: „Všecko mohu v Kristu, který mi dává sílu“ (Fp 4,13). Možná nikdo z nás nedokáže úplně pochopit, co znamená ono „všecko“. Určitě, jako při každé prosbě o Boží pomoc a sílu, musíme prosit podle jeho vůle. Mnohokrát však zapomínáme prosit o věci, o kterých víme, že jsou v souladu s jeho vůlí. Proto Jakub ve svém dopise připomíná: „... nic nemáte, protože neprosíte“ (Jk 4,2).

Zde je několik věcí, o které můžeme s důvěrou žádat, protože víme, že jsou v souladu s Boží vůlí:

- Spasení pro milovaného člověka nebo přítele (1Tm 2,3.4)
- Odvahu sdílet naši víru (Zj 22,17)
- Odpuštění, když vyznáme a opustíme hřích (1J 1,9)
- Sílu poslouchat Boží přikázání (Žd 13,20.21)
- Lásku k těm, kteří nás nenávidí a špatně s námi zacházejí (Mt 5,44)
- Moudrost pro náročné situace (Jk 1,5)
- Pochopení pravdy v Božím slově (J 8,32)

**Aplikace**

`Jak se vyrovnáváš s tím, že ačkoli ses za něco modlil, nestalo se to a možná se to nikdy nestane?`