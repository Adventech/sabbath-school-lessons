---
title:  '„Radujte se v Pánu vždycky“'
date:  10/02/2026
---

> <p></p>
> 4Radujte se v Pánu vždycky, znovu říkám, radujte se! 5Vaše mírnost ať je známa všem lidem. Pán je blízko. 6Netrapte se žádnou starostí, ale v každé modlitbě a prosbě děkujte a předkládejte své žádosti Bohu. 7A pokoj Boží, převyšující každé pomyšlení, bude střežit vaše srdce i mysl v Kristu Ježíši. (Fp 4,4–7)

**Osobní studium**

`Jak můžeme podle úvodního textu (Fp 4,4–7) prožívat „pokoj Boží“?`

Po opětovné zmínce o potřebě jednoty (Fp 4,1–3) Pavel přechází k dalšímu tématu: radost v Pánu (Fp 4,4–7).

Až příliš často se předem stresujeme něčím, co se nakonec vůbec nestane nebo přejde stejně rychle, jak se objevilo. Ježíš opakovaně zdůrazňoval, že si nemáme dělat „starost o zítřek“ (viz Mt 6,25–34; 10,19), a Petr nám připomíná, že všechny své starosti a úzkosti můžeme vložit na Pána, „neboť mu na nás záleží“ (1Pt 5,7). Neustále rostoucí problémy na celém světě by nás měly naplňovat nadějí, že Pánův příchod je opravdu blízko (srov. Mt 24,33; L 21,28; Jk 5,8).

Prostředkem proti každé úzkosti a každému trápení je modlitba víry (Fp 4,6.7). Písmo připomíná, že máme věřit a jednat tak, jako by naše modlitba byla vyslyšena ještě předtím, než uvidíme její naplnění. Máme totiž v modlitbě děkovat (Fp 4,6). Pavel do popisu modlitby přidává také slovo „prosba“ (řecky: deésis), které označuje časy krajní nouze a naléhavosti (viz například L 1,13; Fp 1,19; 1Tm 5,5; Jk 5,16). Přestože naše modlitby jsou stále jen „prosbami“, můžeme mít jistotu, že naše prosby Bůh slyší, pokud prosíme „ve shodě s jeho vůlí“ (1J 5,14). Potom můžeme spočinout a prožívat klid s jistotou, že všechny naše prosby jsou v Božích rukou.

Jak následující pasáže rozšiřují tvé pochopení podstaty Božího pokoje? Ž 29,11; Iz 9,6; L 2,14; J 14,27; 1K 14,33

Boží pokoj je něco, co nikdy nemůže dát svět, protože Boží pokoj pochází z jistoty, že máme dar věčného života skrze Ježíše, našeho Spasitele (Ř 5,1; 6,23). Tento pokoj ovlivňuje každý aspekt života a převyšuje „každé pomyšlení“ (Fp 4,7). Nelze tedy pochopit jen uvažováním, rozumem, jak na to poukazuje použité řecké slovo nús („mysl“, „rozum“).

**Aplikace**

`Jak bys někomu vysvětlil, co znamená prožívat „Boží pokoj“?`

---

#### Dodatečné otázky k diskuzi

`V jakém prostředí napsal apoštol Pavel List Filipským?`

`Měl i ve vězení důvod k radosti? Jaký?`

`Myslíš, že je možné se „vždycky“ radovat? Proč?¨`

`Pavel nás vybízí, abychom se radovali „v Pánu“. Jak tomu rozumíš?`

`Daří se ti „radovat v Pánu“? Jak často?`

`Proč se nemáme stresovat obavami z budoucnosti?`

`Co máme dělat, když nás opouští radost?`