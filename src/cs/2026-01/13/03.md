---
title:  'Propojení církve'
date:  23/03/2026
---

> <p></p>
> 10Pozdravuje vás můj spoluvězeň Aristarchos a Barnabášův bratranec Marek, o němž jste již dostali pokyny. Až k vám přijde, přijměte ho. 11Také vás zdraví Ježíš zvaný Justus. Jsou to jediní židé, kteří s námi pracují pro království Boží a jsou také mou útěchou. (Ko 4,10.11)

**Osobní studium**

Dnes jsme propojeni internetem, sociálními sítěmi a nesčetnými mobilními zařízeními. Jen těžko si umíme představit, jaké výzvě musel Pavel čelit, když chtěl sborům pomoci, aby se necítily osamocené, ale vnímaly, že jsou součástí něčeho většího.

`Dozvěděli jsme se již, že Pavel posílal zprávy prostřednictvím různých poslů (Ko 4,7–9). Jakými dalšími způsoby Pavel podporoval propojení sborů (Ko 4,10.11)? Pavel se v dopise věnuje i některým problémům a sborům adresuje i velmi konkrétní pozdravy. Jak by mohlo znít hlavní téma Pavlových poselství sborům?`

Těmito pozdravy Pavel vytváří a podporuje propojení mezi spoluvěřícími. Dozvídáme se, že Marek byl Barnabášovým bratrancem. Pavel tak připravuje cestu pro Markovu pravděpodobnou návštěvu Kolos. Aristarcha doslova popisuje jako „spoluvězně“, což znamená, že byl uvězněn s Pavlem. Oba vojáci v „Boží zbroji“ (Ef 6,10.11) bojovali za osvobození satanových zajatců pro službu v Božím království (viz 2Tm 2,1–4). Ježíš („zvaný Justus“; jde o židovskou a římskou formu téhož jména; obě znějí podobně, jako například Saul/Pavel) je jim také doporučován jako důvěryhodný spolupracovník.

Pavel zdůrazňuje, že Aristarchos, Marek a Justus jsou židovští věřící. Potom vzpomíná tři pohany: Epafrase, Lukáše a Démase (Ko 4,12–14). Je důležité, že navzdory určitému napětí v církvi mezi věřícími ze Židů a z pohanů jsou tito spolupracovníci schopni spolupracovat efektivně, jednotně a ve vzájemném souladu. Pavel říká, že oni jako „jediní židé“ (Ko 4,11) mu byli „útěchou“. Zřejmě naznačuje určité zklamání z toho, že při něm v jeho utrpení nestálo více křesťanů ze Židů. Přesto je důležité, že v této době se Jan Marek, který před několika lety opustil Pavla a Barnabáše během jejich první misijní cesty (Sk 13,13), prokázal nejen jako loajální, ale také jako „útěcha“ pro Pavla (Sk 15,36–40).

Ohrožení jednoty církve není ničím novým. Tím, jak se adventistická církev v uplynulých desetiletích rozrostla po celém světě, prošla hlubokými změnami a mnohé skutečnosti narušují její jednotu. Důraz na jednotu je proto možné cítit na všech úrovních církve.

**Aplikace**

`Které okolnosti způsobují napětí ve vašem sboru? Co můžeš udělat pro zmírnění toho, co ohrožuje jeho jednotu?`