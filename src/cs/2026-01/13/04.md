---
title:  'Věrně plňte Boží vůli'
date:  24/03/2026
---

> <p></p>
> 12Pozdravuje vás Epafras, váš krajan, služebník Krista Ježíše, který o vás stále zápasí modlitbami, abyste stáli pevně a věrně plnili Boží vůli. 13Mohu dosvědčit, že pro vás i pro Laodikejské a Hierapolské vynakládá mnoho námahy. (Ko 4,12.13)

**Osobní studium**

V posledních letech vzniklo poměrně mnoho knih o „životě zaměřeném na cíl“ a o „církvi zaměřené na cíl“. Přestože může být problematické nechat se vést určitým cílem, jasné „zaměření na cíl“ je nezbytné pro jakékoli smysluplné úsilí.

Pavlův život a služba, jakož i život a služba jeho spolupracovníků a ostatních apoštolů, jsou příkladem takového zaměře­ní (viz Fp 3,13.14). Výsledky hovoří samy za sebe – evangelium se rychle šířilo po celé Římské říši i za jejími hranicemi (Ko 1,23). Stejné zaměření je zapotřebí i dnes.

`O jakém cíli mluví Pavel v úvodním textu (Ko 4,12.13)? Jak lze tohoto cíle dosáhnout?`

Jak jsme zmínili v předchozí lekci, Epafras pravděpodobně sehrál klíčovou roli v šíření evangelia do Kolos a blízkých měst Laodikea a Hierapolis (viz také 1. lekci). Epafrasovy pozdravy a modlitby byly nepochybně pro věřící v těchto sborech velkým povzbuzením. Jeho modlitby měly jasné zaměření. Epafras „zápasil modlitbami“, aby Kolosané „stáli pevně a věrně plnili Boží vůlí“ (Ko 4,12). Podívejme se blíže na hluboké myšlenky obsažené v tomto vyjádření.

Stát pevně – toto slovo znamená stát pevně a nehnutě, což je možné jen tehdy, jestliže „pevně zakotveni“ setrváme ve víře a důvěřujeme pravdivosti evangelia (Ko 1,23). Totéž slovo Pavel několikrát zmiňuje i v souvislosti s bojem proti „ďáblovým svodům“ (Ef 6,11) a s odoláváním silám temnoty díky božské moci tím, že se oblékneme do „plné Boží zbroje“ (Ef 6,10–18; srov. 2Tm 2,19).

Věrně – toto slovo označuje dokonalost charakteru, která nachází svůj konečný projev v obětavé lásce (Mt 5,44.48) u těch, kteří nikdy nebudou tvrdit, že již cíle dosáhli. Pavel sám o sobě píše: „Nemyslím, že bych již byl u cíle anebo již dosáhl dokonalosti; běžím však, abych se jí zmocnil, protože mne se zmocnil Kristus Ježíš“ (Fp 3,12).

Plnit – toto slovo znamená úplnost a také uskutečnění něčeho v plné míře. Stejný koncept je použit v souvislosti s Abrahamem, který měl „pevnou jistotu“, že Bůh udělá to, co slíbil, ačkoli je to z lidského hlediska nemožné (Ř 4,20.21), a na označení Pavla, kterého Pán posílil, aby „mohl dovršit zvěstování evangelia“ (2Tm 4,17).

Boží vůle – sám Pavel se modlil, aby věřící v Kolosách jasně znali Boží vůli: „... abyste plně, se vší moudrostí a duchovním pochopením poznali jeho vůli. Tak budete svým životem dělat Pánu čest a stále se mu líbit, ve všem ponesete ovoce dobrých skutků, budete růst v poznání Boha, a z moci jeho božské slávy nabudete síly k trpělivosti a radostné vytrvalosti“ (Ko 1,9–11).

**Aplikace**

`Epafras se modlil, aby věřící „stáli pevně a věrně plnili Boží vůli“. Ve které konkrétní oblasti tvého života tě Bůh zve stát pevněji nebo se úplně poddat jeho vůli?`