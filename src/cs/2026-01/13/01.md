---
title:  'Věrně plňte Boží vůli (Ko 4,7–18)'
date:  21/03/2026
---

### Texty na tento týden
Ko 4,7–18; Ef 6,21; Sk 15,36–40; 2Tm 4,10.11; 2Pt 3,10–14; Iz 60,1–3

> <p>Úvodní text</p>
> „Za všech okolností děkujte, neboť to je vůle Boží v Kristu Ježíši pro vás.“ (1Te 5,18)

V závěrečné části Listu Koloským se dozvídáme o širší síti Pavlových spolupracovníků. Skutky apoštolů ukazují, jak se nejprve spojil s Barnabášem, potom se Silasem a nakonec přinášejí přehled jeho tří misionářských cest.

Tento týden se podíváme na Pavlovu misijní strategii. Ta zahrnovala nejen velmi efektivní využití času a zdrojů k dosažení hlavních center Římské říše, ale také školení budoucích laických pracovníků, aby se dostali do měst a městeček, které Pavel nenavštívil, jako například Kolosy, Laodikea a Hierapolis.

Pavel se neustále snažil spojovat lidi a sbory. Dělal to prostřednictvím osobních návštěv během svých cest a také jako vězeň prostřednictvím svých dopisů. Uvědomoval si, že úspěch evangelizační mise závisí na spolupráci všech – křesťanů ze Židů i z pohanů, mužů i žen a lidí jako Tychikus, Aristarchos, Justus, Epafras, Lukáš nebo Nymfa. Je zajímavé, že se dozvídáme i o dopise, který napsal do Laodikeje, který se nám nedochoval. Pavel do těchto závěrečných veršů vtěsnává mnoho informací, včetně osobní výzvy muži jménem ­Archippos. Udělal vše, co bylo v jeho silách, aby posílil církve, dokud ještě mohl.

**Osnova lekce**

V závěrečné lekci našeho studia se podíváme na Pavlovu síť spolupracovníků a jeho misijní strategii. Prozkoumáme, jak prostřednictvím osobních pozdravů a výzev posiloval jednotu mezi sbory a povzbuzoval věřící, aby byli plně oddáni Boží vůli.

- Ko 4,7–9: Tychikus a Onezim jako Pavlovi spolupracovníci (neděle)
- Ko 4,10.11: Aristarchos, Marek a Justus – misijní práce jako „týmový úkol“ (pondělí)
- Ko 4,12.13: Epafras a jeho modlitby za církev (úterý)
- Ko 4,14.15; 2Tm 4,10.11: Démas – smutný příklad špatných priorit (středa)
- Ko 4,16–18: Archippos a Laodikejští – povzbuzení k věrné službě (čtvrtek)