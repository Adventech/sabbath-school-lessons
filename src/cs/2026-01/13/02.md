---
title:  'Šíření evangelia'
date:  22/03/2026
---

> <p></p>
> 7O tom, co je se mnou, vám všechno poví Tychikus, můj milovaný bratr a věrný pomocník, který se mnou slouží Pánu. 8Posílám ho k vám právě proto, abyste se dověděli, jak se nám vede, a aby povzbudil vaše srdce. 9Posílám s ním i Onezima, věrného a milovaného bratra, vašeho krajana. Oni vám povědí všechno, co se tu děje. (Ko 4,7–9)

> <p></p>
> 21Chci, abyste i vy věděli, co je se mnou a co dělám. Všechno vám to vypoví Tychikus, milovaný bratr a věrný pomocník v díle našeho Pána. 22Poslal jsem ho k vám, abyste se dověděli, co je s námi, a aby povzbudil vaše srdce. (Ef 6,21.22)

**Osobní studium**

Od Pavla se můžeme hodně naučit o šíření evangelia. Během svých cest procestoval více než dvacet tisíc kilometrů. Je to ohromující, protože většinu cesty prošel pěšky a část doby byl také ve vězení.

Pavel strávil velkou část své služby ve velkých přístavních městech, jako jsou Korint a Efez. Z těchto center obchodu se pak poselství šířilo do vnitrozemí. Pavel se vracel i do sborů, které založil, aby posílil a povzbudil nové věřící. Když nemohl sbory navštívit osobně, posílal věřícím dopisy. Takto věřící věděli, že na ně myslí a záleží mu na nich.

`Porovnej texty (Ko 4,7–9 a Ef 6,21.22). Jak Pavel popisuje Tychika? Proč ho spolu s Onezimem poslal do Kolos?`

Některé skutečnosti se lépe sdělují ústně než písemně. Bylo by zajímavé vědět, jaká poselství tito dva muži předali Koloským. Pavel věřil, že slova, která jim řekne Tychikus, povzbudí srdce adresátů (Ko 4,8; Ef 6,22). Tyto zprávy pravděpodobně obsahovaly také podrobnosti o Pavlově situaci ve vězení. V každém případě byla taková komunikace důležitá i jako prostředek k udržování osobních vazeb, které spojují věřící.

Tychikus, jehož jméno znamená „šťastný“, byl jistě velmi důvěryhodným vyslancem. Pavel ho popisuje jako „milovaného bratra“ a „věrného pomocníka“. Šlo o jednoho ze dvou mužů z Malé Asie, které si Pavel vybral (Sk 20,4), aby ho doprovázeli na jeho cestě při sbírce pro chudé věřící v Jeruzalémě. Byl s Pavlem i během jeho druhého věznění v Římě, odkud ho apoštol poslal do Efezu, aby posílil tamní dílo (2Tm 4,12). Pavel uvažoval i o tom, že ho pošle k Titovi na Krétu (Tt 3,12). Doprovázel ho Onezim, který se obrátil během Pavlova pobytu v Římě (viz 1. lekci), a Pavel ho popisuje jako „věrného a milovaného bratra“.

Zdá se, že Pavel chtěl vědět i o situaci věřících v Kolosách. Tyto informace mohl získat prostřednictvím někoho, kdo se za ním z Kolos vypravil – a mohl to být i samotný Tychikus. Pavel svým zájmem vyjadřoval lásku a starost o tamní věřící. Přestože sbor osobně nenavštívil, posiloval je ve víře, aby mohli oslovovat další.

**Aplikace**

`Jakým způsobem osobní Pavlova vyjádření ukazují jeho lidskost? V čem jeho postoje potvrzují platnost jeho služby?`