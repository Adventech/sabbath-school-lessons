---
title:  'Smířeni s Bohem'
date:  22/02/2026
---

> <p></p>
> 21I vás, kteří jste dříve byli odcizeni a nepřátelští Bohu svým smýšlením i zlými skutky, 22nyní s ním smířil, když ve svém pozemském těle podstoupil smrt, aby vás před Boží tvář přivedl svaté, neposkvrněné a bez úhony. (Ko 1,21.22)

**Osobní studium**

`Co má Pavel na mysli, když v úvodním textu (Ko 1,21.22) mluví o „odcizení“ a „nepřátelství“? Jaký je podle něj očekávaný konečný výsledek Kristovy smrti (viz také Ef 5,27)?`

Pavel velmi často popisuje temný obraz lidstva, které je odděleno od Kristovy spravedlnosti. A ani dnes, po téměř dvou tisících letech, by nebylo moudré tomuto popisu protiřečit. Někdo jednou řekl, že jedinou křesťanskou naukou, kterou není třeba brát vírou, je zkaženost lidstva.

Od doby, kdy se zjevil hřích, se Bůh ujal iniciativy, aby nás, bez ohledu na naši zkaženost, smířil se sebou. Bůh tedy již od začátku pracoval na řešení problému hříchu. A to, i když jediným řešením byla jeho vlastní smrt na kříži.

V Edenu zavolal na Adama, své mistrovské dílo stvoření: „Kde jsi?“ (Gn 3,9). A i dnes pokračuje v hledání své jediné ztracené ovečky – nás. Hledá každého z nás individuálně. Má dokonalý plán, jak nás oslovit, přičemž uplatňuje prvotní evangelijní zaslíbení z Ex 3,15 tím, že mezi nás a satana vkládá nepřátelství.

O evangeliu se často tak velmi diskutuje a teoretizuje, až se může zdát, že nemá pro život ve dvacátém prvním století téměř žádný smysl. Ve skutečnosti je však evangelium jednoduché, jasné a pochopitelné.

**Evangelium má tři součásti**:

1.	Protože nemůžeme udělat nic pro svou záchranu, Ježíš přišel a zemřel za naše hříchy (viz Ř 5,6–8).
2.	Když skrze víru, pokání a křest přijímáme jeho smrt jako naši vlastní, jsme ospravedlněni a osvobozeni od odsouzení za hřích (viz Ř 5,9–11; Ř 6,6.7).
3.	Život, který nyní žijeme, je výsledkem toho, že jsme spojeni s Kristem, prožíváme jeho přetvářející moc a jeho život v nás (2K 5,17–21; Ga 2,20).

Nemusí jít nutně o tři samostatné kroky nebo události. Mohou se odehrát najednou, jakmile jsme připraveni přijmout Ježíše do svého života. A mohou se obnovovat dennodenně, když se mu každé ráno odevzdáváme. Bez ohledu na to, jak každý z nás zažil Kristovo spasitelné dílo ve svém životě, základ vždy spočívá na Ježíšově smrti. K ní se musíme vždy znovu vracet.

**Aplikace**

`Když se podíváš na sebe, na svou povahu a na své nejvnitřnější bytí, co ti tento pohled říká o tom, jak moc potřebuješ Kristovu oběť?`

---

#### Dodatečné otázky k diskuzi

`Proč máme na prvním místě hledat smíření s Bohem?`

`Jaké kroky musíme učinit, aby ke smíření s Bohem mohlo dojít?`

`Bůh se snaží mezi nás a satana „vložit nepřátelství“. Proč to dělá?`

`Jak se projeví stav, kdy začneme brát satana jako svého nepřítele?`

`Proč za nás musel zemřít zrovna Ježíš?`

`Věříš, že když zemřel Ježíš, už nemusíš zemřít ty? Na čem stavíš tuto víru?`

`Z čeho vyplývá tvoje jistota, že už jsi smířen s Bohem?`