---
title:  'Odhalení Božího tajemství'
date:  25/02/2026
---

> <p></p>
> 25Stal jsem se jejím služebníkem, jak mi to uložil Bůh podle svého záměru, aby se na vás naplnilo Boží slovo, 26tajemství, které po věky a po celá pokolení bylo skryto, ale nyní je zjeveno jeho svatému lidu. 27Bůh jim chtěl dát poznat, jak bohatá je sláva jeho tajemství mezi pohany: Je to Kristus mezi vámi, v něm máte naději na Boží slávu. (Ko 1,25–27)

**Osobní studium**

`Pavel v úvodním textu (Ko 1,25–27) dvakrát hovoří o „tajemství“. O jaké tajemství se jedná?`

Na jiném místě Pavel zmiňuje „moudrost“ skrytou v Božím tajemství, „kterou Bůh od věčnosti určil pro naše oslavení“ (1K 2,7) a zjevil prostřednictvím plánu spasení. Petr mluví o této pravdě jako o něčem, co hledali a zkoumali proroci, co „i andělé touží spatřit“ (1Pt 1,10–12). Vše bylo stanoveno „před stvořením světa“ (1Pt 1,20) a „od věčných časů nebylo vysloveno“ (Ř 16,25). Avšak prostřednictvím života, smrti a zmrtvýchvstání Krista bylo toto tajemství odhaleno (2K 3,14).

**Jak následující odkazy na Boží tajemství vysvětlují různé aspekty plánu spásy?**

`Ef 1,7–10`

`Ef 3,3–6`

Nakonec se „vše“ v nebi a na zemi spojí do úplné jednoty v Kristu. Právě na to se zaměřovala i Kristova modlitba v J 17. Jak se to přesně stane, bylo tajemstvím, které se nyní zjevilo prostřednictvím evangelia.

Po celou věčnost budeme zkoumat, proč nás Bůh tak miluje, že dal Ježíše, neocenitelný poklad nebes, za naši spásu. Dnes však již víme, že Kristus „za všechny zemřel proto, aby ti, kteří jsou naživu, nežili už sami sobě, nýbrž tomu, kdo za ně zemřel i vstal“ (2K 5,15). A tak všichni, kdo věří v Krista, Židé i pohané, mají prostřednictvím evangelia stejný podíl na Božích zaslíbeních a byli spojeni do jednoho těla, církve.

Výrok „Kristus mezi vámi“ (Ko 1,27; nebo „Kristus ve vás“; ČSP) se vztahuje na Kristovo přebývání v srdci člověka skrze víru (Ef 3,17; srov. Ga 2,20). Toto duchovní spojení s Kristem způsobuje, že nás Bůh již nyní „uvedl na nebeský trůn v Kristu Ježíši“ (Ef 2,6), a můžeme tak již nyní okoušet „moc budoucího věku“ (Žd 6,5). Prostřednictvím přítomnosti v našich životech nás Kristus již začíná spojovat s nebem. Je to evangelium působící v srdcích věřících, které nás připravilo „k účasti na dědictví svatých ve světle“ (Ko 1,12).

**Aplikace**

`Tajemství, které bylo kdysi skryto, je dnes zjeveno: „Je to Kristus mezi vámi, v něm máte naději na Boží slávu.“ Jak Kristova přítomnost ve tvém srdci ovlivňuje tvůj způsob života, lásku k druhým a tvé vztahy – zejména k těm, kteří jsou odlišní?`