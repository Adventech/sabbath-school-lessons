---
title:  'Věčný Boží plán'
date:  24/02/2026
---

> <p></p>
> 24Proto se raduji, že nyní trpím za vás a to, co zbývá do míry utrpení Kristových, doplňuji svým utrpením za jeho tělo, to jest církev. 25Stal jsem se jejím služebníkem, jak mi to uložil Bůh podle svého záměru, aby se na vás naplnilo Boží slovo, 26tajemství, které po věky a po celá pokolení bylo skryto, ale nyní je zjeveno jeho svatému lidu. (Ko 1,24–26)

**Osobní studium**

`Co říká Pavel v úvodním textu (Ko 1,24–26) o svém utrpení pro Krista?`

Přestože Pavel psal Koloským během domácího vězení v Římě, jeho největší utrpení pramenilo pravděpodobně z toho, že nemohl­ intenzivně pokračovat ve svém misijním díle. Nemohl cestovat z místa na místo a nemohl kázat v domech, jak to dělal předtím (Sk 20,20). Tato „utrpení“ („soužení“), před kterými Kristus předem varoval (Mt 24,9; J 16,33), „se nedají srovnat s budoucí slávou, která má být na nás zjevena“ (Ř 8,18). Pavel tedy nevnímá své „utrpení“ jen osobně, ale v širším kontextu. Tak jako když psal křesťanům ve Filipech, tak se i nyní, když píše Koloským, raduje ze svého utrpení, které je pro jejich dobro (Ko 1,24).

Přestože je Pavel ve vězení, „Boží slovo není spoutáno“ (2Tm 2,9). Během tohoto vězení vznikly dopisy Filipským, Efezským a Filemonovi. Po propuštění ho Bůh inspiroval k napsání důležitých rad, které se nacházejí v 1. listu Timoteovi a Titovi. Potom, během svého posledního uvěznění v římském vězení, napsal 2. list Timoteovi. Stručně řečeno, tyto poslední roky poskytly Pavlovi příležitost napsat významnou část Nového zákona (s velkou pravděpodobností sem můžeme zahrnout i List Židům).

Věčný Boží plán toto všechno – a ještě mnohem více – předvídal. Pavel používá v Ko 1,25 řecké slovo oikonomia, které se překládá jako „správa“ (ČSP; „záměr“ ČEP) a odkazuje (např. v 1Tm 1,4) na „Boží záměr“ (JOHNSON L. T., The First and Second Let­ters­ to Timothy. New York: Doubleday, 2001, s. 164). To se týká i Pavlova apoštolství. V širším smyslu však zahrnuje všechna opatření, která Bůh učinil v plánu spasení. Služba Pavla, ostatních apoštolů, a dokonce i proroků Starého zákona (Ef 2,20; 3,5), včetně Mojžíše, měla za cíl naplnit Boží slovo (Ko 1,25). To vše v souvislosti s Božím plánem.

Na toto téma se blíže podíváme v zítřejší části. Na tomto místě je však užitečné poznamenat, že Pavel vnímal svou službu jen jako malou součást mnohem většího, dlouhodobého Božího plánu, který se začal uskutečňovat „od založení světa“ (Mt 13,35; Ef 1,4).

**Aplikace**

`Zamysli se nad svým vlastním životem. Jak mohou tvá rozhodnutí (velká i malá) zapadat do velkého Božího plánu? Můžeme dopředu vědět, zda je naše konkrétní rozhodnutí opravdu „malé“? Jak se může později ukázat, že šlo o důležité rozhodnutí, které mělo vážné následky?`