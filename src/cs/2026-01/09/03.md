---
title:  'Vytrvejte ve víře'
date:  23/02/2026
---

> <p></p>
> 21I vás, kteří jste dříve byli odcizeni a nepřátelští Bohu svým smýšlením i zlými skutky, 22nyní s ním smířil, když ve svém pozemském těle podstoupil smrt, aby vás před Boží tvář přivedl svaté, neposkvrněné a bez úhony – 23pokud ovšem pevně zakotveni setrváte ve víře a nedáte se odtrhnout od naděje evangelia, jež jste slyšeli, jež bylo kázáno všemu stvoření pod nebem a jehož jsem se já, Pavel, stal služebníkem. (Ko 1,21–23)

**Osobní studium**

Co má podle tebe Pavel v úvodním textu (Ko 1,23) na mysli, když říká, abychom „pevně zakotveni“ setrvali ve víře? (Viz také Ko 2,5 a Ef 3,17.)

V řečtině existují čtyři různé způsoby vyjádření podmínky „pokud“, přičemž kaž­dý má určité odstíny. Ten, kterým začíná Ko 1,23, předpokládá, že podmínka je splněna. Pavel tedy povzbuzuje Koloské myšlenkou, že ve víře skutečně vytrvají. V následujících verších Pavel vyjadřuje, že už viděl důkazy o pevnosti jejich víry (Ko 2,5). Přesto je jejich naděje stále podmíněna tím, že vytrvají na cestě víry, na kterou se vydali.

Myšlenka vytrvalosti vychází z řeckého slova (epimenó; „zůstávat“, „nepřestávat“, „pokračovat“) přeloženého jako „setrváte“ (Ko 1,23). Stejné slovo se vyskytuje i při popisu jednání zákoníků a farizeů, kteří „nepřestávali“ požadovat od Ježíše odpověď, co mají udělat se ženou přichycenou při cizoložství (J 8,7). A také v situaci, kdy Petr „nepřestával“ klepat na dveře poté, co služka Rodé poznala jeho hlas, ale nechala dveře zamčené a vběhla dovnitř, aby to oznámila ostatním (Sk 12,16). Po­užívá ho také Pavel, který povzbuzuje Timotea, aby „byl vytrvalý“ v dodržování pokynů týkajících se učení i praktického života (1Tm 4,16). Význam tohoto slova v Ko 1,23 je podobný, až na to, že se vztahuje na věřící obecně.

Jak uvidíme příští týden, Pavel se obává, že by věřící v Kolosách mohli začít usilovat o lidské cesty spasení místo toho, aby se pevně drželi naděje, kterou nabízí evangelium (viz například Ko 2,8.20–22). Slovo „zakotvení“ (řecky doslova „neochvějní“; „založení“) označuje položení pevného základu víry a lásky, které stojí na Božím slově (viz Mt 7,25; Ef 2,20 a 3,17).

S touto myšlenkou souvisí i řecké slovo přeložené jako „pevní“, které odkazuje na pevnou stavbu a v širším smyslu na křesťany, kteří se nedají „odtrhnout od naděje evangelia“ (Ko 1,23). Totéž slovo je použito v 1K 15,58: „... buďte pevní, nedejte se zviklat, buďte stále horlivější v díle Páně; vždyť víte, že vaše práce není v Pánu marná.“

Na rozdíl od populárního názoru „jednou spasen, navždy spasen“ Pavel říká něco úplně jiného.

**Aplikace**

`Jakou máš zkušenost s každodenním setrváváním ve víře a tím, jak se to projevuje ve tvém životě? Proč se musíme vždy znovu vědomě rozhodnout jednat na základě víry? Co se stane, když to neuděláme?`