---
title:  Misijní příběh
date:   27/02/2026
---

#### Přesun dvoudenního víkendu

Poté, co přišel Rene, adventista sedmého dne z Filipín, o dvě zaměstnání kvůli své víře, se znovu modlil k Bohu. „Pane,“ řekl, „zdá se, že být adventistou je jen pro bohaté. Nemohu najít práci, která by nevyžadovala, abych pracoval v sobotu. Jak můžeme přežít?“ 

I když měl vysokoškolské vzdělání, Rene přijímal příležitostné práce na stavbách. Plat však nestačil na uživení jeho rostoucí rodiny. Nyní byl otcem dvou malých dětí. Znovu se modlil: „Bože, můžeš mi pomoci najít práci, která uživí mou rodinu?“

Pak uviděl inzerát na místo účetního na Středním východě. Musel by opustit svou rodinu na Filipínách. Přihlásil se na tuto pozici a po pohovoru byl přijat. Bylo to náročné období.

Když Rene přijel, zjistil, že státní víkend je ve čtvrtek a v pátek. To znamenalo, že lidé museli pracovat v sobotu a v neděli.

Rene sice musel v sobotu chodit do kanceláře, ale ve skutečnosti nemusel pracovat. Četl Bibli a spisy Ellen Whiteové. Jeho šéf chodil do práce pouze v sobotu večer, takže Rene přes den nepracoval. Přesto se cítil špatně - byl v práci v sobotní den. Měl pocit, že slevuje ze své víry, a toužil chodit v sobotu do sboru. „Bože,“ modlil se, „pokud mi dáš šanci chodit v sobotu do sboru, budu dodržovat sobotu, dokud nezemřu.“

Dva roky se modlil tuto modlitbu. Pak promluvil se svým šéfem.

„Prosím, dejte mi sobotu jako den odpočinku,“ řekl.

„Ne, to ti nemohu dovolit,“ odpověděl jeho šéf. Ale udělal výjimku a řekl: „Pokud můj král prohlásí pátek a sobotu za víkend, pak budeš mít volno na odpočinek.“

Rene se modlil: „Slyšel jsi, co řekl můj šéf. Můžeš mi prosím pomoci?“

O tři měsíce později byl Reneův šéf v Evropě, když král podepsal dekret, že víkend v zemi se přesouvá na pátek a sobotu. Rene, který se celou dobu modlil, tuto zprávu neslyšel a v sobotu ráno v devět hodin šel jako obvykle do kanceláře. Poté, co se posadil, zkontroloval e-maily, zda mu nepřišly nějaké důležité zprávy. Tehdy uviděl zprávu od svého šéfa. Přečetl si: „Rene, slyšel jsem zprávy od svého krále. Pamatuji si svůj slib, že můžeš mít volno na odpočinek, pokud můj král prohlásí pátek a sobotu za víkend.“ Rene zavřel kancelář a šel do sboru. Byl tak šťastný, že se rozplakal.

_Rene Tucaldo je finančním ředitelem hnutí 1000 Missionary Movement, jehož sídlo v Silangu na Filipínách bylo postaveno s pomocí sbírky třinácté soboty z roku 1996._

_Více se dočtete příští týden._