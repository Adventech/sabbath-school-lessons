---
title:  'Moc evangelia'
date:  26/02/2026
---

> <p></p>
> 28Jeho my zvěstujeme napomínajíce každého člověka a vyučujíce každého člověka ve vší moudrosti, abychom každého postavili dokonalého v Kristu. 29Proto také usilovně pracuji a zápasím v souladu s jeho působením, které je ve mně mocné. (Ko 1,28.29; ČSP)

**Osobní studium**

`Na co se Pavel zaměřuje v úvodním textu (Ko 1,28.29; ČSP)? Jaký význam má trojnásobné opakování spojení „každý člověk“?`

Pavlovo kázání se zaměřovalo na Krista a na jeho ukřižování (1K 1,23). Podle Ef 5,27 je smyslem Kristovy oběti, aby „si on sám připravil církev slavnou, bez poskvrny, vrásky a čehokoli podobného, aby byla svatá a bezúhonná“. Cílem Pavlova kázání evangelia je, „abychom každého postavili dokonalého v Kristu“ (Ko 1,28; ČSP). Pavel učí a varuje. Učí různé body křesťanské nauky a praxe (2Te 2,15; 1Tm 4,11; 1Tm 5,7; Tt 1,9) a varuje před následky odmítnutí evangelia a před nebezpečím falešných učitelů (Sk 20,29–31; Ř 16,17).

Tak rosteme a stáváme se zralými křesťany: přijímáme učení a dbáme na varování Písma. Zralost je důležitý pojem. Rodiče novorozence slaví každý milník – první slovo, první krok nebo první kresbu. Který rodič by nebyl znepokojen, kdyby jeho dítě v několika letech stále neumělo chodit nebo mluvit? Růst a vývoj jsou normální a očekávané. Totéž platí i pro křesťanský život.

Řecké slovo přeložené jako „dokonalý“ (teleios) znamená zralý, vyspělý, dokonalý nebo bezvadný. Prostřednictvím procesu křesťanského růstu si uvědomujeme hloubku Božího zákona a to, že jeho požadavky mají „nekonečný prostor“ (Ž 119,96). Chápeme, že se vztahuje i na „touhy i myšlenky srdce“ (Žd 4,12).

Musíme však být opatrní, a proto Pavel používá sloveso „napomínáme“ (Ko 1,28). „Někdy se člověku zdá cesta přímá, ale nakonec přivede k smrti“ (Př 14,12). Duchovní rozlišování pochází z Duchem vedeného poznání Božího slova. Falešná učení obvykle obsahují určitou část pravdy, ale buď přidávají, nebo ubírají něco z toho, co říká Bible (viz Iz 8,20). Tato falešná učení často uspějí, pokud lidé přímo pochybují o Božím slově nebo alespoň zpochybňují jeho relevanci či použitelnost v dnešní době. Musíme být moudří jako hadi, ale bezelstní jako holubice (Mt 10,16), chceme-li odlišit skutečnou pravdu v Bibli od bludů.

**Aplikace**

`Co znamená být „dokonalý v Kristu“ (Ko 1,28)? Jak nám pochopení toho, co Ježíš pro nás vykonal na kříži, pomáhá porozumět, co znamená být „dokonalý v Kristu“?`