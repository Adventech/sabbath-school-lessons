---
title:  'Smíření a naděje (Ko 1,20–29)'
date:  21/02/2026
---

### Texty na tento týden
Ko 1,20–29; Ef 5,27; Ef 3,17; Ř 8,18; Ef 1,7–10; Ef 3,3–6; Př 14,12

> <p>Úvodní text</p>
> „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti.“ (2K 5,21)

Pavel pokračuje v tématu usmíření, které tak jasně zdůraznil v Ko 1,20 (viz 8. lekce, čtvrtek). Zatímco tam popsal kosmický rozsah usmíření, nyní se soustředí na osobní rozměr tohoto Božího činu. Svou smrtí na kříži Ježíš dosáhl smíření pro všechny a všechno, zejména pro lidské bytosti, které byly hříchem odcizeny od Boha, nyní však mohou být s ním smířeny skrze víru.

Tento týden se budeme věnovat procesu individuálního usmíření. Stejně jako v kosmickém rozsahu, i na osobní rovině se usmíření uskutečňuje prostřednictvím Kristovy smrti. Na individuální úrovni rozhodně není kříž nějakým pasivním symbolem. Naopak, stává se aktivní realitou, přičemž Boží láska proměňuje lidi, když slyší evangelium a přijímají Krista, a tak mají „naději na Boží slávu“ (Ko 1,27).

Pavel také říká, že Boží slovo odkrývá „tajemství, které po věky a po celá pokolení bylo skryto, ale nyní je zjeveno jeho svatému lidu“ (Ko 1,26). Co je toto tajemství a co všechno představuje – pro jednotlivce a pro vesmír? Jak toto „tajemství“ souvisí s evangeliem, které Pavel tak nadšeně hlásal?

**Osnova lekce**

I tentokrát ještě zůstaneme v 1. kapitole Listu Koloským. Tato lekce se bude věnovat osobnímu rozměru smíření, které Kristus uskutečnil svou smrtí na kříži. Budeme se zabývat tím, jak se z lidí odcizených Bohu stávají skrze víru svatí a bezúhonní, a prozkoumáme tajemství „Krista ve vás“ jako naší naděje slávy.

- Ko 1,21.22: Smíření s Bohem skrze Kristovu smrt (neděle)
- Ko 1,21–23: Důležitost vytrvalosti a pevného zakotvení ve víře (pondělí)
- Ko 1,24–26: Pavlova služba a Boží věčný plán (úterý)
- Ko 1,25–27: Boží „tajemství“ – Kristus ve vás, naděje slávy (středa)
- Ko 1,28.29: Cíl Pavlovy služby – přivést každého k dokonalosti v Kristu (čtvrtek)

---

#### Dodatečné otázky k diskuzi

`Co je to smíření? V čem se liší od odpuštění?`

`Jaké nástroje používá Bůh k tomu, abychom s ním mohli být smíření?`

`Jakou roli hraje smíření v našem životě?`

`Proč máme i v mezilidských vztazích toužit po smíření?`

`Co můžeme udělat pro to, abychom mohli prožít smíření s Bohem?`

`Jak smíření s Bohem ovlivňuje naše vztahy s lidmi?`