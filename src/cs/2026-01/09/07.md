---
title:  'Podněty k zamyšlení'
date:  27/02/2026
---

„V nás samotných není tolik dobra a spravedlnosti, abychom byli schopni plnit to, co Boží zákon požaduje. Ježíš Kristus nám však nabízí řešení. [...] Můžeme mu svěřit svůj život a přijmout ho jako svého Zachránce. Potom, bez ohledu na to, jak hříšný náš život byl, jsme díky němu považováni před Bohem za spravedlivé. Místo naší povahy se bude počítat Kristův charakter. Bůh s námi bude jednat, jako kdybychom nikdy neudělali nic špatného.

Změna bude ještě dalekosáhlejší, Kristus bude postupně měnit naše srdce. Vírou mu musíme umožnit, aby mohl žít v našem srdci, a musíme mu dovolit, aby ovlivňoval naše rozhodnutí. [...] Nemáme tedy být na co pyšní a nemáme se čím chlubit. Jedinou nadějí je pro nás spravedlnost Ježíše Krista, kterou nám Bůh přičte. Díky této spravedlnosti Boží Duch působí v nás a naším prostřednictvím.“ (SC 62.63; CVP 63.64)

„Bylo mi s velkou naléhavostí dáno světlo, že mnozí od nás odejdou a budou věnovat pozornost svůdnému ďáblovu učení. Pán touží, aby každý člověk, který tvrdí, že věří pravdě, znal pravdu skutečně důkladně.“ (Ev 363; Ev 202)

**Otázky k rozhovoru**

`1. Přečtěte si znovu úvodní text: „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti“ (2K 5,21). Co to znamená? Co znamená, že Krista „kvůli nám ztotožnil s hříchem“? Jak nám to může pomoci pochopit zástupnou povahu kříže? Jak v Kristu můžeme dosáhnout „Boží spravedlnosti“?`

`2. Zamyslete se nad konceptem „jednou spasen, navždy spasen“ (jde o přesvědčení, že člověk, který upřímně přijal Krista a byl spasen, už nikdy nemůže ztratit své spasení bez ohledu na to, co udělá poté), kterému věří mnoho křesťanů. Proč jsme přesvědčeni, že se jedná o falešnou nauku? Jaká zjevná nebezpečí představuje pro někoho, kdo jí věří? Jak můžeme mít jistotu spasení, i když zmíněný koncept odmítáme?`

`3. Jste ve své víře „pevně zakotveni“ (Ko 1,23)? Jak dobře znáte to, čemu věříte, a proč tomu věříte? Co můžete udělat, abyste to poznali ještě lépe? Proč je důležité, abychom byli „pevně zakotveni“ ve víře?`