---
title:  'Pracovní vztahy'
date:  17/03/2026
---

> <p></p>
> 22Otroci, poslouchejte ve všem své pozemské pány, nejen naoko, abyste se jim po lidsku zalíbili, nýbrž ze srdce, v bázni Páně. 23Cokoli děláte, dělejte upřímně, jako by to nebylo lidem, ale Pánu, 24s vědomím, že jako odměnu dostanete podíl na jeho království. Váš Pán je Kristus, jemu sloužíte. 25Kdo se dopouští křivdy, dostane za to odplatu. Náš Pán nikomu nestraní. 1A vy, páni, dávejte otrokům, co jim spravedlivě patří. Pamatujte, že i vy máte Pána v nebi. (Ko 3,22–4,1)

**Osobní studium**

`Jaké pokyny dává Pavel podle úvodních veršů otrokům a jaké pánům (Ko 3,22–4,1)?`

Lidé dnes připomínají problematiku otroctví v souvislosti s některými biblickými radami spíše jen proto, aby tak znevážili Písmo. Takové snahy však působí směšně, protože vůbec neberou v úvahu historický kontext ve starozákonním Izraeli a novozákonní církvi. Lidské bytosti jsou stvořeny k Božímu obrazu a stejně jako všechny Boží inteligentní bytosti jsou stvořeny pro svobodu. Mojžíšovy zákony zakazovaly, aby se jakýkoli Izraelec dostal do trvalého otroctví (Dt 15,12). Zákon stanovoval jako maximální dobu služby na splacení finančního dluhu šest let (Ex 21,2–6; Lv 25,39–43). My dnes vnímáme otroctví jako odsouzeníhodné. Otroctví, o kterém mluví Písmo, se vůbec nepodobalo ohavným praktikám, kterých se dopouštěli západní otrokáři na původním obyvatelstvu a které byly nejen pohromou, ale i hrozným zločinem proti lidskosti.

V novozákonních časech musela církev fungovat v rámci římského práva, které umožňovalo vlastnit otroky. „Na rozdíl od moderních forem otroctví však římské právo poskytovalo otrokům značná práva a příležitosti a pokus o zvrácení této praxe by mohl ohrozit pokrok evangelia.“ (WAHLEN Clinton, „Culture, Hermeneutics, and Scripture: Discerning What Is Universal,“ in Frank M. Hasel, ed., Biblical Hermeneutics: An Adventist Approach. Silver Spring, MD: Biblical Research Institute/Review and Herald Academic, 2020, s. 166)

Na rozdíl od všeobecné situace v Římské říši měl v církvi otrok prvořadou odpovědnost vůči Bohu. Ti věřící, kteří vlastnili otroky, dostali jasné poučení, aby s nimi zacházeli spravedlivě: „pamatujte, že i vy máte Pána v nebi“ (Ko 4,1). Navíc Pavel přikázal Filemonovi, aby s Onezimem již nezacházel jako se svým otrokem, ale jako se svým bratrem (Fm 1,16). Ve Starém a Novém zákoně jsou věřící nazýváni Božími služebníky (nebo otroky; ČSP; viz například Ž 34,23; L 17,10; 1Pt 2,16).

I když se nám nemusí zamlouvat kulturní kontext, v němž vznikly některé biblické texty, potřebujeme se naučit akceptovat autoritu samotného textu. V opačném případě bychom sebe a svou kulturu postavili nad Písmo. Mnohem lepší je nejprve prozkoumat vše, co Bible o daném tématu říká, a teprve potom si vytvořit názor.

**Aplikace**

`Zamysli se nad tím, jak by se tato pasáž mohla vztahovat na tvé vztahy v zaměstnání. Jak by ti principy, o kterých hovoří, mohly pomoci jako šéfovi nebo zaměstnanci?`