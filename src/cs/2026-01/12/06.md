---
title:  'Jednejte moudře'
date:  19/03/2026
---

> <p></p>
> 5Jednejte moudře ve styku s okolním světem a využijte čas vám svěřený. 6Vaše slovo ať je vždy laskavé a určité; ať víte, jak ke komu promluvit. (Ko 4,5.6)

**Osobní studium**

Jaká je nejdůležitější pravda, kterou jako křesťané můžeme znát? Samozřejmě je to pravda o tom, že Ježíš Kristus zemřel za naše hříchy a že skrze víru v něho můžeme mít věčný život. Je to skutečnost, na kterou bychom nikdy sami nepřišli. Tuto pravdu jsme se museli dozvědět – prostřednictvím kázání nebo zjevení. A ano, byla nám zjevena – v Božím slově.

Existuje mnoho pravd, poznání a moudrosti, které bychom se nikdy nedozvěděli, kdyby nám je Bůh nezjevil ve svém Slově. Nepoznali jsme je však jen proto, abychom byli moudří a měli vědomost. Dostali jsme je, abychom podle této pravdy a moudrosti žili.

`Na co Pavel klade důraz v úvodním textu (Ko 4,5.6)? Jaká výzva zaznívá v těchto verších?`

Žel jako křesťané se někdy chováme všelijak, jen ne křesťansky! A jak naznačil Pavel (citoval Iz 52,5), Izrael byl často pro nevěřící kamenem úrazu: „Jméno Boží je vaší vinou v posměchu mezi národy“ (Ř 2,24). To, jak se chováme k ostatním, zejména k těm, kteří jsou jiného vyznání, má velký význam (viz Tt 2,5; 2Pt 2,2). Křesťanská domácnost, mládežnická shromáždění naplněná modlitbou, ne pošetilostí, prostá laskavost a klidný, trpělivý duch – z toho všeho se hodně dozvědí ti, kteří sledují, zda je naše vyznání víry upřímné, nebo ne.

V Ko 4,6 se Pavel zaměřuje zejména na naše slova: „Vaše slovo ať je vždy laskavé a určité.“ Slova, která říkáme, by neměla být pouze laskavá či zdvořilá, ale měla by být inspirována a proniknuta Boží milostí pod vlivem Ducha svatého.

Řecký text doslova říká, že naše řeč by měla být „okořeněná solí“ (Ko 4,6; ČSP). Neznamená to, že máme naše slova „řádně okořenit“. Naopak, naše slova mají být řečena vhodně a tak, aby byla přijatelná pro ty, na které se obracíme.

„Ať víte, jak ke komu promluvit“ (Ko 4,6). Pouze Duch svatý nám může dát správná slova ve správný čas pro správný účel a připravit mysli posluchačů na jeho poselství. A pouze on nám může dát moudrost odpovědět každému, jak je potřeba (i zde je použito slovo dei – viz včerejší komentář ke Ko 4,4).

**Aplikace**

`Uvažuj nad svými slovy, činy a tím, jak vnímají tvůj život ostatní. Jaké poselství vysíláš o své víře? Co pro tebe v tomto kontextu znamená být křesťanem?`