---
title:  'Manželky a manželé'
date:  15/03/2026
---

> <p></p>
> 18Ženy, podřizujte se svým mužům, jak se sluší na ty, kdo patří Pánu. 19Muži, milujte své ženy a nechovejte se k nim drsně. (Ko 3,18.19)

> <p></p>
> 21V poddanosti Kristu se podřizujte jedni druhým: 22ženy svým mužům jako Pánu, 23protože muž je hlavou ženy, jako Kristus je hlavou církve, těla, které spasil. 24Ale jako církev je podřízena Kristu, tak ženy mají být ve všem podřízeny svým mužům.

> <p></p>
> 25Muži, milujte své ženy, jako si Kristus zamiloval církev a sám se za ni obětoval... [...] 33A tak i každý z vás bez výjimky ať miluje svou ženu jako sebe sama a žena ať má před mužem úctu. (Ef 5,21–25.33)

**Osobní studium**

Nový zákon obsahuje několik souborů pokynů pro křesťanské domácnosti (viz Ef 5,21–6,9; Ko 3,18–4,1; Tt 2,1–10; 1Pt 2,18–3,7). Je pozoruhodné, že tyto „domácí předpisy“ nejsou úplně hierarchické. Obsahují totiž prvky, které mají vztahy učinit oboustrannými a vzájemně povznášejícími.

Jakou vyváženost vnáší Pavel do vzájemného soužití muže a ženy (Ko 3,18.19)? Jaké další rady dává Pavel v Ef 5,21–25.33? Někteří muži rádi citují verš Ko 3,18: „Ženy, podřizujte se svým mužům.“ Tam se však zastaví a vůbec neberou v úvahu důležitý Pavlův dodatek: „jak se sluší na ty, kdo patří Pánu“. Nový zákon nikde neučí, že by se ženy měly podřizovat všem mužům. Nikde se ani neříká, že manželky mají poníženě sloužit svým mužům nebo být v jejich pod­ručí. A už vůbec Písmo neříká, že by se manželky měly slepě podřizovat každému rozmaru nebo přání svých manželů. Pavel poukazuje na to, že manželky mají být oddány především Pánu a teprve potom manželovi. Nesmí se stát, že manžel pohltí individualitu své ženy, nebo se stane jejím svědomím.

Právě Kristova nejvyšší oběť má být pro manžely příkladem, jak mají milovat své manželky (Ef 5,25). Budou věrní bez ohledu na cenu. Budou činit rozhodnutí, která jsou v nejlepším zájmu manželky, ačkoli za normálních okolností by zájmy manželů měly být v souladu. Taková láska usnadňuje manželce poslouchat Boží příkaz respektovat svého manžela (Ef 5,33).

Zdravé křesťanské manželství se vyznačuje vzájemností – manželé mají spolu diskutovat a radit se, mají společně uvažovat o svých prioritách a problémech a mají přijímat společná rozhodnutí. Když stojí před závažnými skutečnostmi, které se týkají celé rodiny, měli by do rozhovorů zapojit i své děti. Důležité je, aby se rodiče před dětmi nehádali a neponižovali se navzájem. Pokud se po takovém procesu nedokážou manžel a manželka dohodnout, biblická cesta ke klidu spočívá v tom, že se manželka podřídí názoru svého manžela, za předpokladu, že tento názor není v rozporu s Božím slovem. Zároveň platí, že si asi každý muž vzpomene na situaci, kdy byl rád, že poslechl svou manželku a postupoval podle její rady. Čím více manžel a manželka spolupracují jako tým, tím šťastnější bude jejich manželství.

**Aplikace**

`Jak se můžeme vyhnout tomu, co se žel opakovaně stávalo v průběhu celých dějin, že jsme vzali krásné principy vyjádřené v těchto textech a změnili jsme je v něco špatného, krutého a bolestivého?`