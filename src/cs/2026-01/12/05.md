---
title:  'Modlete se jeden za druhého'
date:  18/03/2026
---

> <p></p>
> 2V modlitbách buďte vytrvalí, bděte a děkujte Bohu. 3Modlete se také za nás, aby Bůh otevřel dveře našemu slovu, abych mohl zvěstovat tajemství Kristovo, pro něž jsem teď ve vězení, 4a tak je mohl rozhlásit; neboť k tomu jsem poslán. (Ko 4,2–4)

**Osobní studium**

`Jaké zásady modlitby zmiňuje Pavel v úvodním textu (Ko 4,2–4)? K jaké modlitbě vyzývá?`

Mezi nejdůležitější slova, která můžeme říci někomu, kdo zápasí s různými problémy, ať už jde o rodinu, zdraví, peníze nebo něco jiného, patří: „Modlím se za tebe.“ Modlitba je nebem daným prostředkem pro vzájemné propojení. „Součástí Božího plánu je poskytovat nám jako odpověď na modlitbu víry to, co by nám Bůh nedal, kdybychom o to neprosili.“ (GC 525; VDV 343)

Všimněme si působivých popisů modlitby, které Pavel používá: „buďte vytrvalí“, „bděte“, „děkujte“ – což naznačuje, že jde o modlitbu víry (Ko 4,2). Říká nám, že se máme modlit „v každý čas“ (Ef 6,18) a „ne­ustávat“ (1Te 5,17). Nejúžasnější je, že ačkoli „nevíme, jak a za co se modlit, sám Duch se za nás přimlouvá nevyslovitelným lkáním“ (Ř 8,26).

`Přečti si znovu Ko 4,3. Jaké „dveře“ by ti Bůh mohl otevřít, aby ses podělil o svou víru?`

Je důležité, že Pavel se modlil i za správná slova, která měl mluvit. Někdy, když čteme jeho dopisy nebo jeho veřejná vystoupení v knize Skutků, můžeme nabýt pocitu, že apoštol byl vždy výmluvný, že nepochyboval o tom, co by měl říct. Zde však Pavel prosí, aby se za něj věřící modlili, aby mohl „rozhlásit“ tajemství Kristovo (Ko 4,4). A konečně dodává velmi důležitý výraz (řecký dei), který máme přeložen „neboť k tomu jsem poslán“. Pavel tím poukazuje na to, že dílo hlásání evangelia je pro něj Božím imperativem. Uvědomoval si důležitost zvěstování poselství lidem na nejvyšších úrovních římské vlády, včetně císařovy domácnosti.

„Není vždycky zapotřebí při modlitbě klečet. Zvykněte si mluvit se Spasitelem, ať jste doma, na procházce nebo v zaměstnání. Proste neustále Boha v tiché modlitbě o pomoc, světlo, sílu a poznání. Ať je každý náš dech modlitbou.“ (MH 510.511; ŽNP 276)

**Aplikace**

`Vzpomeň si na někoho ve svém okolí, kdo prožívá těžké období – možná v oblasti zdraví, rodiny nebo víry. Za co konkrétně se dnes můžeš za tohoto člověka modlit?`