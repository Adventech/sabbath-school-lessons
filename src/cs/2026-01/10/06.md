---
title:  'Lidské příkazy'
date:  05/03/2026
---

> <p></p>
> 20Jestliže jste spolu s Kristem zemřeli mocnostem světa, proč si necháváte předpisovat: ­21neber to do rukou, nejez, nedotýkej se – jako byste stále ještě byli v moci světa? 22Jsou to lidské předpisy a nauky o věcech, které se použitím ničí. 23Vydávají se za moudrost jako zvláštní projev zbožnosti, sebeponižování nebo tělesné umrtvování, ale nic neznamenají pro ovládání vášní. (Ko 2,20–23)

**Osobní studium**

`Co Pavel zdůrazňuje v úvodním textu (Ko 2,20–23)? Jak to souvisí s kontextem celé kapitoly?`

Stejně jako v Listu Galatským, i zde Pavel charakterizuje zachovávání židovských obřadů jako lpění na „živlech světa“ (Ko 2,8.20; ČSP; srov. Ga 4,3.9). Jinými slovy, podobně jako pozemský chrám, i tyto věci patří na zem, ale naše vlast (naše občanství) je v nebi. Nemusíme se tedy nechávat zatěžovat obřadním zákonem, protože ten jen předznamenával realitu, kterou nyní prožíváme v Kristu. To znamená, že ačkoli uvedené obřady původně dal lidem Bůh, poté, co splnily svou funkci, již nejsou potřebné.

Protože všechna tato nařízení byla zrušena na kříži (jak naznačuje božská ruka, která roztrhla chrámovou oponu; viz Mt 27,51; srov. Da 9,27), křesťané (včetně křesťanů ze Židů) těmto nařízením již nepodléhají. Pokud bychom se jim podřizovali, znamenalo by to, že jsme se ztotožnili s tímto světem, který pomine, na rozdíl od nového světa, který nám byl přislíben v Kristu.

Vždyť se těšíme na „nové nebe a novou zemi, ve kterých přebývá láska a spravedlnost“ (2Pt 3,13), nejen na obnovu této staré země.

Nejde jen o to, že farizeové a zákoníci přidali k Mojžíšovým předpisům další lidské požadavky (viz Mk 7,1–13). Dodržování starozákonních obřadů, které Kristus naplnil, již nemohlo být považováno za Boží požadavek, ale pouze za lidmi uložené povinnosti. Zdá se, že se stávaly břemenem pro víru, a ne něčím, co by ji posilovalo. Lidé, kteří tato starozákonní nařízení zachovávali a prosazovali je, se snadno dostávali do pokušení myslet si, že jsou lepší než ostatní. A nejen to. Takový postoj svádí k představě, že si za své jednání zaslouží spasení. A to je past, do které se nechceme nechat chytit.

V průběhu křesťanských dějin mnozí učenci a církevní představitelé podlehli pokušení vydávat různá náboženská prohlášení, kterými si uzurpovali roli Ducha svatého při vedení věřících v chápání významu Bible. Jen sám Kristus je pramenem, ze kterého vyvěrá pravda Písma, jak ji učil Pavel a ostatní bibličtí autoři.

**Aplikace**

`Jak se můžeme ujistit, že správně chápeme, že jediným základem našeho spasení je to, co Ježíš vykonal pro nás, bez nás a místo nás – a ne to, co děláme my?`

---

#### Dodatečné otázky k diskuzi

`Jak bys definoval, co jsou to ty „lidské příkazy“?`

`Kde a jak se můžeme seznámit s „Božími příkazy“?`

`Setkal ses s „lidskými příkazy“ i v naší církvi? Jak jsi reagoval?`

`Proč je nebezpečné naslouchat „lidským příkazům“?`

`Má vše, co prohlásil a přikázal Bůh věčnou platnost? Proč?`

`Jak rozeznáme to „věčné“ od toho, co „pomíjí“?`

`Existují i v naší církvi nějaká „břemena“, kterými zbytečně zatěžujeme ty, kdo přicházejí mezi nás?`