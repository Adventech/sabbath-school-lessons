---
title:  'Poklady moudrosti a poznání'
date:  01/03/2026
---

> <p></p>
> 1Rád bych, abyste věděli, jak těžký zápas tu podstupuji pro vás, pro Laodikejské i pro ty, kteří mě ani osobně neznají. 2Chci, abyste povzbuzeni v srdci a spojeni láskou hluboce pochopili a plně poznali Boží tajemství, jímž je Kristus; 3v něm jsou skryty všechny poklady moudrosti a poznání. 4Říkám to proto, aby vás nikdo neoklamal líbivými řečmi. 5I když nejsem mezi vámi přítomen, přece jsem duchem s vámi a raduji se, když vidím vaši kázeň a pevnost vaší víry v Krista. 6Žijte v Kristu Ježíši, když jste ho přijali jako Pána. 7V něm zapusťte kořeny, na něm postavte základy, pevně se držte víry, jak jste v ní byli vyučeni, znovu a znovu vzdávejte díky. (Ko 2,1–7)

**Osobní studium**

Jób položil otázku: „Ale moudrost, kde se najde? Kde je místo rozumnosti?“ (Jb 28,12). Pavel odpovídá: v Kristu, „v něm jsou skryty všechny poklady moudrosti a poznání“ (Ko 2,3; srov. 1K 1,30). Máme-li Krista, máme všechno, dokonce i celé „bohatství plné jistoty porozumění“ smyslu života (Ko 2,2; ČSP). Prostřednictvím Krista bylo zjeveno Boží tajemství, které zahrnuje celý plán spasení.

`Jaký cíl sledoval podle úvodních veršů Pavel při psaní Listu Koloským (Ko 2,1–7)?`

Řecké slovo parakléthósin znamená „povzbuzený“ nebo „posílený“ (Ko 2,2). Pavlovou touhou není jen pomoci věřícím v Kolosách rozpoznat falešná učení, ale také je „sjednotit“ (symbibasthentes) křesťanskou láskou. Způsob Pavlova vyjádření (chci, aby to povzbudilo… a spojilo) naznačuje jeho důvěru, že tento dopis dosáhne zamýšleného cíle.

Pavel zároveň vyjádřil svou radost z Koloských: „vidím vaši kázeň a pevnost vaší víry v Krista“ (Ko 2,5).

Řecký výraz taxis, který se překládá jako „řád“ (ČSP) nebo „kázeň“ (ČEP), se v Novém zákoně používá v souvislosti s kněžským řádem Árona (L 1,8; Žd 7,11) a Melchisedecha (Žd 5,6.10; 6,20; 7,11.17). V textu, který studujeme, však apoštol Pavel tento výraz aplikuje na pořádek a řád v církvi (viz také 1K 14,40). Někdy máme tendenci považovat církevní řád a organizaci pouze za církevní instituci bez přesahu teologického významu.

Pavel určil, jak má vypadat náležité chování při bohoslužbách (viz například 1K 11), a stanovil, jak by se měli vybírat biskupové (starší) a jáhni (1Tm 3; Tt 1), protože velmi dbal na udržování pořádku v církvi. Díky těmto opatřením se zachovává a šíří Boží moudrost a učení Bible.

Díky správnému učení, které Koloští přijali od Pavlových společníků, měli „pevnou“ víru. Ta byla neotřesitelná, protože spočívala na pevném biblickém základě. Budou-li se ho držet, pomůže jim chránit se před bludy, které šíří falešní učitelé.

**Aplikace**

`Jaká je tvá zkušenost s důležitostí „řádu“ ve tvém duchovním životě?`