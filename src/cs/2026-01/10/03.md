---
title:  '„Žijte v Kristu Ježíši“'
date:  02/03/2026
---

> <p></p>
> 6Žijte v Kristu Ježíši, když jste ho přijali jako Pána. 7V něm zapusťte kořeny, na něm postavte základy, pevně se držte víry, jak jste v ní byli vyučeni, znovu a znovu vzdávejte díky. 8Dejte si pozor, aby vás někdo nesvedl prázdným a klamným filozofováním, založeným na lidských bájích, na vesmírných mocnostech, a ne na Kristu. 9V něm je přece vtělena všechna plnost božství; 10v něm jste i vy dosáhli plnosti. On je hlavou všech mocností a sil. (Ko 2,6–10)

**Osobní studium**

Téma dopisu Koloským vyjadřuje jedno z nejjasnějších pravidel křesťanského života: „Žijte v Kristu Ježíši, když jste ho přijali jako Pána“ (Ko 2,6). Spasení si přisvojujeme přijetím Osoby, ne souboru nauk. Přijetí Ježíše však zahrnuje i přijetí celého jeho učení, jak jej předávají proroci a apoštolové v Písmu (viz Ef 2,20).

A co je nejdůležitější, přijetí Krista znamená smrt sobě samému, úplné předání se živému Kristu.

Živé Slovo (Ježíše) nelze oddělit od psaného Slova (Bible). Jsou to dvě strany téže mince. Ve skutečnosti pouze prostřednictvím Písma můžeme poznat Ježíše. „Žít“ (doslova „chodit, „kráčet“) „v něm“ znamená, že dovolujeme jeho Slovu a jeho Duchu, aby nás vedli ve všech našich rozhodnutích a v každém našem činu.

V Ko 2,7 Pavel používá běžnou biblickou metaforu, která přirovnává křesťany k rostlinám. V Kristu zapouštíme kořeny tak, že ho přijmeme jako svého Spasitele a uspořádáme si život podle jeho Slova. Tak se pevně držíme víry.

`Jak následující texty objasňují metaforu rostliny jako symbolu věřících? Iz 61,3; Mt 3,10; L 8,11–15; 1K 3,6`

Pavel jasně vymezuje dvě možnosti, které mají věřící. Jednou je být „sadba Hospodinova“ (Iz 61,3) a nadále zůstat v Kristu tím, že se ho držíme a následujeme jeho učení. Druhou možnost bychom mohli přirovnat k umělé rostlině, která sice vypadá jako opravdová, ale ve skutečnosti je bez života. Přijetím lidské filozofie založené na bájích (Ko 2,8) se dostáváme do otroctví. Ačkoli nás Kristus osvobodil, je třeba si dávat pozor, abychom na sebe nedali „znovu vložit otrocké jho“ (Ga 5,1; srov. Sk 15,10).

Stručně řečeno, přijmout nebiblické učení znamená odmítnout Krista, protože ti, kdo věří falešným naukám, přijali jiné evangelium a upřednostnili lidské autority před autoritou Písma (viz Ga 1,6–9). Takovému nebezpečí čelila nejen raná církev, ale přetrvává dodnes.

**Aplikace**

`Jaká je tvá zkušenost s tím, co znamená zemřít sobě samému, aby bylo možné přijmout Krista? Proč se jedná o neustálý proces?`