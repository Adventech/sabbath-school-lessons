---
title:  'Přibito na kříž'
date:  03/03/2026
---

> <p></p>
> 11V něm jste obřezáni obřízkou, která není udělána lidskou rukou; obřízka Kristova je odložením celého nevykoupeného těla. 12S Kristem jste byli ve křtu pohřbeni a spolu s ním také vzkříšeni vírou v Boha, jenž ho svou mocí vzkřísil z mrtvých. 13Když jste ještě byli mrtvi ve svých vinách a duchovně neobřezáni, probudil nás k životu spolu s ním a všechny viny nám odpustil. 14Vymazal dlužní úpis, jehož ustanovení svědčila proti nám, a zcela jej zrušil tím, že jej přibil na kříž. 15Tak odzbrojil a veřejně odhalil každou mocnost i sílu a slavil nad nimi vítězství. (Ko 2,11–15)

**Osobní studium**

`Na jaký problém poukazuje Pavel v úvodním textu (Ko 2,11–15)?`

Velmi často jsme svědky toho, jak se úvodní text (zejména Ko 2,14) zneužívá jako argument proti zákonu a dodržování soboty.

Abychom lépe porozuměli těmto textům, přicházejí adventisté sedmého dne se dvěma hlavními výklady: První ukazuje, že „dlužní úpis“ přibitý na kříž je seznam obvinění vznesených „proti nám“ a připomíná nápis, který Pilát zavěsil na Ježíšův kříž (Mt 27,37; J 19,19.20). Druhá možnost je, že na kříž byl přibit obřadní zákon, který napsal Mojžíš (viz Dt 31,24–26).

Když se podíváme na verš v širším kontextu, vidíme, že jasně hovoří o obřadním zákoně.

Pavel se zmiňuje i o obřízce, „která není udělána lidskou rukou“ (Ko 2,11), při níž jde o „obřízku srdce“ (Ř 2,28.29; srov. Dt 30,16). Tato obřízka srdce je v očividném kontrastu s obřízkou těla, která byla jedním z nejdůležitějších ustanovení obřadního zákona (Lv 12,3; srov. Ex 12,48).

Pavel pak spojuje tuto vnitřní změnu s „odložením celého nevykoupeného těla“ a s pohřbením ve křtu. Tímto křtem se ztotožňujeme s Kristovou smrtí a vzkříšením (Ko 2,11.12).

Taková zkušenost obrácení je pak přirovnána k tomu, že jsme byli „mrtví ve svých vinách“, ale Bůh nás svou mocí „probudil k životu“ spolu s Kristem a odpustil nám „všechny viny“ (Ko 2,13).

Zmíněné slovo „ustanovení“ nebo „nařízení“ (Ko 2,14) se v Novém zákoně vztahuje na právní předpisy – světské (L 2,1; Sk 17,7) nebo církevní (Sk 16,4). Jediný další výskyt tohoto řeckého slova v Pavlových spisech se vztahuje na obřadní zákon, který tvořil zeď oddělující židy a pohany (Ef 2,14.15).

Jelikož Pavel již mluvil o odpuštění hříchů a vnitřní změně symbolizované křtem, je nepravděpodobné, že by se k tomuto tématu vrátil s jinou metaforou, která se nikde jinde v Písmu nenachází. Zdá se, že Pavel spíše zdůrazňuje podobnou myšlenku jako v Listu Efezským: že totiž pohanští věřící v Kolosách se nemusí starat o dodržování obřadního zákona, včetně obřízky, ani o zákony o čistotě, které s takovým závazkem souvisely (viz Sk 10,28.34.35).

Pavel zjevně ani nenaznačil, že by Desatero bylo přibito na kříž, zvláště když na jiném místě definuje hřích právě porušením Desatera (Ř 7,7).

**Aplikace**

`Jsou ve tvém životě tradice, rituály nebo vnější projevy – náboženské či kulturní –, na které někdy spoléháš více než na samotného Krista? Jak můžeš zaměřit svůj pohled ještě více na živého Spasitele místo na symboly, které již v něm našly své naplnění?`