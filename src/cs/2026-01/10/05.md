---
title:  'Stín nebo skutečnost?'
date:  04/03/2026
---

> <p></p>
> 16Nikdo tedy nemá právo odsuzovat vás za to, co jíte nebo pijete, nebo kvůli svátkům, kvůli novoluní nebo sobotám. 17To všechno je jen stín budoucích věcí, ale skutečnost je Kristus. 18Ať vám neupírá podíl na vykoupení nikdo, kdo si libuje v poníženosti a uctívání andělů, jak to v marné pýše své mysli viděl při svém zasvěcování. 19Takový člověk se nedrží hlavy, Krista, z níž celé tělo, pevně spojené klouby a šlachami, roste Božím růstem. (Ko 2,16–19)

**Osobní studium**

`O jakých židovsko-křesťanských praktikách hovoří apoštol Pavel v úvodním textu (Ko 2,16–19)?`

Dodnes se učenci neshodují na tom, jaké problémy zde Pavel řešil. Jisté však je, že apoštol v Listu Koloským přináší poměrně hodně informací o tom, co zřejmě rozdělovalo sbor, jehož členové měli převážně pohanské kořeny (Ko 2,13). Věřící ze Židů totiž prosazovali věci, které pro členy sboru nebyly nutné.

Je zřejmé, že Ko 2,16 uvádí několik běžných židovských praktik, které zjevně pokračovaly mezi některými židovskými konvertity ke křesťanství. Do stejného kontextu zapadají i některé prvky z Ko 2,18. Ježíš kritizoval falešnou pokoru některých náboženských představitelů (např. Mt 6,1.5.7.16). Z kumránských svitků se dozvídáme, že andělé sehrávali významnou roli v některých židovských představách o uctívání. Problémy, s nimiž se Pavel vyrovnával v Kolosách, byly s největší pravděpodobností podobné těm, kterým čelil i jinde.

Protože verš Ko 2,16 je často nesprávně chápán, je důležité ho prozkoumat podrobněji. Všimněte si těchto bodů:

1.	Pavlovo použití slova „tedy“ naznačuje, že jde o závěr vyvozený z toho, co již řekl. A v předchozích verších (Ko 2,11–15) vysvětlil, že tělesná obřízka ztratila svůj význam, protože důležitá je vnitřní změna srdce.
2.	„Jídlo a pití“ se vztahuje na oběti jídla a nápojů, které Izraelité přinášeli do chrámu.
3.	Upřesnění „kvůli svátkům, kvůli novoluní nebo sobotám“ (Ko 2,16) zřejmě odkazuje na Oz 2,13, kde se zmiňuje stejná posloupnost obřadních dnů, která zahrnuje i obřadní soboty (viz např. Lv 23,11.24.32).

Pro naše pochopení tohoto verše je klíčový Pavlův vlastní výklad: jde jen o „stín budoucích věcí, ale skutečnost je Kristus“ (Ko 2,17). Tyto obřadní dny, podobně jako oběti, poukazovaly na Kristovo dílo (viz 1K 5,7; 15,23). Sedmý den, sobota, byla naopak ustanovena v Edenu před hříchem a dávno předtím, než byly ustanoveny obřadní oběti ve svatyni, proto nebyla stínem, který měl být po kříži odstraněn.

**Aplikace**

`Ačkoli se v daném kontextu nemluví o sobotě jako sedmém dni, jak bys mohl uplatnit Pavlovu radu „neodsuzovat“ jiné (Ko 2,16)?`

---

#### Dodatečné otázky k diskuzi

`Jak rozumíš slovnímu spojení „stín věcí budoucích“?`

`Co je lepší – stín nebo skutečnost? Proč?`

`Jak nám SZ svátky pomáhají pochopit Ježíšovu roli v naší spáse?`

`V čem Ježíšův život v naší snaze poznat Boží lásku předčí SZ  „svátky“?`

`Proč někteří křesťané pocházející z Židů požadovali, aby byly dodržovány staré tradice?`

`Jaké tradice dnes narušují jednotu našeho sboru (církve)?`

`Jsou všechny tradice špatné? Proč?`

`V čem se sobota (sedmý den) liší od SZ „obřadních sobot“?`

`V čem je sobota ještě stále „stínem budoucích věcí“? Co díky ní můžeme nejen pochopit, ale i prakticky zažívat?`