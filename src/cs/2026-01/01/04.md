---
title:  'Pavel ve Filipech'
date:  30/12/2025
---

> <p></p>
> 6Poněvadž jim Duch svatý zabránil zvěstovat Slovo v provincii Asii, procházeli Frygií a krajinou galatskou. 7Když přišli až k Mysii, pokoušeli se dostat do Bithynie, ale Duch Ježíšův jim to nedovolil. 8Prošli tedy Mysií a přišli k moři do Troady. 9Tam měl Pavel v noci vidění: Stanul před ním jakýsi Makedonec a velmi ho prosil: „Přeplav se do Makedonie a pomoz nám!“ 10Po tomto Pavlově vidění jsme se bez váhání chystali na cestu do Makedonie, protože jsme usoudili, že nás volá Bůh, abychom tam kázali evangelium. 11Vypluli jsme tedy z Troady a plavili se přímo na ostrov Samothráké a druhého dne do makedonské Neapole. 12Odtud jsme šli do Filip, které jsou nejvýznamnějším městem té části Makedonie a římskou kolonií. V tomto městě jsme strávili několik dní. (Sk 16,6–12)

**Osobní studium**

Během Pavlovy druhé misijní cesty, krátce poté, co se k nim připojil Timoteus, jim Duch svatý zakázal pokračovat v cestě přes Malou Asii (Sk 16,6). Během nočního vidění Pavel viděl muže, který ho prosil: „Přeplav se do Makedonie a pomoz nám!“ (Sk 16,9). Okamžitě se tedy vydali do nejbližšího přístavu v Makedonii a z Troady přepluli Egejské moře do Neapole na evropském kontinentu. Ale místo toho, aby tam evangelizovali, vydali se Pavel, Silas, Timoteus a Lukáš, který se k nim přidal v Troadě, do Filip.

Pavel při své evangelizační činnosti vždy myslel strategicky. Filipy byly „nejvýznamnějším městem té části Makedonie“ (Sk 16,12). Ve skutečnosti to bylo jedno z nejváženějších měst Římské říše, kterému byl dokonce udělen statut Ius Italicum. Šlo o speciální postavení, které mohl udělit římský císař důležitým městům mimo tehdejší Itálii. Jeho obyvatelé měli stejná privilegia, jako kdyby se město nacházelo v Itálii, včetně osvobození od pozemkové daně a daně z hlavy, a každý, kdo se ve městě narodil, se automaticky stal římským občanem. Filipy byly také důležitou zastávkou na Via Egnatia, která byla hlavní pozemní cestou spojující pobřeží Jaderského moře s městem Byzance (později Konstantinopol, dnes Istanbul). Díky tomu, že ve městě vznikla poměrně početná křesťanská komunita, mohli šířit evangelium i do dalších blízkých měst – Amfipolisu, Apollonie, Tesaloniky a Beroje (viz Sk 17,1.10).

Je zajímavé, že úředním jazykem ve Filipech byla v prvním století latina, o čemž svědčí převaha latinských nápisů. Ve Fp 4,15 Pavel dokonce obyvatele oslovuje latinsky znějícím jménem Filippésioi (Filipští), zřejmě jako uznání jejich zvláštního postavení. Řečtina byla nicméně jazykem obchodu a okolních měst a prostředkem, jakým se šířilo evangelium. Lukáš popisuje, jak se Pavel a jeho tým připojili k lidem při modlitbě u řeky, kde se obrátila Lydie a její domácnost (Sk 16,13–15). Jelikož byla „obchodnice s purpurem“, byla pravděpodobně jednou z hlavních finančních podporovatelek Pavlovy služby ve Filipech. Čas, který Pavel a Silas strávili ve vězení, vedl k obrácení celé další domácnosti – domácnosti žalářníka.

Duch svatý věděl, že Filipy budou ideální „základnou“ pro šíření evangelia po Evropě. Pronásledování je špatné, za určitých okolností ale může umožnit, aby evangelium zasáhlo ty, ke kterým by se jinak nedostalo.

**Aplikace**

`Jak nám text Sk 9,15.16 pomáhá pochopit podstatu některých Pavlových zkoušek? Jak nám toto poznání může pomoci v našich vlastních zkouškách?`

---

#### Dodatečné otázky k diskuzi

`Duch svatý bránil Pavlovi navštívit místa, která si vytipoval. Proč to dělal?`

`Kdy Pavel pochopil, kam ho jeho Pán posílá a jak na to reagoval?`

`Pavel rád začínal v těch největších městech. Proč to dělal?`

`Co víme o Filipech, kde Pavel strávil „několik dnů“?`

`Může Duch svatý někdy i nám bránit v tom, abychom naplnili naše misijní plány? Proč to dělá?`

`Jak můžeme poznat, že jsou naše misijní plány v souladu s Boží vůlí?`