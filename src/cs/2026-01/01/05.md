---
title:  'Pavel a Kolosy'
date:  31/12/2025
---

> <p></p>
> 7O tom, co je se mnou, vám všechno poví Tychikus, můj milovaný bratr a věrný pomocník, který se mnou slouží Pánu. 8Posílám ho k vám právě proto, abyste se dověděli, jak se nám vede, a aby povzbudil vaše srdce. 9Posílám s ním i Onezima, věrného a milovaného bratra, vašeho krajana. Oni vám povědí všechno, co se tu děje. (Ko 4,7–9)

> <p></p>
> 10Prosím tě za svého syna, kterému jsem dal život ve vězení, Onezima, 11který ti před časem způsobil škodu, ale nyní je tobě i mně k užitku. 12Posílám ti ho zpět, je mi drahý jako mé vlastní srdce. […] 15Snad proto byl na čas od tebe odloučen, abys ho měl navěky – 16ne už jako otroka, nýbrž mnohem více než otroka: jako milovaného bratra. Když se jím stal mně, oč více jím bude tobě před lidmi i před Pánem. (Fm 1,10–12.15.16)

**Osobní studium**

Neexistuje žádný záznam o tom, že by apoštol Pavel někdy navštívil Kolosy. Skutečnost, že v Kolosách přesto vzniklo společenství věřících, naznačuje mnohé o účinnosti evangelizačního úsilí prvotní církve. Byl to Epafras, obyvatel Kolos (Ko 4,12), kdo přinesl evangelium do tohoto města (Ko 1,7). Ale jak se obrátil? S největší pravděpodobností to bylo v polovině padesátých let, kdy byl Pavel v nedalekém Efezu, kde kázal a „všichni obyvatelé provincie Asie mohli slyšet slovo Páně, židé i pohané“ (Sk 19,10; srov. Sk 20,31).

Kniha Zjevení svědčí o tom, jak široce se evangelium rozšířilo v této oblasti (Zj 1,4). Nejpravděpodobnějším vysvětlením tohoto úspěchu je práce těch, kteří se obrátili díky Pavlovi. Poprvé slyšeli poselství v Efezu, nejdůležitějším městě Malé Asie a významném přístavu. Epafras slyšel Pavlovo kázání a stal se jedním z jeho spolupracovníků. Evangelium pak přinesl do svého rodného města Kolos.

Toto město leží přibližně patnáct kilometrů jihovýchodně od Laodiceje. V porovnání s významnějšími městy v této oblasti toho o Kolosách víme méně, protože tam stále probíhá archeologický průzkum. Víme však, že mělo významnou židovskou komunitu. Archeologové odhadují, že „až deset tisíc Židů žilo v této oblasti Frýgie“.  (PATZIA, Arthur G., New International Biblical Commentary: Ephesians, Colossians, Philemon. sv. 10. Peabody, MA: Hendrickson Publishers Inc., 1990, s. 3) Mince ražené v Kolosách naznačují, že lidé tam, stejně jako v mnoha římských městech, uctívali různé bohy. Pohanské zvyky a silné kulturní vlivy samozřejmě představovaly pro tamější křesťany obrovskou výzvu, a to nejen při evangelizaci města, ale i při zachování věrnosti čisté víře evangelia. Dalším důležitým křesťanem v Kolosách byl Filemon, který se patrně obrátil ve stejné době jako Epafras.

`Přečti si Fm 1,15.16 a také Ko 4,9. Jakým způsobem se Pavel snaží dovést Filemona k tomu, aby přijal Onezima?`

Přestože římský zákon od Pavla vyžadoval, aby vrátil Onezima Filemonovi, Pavel apeluje na Filemonovo srdce a svědomí. Jako spoluvěřícího ho vybízí, aby s Onezimem nezacházel jako s otrokem, ale jako s bratrem (Fm 1,16).

**Aplikace**

`Otroctví dnes odsuzujeme v každé formě. Jak rozumíš tomu, co Pavel píše Filemonovi? (Při posuzování těchto skutečností je vždy důležité přihlížet k dobovému kontextu. Je pozoruhodné, že v době otroctví v Americe Ellen G. Whiteová výslovně řekla adventistům, aby se vzepřeli zákonu, který nařizoval vrátit uprchlé otroky. Viz 1T 201.202.)`

---

#### Dodatečné otázky k diskuzi

`Jak vznikl sbor v Kolosách? Kdo ho založil?`

`Proč měl Pavel takový zájem o sbor v Kolosách, když tam nikdy nebyl?`

`Co víme o obrácení Onezima? V čem je jeho příběh mimořádný?`

`S jakou prosbou se Pavel obrací na Filemóna, vlastníka Onezima?`

`Jaký vliv mělo křesťanství na otrokářský systém?`

`Jak bychom se k otroctví (i tomu novodobému) měli postavit my?`

`Setkal se už někdy s nějakou formou „otroctví“? Pověz nám o tom.`