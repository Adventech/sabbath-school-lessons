---
title:  'Pavel, vězeň Ježíše Krista'
date:  28/12/2025
---

> <p></p>
> „Proto jsem já, Pavel, vězněm Krista Ježíše pro vás pohany.“ (Ef 3,1)

> <p></p>
> „Pavel, vězeň Krista Ježíše, a bratr Timoteus Filemonovi, našemu milovanému spolupracovníku…“ (Fm 1,1)

**Osobní studium**

Listy Filipským a Koloským bývají řazeny mezi tzv. dopisy z vězení, protože je Pavel psal v době svého uvěznění (patří sem i dopisy Efezským a Filemonovi). Většina komentářů předpokládá, že byly napsány během Pavlova pobytu v Římě, tedy kolem let 60 až 62 (viz Sk 28,16).

`Jak Pavel podle úvodních veršů (Ef 3,1 a Fm 1,1) charakterizuje své uvěznění? Co se z toho dozvídáme o Pavlovi a jeho víře?`

Pavel obětoval svůj život službě Ježíši Kristu. Pokud tato služba znamenala strávit čas ve vězení, apoštol byl připraven. Pavel o sobě mluví jako o vyslanci evangelia v okovech (Ef 6,20). Apoštol podnikal misijní cesty, zakládal sbory a školil pracovníky pro Pána. Ve vězení si mohl klást otázku: „Proč jsem tady, když bych mohl udělat mnohem víc bez těchto pout?“ Pavel byl uvězněn i v době, kdy napsal 2. list Timoteovi, který je považován za pastorální epištolu. Během Pavlova pobytu ve vězení tedy vzniklo nejméně pět knih Nového zákona.

V žádném z dopisů z vězení Pavel přesně nezmiňuje, kde byl uvězněn. Někteří proto na základě různých indicií tvrdí, že šlo buď o Efez, nebo Cesareu. Neexistuje však žádný biblický důkaz o tom, že by byl Pavel někdy uvězněn v Efezu. Cesarea se může zdát pravděpodobnější možností, ale Pavel zde v té době nebyl v nebezpečí, zatímco v době vzniku epištoly Filipským Pavel cítil, že je ohrožen (viz Fp 1,20 a Fp 2,17).

Tento dopis nám poskytuje i další náznaky, kde se Pavel mohl v době svého uvěznění nacházet. Za prvé, setkáváme se zde s pojmem „vládní budova“ (praitórion). Může se vztahovat na oficiální sídlo guvernéra provincie, jako například budova v Jeruzalémě, kde Ježíše vyslýchal Pilát (Mt 27,27; J 18,33), nebo i v Cesareji, kde byl Pavel v jednu chvíli uvězněn (Sk 23,35). Pavel však tento výraz nepoužívá výhradně k označení místa, ale především k označení skupiny lidí. Říká, že „po celém soudu i všude jinde“ se dozvěděli o tom, že je uvězněn pro evangelium (Fp 1,13). V Římě se to mohlo týkat až čtrnácti tisíc elitních vojáků, kteří mimo jiné chránili císaře a hlídali jeho vězně.

Za druhé, Pavel posílá pozdravy i od bratří z „císařského domu“ (Fp 4,22). To naznačuje, že Pavel byl vězněn v Římě a v kontaktu s těmi, kteří sloužili císařskému dvoru.

**Aplikace**

`Jak se můžeme naučit plně využít okolností, ve kterých se nacházíme, i když se jedná o těžkou situaci? Proč to není vždy jednoduché?`

---

#### Dodatečné otázky k diskuzi

`Navštívil jsi někdy vězení? Jak ses cítil, i když jsi byl jen na návštěvě?`

`Pavel píše, že je „vězeň“ Ježíše Krista. Jak tomu rozumíš?`

`Jaké druhy vězení Pavel během svých misijních cest zažil?`

`Pavel se mohl některým uvězněním vyhnout. Proč to neudělal?`

`Jak Pavel využil pobyty ve vězení?`

`Pavel bral pobyt ve vězení jako příležitost k oslovení dalších lidí. Co si o tom myslíš?`

`Koho mohl Pavel ve vězení oslovit?`

`Jaké poučení si můžeme vzít z Pavlovy zkušenosti?`