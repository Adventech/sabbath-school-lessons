---
title:  Misijní příběh
date:   02/01/2026
---

#### Investice do třinácté soboty

_Vania Chew_

Jedna australská žena se znovu zamyslela nad misijními projekty třinácté soboty, když její sbor povzbuzoval členy, aby v poslední sobotu každého čtvrtletí darovali více, než měli v kapse.

Marilene Stevensonová si vzpomněla na dobu, kdy členové církve pekli koláče, pěstovali zeleninu a prodávali to, aby získali peníze na rozvojové projekty sobotní školy. Napadlo ji, zda by nemohla udělat něco podobného a věnovat peníze na sbírku třinácté soboty, známou také jako čtvrtletní sbírka na misii.

Marilene neměla čas ani chuť péct koláče a pěstovat zeleninu. Začala však používat jeden sprej na krk, který jí pomáhal, a doporučovala ho ostatním. Když ostatní projevili o sprej zájem, Marilene přišla s nápadem nakoupit jej ve velkém a prodávat ho dál. Veškerý zisk by šel přímo na sbírku třinácté soboty.

První investice do spreje na krk podnítila Marilene k hledání dalších způsobů, jak získat peníze na misii.

„Všechno to začalo tím, že jsem kupovala věci, které jsem chtěla,“ řekla. „Ukázalo se však, že věci, které ráda kupuji, chtějí kupovat i ostatní lidé, jen nemají čas je jít koupit!“

Díky spolupráci s místními farmami a továrnami mohla Marilene nakupovat zdravé produkty za velkoobchodní ceny a prodávat je rodině a přátelům za ceny nižší než v maloobchodě. V průběhu let prodávala exotické ovoce, čerstvé tofu a speciální veganské produkty. Vytvářela také květinové vazby a prodávala je pro zvláštní příležitosti, jako je Den matek.

„Dává mi to opravdovou radost,“ řekla. „Pomáhám lidem, kterým prodávám, a zároveň získávám peníze na dobrou věc.“

Od začátku svého investování Marilene každý čtvrtrok vybrala 300 až 600 australských dolarů (4000 až 8000 Kč) na misijní projekty třinácté soboty.

Všechny členy církve povzbuzuje, aby na projekty Třinácté soboty přispívali velkoryse, i když to vyžaduje investování, aby mohli dát o něco více.

„Doufám, že to inspiruje ostatní, aby dali něco víc než jen symbolický příspěvek, jako jsem dávala já,“ řekla. „Bůh mi skutečně požehnal přímou zkušeností s jeho velkou věrností. Jak bych to mohla nechtít sdílet?“

_Misijní projekty třinácté soboty v tomto čtvrtletí se týkají Jižní tichomořské divize, jejíž území zahrnuje Marileninu domovskou zemi Austrálii. Děkujeme, že plánujete štědrý příspěvek na 28. března._

![Marilene Stevensonová](picture1.jpg)