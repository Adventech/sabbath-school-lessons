---
title:  'Nový život s Kristem'
date:  12/03/2026
---

> <p></p>
> 16Nechť ve vás přebývá slovo Kristovo v celém svém bohatství: se vší moudrostí se navzájem učte a napomínejte a s vděčností v srdci oslavujte Boha žalmy, chválami a zpěvem, jak vám dává Duch. 17Všechno, cokoli mluvíte nebo děláte, čiňte ve jménu Pána Ježíše a skrze něho děkujte Bohu Otci. (Ko 3,16.17)

**Osobní studium**

Pavlova starost o klid a harmonii je jasně patrná v posledních verších Koloským 3 kapitoly. Božímu klidu jsme se již věnovali (7. lekce). Na rozdíl od Pax Romana („římského míru“) není Pax Christi („Kristův pokoj“) vnucený zvenčí, ale má v nás „přebývat“. To se může stát pouze tehdy, vede-li naše životy Kristus.

`Co podle Pavla umožňuje Kristu v nás „přebývat“ (Ko 3,16.17)? Jaké místo mají podle Pavla v našem životě písně?`

Jazyk těchto veršů je velmi popisný. Zobrazuje Kristovo slovo, které v nás přebývá. To se děje, když pozorně čteme Bibli, abychom poslouchali a učili se z Boží moudrosti. Přestože je řecký text poněkud nejednoznačný, hudba souvisí s tím, že se navzájem učíme a napomínáme (Ko 3,16).

Nejde však jen tak o ledajakou hudbu. Pavel používá velmi specifickou terminologii (podobně v Ef 5,19), když zmiňuje „žalmy, chvalozpěvy a duchovní písně“.

Ačkoli to není jednoznačné, zdá se, že se zde rozlišuje mezi existující sbírkou žalmů Starého zákona a rostoucí sbírkou hymnů Nového zákona. „Duchovní písně“ mohou být všeobecným pojmem pro jakoukoli oslavnou píseň související s duchovním životem nebo životem církve. Slova písní jsou prostředkem k vyučování pravdy a poučení, jak žít nový život s Kristem. Mnohé skvělé duchovní písně uplynulých staletí obsahují povznášející poselství naděje a ujištění, která jsou tak potřebná ve světě, který nás skličuje a znepokojuje.

Hudba má velmi silný vliv. Davidova hra na harfu nejdříve přinášela králi Saulovi úlevu (1S 16,23). Když se ale David stal jeho rivalem, naopak zvyšovala Saulův hněv a zášť (1S 18,10.11). Klinicky se prokázalo, že klidná klasická hudba snižuje úzkost, optimalizuje funkci mozku, zlepšuje relaxaci, pomáhá při bolesti a napomáhá socializaci.

Kdo z nás nezažil na vlastní kůži silný vliv hudby, ať už pozitivní, nebo negativní, na naše emoce a myšlenky? Hudba – ta správná hudba – může být duchovně velmi povznášející.

**Aplikace**

`Písmo říká, že cokoli děláme, má se dít „ve jménu Pána Ježíše“ (Ko 3,17). Můžeš opravdu říci, že to tak děláš? Pokud ne, jak to můžeš změnit? Co musíš přestat dělat?`