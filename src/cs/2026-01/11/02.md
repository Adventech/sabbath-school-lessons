---
title:  'Nebeské smýšlení'
date:  08/03/2026
---

> <p></p>
> 1Protože jste byli vzkříšeni s Kristem, hledejte to, co je nad vámi, kde Kristus sedí na pravici Boží. 2K tomu směřujte, a ne k pozemským věcem. 3Zemřeli jste a váš život je skryt spolu s Kristem v Bohu. 4Ale až se ukáže Kristus, váš život, tehdy i vy se s ním ukážete v slávě. (Ko 3,1–4)

**Osobní studium**

`Co je podle Pavla předpokladem našeho nebeského smýšlení (Ko 3,1–4)? Co to znamená?`

Z vrcholu hory můžeme pozorovat rozlehlou krajinu, která nás obklopuje. Odnepaměti hory navštěvovali ti, kteří hledali bližší zkušenost s Bohem (viz Ž 121,1.2). Dokonce i „hory“ vytvořené člověkem, nazývané zikkuraty (stupňovité věže s terasami a chrámem na vrcholu), postavili pohané s podobným cílem – setkávání s bohy. Je zajímavé, že i město Ur, které měl Abram opustit, mělo vysoký zikkurat viditelný ze vzdálenosti několika kilometrů. Samotná změna nadmořské výšky však nestačí k tomu, aby se člověk dostal blíže k nebi v duchovním smyslu. K tomu nestačí lidské úsilí.

Naopak, k nebi nás může přiblížit pouze zázrak milosti, jehož prostřednictvím jsme zemřeli s Kristem a byli s ním i vzkříšeni (obrazně znázorněno křtem, viz Ko 2,12.13).

Všimněme si, že od začátku třetí kapitoly Listu Koloským Pavel opakovaně klade důraz na to, co je „nad vámi“, „kde Ježíš Kristus sedí na pravici Boží“, „s Kristem v Bohu“, „s ním [...] v slávě“ (Ko 3,1–4).

Je pravda, že se v životě každého křesťana odehrává mnoho těžko vysvětlitelných skutečností. Jak může člověk opravdu „zemřít“ a „být vzkříšen“, když se zdá, že jde stále o tu samou osobu, která neprožila žádnou zkušenost života a smrti? Pozemskému přemýšlení, které není pod vlivem Ducha svatého, nedává takové uvažování žádný smysl. Ale pro ty, kteří smýšlejí duchovně, protože přijali nové srdce zaslíbené Bohem, je smrt hříchu a vzkříšení s Kristem realitou.

Pavel formuluje své příkazy a napomenutí, protože každý křesťan potřebuje neustále obnovovat svůj duchovní život (viz 2K 4,16). Je totiž zřejmé, že můžeme odpadnout od Krista a být ztraceni! Během našeho pozemského putování nejsme nikdy v bezpečí před pokušením.

Proto potřebujeme každý den učinit nové rozhodnutí hledat to, „co je nad námi“ (Ko 3,1). Náš věčný život je bezpečně „skryt spolu s Kristem v Bohu“ (Ko 3,3), ale vnější projevy tohoto života nemají být skryty. Naopak, musí být viditelné celému světu.

**Aplikace**

`Čemu obvykle patří tvé myšlenky – tomu, co je nahoře, nebo dole? Pokud příliš často směřují dolů, jak můžeš změnit jejich nasměrování?`