---
title:  'Charakter nového života'
date:  11/03/2026
---

> <p></p>
> 12Jako vyvolení Boží, svatí a milovaní, oblečte milosrdný soucit, dobrotu, skromnost, pokoru a trpělivost. 13Snášejte se navzájem a odpouštějte si, má-li kdo něco proti druhému. Jako Pán odpustil vám, odpouštějte i vy. 14Především však mějte lásku, která všechno spojuje k dokonalosti. (Ko 3,12–14)

**Osobní studium**

Po popisu špatných návyků a záporných vlastností, které odstraňujeme a zanecháváme, když přicházíme ke Kristu, Pavel přechází k pozitivům – jako když přecházíme ze tmy do světla.

`Co Pavel říká v úvodním textu (Ko 3,12–14) o věřících v Kolosách? Jak to souvisí s tím, co si mají „obléknout“?`

Tak jako byl Izrael povolán Bohem, aby se stal jeho zvláštním lidem a zrcadlil jeho charakter, i věřící v Ježíše jsou „vyvolení Boží“ (Ko 3,12). Ne všichni však žijí podle tohoto „vyvolení“. Jak řekl Ježíš: „Neboť mnozí jsou pozváni, ale málokdo bude vybrán“ (Mt 22,14; srov. Mt 24,22.24.31). Pavlovy zmínky o vyvolených mají podobný význam (Ř 8,33; 2Tm 2,10). Také věřící, podobně jako Izrael, jsou „milovaní“ Bohem a „svatí“ (Dt 7,6–8). Tato výsada s sebou nese důležitou zodpovědnost, kterou je zvěstovat „mocné skutky toho, kdo vás povolal ze tmy do svého podivuhodného světla“ (1Pt 2,9). A to děláme tím, jak nyní žijeme.

Osm vlastností, které Pavel zmiňuje, tvoří opravdu mimořádný seznam: milosrdný soucit, dobrota, skromnost, pokora, trpělivost, vzájemné snášení se, odpouštění a láska (Ko 3,12–14). Tyto vlastnosti mohou pramenit pouze ze srdce sjednoceného s Kristem, protože vyjadřují jeho charakter a způsob, jak se on k nám chová. Máme odpouštět druhým, „jako Pán odpustil vám“ (Ko 3,13). Láska „všechno spojuje k dokonalosti“ (Ko 3,14), protože je to jeho láska k nám, která nás s ním spojuje a umožňuje nám skutečně milovat druhé (1J 4,11.12).

Tyto vlastnosti ovlivňují naše vztahy dvěma způsoby: (1) Projevování lásky, milosrdenství, laskavost a odpouštění druhým přináší požehnání nám i ostatním. Je naplňující milovat a žehnat druhým. Lidé obvykle budou na naši lásku reagovat podobně a my budeme nadále přijímat Boží milosrdenství a odpuštění (Mt 5,7; 6,14). (2) A co je podstatnější, takové naše jednání oslavuje Boha, což může povzbudit ostatní, aby věřili a následovali Ježíše. Projevováním lásky zjevujeme moc Boží milosti. „Nic nemá na člověka větší vliv než nesobecký život. Nejsilnějším argumentem ve prospěch evangelia je milý a laskavý křesťan.“ (MH 470; ŽNP 253)

**Aplikace**

`Jak představuješ Krista svým chováním k ostatním lidem – a zejména k těm, kteří k tobě nejsou laskaví?`