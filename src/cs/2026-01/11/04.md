---
title:  'Obnoveni podle Kristova obrazu'
date:  10/03/2026
---

> <p></p>
> 6Pro takové věci přichází Boží hněv. 7I vy jste dříve tak žili. 8Ale nyní odhoďte to všecko: zlobu, hněv, špatnost, rouhání, pomluvy z vašich úst. 9Neobelhávejte jeden druhého, svlečte ze sebe starého člověka i s jeho skutky 10a oblečte nového, který dochází pravého poznání, když se obnovuje podle obrazu svého Stvořitele. 11Potom už není Řek a Žid, obřezaný a neobřezaný, barbar, divoch, otrok a svobodný – ale všechno a ve všech Kristus. (Ko 3,6–11)

**Osobní studium**

`Jak apoštol Pavel dále rozvíjí svá napomenutí v Ko 3,6–11?`

Úvodní slova Ko 3,8 signalizují dramatickou a rozhodující změnu ze smrti do života: „Ale nyní...“ V řečtině je zdůrazněno slovo „nyní“. Protože jste tedy s Kristem vzkříšeni a hledáte to, co je „nad vámi“, váš současný život má být v ostrém kontrastu s vaším životem před obrácením. Jelikož jste umrtvili „své pozemské sklony“ (Ko 3,5), „nyní odhoďte to všecko: zlobu, hněv, špatnost, rouhání, pomluvy z vašich úst“ (Ko 3,8).

Hněv i rozhořčení mohou být vyjádřením Boží spravedlivé reakce na hřích (o které jsme mluvili včera). Podobně na hřích reagoval i Ježíš (Mk 3,5; Zj 6,16). Nám však Písmo adresuje výzvu: „Pamatujte si, moji milovaní bratří: každý člověk ať je rychlý k naslouchání, ale pomalý k mluvení, pomalý k hněvu vždyť lidským hněvem spravedlnost Boží neprosadíš“ (Jk 1,19.20). Zloba (ve významu zlomyslnost) přeje druhému neštěstí. Rouhání zde znamená hrubé, urážlivé vyjadřování. Pavel tedy odsuzuje jazyk, který je hrubý a vulgární, a pomluvu, jejímž cílem je očernit. A konečně odmítá lež, kterou si také ubližujeme (Lv 19,11). Apoštol nás vyzývá: „svlečte ze sebe starého člověka i s jeho skutky“ (Ko 3,9).

Co Pavel myslí pojmem „starý člověk“ ve srovnání s „novým člověkem“? Viz také Ř 6,6 a Ef 4,22–24.

Slovesa, která Pavel používá k popisu procesu přeměny ze starého na nové, souvisí s „oblečením“, jako by si někdo „svlékl“ staré, špinavé šaty a „oblékl“ si nové bílé roucho (viz Za 3,4). Podobné rozlišení mezi starým a novým se používá i v souvislosti se starou a novou smlouvou, které jsou charakterizovány vnější literou zákona a zákonem vepsaným Duchem do srdce (2K 3,4–18).

Tyto metafory popisují obrácení a jeho důsledky, které Pavel nazývá „novým stvořením“ (2K 5,17). Pavel píše Koloským, že si mají obléknout „nového [člověka], který dochází pravého poznání, když se obnovuje podle obrazu svého Stvořitele“ (Ko 3,10), a který je obrazem neviditelného Boha (Ko 1,15). Získání poznání Krista prostřednictvím jeho Slova nás mění „k jeho obrazu ve stále větší slávě“ (2K 3,18). To nás staví nad všechny etnické, geografické a sociální hranice (Ko 3,11), protože jsme občany mnohem vznešenějšího království.

**Aplikace**

`K odložení jakého „starého oděvu“ – zvyků, postojů nebo způsobu řeči – tě dnes Duch svatý zve, abys mohl být opět obnoven podle Kristova obrazu?`