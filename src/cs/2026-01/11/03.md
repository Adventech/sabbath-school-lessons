---
title:  'Konec pozemských věcí'
date:  09/03/2026
---

> <p></p>
> 5Proto umrtvujte své pozemské sklony: smilstvo, necudnost, vášeň, zlou touhu a hrabivost, která je modloslužbou. 6Pro takové věci přichází Boží hněv. (Ko 3,5.6)

**Osobní studium**

Dnes zaznívá mnoho hesel: „Zastavte válku!“ „Zastavte odlesňování!“ „Ukončete jaderné zbrojení!“ Ale pravděpodobně nikdy jsme nikoho neslyšeli skandovat: „Skončete s pozemskými sklony!“ Něco takového neodpovídá hodnotovému nastavení našeho světa. Ne že by výše uvedené slogany nebo jejich poselství byly nesprávné. Z pohledu věčnosti jsou však příliš krátkozraké. Naše zaměření musí směřovat výše, do věčnosti.

`Jak rozumíš Pavlově výzvě „umrtvujte své pozemské sklony“ (Ko 3,5.6; viz také Ř 6,1–7)? Co znamená být mrtvý sobě a tomu, co je pozemské? A naopak, co znamená žít pro „to, co je nad vámi“ (Ko 3,1)?`

I když jsme duchovně zemřeli s Kristem, naše „sklony“ – tedy pokušení, která nám přinášejí naše tělo a mysl – musí být „umrtvovány“.

V souvislosti s touto výzvou bychom si měli uvědomit dvě skutečnosti. Za prvé, v Ko 3,1 Pavel používá takový tvar řeckého slovesa, který předpokládá, že jsme již byli „vzkříšeni s Kristem“. Za druhé, výzva v Ko 3,5 je následkem této skutečnosti – „proto“. Pozemské věci (smilstvo, necudnost, vášeň, zlou touhu, chamtivost atd.) můžeme umrtvit jen proto, že jsme byli vzkříšeni s Kristem. Náš „život je skryt spolu s Kristem v Bohu“, a tak máme moc odstranit tyto pozemské věci z našich myslí a životů.

Je zajímavé, že jediný další výskyt přesné fráze z Ko 3,6 („Boží hněv“) v řečtině je v Ř 1,18. Bůh „nechal na pospas“ lidi jejich vlastním špatným cestám (Ř 1,24), a tak nyní „přichází Boží hněv“ (viz také Zj 6,16.17). V Ř 1,18 se Pavel zmiňuje o „bezbožnosti a nepravosti“. V této souvislosti hovoří i o „nečistých vášních“ (Ř 1,24, stejné slovo je i v Ko 3,5) a charakterizuje tak lidi, které „Bůh nechal na pospas nečistým vášním jejich srdcí, takže zneuctívají svá vlastní těla“ (Ř 1,24).

Jak zneuctívali svá těla? Tím, že odmítali uznat Stvořitele. Zároveň je Bůh vydal jejich „nečistým vášním“ (viz Ř 1,26.27).

**Aplikace**

`Jak se v životě řídíš slovy „umrtvujte své pozemské sklony“ (Ko 3,5)?`