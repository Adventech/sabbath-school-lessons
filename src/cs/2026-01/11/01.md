---
title:  'Život s Kristem (Ko 3,1–17)'
date:  07/03/2026
---

### Texty na tento týden
Ko 3,1–17; Ř 1,18; Ř 6,1–7; Ef 4,22–24; Dt 7,6–8; 1S 16,23

> <p>Úvodní text</p>
> „Především však mějte lásku, která všechno spojuje k dokonalosti.“ (Ko 3,14)

Možná ses i ty někdy setkal s varováním, abys nebyl až tak moc zaměřen na nebeské věci, protože pak nebudeš na zemi k ničemu. Přestože to může být v jistém smyslu pravda, existuje i přesně opačné upozornění. Apoštol Pavel o něm hovoří v Ko 3, kde upozorňuje, že přemýšlíme-li příliš pozemsky, nebudeme Pánu užiteční v nebeských věcech.

Pavel zaměřuje naši pozornost na mnoho reálných principů, které mají svůj původ v nebi a kterým mohou porozumět pouze ti, kdo „byli vzkříšeni s Kristem“ (Ko 3,1).

Pavlovy rady jsou velmi praktické. Jejich cílem je posílit všechny naše vztahy, nejen ty v rámci církve.

Ježíš řekl: „Já však vám pravím: Milujte své nepřátele a modlete se za ty, kdo vás pronásledují, abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé“ (Mt 5,44.45).

Zní to jako něco nemožného? Z lidského hlediska je tomu tak. Abychom mohli skutečně žít pro Boha, musíme nejprve zemřít sami sobě. Chceme-li být našemu nebeskému Otci nějak užiteční zde na zemi, potřebujeme mít nebeské smýšlení.

Tento týden se soustředíme na to, jak může život s Kristem přinést změnu nejen tady a teď, ale i pro věčnost.

**Osnova lekce**

Tato lekce se zaměřuje na praktické důsledky života s Kristem a na to, jak nebeské smýšlení ovlivňuje náš pozemský život. Při četbě 3. kapitoly Listu Koloským prozkoumáme, jak odložit „starého člověka“ a obléci si „nového“, jehož charakter se projevuje láskou, pokojem a vděčností.

- Ko 3,1–4: Důsledek spasení – nové nasměrování (neděle)
- Ko 3,5.6: Důsledek spasení – odmítnutí „žádostí těla“ (pondělí)
- Ko 3,6–11: Důsledek spasení – „oblečení“ nového lidství (úterý)
- Ko 3,12–14: Důsledek spasení – obnova našeho charakteru (středa)
- Ko 3,16.17: Důsledek spasení – život k Boží chvále (čtvrtek)