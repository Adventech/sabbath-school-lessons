---
title:  'Společenství evangelia'
date:  04/01/2026
---

> <p></p>
> 3Děkuji Bohu svému při každé vzpomínce na vás 4a v každé modlitbě za vás všechny s radostí prosím; 5jsem vděčen za vaši účast na díle evangelia od prvního dne až doposud 6a jsem si jist, že ten, který ve vás začal dobré dílo, dovede je až do dne Ježíše Krista. 7Vždyť právem tak smýšlím o vás všech, protože vás všechny mám v srdci jako spoluúčastníky milosti, i když jsem ve vězení, zodpovídám se před soudem a obhajuji evangelium. 8Bůh je mi svědkem, jak po vás všech vroucně toužím v Kristu Ježíši. (Fp 1,3–8)

**Osobní studium**

`Jaký je důvod Pavlovy vděčnosti podle úvodního textu (Fp 1,3–8)? Jaká ujištění dává Filipským a proč je to důležité?`

Pavel založil sbor ve Filipech a z jeho dopisu je cítit vroucnost křesťanské vzájemnosti. Přestože je dělí stovky kilometrů, Pavel, spoutaný a uvězněný, nosí sbor ve Filipech a jeho členy v srdci, touží po nich a děkuje za ně Bohu. V Pavlově modlitbě díkůvzdání můžeme zahlédnout Ježíšovu přímluvu za nás v nebi.

Na náprsníku velekněze bylo dvanáct kamenů představujících dvanáct kmenů Izraele. Když kněz přímluvně zastupoval lid, měl „na svém srdci“ nést „jména synů Izraele“ (Ex 28,29). Ježíš jako náš Velekněz v nebeské svatyni ještě lepším způsobem přináší jména svého lidu před Otce.

Za povšimnutí stojí originální znění verše Fp 1,3, který se obvykle překládá tak, že Pavel děkuje v modlitbách Bohu za Filipské při každé vzpomínce na ně. Řecký text je však nejednoznačný a může vyjadřovat i to, že oni pamatují na Pavla. Zdůrazňuje se tím jejich blízký vztah. Tato blízká vzájemnost se vyjadřuje slovem „společenství“ (řecky koinonia). Tak jako měl Pavel účast (koinonia) na Kristově utrpení (Fp 3,10), tak nikdo jiný neměl „[spolu]účast“ (řecky: sunkoinóneó) na Pavlově utrpení tak jako Filipští, kteří se finančně podíleli na podpoře Pavlovy služby (Fp 4,14.15). Tato vzájemnost, která trvala „od prvního dne až doposud“ (Fp 1,5), ho vede k tomu, aby za ně děkoval Bohu a modlil se za ně „s radostí“ (Fp 1,4).

Je zajímavé, že Pavel popisuje své vězeňské prostředí docela pozitivně. Spolu s ostatními věřícími tak totiž může mít účast na milosti „při obhajobě a utvrzování evangelia“ (Fp 1,7; ČSP). Jeho použití těchto dvou právních výrazů naznačuje nejen to, že jeho soudní proces je na spadnutí, ale také to, že Pavel aktivně oslovuje vojáky a návštěvníky evangeliem. Proto je nezbytné obojí – „obhajoba“ (řecky: apologia) před útoky i „utvrzování“ věčných pravd evangelia. Zdá se, že Pavlovi méně záleží na jeho vlastní budoucnosti než na obhajobě samotného evangelia. Ať už žije, nebo zemře, je si Pavel jist, že Bůh dokončí „dobré dílo“, které začal ve všech, kteří mu důvěřují (Fp 1,6).

**Aplikace**

`Jak rozumíš slibu, že „ten, který ve vás začal dobré dílo, dovede je až do dne Ježíše Krista“ (Fp 1,6)? Co to znamená? Kdy skončí toto dílo?`