---
title:  'Podněty k zamyšlení'
date:  09/01/2026
---

„Mnozí lidé nedokážou dělat konkrétní plány do budoucna. Jejich život je nevyrovnaný. Nedovedou poznat, jak věci dopadnou, a to je často naplňuje úzkostí a neklidem. Mějme na mysli, že život Božích dětí na tomto světě je životem poutníka. Nedostává se nám moudrosti, abychom věděli, jak plánovat svůj život. Není naším úkolem utvářet si budoucnost. ‚Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde. Věřil, a proto žil v zemi zaslíbené jako cizinec, bydlel ve stanech s Izákem a Jákobem, pro které platilo totéž zaslíbení, a upínal naději k městu s pevnými základy, jehož stavitelem a tvůrcem je sám Bůh‘ (Žd 11,8–10).

Kristus si za svého života na zemi nedělal plány, co bude dělat. Přijal plány, které s ním měl Bůh, a Otec mu den za dnem odhaloval své plány. Tak i my máme záviset na Bohu, aby náš život mohl být prostým prováděním Boží vůle. Bůh bude řídit naše kroky, svěříme-li mu své cesty.

Velmi mnoho lidí si plánuje skvělou budoucnost, a utrpí naprostý nezdar. Nechte za sebe plánovat Boha. Věřte jako malé dítě vedení Toho, který ‚střeží nohy svých věrných‘ (1S 2,9). Bůh nikdy nevede své děti jinak, než jak by se samy rozhodly, aby je vedl, kdyby mohly vidět konec od počátku a poznat slávu záměru, který plní jako Boží spolupracovníci.“ (MH 478–479; ŽNP 258)

**Otázky k rozhovoru**

`1. Zamyslete se nad uplynulým týdnem a napište si seznam věcí, za které jste vděční. Je možné, že byste měli být vděční za víc, než si uvědomujete?`

`2. Zamyslete se nad poslední větou citátu z knihy Život naplněný pokojem. Jedná se o velmi silné vyznání víry. Jak se můžeme naučit tak hluboce důvěřovat Bohu?`

`3. Ve světle Ko 1,6.23 uvažujte o myšlence: „Nevěra, reptání a vzpoura oddálily vstup starověkého Izraele do Kanaánu o čtyřicet let. Stejné hříchy zdržují vstup moderního Izraele do nebeského Kanaánu. V žádném z těchto případů nebyla chyba v Božích slibech. Je to nevěra, přizpůsobení se světu, neposvěcenost a sváry mezi lidmi, kteří se hlásí k Pánu, které nás tolik let drží v tomto světě hříchu a smutku. Kdyby církev Kristova vykonala své určené dílo, jak Pán nařídil, celý svět by již byl varován a Pán Ježíš by přišel na naši zemi v moci a velké slávě.“ (LDE 38) Jak dnes můžeme dělat stejné chyby?`