---
title:  'Důvody k vděčnosti'
date:  06/01/2026
---

> <p></p>
> 12Rád bych, bratří, abyste věděli, že to, co mě potkalo, je spíše k prospěchu evangelia, 13takže po celém soudu i všude jinde je známo, že jsem vězněn pro Krista, 14a mnohé bratry právě mé okovy povzbudily, aby se spolehli na Pána a s větší smělostí mluvili beze strachu slovo Boží. 15Někteří sice kážou Krista také ze závisti a z řevnivosti, jiní však s dobrým úmyslem. 16Jedni z lásky, protože vědí, že jsem tu k obhajobě evangelia, 17druzí z touhy po uplatnění, ne z čistých pohnutek, a domnívají se, že mi v mém vězení způsobí bolest. 18Ale co na tom! Jen když se jakýmkoli způsobem, ať s postranními úmysly, ať upřímně zvěstuje Kristus; z toho se raduji a budu radovat. (Fp 1,12–18)

**Osobní studium**

Filipské pochopitelně zarmoutilo, když se doslechli o Pavlově uvěznění. Jeho dílo bylo nyní značně omezeno. Nemohl cestovat. Nemohl kázat. Nemohl navštěvovat synagogy a učit lidi o Ježíši jako Mesiáši. Už nemohl zakládat sbory. Filipští poslali Epafrodita, aby zjistil apoštolův stav, povzbudil ho a ujistil se, že bude mít vše, co bude potřebovat.

`Přečti si Fp 1,12–18. Jak Pavel vnímal své uvěznění? Jaké poučení můžeme vyvodit z postoje, který měl navzdory okolnostem, ve kterých se ocitl?`

Poselství, které se k nim od Pavla dostalo, muselo Filipské překvapit. Pavel vnímal svou situaci jinak, než by se dalo očekávat. Jeho duchovní poznání ho vedlo k tomu, že své uvěznění vnímal jako něco dobrého. Nepřekáželo mu – naopak to vnímal jako něco „k prospěchu evangelia“ (Fp 1,12). Tam, kde jiní viděli jen pouta a mříže, Pavel viděl své římské strážce jako adepty Božího království. Viděl také, že jeho uvěznění velmi povzbudilo ostatní, aby byli aktivnější a odhodlanější šířit evangelium a aby směle mluvili o Kristu beze strachu z následků.

Možná je těžké si to představit, ale někteří si skutečně mysleli, že z Pavlova uvěznění budou mít užitek. Zřejmě doufali, že upadne v zapomnění, a tak se otevře větší prostor pro ně a jejich vlastní kázání evangelia. Jedná se o velmi smutný příklad lidského sobectví, které se objevuje dokonce i v církvi. Jak řekl Jeremjáš dávno před Pavlem: „Nejúskočnější ze všeho je srdce a nevyléčitelné. Kdopak je zná?“ (Jr 17,9).

Naštěstí se někteří věrní pracovníci stali ještě horlivějšími v šíření evangelia. Pavla milovali a svědectví o jeho utrpení pro víru je vedlo k větší důvěře v Krista a povzbudilo je, aby byli ještě aktivnější pro Pána. Dodávalo jim to sílu jít tam, kam se dříve báli jít, a vedlo je to k tomu, aby mluvili v situacích, ve kterých předtím mlčeli. Dokonce ještě více lidí přijalo Krista a šířilo evangelium spásy.

**Aplikace**

`Jaké poučení si můžeme vzít ze zkušeností, které sice byly nepochybně těžké, ale přinesly i nějaký užitek? Jak se můžeme naučit důvěřovat Bohu i v případech, kdy užitek nemusí být zřejmý?`