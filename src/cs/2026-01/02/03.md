---
title:  'Pavlovy modlitby'
date:  05/01/2026
---

> <p></p>
> 9A za to se modlím, aby se vaše láska ještě víc a více rozhojňovala a s ní i poznání a hluboká vnímavost; 10abyste rozpoznali, na čem záleží, a byli ryzí a bezúhonní pro den Kristův, 11plní ovoce spravedlnosti, které z moci Ježíše Krista roste k slávě a chvále Boží. (Fp 1,9–11)

**Osobní studium**

Před několika lety mluvil jeden kazatel o modlitbách, které se soustřeďují jen na mě, mě, mě a mé potřeby a touhy. Výstižně je charakterizoval jako „malé sobecké modlitby“, protože Bůh má na mysli něco mnohem většího.

`Na co se Pavel zaměřuje ve své modlitbě v úvodním textu (Fp 1,9–11)? Jaké důležité žádosti předkládá? Co se z toho dozvídáme o modlitbě?`

Tato modlitba má v řečtině pouze třiačtyřicet slov, ale zahrnuje všechno, na čem Pavlovi záleží a o čem bude hovořit ve zbytku svého dopisu: lásku, poznání, rozpoznání, čistotu, upřímnost, neurážení a spravedlnost, kterou máme prostřednictvím Ježíše Krista. Základem této modlitby, stejně jako předchozích Pavlových vyjádření vděčnosti, je důraz na církev jako celek. Pavlova modlitba se zcela zaměřuje na ostatní, modlí se za celou církev a za její blaho. Podívejme se blíže na některé prvky této modlitby:

Neustálý růst v lásce. Pavel se nemodlí jen za více lásky, ale za lásku, s níž se rozvíjí i „poznání a hluboká vnímavost“ (Fp 1,9). Takové poznání není jen intelektuální, ale zahrnuje i poznání duchovních věcí, které lze získat pouze společenstvím s Bohem a studiem jeho slova (viz Ef 1,17; 4,13; 1Tm 2,4).

Schopnost rozpoznat. Pavel to vysvětluje jako schopnost rozpoznat „na čem záleží“. Právě to nás vede k tomu, abychom „byli ryzí a bezúhonní pro den Kristův“ (Fp 1,10).

Být ryzí (čistí; ČSP). Toto slovo v řečtině doslova znamená „souzený slunečním světlem“ a vztahuje se na neposkvrněnou čistotu jednání: „Všechno, co křesťané dělají, by mělo být tak jasné jako sluneční paprsek.“ (MB 68; MON 43)

Být bezúhonní. Doslova to znamená nebýt kamenem úrazu, neříkat ani nedělat nic, co by jinému člověku ztížilo jeho víru.

Spravedlnost skrze Ježíše Krista. Pavel se tímto tématem podrobně zabývá v listech Římanům a Galatským a mnohé aspekty rozebírá i ve Filipským 3. Nemáme žádnou vlastní spravedlnost, ale jen tu, kterou přijímáme prostřednictvím Krista.

**Aplikace**

`Jak může naše láska stále „víc a více“ růst (Fp 1,9)? Proč je to tak důležité pro život křesťana? (Viz také 1K 13,1–8.)`

---

#### Dodatečné otázky k diskuzi

`Jak vypadala Pavlova soukromá modlitba? Jak byla dlouhá a co v ní bylo?`

`Proč Pavel na prvním místě prosí o „rozhojňování lásky“?`

`Bez lásky neroste naše poznání a hluboká vnímavost. Vyplývá to z toho, co tu Pavel píše. Co si o tom myslíš?`

`Pavel prosí i o dar „rozpoznávání“. K čemu je tento duchovní dar potřebný?`

`Filipským mají být „ryzí a bezúhonní pro den Kristův“. Jak tomu rozumíš?`

`Proč se Pavel tak intenzivně modlil za sbory, které znal?`