---
title:  'Síla modlitby'
date:  08/01/2026
---

> <p></p>
> 9Proto i my, ode dne, kdy jsme to uslyšeli, nepřestáváme za vás v modlitbách prosit, abyste plně, se vší moudrostí a duchovním pochopením poznali jeho vůli. 10Tak budete svým životem dělat Pánu čest a stále se mu líbit, ve všem ponesete ovoce dobrých skutků, budete růst v poznání Boha, 11a z moci jeho božské slávy nabudete síly k trpělivosti a radostné vytrvalosti; 12a budete děkovat Otci, který vás připravil k účasti na dědictví svatých ve světle. (Ko 1,9–12)

**Osobní studium**

`Jaké konkrétní prosby nacházíš v Pavlově modlitbě v úvodních verších (Ko 1,9–12)?`

Pavel se modlí, aby Koloští „plně, se vší moudrostí a duchovním pochopením poznali jeho [Boží] vůli“ (Ko 1,9). Pavel popisuje poznání Boží vůle jako „moudrost“ a „duchovní pochopení“. Moudrost nabýváme především tím, že zcela důvěřujeme Bohu, jsme ochotni konat jeho vůli (J 7,17) a nespoléháme na „svoji rozumnost“ (Př 3,5). Často však vyvstává otázka: „Jaká je Boží vůle pro mě v této situaci?“ Existují čtyři hlavní zdroje, z nichž můžeme poznat Boží vůli, když ji hledáme na modlitbě:

1. 	Nejdůležitějším zdrojem moudrosti je samotná Bible. „Světlem pro mé nohy je tvé slovo, osvěcuje moji stezku“ (Ž 119,105).
2.	Bůh nám dal zvláštní moudrost pro poslední dny prostřednictvím ducha proroctví (Zj 12,17; Zj 19,10), jak se projevuje ve spisech Ellen G. Whiteové. Bible nás povzbuzuje: „Věřte v Hospodina, svého Boha, a budete nepohnutelní; věřte jeho prorokům a bude vás provázet zdar“ (2Pa 20,20).
3.	Boží vůli a vedení lze znát také prostřednictvím zvláštních okolností, když Boha požádáme, aby otevřel nebo zavřel dveře (viz Ko 4,3).
4.	Duch svatý nás vede, když se naučíme rozpoznávat jeho hlas: „… a na vlastní uši uslyšíš za sebou slovo: ‚To je ta cesta, jděte po ní,‘ ať budete chtít doprava nebo doleva“ (Iz 30,21).

Pavel se modlí, aby Koloští „vedli život hodný Pána“ (Ko 1,10; ČSP). Samozřejmě, nikdo se tak nechová od přírody, ale Bůh nás považuje za hodné svou milostí a volá nás, abychom žili v souladu s tímto vznešeným povoláním (Ef 4,1; 1Te 2,12). Pavel používá výrazy „život“ – „žít“ v tomto dopise ještě třikrát (Ko 2,6; 3,7 a 4,5; ČSP). Znamená to žít a jednat v souladu s Božím zákonem (Ex 18,20), což je možné jen díky působení Ducha svatého (Ez 36,27).

Pavel se také modlí, aby „vedli život hodný Pána a ve všem se mu líbili“ (Ko 1,10; ČSP). To se samozřejmě vztahuje i na nás. Potom uvádí několik způsobů, jak toho dosáhnout: „abyste nesli ovoce v každém dobrém skutku a rostli v poznání Boha“ (Ko 1,10; ČSP) a konečně tím, že budou (a my také) děkovat Otci „který nás učinil způsobilými k účasti na podílu svatých ve světle“ (Ko 1,12; ČSP).

**Aplikace**

`Kdyby se tě někdo zeptal: „Podle čeho víš, kterým směrem tě Bůh vede?“, co bys mu odpověděl a proč?`