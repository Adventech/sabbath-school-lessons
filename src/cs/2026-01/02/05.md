---
title:  'Ovoce evangelia'
date:  07/01/2026
---

> <p></p>
> 3Stále za vás v modlitbách děkujeme Bohu, Otci našeho Pána Ježíše Krista, 4neboť jsme slyšeli o vaší víře v Krista Ježíše a o vaší lásce, kterou máte ke všem bratřím 5pro naději zakotvenou v nebesích. Víte o ní, protože i k vám přišlo slovo pravdy, evangelium; 6tak jako na celém světě, i mezi vámi přináší ovoce a roste od toho dne, kdy jste uslyšeli o Boží milosti a přesvědčili se, že je pravdivá. 7Tak vás tomu učil Epafras, náš milovaný druh, jenž nás věrně zastupuje jako Kristův služebník. 8On nám také vyprávěl o lásce, kterou ve vás působí Boží Duch. (Ko 1,3–8)

**Osobní studium**

Pavlův vztah s koloskými věřícími se lišil od vztahu s Filipskými. Zařazoval je mezi „ty, kteří mě ani osobně neznají“ (Ko 2,1). Přesto je Pavel ujišťuje – stejně jako Filipské – že za ně děkuje Bohu a nepřestává se za ně modlit.

`Za které tři skutečnosti Pavel děkuje Bohu v úvodním textu (Ko 1,3–8)?`

Pavel spojuje tři ctnosti, které zmiňuje i jinde: víru, naději a lásku (viz 1K 13,13; 1Te 1,3; 1Te 5,8). A zásluhu za ně nepřipisuje Koloským, ale Otci. „‚Každý dobrý dar a každé dokonalé obdarování‘ je shůry, sestupuje od Otce nebeských světel. U něho není proměny ani střídání světla a stínu“ (Jk 1,17). Když vidíme Boží lásku, vede nás k víře v Krista (Ef 2,4–8) a máme naději na nebe, jak popisuje Petr: „Dědictví nehynoucí, neposkvrněné a nevadnoucí je připraveno pro vás v nebesích“ (1Pt 1,4).

Pavel také zdůrazňuje, že evangelium je důvěryhodné, protože je založeno na „slově pravdy“.  Tento výraz Pavel používá i jinde v souvislosti s inspirovaným Božím slovem (viz 2K 6,7; 2Tm 2,15), které skutečně působí v těch, kdo je přijali: „ne jako slovo lidské, ale jako slovo Boží“ (1Te 2,13), a naplňuje Boží vůli (Iz 55,11). Když je hlásáno evangelium, Boží moc se projevuje působením Ducha svatého, zasahuje srdce a lidé na něj reagují. Evangelium přináší ovoce, protože je to „slovo života“ (Fp 2,16).

Možná nejúžasnější je, jak rychle se evangelium rozšířilo. Asi třicet let po Kristově smrti a vzkříšení mohl Pavel říci, že se rozšířilo „na celém světě“ (Ko 1,6) a „všemu stvoření pod nebem“ (Ko 1,23). Rozsáhlá síť římských silnic umožňovala rychlou komunikaci a cestování, díky čemuž se Pavlovy epištoly mohly tak rychle a široce šířit. Ale je to Boží moc působící prostřednictvím jeho Slova, která v člověku rodí duchovní život (Jk 1,18; 1Pt 1,23) a dělá z něj „nové stvoření“ (2K 5,17).

**Aplikace**

`Apoštol Pavel píše o naději, „která je vám připravena v nebesích“ (Ko 1,5). Jak této naději rozumíš ty? Proč se vztahuje i na nás osobně, ačkoli jí ve skutečnosti nejsme hodni?`