---
title:  'Stůjte pevně v jednotě'
date:  14/01/2026
---

> <p></p>
> Jenom veďte život hodný Kristova evangelia, abych viděl, až přijdu, nebo nepřijdu-li, abych slyšel, že zakotveni v jednom Duchu vedete jednou myslí zápas ve víře v evangelium… (Fp 1,27)

> <p></p>
> 17Posvěť je pravdou; tvoje slovo je pravda. 18Jako ty jsi mne poslal do světa, tak i já jsem je poslal do světa. 19Sám sebe za ně posvěcuji, aby i oni byli vpravdě posvěceni. (J 17,17–19)

**Osobní studium**

Ježíšova poslední modlitba za učedníky se nesla ve znamení jednoho klíčového tématu: jednoty. Ježíš hleděl za události kříže, kdy se znovu setká se svým Otcem a pak s námi: „Otče, chci, aby také ti, které jsi mi dal, byli se mnou tam, kde jsem já; ať hledí na mou slávu, kterou jsi mi dal, neboť jsi mě miloval již před založením světa“ (J 17,24). Ježíš se modlil, aby Otec zachoval své věrné, aby byli „jedno jako my“ (J 17,11). Zdůraznil také strašné důsledky nejednoty. Vždyť právě nejednota je pro mnohé důvodem, proč nechtějí uvěřit, nebo dokonce přestanou věřit. V této krátké modlitbě Ježíš dvakrát zdůrazňuje naši jednotu s ním a Otcem, „aby tak svět uvěřil“ a „svět aby poznal, že ty jsi mě poslal a zamiloval sis je tak jako mne“ (J 17,21.23).

`Porovnej texty Fp 1,27 a J 17,17–19. Co je podle Ježíše i Pavla nezbytné pro jednotu v církvi?`

Řecké slovo politeuesthe ve slovním spojení „veďte život hodný…“ (Fp 1,27) znamená doslova „žít jako občan“ – ne nějakého pozemského království, ale jako občan nebeského království. Kázání na hoře vykresluje krásný obraz toho, co to znamená být dětmi nebeského Otce a občany jeho království: být chudí duchem, tiší, hladoví a žízniví po spravedlnosti, milosrdní, čistého srdce, působit pokoj, nastavovat druhou tvář, milovat své nepřátele, žehnat těm, kdo proklínají. Jak to shrnul prorok, cílem našeho života by mělo být, aby každý „zachovával právo, miloval milosrdenství a pokorně chodil se svým Bohem“ (Mi 6,8).

Pokud někdo žije takovým způsobem, je těžké se na něj zlobit nebo být z jeho chování znepokojen. Nebo je tomu jinak? Stává se, že nás rozzlobí jednání lidí, kteří se zdají být až příliš dobří. Můžeme být dokonce v pokušení ponížit je nebo najít jejich slabinu, abychom dokázali, že nejsou tak dobří, jak se zdají. A to všechno jen proto, abychom se my cítili lépe. Proč se místo toho raději nesoustředit na to, jak můžeme být my sami laskavější, štědřejší, milosrdnější a pokornější? Ellen G. Whiteová upozorňovala na lidi, kteří „milují svět a to, co nabízí, více než Boha nebo pravdu“. (5T 277)

Nejednota v církvi často pramení právě z pýchy. „Když lidé pěstovali pýchu a světskou ctižádost, Kristův duch ustoupil. Rivalita, rozbroje a sváry ovládly církev, aby ji rozvrátily a oslabily“ (5T 240.241)

**Aplikace**

`Je důležité, aby se každý z nás naučil pokoře a mírnosti, které nám ukázal Ježíš! V čem by byla naše církev jiná, kdybychom se všichni nechali vést jeho vzorem?`