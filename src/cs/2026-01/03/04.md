---
title:  'Pevné přesvědčení'
date:  13/01/2026
---

> <p></p>
> 23Táhne mne to na obě strany: Toužím odejít a být s Kristem, což je jistě mnohem lepší; 24ale zůstat v tomto těle je zase potřebnější pro vás. 25Proto pevně spoléhám, že zůstanu a budu se všemi vámi k vašemu prospěchu a k radosti vaší víry, 26abyste se mohli mnou ještě více chlubit v Kristu Ježíši, když k vám opět přijdu. (Fp 1,23–26)

**Osobní studium**

`Jak rozumíš Pavlovým slovům o tom, že „je jistě mnohem lepší“, kdyby zemřel a byl s Kristem (Fp 1,23–26)?`

Uvedené verše byly v dějinách často nepochopeny. Pavel v nich staví proti sobě život a smrt. Křesťan žije pro Krista a může pro víru v něj i zemřít. V tomto smyslu je to „zisk“, protože naše svědectví je o to silnější a přesvědčivější (Fp 1,21). Není pochyb o víře člověka, když je ochoten pro svou víru i zemřít.

Musíme si však zároveň uvědomit, že mrtví jsou skutečně mrtví a „nevědí zhola nic“ (Kaz 9,5). Odpočívají v hrobě až do vzkříšení (J 5,28.29). Proto Ježíš o Lazarovi řekl: „Náš přítel Lazar usnul. Ale jdu ho probudit“ (J 11,11).

Kdyby lidé po smrti šli okamžitě do nebe, představte si, jaké by to bylo pro Lazara. Po čtyřech dnech, kdy by se Lazar radoval v ráji, by přišel anděl se „špatnou“ zprávou: „Je mi líto, Lazare, ale Ježíš tě volá zpět na zem. Nemůžeš tu zůstat.“

Když sledujeme takový nesprávný výklad až do jeho logického závěru, vidíme, jak je absurdní. Smrt je jako bezesný spánek; Kristus při svém příchodu probudí své věrné a spolu s živými budou „uchváceni v oblacích vzhůru vstříc Pánu“ (1Te 4,16.17).

Pavlův „odchod“ z tohoto života, aby byl s Kristem, znamená být s ním v utrpení a smrti (2Tm 4,6), aby „dosáhl zmrtvýchvstání“ (Fp 3,11). Uvědomoval si také, že jakmile v okamžiku smrti zavře oči, hned nato uvidí Ježíše, který ho spolu se všemi věrnými vezme na místo, které připravil pro všechny, kdo ho milují (J 14,3; 1K 2,9).

Přestože byl ochoten zemřít pro Krista, věděl, že kvůli Filipským by bylo lepší „zůstat v tomto těle“ (Fp 1,24). Je zajímavé, že pro křesťana není vždy snadné odpovědět na otázku, zda je lepší žít pro Krista, nebo pro něj zemřít. I Pavel přiznává: „táhne mne to na obě strany“ (Fp 1,23).

**Aplikace**

`I když nikdo z nás nechce zemřít, zároveň platí, že ve chvíli smrti bude pro věřícího další vědomou myšlenkou Kristův návrat. Jak ti tato perspektiva pomáhá porozumět Pavlovu uvažování v úvodním textu?`

---

#### Dodatečné otázky k diskuzi

`Jaké dilema prožíval Pavel, když přemýšlel o životě a smrti?`

`Prožíváš někdy podobné dilema i ty? Co ti pomáhá?`

`Proč se Pavel domnívá, že bude užitečnější žít?`

`Byl by Pavel hned u Krista, kdyby zemřel?`

`Jak můžeme být s Kristem už teď?`

`Proč nás to někdy táhne na obě strany?`