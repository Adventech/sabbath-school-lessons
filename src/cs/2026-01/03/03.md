---
title:  '„Smrt je pro mne zisk“'
date:  12/01/2026
---

> <p></p>
> 3Jsme ovšem jenom lidé, ale svůj zápas nevedeme po lidsku. 4Zbraně našeho boje nejsou světské, nýbrž mají od Boha sílu bořit hradby. Jimi boříme lidské výmysly 5a všecko, co se v pýše pozvedá proti poznání Boha. Uvádíme do poddanství každou mysl, aby byla poslušna Krista, 6a jsme připraveni potrestat každou neposlušnost, dokud vaše poslušnost nebude úplná. (2K 10,3–6)

> <p></p>
> 21Život, to je pro mne Kristus, a smrt je pro mne zisk. 22Mám-li žít v tomto těle, získám tím možnost další práce. Nevím tedy, co bych vyvolil… (Fp 1,21.22)

**Osobní studium**

Pokud by si to náhodou někdo neuvědomil, všichni – a jako věřící o to víc – jsme součástí velkého sporu, který zuří všude kolem nás a vlastně i v nás. Všichni tak či jinak zažíváme realitu tohoto vesmírného zápasu. A bude to tak, dokud nezemřeme, ať už se to stane kdykoli nebo jakkoli.

`Co je podle úvodního textu (2K 10,3–6) podstatou duchovního boje, který vedeme? Jaké „zbraně“ můžeme používat v tomto boji?`

Nejúčinnějšími duchovními „zbraněmi“ jsou myšlenky – dobré i špatné. Satan po­užívá kritiku, zradu, neklid, strach, tlak okolí a další nástroje, které by křesťané nikdy neměli uplatňovat. Naopak máme používat lásku, milosrdenství, pokoj, mírnost, shovívavost, laskavost a sebeovládání. Naší nejmocnější zbraní – pokud ji používáme moudře – je Boží slovo, „meč Ducha“ (Ef 6,17). Pouze Bůh může přinést pravdu do srdce člověka; my jsme jen nástrojem jeho záměrů.

`Jak rozumíš Pavlovu vyznání v úvodních verších (Fp 1,21.22) v kontextu velkého sporu?`

Protože se jedná o duchovní boj, je to válka myšlenek a hodnot. Kristus za nás zvítězil na kříži, a pokud s ním zůstaneme spojeni, nemůže nás porazit ani smrt. Pavel se podvolil všemu, jakkoli nespravedlivému, co ho zde na zemi mohlo postihnout, protože svů život i budoucnost svěřil vyššímu soudu.

Jako křesťané bychom neměli bojovat ani tak za svá práva, jako spíše za to, co je správné. Neplatí, že „moc určuje, co je správné“, ale že „to, co je správné, dává skutečnou sílu“. Je správné podřídit se Boží vůli – to je jediný způsob, jak zvítězit ve sporu, jehož jsme součástí. Ježíš je dokonalým příkladem podřízení se Otcově vůli, jak to Pavel zdůraznil ve 2. kapitole Filipským.

**Aplikace**

`Jakým způsobem právě teď prožíváš realitu velkého sporu? Jak můžeš čerpat útěchu a sílu z vědomí, že Kristus již za nás zvítězil?`