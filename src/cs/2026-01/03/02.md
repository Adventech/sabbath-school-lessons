---
title:  'Kristus bude oslaven'
date:  11/01/2026
---

> <p></p>
> 19Neboť vím, že se mi vše obrátí k dobrému vaší modlitbou a přispěním Ducha Ježíše Krista. 20Toužebně očekávám a doufám, že v ničem nebudu zahanben, ale veřejně a směle jako vždycky i nyní na mně bude oslaven Kristus, ať životem, ať smrtí. (Fp 1,19.20)

**Osobní studium**

`Co apoštol Pavel očekával od soudního procesu, kterému se měl podrobit (Fp 1,19.20)? Co považoval za důležitější než své osvobození?`

Přestože Pavel nebyl zločincem, neocitl se ve vězení poprvé. Ani pronásledování mu nebylo cizí. Korintským podrobně popsal utrpení, které do té doby zažil: „Jsou služebníky Kristovými? Odpovím obzvlášť nerozumně: já tím víc! Namáhal jsem se usilovněji, ve vězení jsem byl vícekrát, ran jsem užil do sytosti, smrti jsem často hleděl do tváře. Od Židů jsem byl pětkrát odsouzen ke čtyřiceti ranám bez jedné, třikrát jsem byl trestán holí, jednou jsem byl kamenován, třikrát jsem s lodí ztroskotal, noc a den jsem jako trosečník strávil na širém moři. Častokrát jsem byl na cestách – v nebezpečí na řekách, v nebezpečí od lupičů, v nebezpečí od vlastního lidu, v nebezpečí od pohanů, v nebezpečí ve městech, v nebezpečí v pustinách, v nebezpečí na moři, v nebezpečí mezi falešnými bratřími, v námaze do úpadu, často v bezesných nocích, o hladu a žízni, v častých postech, v zimě a bez oděvu“ (2K 11,23–27).

Abychom si však nemysleli, že tato utrpení byla pro něj nejdůležitější, Pavel hned dodává: „A nadto ještě na mne denně doléhá starost o všechny církve“ (2K 11,28).

**Jaký vztah má Pavel ke sborům, které založil, a k lidem, které získal pro Krista?**

`1K 4,14–16`

`1Te 2,10.11`

`Ga 4,19`

`Fm 1,10`

Tak jako Ježíš, který udělal vše pro naši záchranu, i Pavel měl ke spoluvěřícím podobný postoj: „Já velmi rád vynaložím všecko, ano vydám i sám sebe pro vaše duše“ (2K 12,15). Paradoxně však platí, že čím více se jednání člověka podobá Ježíšovu, tím méně ho někteří mají rádi a oceňují. „A všichni, kdo chtějí zbožně žít v Kristu Ježíši, zakusí pronásledování“ (2Tm 3,12). Věrní křesťané jsou přesto jedním z nejkrásnějších nástrojů oslavy Boha a zjevování pravdy evangelia (viz Fp 1,7). „Pavlova trpělivost a radostná mysl, které projevoval během svého dlouhého a nespravedlivého zajetí, a jeho odvaha a víra byly samy o sobě jedním nepřetržitým kázáním.“ (AA 464; PNL 267.268)

**Aplikace**

`Uvažuj o svém životě. Jak se chováš k lidem, kteří se k tobě nechovají hezky? Jaké svědectví tím vydáváš o Ježíši?`

---

#### Dodatečné otázky k diskuzi

`S jakými pocit musel Pavel bojovat v době svého uvěznění?`

`Pavel nevěděl, co ho čeká. Proč mu Bůh nezjevil jeho budoucnost?`

`Co Pavla podle dopisu do Korintu zaměstnávalo více než vězení?`

`Proč si Pavel přát „oslavit Krista“?`

`Jak můžeme „oslavit Krista“ my?`

`Proč je nejlepší kázáním „zbožný život“?`

`Jak si takový „zbožný život“ představuješ?`