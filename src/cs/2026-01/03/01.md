---
title:  'Život a smrt (Fp 1,19–30)'
date:  10/01/2026
---

### Texty na tento týden
Fp 1,19–30; 1K 4,14–16; 2K 10,3–6; J 17,17–19; Mi 6,8; Sk 14,22

> <p>Úvodní text</p>
> „Život, to je pro mne Kristus, a smrt je pro mne zisk.“ (Fp 1,21)

Často se říká, že smrt je součástí života. To je lež. Smrt je opakem života, je jeho nepřítelem. Smrt nebyla součástí života o nic víc, než vrak součástí auta. Pavel důrazně říká, že Kristus zemřel, „aby svou smrtí zbavil moci toho, kdo smrtí vládne, totiž ďábla, a aby tak vysvobodil ty, kdo byli strachem před smrtí drženi po celý život v otroctví“ (Žd 2,14.15).

Pavel byl připraven zemřít pro Krista, zároveň však měl jistotu ohledně svého budoucího osudu. Nejdůležitější pro něj bylo, aby do té doby svým životem nebo svou smrtí uctíval Krista a kázal evangelium co největšímu počtu lidí. Možná i to je důvod, proč máme tolik dopisů nesoucích jeho jméno. Prostřednictvím svých spisů mohl oslovit mnoho lidí na mnoha místech, včetně těch částí světa, které sám nikdy nenavštívil.

Život je krátký. Je proto důležité, abychom během let, které nám Bůh dává, co nejlépe využili svůj vliv ve prospěch Božího království. Nemalá část tohoto vlivu souvisí s naším podporováním „jednoty víry“ (Ef 4,13). Jak uvidíme, toto téma bylo jedním z důležitých důvodů, proč Pavel napsal Filipským.

**Osnova lekce**

Od tohoto týdne se budeme několik lekcí věnovat Listu Filipským. Tentokrát se podíváme na Pavlův postoj k životu a smrti, jak je vyjádřen v první kapitole tohoto listu. Zaměříme se na to, co pro něj znamenalo, že „žít je Kristus a zemřít je zisk“, a jak tato perspektiva formovala jeho touhu oslavit Krista bez ohledu na okolnosti.

- Fp 1,19.20: Život i smrt k větší Kristově slávě (neděle)
- Fp 1,21.22: Život a smrt v kontextu velkého sporu (pondělí)
- Fp 1,23–26: Pavlovo dilema – život služby, nebo pokojná smrt? (úterý)
- Fp 1,27: Život hodný evangelia (středa)
- Fp 1,27–30: Život v jednotě a s odvahou (čtvrtek)