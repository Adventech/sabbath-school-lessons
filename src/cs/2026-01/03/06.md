---
title:  'Sjednocení a nebojácní'
date:  15/01/2026
---

> <p></p>
> 27Jenom veďte život hodný Kristova evangelia, abych viděl, až přijdu, nebo nepřijdu-li, abych slyšel, že zakotveni v jednom Duchu vedete jednou myslí zápas ve víře v evangelium 28a v ničem se nestrachujete protivníků. Jim je to předzvěst zahynutí, vám však spasení, a to od Boha. 29Neboť vám je z milosti dáno netoliko v Krista věřit, ale pro něho i trpět; 30vedete týž zápas, jaký jste u mne viděli a o jakém nyní slyšíte. (Fp 1,27–30)

**Osobní studium**

`Apoštol Pavel věřícím ve Filipech píše, aby vedli „jednou myslí zápas ve víře v evangelium“ (Fp 1,27). Jak rozumíš těmto slovům? Jak tato charakteristika souvisí s nebojácností?`

Satanovou strategií je rozdělovat a podrobovat si. Nejednota je smrtelná. Ježíš řekl: „Je-li dům vnitřně rozdělen, nebude moci obstát“ (Mk 3,25). Satan má radost, když na tento jednoduchý princip zapomínáme. Pokud však zůstáváme jednotní, máme předpoklady naplňovat naši prorockou roli (Zj 12,17) a zvěstovat věčné evangelium „obyvatelům země, každé rase, kmeni, jazyku a národu“ (Zj 14,6). Jednota je klíčová pro splnění našeho poslání šířit toto Bohem dané poselství. Ježíšova modlitba v J 17 zdůrazňuje „pravdu“ Božího slova jako jeden z nejdůležitějších klíčů k jednotě (J 17,17.19). Naše poselství proto nelze oddělit ani od našeho poslání, ani od naší jednoty. Poselství, poslání a jednota jsou tak úzce propojeny, že jedno bez druhého vede k rozpadu a selhání. Pokud jeden z těchto tří klíčových faktorů chybí, nemůžeme uspět. Jsou-li však všechny tři přítomny v našich životech, není se čeho bát. Nemusíme se bát žádného protivenství (Fp 1,28). Satan je poražený nepřítel. I kdybychom měli pro svou víru zemřít, nic nám nemůže ublížit. „Kdo vám ublíží, budete-li horlit pro dobro?“ (1Pt 3,13). Satan nemá moc zastavit šíření Boží pravdy.

Stručně shrň společné téma těchto veršů: Mt 10,38; Sk 14,22; Ř 8,17 a 2Tm 3,12.

Život na tomto padlém světě je těžký a složitý. A to dokonce i pro ty „nejlepší“ z nás. Jób byl spravedlivý muž. Bible o něm říká: „Byl to muž bezúhonný a přímý, bál se Boha a vystříhal se zlého“ (Jb 1,1). A přece jeho i celou jeho rodinu postihlo neštěstí. Každý z nás ví, ať už z osobní zkušenosti, nebo z toho, co se stalo jiným, že život je jako chůze po laně a nikdy nevíme, kdy spadneme. Utrpení je více či méně údělem nás všech. Nakonec je však lepší trpět pro Krista než pro cokoli jiného.

**Aplikace**

`Jakou naději a jakou útěchu můžeme mít jako křesťané uprostřed našeho utrpení?`