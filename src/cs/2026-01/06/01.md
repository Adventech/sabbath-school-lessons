---
title:  'Důvěra pouze v Krista (Fp 3,1–16)'
date:  31/01/2026
---

### Texty na tento týden
Fp 3,1–16; Ř 2,25–29; J 9,1–39; Ef 1,4.10; 1K 9,24–27

> <p>Úvodní text</p>
> „Abych poznal jej [Krista] a moc jeho vzkříšení i účast na jeho utrpení. Beru na sebe podobu jeho smrti, abych tak dosáhl zmrtvýchvstání.“ (Fp 3,10.11)

Chápeme, že spasení je darem, který přijímáme vírou. Přesto jako bychom cítili určitou nedůvěru. Opravdu nejsou skutky potřebné? Opravdu naše činy nepřispívají k našemu spasení? Z nějakého důvodu máme tendenci spoléhat se na své skutky, jako by mohly k naší spáse přidat něco, na základě čeho bychom „konečně“ měli jistotu spasení. Pavel se tomuto tématu věnuje poměrně pozoruhodným způsobem. V rázné polemice vystupuje proti těm, kteří trvají na tom, že obřízka je nezbytná pro spasení.

Aby se předešlo možnosti, že někteří budou považovat své skutky, jako například obřízku, za příspěvek ke svému spasení, Pavel jasně vyjadřuje, že spravedlnost je Kristovým darem, který přichází z víry, nikoli ze zákona. Přestože obřízka dnes pro většinu křesťanů nepředstavuje žádný problém, princip zůstává.

Samotná protestantská reformace začala právě touto otázkou: Jaká je role víry a skutků v životě Kristova následovníka? Kristus je pro nás vším, on „vede naši víru od počátku až do cíle“ (Žd 12,2). Pokud si správně stanovíme naše priority, budeme žít s jistotou Boží lásky, už nyní se budeme těšit ze zaslíbení spasení a „nedáme na vnější věci“ (Fp 3,3).

**Osnova lekce**

V šesté lekci, která vychází z pasáže Fp 3,1–16, se budeme zabývat klíčovým tématem ospravedlnění z víry a nebezpečím spoléhání se na vlastní skutky. Uvidíme, proč Pavel považoval své dřívější úspěchy za ztrátu a proč je pro spasení naprosto zásadní důvěřovat pouze a jedině Kristu.

- Fp 3,1–3: Radost v Pánu a důvěra v Krista (neděle)
- Fp 3,4–6: Pavlovo hodnocení jeho „vzorného“ života před obrácením (pondělí)
- J 9,35–41: Ilustrace – nebezpečí „duchovní slepoty“ (úterý)
- Fp 3,7–9: Ospravedlnění z víry jako ten největší „zisk“ (středa)
- Fp 3,10–16: Nejvyšší cíl života – poznání Krista a nový život (čtvrtek)