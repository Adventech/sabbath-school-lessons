---
title:  'Jen jedno – znát Krista'
date:  05/02/2026
---

> <p></p>
> 10Abych poznal jej a moc jeho vzkříšení i účast na jeho utrpení. Beru na sebe podobu jeho smrti, 11abych tak dosáhl zmrtvýchvstání. 12Nemyslím, že bych již byl u cíle anebo již dosáhl dokonalosti; běžím však, abych se jí zmocnil, protože mne se zmocnil Kristus Ježíš. 13Bratří, já nemám za to, že jsem již u cíle; jen to mohu říci: zapomínaje na to, co je za mnou, upřen k tomu, co je přede mnou, 14běžím k cíli, abych získal nebeskou cenu, jíž je Boží povolání v Kristu Ježíši. 15Kdo je dokonalý, ať smýšlí jako my; a jestliže v něčem smýšlíte jinak, i to vám Bůh objasní. 16Jen k čemu jsme již dospěli, toho se držme. (Fp 3,10–16)

**Osobní studium**

`Které důležité myšlenky představuje Pavel v úvodním textu (Fp 3,10–16)?`

Není nic důležitějšího než znát Krista. To je jediná záruka, že on zná nás a přizná se k nám před Otcem (viz Mt 7,21–23 a 10,32.33). Jak ho můžeme znát? Prostřednictvím jeho psaného Slova – čtením a životem podle něj. Krista nemůžeme znát tváří v tvář tak, jak ho znali učedníci. Je však zajímavé, že navzdory tomu, že Ježíše znali osobně, stále nepochopili jeho slova. Právě proto potřebujeme Ducha svatého, aby nás vedl (viz J 16,13). Čím více Krista známe, tím blíže jsme k němu, protože zažíváme „moc jeho vzkříšení“ (Fp 3,10), které nás pozvedá „na cestu nového života“ (Ř 6,4).

Dalším způsobem, jak se přibližujeme k Ježíši, je naše „účast na jeho utrpení“ (Fp 3,10). Každá zkouška, které čelíme, každá bolestivá zkušenost, kterou prožíváme, nám pomáhají lépe poznat a vážit si toho, co pro nás Ježíš podstoupil. Jen tak můžeme jasněji chápat Krista a jeho vůli.

A konečně, k Ježíši se přibližujeme, když svůj život směřujeme „k cíli“ (Fp 3,14). Co je tím „cílem“? Jedná se o překlad slova, které se v Novém zákoně nachází pouze na tomto místě (skopos). Vztahuje se na cílovou čáru závodu a cenu udělenou vítězi. Pavel běží, aby „získal nebeskou cenu, jíž je Boží povolání v Kristu Ježíši“ (Fp 3,14). Tak jako Kristus svou smrtí a zmrtvýchvstáním vystoupil do nebe, Bůh nás zve, abychom přijali tutéž nebeskou odměnu – věčný život.

Je zřejmé, že jsme toho ještě nedosáhli. Úplné, konečné dokonalosti nedosáhneme, dokud „tělo naší poníženosti“ nebude přetvořeno, „v podobu těla“ Kristovy „slávy“ (Fp 3,21). Ale tím, že Krista známe a každý den zveme jeho přítomnost do našeho života, usilujeme o to, abychom mu byli co nejvíce podobní. Na tuto jednu věc se soustředil i apoštol Pavel. Stejně jako při běhu na závodech (viz 1K 9,24–27), nevěnujeme pozornost tomu, co je za námi nebo kdo nás sleduje. Soustředíme se na to, co je před námi – na nebeskou odměnu, která je pro nás připravena. Je to živý obraz: běžec se zcela soustředí na cíl, napíná každý sval a naklání se dopředu, aby dosáhl cílové pásky.

**Aplikace**

`Proč je na naší cestě s Kristem důležité neohlížet se neustále zpět – alespoň ne na naše hříchy a selhání? Proč je důležité hledět dopředu na to, co nám bylo právě nyní v Kristu přislíbeno?`