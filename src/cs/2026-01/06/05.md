---
title:  'Kristova víra'
date:  04/02/2026
---

> <p></p>
> 7Ale cokoliv mi bylo ziskem, to jsem pro Krista odepsal jako ztrátu. 8A vůbec všecko pokládám za ztrátu, neboť to, že jsem poznal Ježíše, svého Pána, je mi nade všecko. Pro něho jsem všecko ostatní odepsal a pokládám to za nic, 9abych získal Krista a nalezen byl v něm nikoli s vlastní spravedlností, která je ze zákona, ale s tou, která je z víry v Krista – spravedlností z Boha založenou na víře. (Fp 3,7–9)

**Osobní studium**

Nenechme si ujít to nejdůležitější, co se Pavel snaží vyjádřit v uvedeném textu. Na cestě do Damašku zažil úžasnou proměnu, když vyměnil svůj starý život, založený na zákoně, za přítomnost samotného Krista – „abych získal Krista a nalezen byl v něm“ (Fp 3,9).

`Být nalezen „v něm“, tedy v Kristu, je zajímavý výraz. Jak Pavel používá tuto myšlenku na jiných místech (viz Ř 1,17; Ef 1,7; 2K 5,21; Ko 2,3.9; Ga 2,20 a 3,26)?`

Pavlova zmínka o tom, že je „v Kristu“, je předmětem rozsáhlých diskusí. Není překvapující, že nejlepší vysvětlení pochází od samotného Pavla, který píše, že „podle svého plánu, až se naplní čas, přivede všechno na nebi i na zemi k jednotě v Kristu“ (Ef 1,10). To byl Boží záměr od začátku. A Pavel objasňuje, jak se to děje: „Vy však jste z Boží moci v Kristu Ježíši; on se nám stal moudrostí od Boha, spravedlností, posvěcením a vykoupením“ (1K 1,30).

Být „v Kristu“ zahrnuje vše, co se týká plánu spasení: od probuzení našeho duchovního vnímání (moudrost), přes ospravedlnění vírou (spravedlnost), přípravu na nebe (posvěcení) až po oslavení při druhém příchodu (vykoupení). Spasení je Kristovo dílo od začátku do konce – pro nás a v nás. Získáním Krista tedy máme vše, co potřebujeme.

`Které dvě skutečnosti Pavel porovnává v úvodním textu (Fp 3,9) a proč je důležité uvědomovat si tento kontrast?`

Pavel si uvědomil, že mít „vlastní spravedlnost“ není skutečná spravedlnost, protože zákon nemůže dát život (viz Ga 3,21.22). Život nám může dát jen Kristus prostřednictvím víry. A nejde o jakoukoli víru. Vždyť i ďáblové věří, ale třesou se (Jk 2,19). Jediná spasitelná víra je „víra Kristova“. Pouze jeho víra byla dokonale poslušná a může být poslušná. (Řecké slovo pro víru, pistis, znamená i věrnost.) Takže pokud jsme v Kristu a on žije v nás (Ga 2,20), pak žijeme jeho vírou prostřednictvím naší víry v něho.

**Aplikace**

`Pavel se vzdal všeho, aby byl v Kristu – nespoléhal se na vlastní spravedlnost, ale na Ježíšovu víru a věrnost. Ve které konkrétní oblasti svého života potřebuješ vyměnit vlastní snahu za Kristovu přítomnost a moc?`

---

#### Dodatečné otázky k diskuzi

`Jak se změnil Pavlův žebříček hodnot po jeho setkání s Ježíšem?`

`Co Pavel ve svém vztahu považoval dříve za zisk?`

`Jakou roli hrál zákon v Pavlově životě po jeho obrácení?`

`Jsi ochotný vše, co máš, a na co jsi spoléhal v oblasti svého spasení, odepsat jako ztrátu, abys mohl být s Kristem?`

`Proč je pro Pavla na prvním místě vztah s Ježíšem (být v Kristu)?`

`Jak se liší „spravedlnost ze zákona“ od „spravedlnosti z víry v Krista“?`