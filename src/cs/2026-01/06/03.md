---
title:  'Pavlův život před obrácením'
date:  02/02/2026
---

> <p></p>
> 4Ačkoli já bych měl proč na ně spoléhat. Zdá-li se někomu jinému, že může spoléhat na vnější věci, já tím víc: 5obřezán osmého dne, z rodu izraelského, z pokolení Benjamínova, Hebrej z Hebrejů; jde-li o zákon – farizeus; 6jde-li o horlivost – pronásledovatel církve; jde-li o spravedlnost podle zákona, byl jsem bez úhony. (Fp 3,4–6)

**Osobní studium**

Věřící lidé běžně přemýšlejí o svém životě v kontextu období před přijetím Ježíše a období po něm. Podobně to popisuje Pavel ve Filipským 3. kapitole.

Někdy říkáme i o těch, kteří nejsou křesťané, že jsou to „dobří lidé“. A alespoň podle světských měřítek jimi mnozí opravdu jsou. Ve srovnání s Božími standardy však není „dobrý“ nikdo, dokonce ani křesťané.

`Apoštol Pavel poukazuje v úvodním textu (Fp 3,4–6) na mnohé skutečnosti ve svém životě, na které byl kdysi hrdý. Které jsou to? Jak bys popsal to „dobré“ ve tvém životě (minulém i současném)?`

Pavel nepřímo staví do kontrastu věřící Židy, kteří hlásají falešné učení, s neobřezanými křesťany, kteří svou spásu zcela zakládají na Kristu a nespoléhají na lidské skutky, jako je obřízka (viz Žd 6,1 a 9,14; srov. s Ř 2,25–29). I když Pavlův původ a jeho život před obrácením mohly na jeho židovské spoluvěřící působit přímo impozantně, nic z toho nijak nepřispělo k jeho spáse. Ve skutečnosti to spasení dokonce bránilo, protože ho na nějakou dobu zaslepilo vůči tomu nejdůležitějšímu – přijetí Krista.

Pavel nebyl jen obřezán – on byl obřezán „osmého dne“. Tímto způsobem zdůrazňuje, že se narodil jako Žid a patří k lidu smlouvy. Navíc pocházel z kmene Benjamín, jehož území zahrnovalo některá z nejdůležitějších měst Izraele. Pavel nejenže ovládal hebrejštinu, on byl žákem rabína Gamaliela staršího (Sk 22,3; 26,4.5) a jako farizeus měl určitě hluboké znalosti o zákoně a o tom, jak ho podle tradice uplatňovat.

Pavel tak horlil pro zákon, že dokonce pronásledoval křesťany jako hrozbu pro židovský způsob života, který podle něj zákon předepisoval. Je zajímavé, že ačkoli podle „spravedlnosti podle zákona“ byl Pavel „bez úhony“ (Fp 3,6), uvědomil si, že zákon je ve skutečnosti mnohem hlubší a náročnější, než si dokázal představit, a že bez Krista před zákonem stojí jako odsouzený.

**Aplikace**

`Porovnej Ř 7,7–12 s Mt 5,21.22.27.28. Jakou klíčovou skutečnost zdůrazňují Ježíš i Pavel v souvislosti se zákonem? Proč ne zákon, ale „víra v Krista“ (Fp 3,9) je jediným zdrojem spravedlnosti?`

---

#### Dodatečné otázky k diskuzi

`Jak bys popsal život farizea Saula před jeho setkáním s Ježíšem?`

`Myslíš, že člověk může být skutečně dobrý? Proč?`

`Jak rozumíš termínu „obrácení“?`

`Co se děje s člověkem během „obrácení“?`

`Může nám pocit vlastní „dobroty“ bránit v „obrácení“? Kdy a proč?`

`Co Pavlovi docvaklo, když se u Damašku setkal s Ježíšem?`

`V jakých situacích se nám zákon může stát překážkou na cestě spasení?`

`Kdy nám naopak ve spasení brání nerespektování Boží vůle?`