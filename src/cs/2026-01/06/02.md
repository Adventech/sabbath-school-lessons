---
title:  '„Radujte se v Pánu“'
date:  01/02/2026
---

> <p></p>
> 1A tak, bratří moji, radujte se v Pánu. Psáti vám stále totéž mně není zatěžko a vám to bude oporou. 2Dejte si pozor na ty psy, dejte si pozor na ty špatné dělníky, dejte si pozor na tu „rozřízku“! 3Neboť pravá obřízka jsme my, kteří duchem sloužíme Bohu, chlubíme se Kristem Ježíšem a nedáme na vnější věci. (Fp 3,1–3)

**Osobní studium**

`Jaké pozitivní a negativní poznámky Pavel uvádí v úvodním textu (Fp 3,1–3)? Jak spolu souvisí? Jak popisuje věřící?`

`Pavel pokračuje velmi pozitivně a téměř to zní, jako by končil dopis. Ale není tomu tak. Vrací se k jednomu z hlavních témat tohoto dopisu: radovat se v Pánu. A pro radost přináší několik důvodů. Nejdůležitější je, abychom měli důvěru v Krista, ne v sebe: „Chlubíme se Kristem Ježíšem a nedáme na vnější věci“ (Fp 3,3). Kdo z nás se nepřesvědčil na vlastní kůži, že na „tělo“ se spoléhat nevyplatí?`

Takové trojnásobné varování („Dej­te si pozor!“) jako ve Fp 3,2 se nenachází nikde jinde v Písmu. Filipští zřejmě dobře věděli, na jakou hrozbu Pavel upozorňuje. Pravděpodobně se nejedná o tři samostatné problémy. Naopak, Pavlovo varování se zřejmě vztahuje na skupinu falešných učitelů, které popisuje třemi různými způsoby.

Zlé nebo bezbožné Izraelce někdy označovali jako „psy“ (Fp 3,2; srov. Ž 22,17; Iz 56,10; Mt 7,6; 2Pt 2,21.22). Na falešné učitele se vztahuje i výstižná charakteristika „špatní dělníci“. Označení „rozřízka “ (Fp 3,2) naznačuje, že podobně jako v Galacii a jiných oblastech, se i ve Filipech někteří křesťané snažili vnutit věřícím z pohanů obřízku. To však bylo v rozporu s rozhodnutím apoštolského koncilu (viz Sk 15).

Je pozoruhodné, že jedním z řešení duchovních problémů včetně šíření falešného učení je výzva „radujte se v Pánu“ (Fp 3,1; srov. Fp 4,4).

Všechno, z čeho se radujeme, nám přináší radost (podobně jako v češtině, i v řečtině mají obě slova stejný základ: chairó a chara). Bůh chce, abychom byli radostní, a jeho Slovo je jakýmsi návodem k dosažení skutečného štěstí a trvalé radosti. Patří sem přijetí Božího milosrdenství (Ž 31,8), vložení naší důvěry v Hospodina (Ž 5,12), přijetí požehnání spasení (Ž 9,15), přijetí Božího zákona jako našeho způsobu života (Ž 119,14), včetně soboty (Iz 58,13.14), víra v jeho Slovo (Ž 119,162) a výchova dětí ke zbožnosti (Př 23,24.25).

**Aplikace**

`Do života každého z nás přicházejí občas (nebo často) obtíže. Možná právě teď procházíš komplikovaným obdobím. Přesto, z čeho se můžeš a měl by ses radovat? Co ti v tom brání?`