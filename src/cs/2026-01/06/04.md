---
title:  'Na čem opravdu záleží'
date:  03/02/2026
---

> <p></p>
> 35Ježíš se dověděl, že ho vyhnali; vyhledal ho a řekl mu: „Věříš v Syna člověka?“ 36Odpověděl: „A kdo je to, pane, abych v něho uvěřil?“ 37Ježíš mu řekl: „Vidíš ho; je to ten, kdo s tebou mluví.“ 38On na to řekl: „Věřím, Pane,“ a padl před ním na kolena. 39Ježíš řekl: „Přišel jsem na tento svět k soudu: aby ti, kdo nevidí, viděli, a ti, kdo vidí, byli slepí.“ 40Farizeové, kteří tam byli, to slyšeli a řekli mu: „Jsme snad i my slepí?“ 41Ježíš jim odpověděl: „Kdybyste byli slepí, hřích byste neměli. Vy však říkáte: Vidíme. A tak zůstáváte v hříchu.“ (J 9,35–41)

**Osobní studium**

Jak jsme si ukázali včera, věci, na které byl Pavel dříve hrdý, byly ve skutečnosti překážkami víry, protože mu bránily vidět, že potřebuje Krista. V této části Pavel používá obchodní jazyk. Mluví o zisku a ztrátě, aby popsal svou „duchovní účetní knihu“ před obrácením. Přestože si to neradi přiznáváme, i my máme něco jako „duchovní účetní knihu“. Pavlovy zisky a ztráty se kdysi měřily tradičními zákonickými hodnotami té doby, ne biblickými hodnotami, jak je učil Ježíš.

Po Pavlově obrácení vypadalo jeho duchovní „účetnictví“ zcela odlišně. Stupnice hodnot se totiž dramaticky změnila z „měny zákonictví“ na „měnu nebes“.

„Ten, kdo sestoupil z nebe, může právem mluvit o nebi a správně představovat všechny okolnosti, které tvoří nebeskou měnu, na kterou vtiskl svůj obraz a podpis. Zná nebezpečí, kterému jsou vystaveni ti, které přišel pozvednout z úpadku a povýšit na místo vedle sebe na trůnu. Poukazuje na to, co jim hrozí, když projevují svou náklonnost zbytečným a nebezpečným věcem. Snaží se odvést naše mysli od pozemského k nebeskému, abychom neztráceli čas, talent a příležitosti s tím, co je úplně zbytečné.“ (RH, 1. července 1890)

Ve světě judaismu prvního století byl Pavel rychle stoupající hvězdou, dokud neoslepl­ při pohledu na oslaveného Ježíše na cestě do Damašku (Sk 9). Teprve tehdy se napravil jeho duchovní zrak a on mohl jasně vidět pravdu o Ježíši a spasení, které přinesl.

`Jan 9. kapitola vypráví příběh o jiném muži, který byl slepý a pak jasně uviděl Ježíše. Ježíš řekl: „Přišel jsem na tento svět k soudu: aby ti, kdo nevidí, viděli, a ti, kdo vidí, byli slepí“ (J 9,39). Jak můžeš tento princip uplatnit ve svém životě?`

Co může být cennější než věčný život v nebi a na nové zemi? To, co za hodnotné považuje svět, však mnoho lidí zaslepuje, takže tuto skutečnost nevidí. Existuje zásadní konflikt mezi tím, čeho si cení tento svět (viz Mt 13,22; L 4,5.6; 1J 2,16), a tím, co si cení nebe – podobnost s Kristem a zachránění lidé.

**Aplikace**

`Svět i nás může zaslepit vůči duchovním pravdám a vůči tomu, co je opravdu důležité. Co nám může pomoci soustředit náš pohled na to, na čem opravdu záleží?`

---

#### Dodatečné otázky k diskuzi

`Kdybys měl sestavit žebříček věcí, o které bys nechtěli přijít, co by bylo  na prvních třech místech? Proč?`

`Co ve svém životě považuješ za největší hodnostu? Proč?`

`Jak reagoval slepec na své uzdravení, když se podruhé setkal s Ježíšem?`

`Co bylo podle Ježíše největším problémem farizeů?`

`V čem se těmto farizeům podobáme? V čem spočívá naše slepota?`

`EGW hovoří o „nebeské měně“. Co to podle tebe je?`

`Kde a jak můžeme získat tuto nebeskou měnu? Proč bychom ji měli mít?`