---
title:  'Světlo v temném světě'
date:  26/01/2026
---

> <p></p>
> 14Všechno dělejte bez reptání a bez pochybování, 15abyste byli bezúhonní a ryzí, Boží děti bez poskvrny uprostřed pokolení pokřiveného a zvráceného. V něm sviťte jako hvězdy, které osvěcují svět, 16držte se slova života, abych se vámi mohl pochlubit v den Kristův, že jsem nadarmo neběžel ani se nadarmo nenamáhal. (Fp 2,14–16)

**Osobní studium**

Ve svém dopise Pavel nabádá Filipské: „Všechno dělejte bez reptání a bez pochybování“ (Fp 2,14). Útoky na jednotu církve jsou tak velké, že ji bez našeho mimořádného úsilí nelze udržet. Jednota v církvi je vedlejším produktem našeho spojení s Kristem a poslušnosti jeho Slovu. A je nezbytná pro naše svědectví, jak Pavel dále zdůrazňuje a vyzývá: „sviťte jako hvězdy, které osvěcují svět“ (Fp 2,15).

Za bezměsíčné noci, daleko od světelného smogu velkých měst, lze pozorovat mnohem více hvězd a hvězdy se zdají být mnohem zářivější. Právě kontrast mezi tmavou oblohou a svítícími hvězdami je to, co nás upoutá. Čím tmavší je obloha, tím jasněji hvězdy vyniknou. Stejně je to i s naším svědectvím. Čím větší je morální tma kolem nás, tím výraznější je kontrast mezi životem pravých Božích následovníků a životem lidí řídících se hodnotami světa. Je proto důležité nedovolit, aby umělé světlo světských představ, tlaků a praktik způsobilo, že naše svědectví ustoupí do pozadí nebo úplně zmizí.

`Jak Pavel v úvodním textu (Fp 2,14–16) popisuje, kým máme být a co máme jako Boží děti dělat?`

„Bezúhonný“ znamená být „bez chyby“. V Písmu se tento výraz používá zejména v souvislosti s Jóbem a jeho bezúhonnou povahou (viz Jb 1,1.8; 2,3; viz také 11,4 a 33,9). Řecké slovo přeložené jako „ryzí“ (Fp 2,15; „bezelstní“; ČSP) znamená „bez příměsí (falše nebo zla)“. Ježíš nás v souvislosti s krutými a zlomyslnými útoky, kterým budou pravděpodobně čelit jeho následovníci, povzbuzuje, abychom byli „bezelstní jako holubice“ (Mt 10,16). Pavel své adresáty vybízí, aby byli „prosti toho, co je zlé“ (Ř 16,19; ČSP). Současná (zejména sociální) média nejsou vůbec známa svým čistým, povznášejícím a inspirujícím obsahem. V dobách, jako jsou tyto, je pro nás skvělým pravidlem postoj Davida: „Nebude mi vzorem, co ničemník páchá“ (Ž 101,3).

Nikdy bychom se neměli bát být jiní – naše víra by nás měla stále více odlišovat. Pavel tedy vyzývá: „Sviťte jako hvězdy, které osvěcují svět“ (Fp 2,15). Jediný způsob, jak toho dosáhnout, je odmítnout přizpůsobovat se tomuto světu (Ř 12,2). Můžeme to zvládnout tak, že poslechneme další Pavlovu výzvu: „Držte se slova života“ (Fp 2,16). Naše rozhodnutí určují, zda jsme žili s vyhlídkou na „Kristův den“ a zda jsme „neběželi nadarmo“ (Fp 2,16; srov. 1K 9,24–27).

**Aplikace**

`Které oblasti tvého života jsou nejvíce poznamenány vlivy „světa“? Jak to můžeš změnit?`