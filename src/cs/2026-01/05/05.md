---
title:  'Timoteus – osvědčený charakter'
date:  28/01/2026
---

> <p></p>
> 19Mám naději v Pánu Ježíši, že vám brzo pošlu Timotea, abych i já byl dobré mysli, když se dovím, co je s vámi. 20Vždyť nemám nikoho, jako je on, kdo by se tak upřímně o vás staral; 21všichni si hledí jen svého, a ne toho, co je Krista Ježíše. 22O Timoteovi však dobře víte, jak se osvědčil, když se mnou jako syn s otcem sloužil evangeliu. 23Jeho tedy doufám pošlu, jakmile uvidím, co bude se mnou. (Fp 2,19–23)

**Osobní studium**

Timoteova role jako jednoho z odesílatelů tohoto dopisu je zmiňována již v prvním verši (Fp 1,1). Nyní Pavel začíná podrobně popisovat, jak cenný je Timoteus jako jeden z jeho spolupracovníků. Je popsán jako evangelista (2Tm 4,5), kterého Pavel poslal do Makedonie (1Te 3,2; srov. Sk 18,5 a 19,22) a při několika příležitostech i do Korintu (1K 4,17; 16,10). Dříve pracoval s Pavlem a Silvanem (řecky Silasem) v Korintu (1Te 1,1; 2Te 1,1) a později v Efezu (1Tm 1,2.3; srov. Sk 19,22). Pavel popisuje Timotea jako někoho, kdo „smýšlel stejně“ jako on (Fp 2,20; ČSP). Řecké slovo (isopsychos doslova „stejný v duši“) naznačuje, že se v mnohém podobal Pavlovi, včetně jeho oddanosti Kristu, energického úsilí o šíření evangelia a zájmu nejen o Filipské.

`Proč Pavel tak pozitivně a podrobně hovoří o Timoteovi (viz Fp 2,19–23)? Co ještě o něm Pavel píše (viz 1K 4,17; 2Tm 1,5)?`

Další důležitou charakteristikou Timotea je, že se „osvědčil“ (Fp 2,22). Toto řecké slovo (dokimé) popisuje člověka, který prošel zkouškami (Ř 5,4) a jeho charakter a služba se osvědčily v poslušnosti (2K 2,9; 9,13). Pavel ví, že to o Timoteovi platí, protože to viděl na mnoha místech, kde spolu pracovali při šíření evangelia.

Právě obtížné životní zkušenosti často prověří naši povahu a ukazují, kým jsme uvnitř. „Život nás formuje. [...] Dokud jsme na tomto světě, setkáváme se s nepřátelskými vlivy. Ocitáme se v situacích, které prověří náš charakter. Pokud v nich obstojíme, naše křesťanské ctnosti se budou rozvíjet. Jestliže pokorně snášíme nespravedlnost a urážky a laskavě odpovídáme na útoky a útlak, dokazujeme tím, že v našem srdci přebývá Kristův duch. [...] Všechny obtíže a nepříjemnosti, které jsme povoláni snášet, jsou praktickými lekcemi při uplatňování zásad křesťanského života. Jestliže v nich obstojíme, rozvíjí to v nás Kristovu povahu a odlišuje nás to od těch, kteří žijí bez Boha.“ (5T 344)

**Aplikace**

`Uvažuj nad pokušeními, obtížemi a nepříjemnostmi, kterým jsi čelil v minulosti. Snášel jsi je s pokorou a „obstál“ jsi v nich? Co můžeš udělat, aby podobné zkušenosti pomohly správně utvářet tvůj charakter?`

---

#### Dodatečné otázky k diskuzi

`Jak bys popsal Timotea? V čem byl tak výjimečný?`

`Která Timoteova vlastnost tě nejvíce zaujala? Proč?`

`V čem se Timoteus podobal Pavlovy? Co měli společné?`

`Z čeho Pavel usuzuje, že se Timoteus (i jeho charakter) osvědčil?`

`Znamená to „osvědčení charakteru“, že už Timoteus nechyboval? Jak tomu rozumíš?`

`K čemu jsou v našem životě dobrá období, kdy se nám zrovna moc nedaří, nebo kdy zažíváme šikanu a pronásledování?`

`Jak bys hodnotil svůj charakter? Je „osvědčený“? Proč?`