---
title:  'Uvádějte ve skutek své spasení'
date:  25/01/2026
---

> <p></p>
> 12A tak, moji milí, jako jste vždycky byli poslušní – nikoli jen v mé přítomnosti, ale nyní mnohem více v mé nepřítomnosti – s bázní a chvěním uvádějte ve skutek své spasení. 13Neboť je to Bůh, který ve vás působí, že chcete i činíte, co se mu líbí. (Fp 2,12.13)

**Osobní studium**

Pavel představil Ježíše jako dokonalý příklad pokory a poslušnosti Boží vůli a nyní se obrací na samotné Filipské. Apoštol ví o jejich poslušnosti Pánu po přijetí poselství evangelia (viz Sk 16,13–15.32.33) a povzbuzuje je, aby v ní vytrvali.

Poté, co Pavel představil příklad Kristova života a kříže jako cestu spásy, se nyní přímo zaměřuje na to, jak to funguje v praxi.

`Jak rozumíš Pavlově výzvě z úvodního textu (Fp 2,12.13): „uvádějte ve skutek své spasení“? Jak bys popsal vztah mezi vírou a skutky ve tvém životě?`

V těchto dvou verších Pavel nepředstavuje jiné evangelium než to, které popisuje v Listu Římanům i jinde. Můžeme si být jisti, že jeho poselství je v souladu s evangeliem o ospravedlnění z víry, které kázal i ve Filipech a na jiných místech. Platí, že je vždy důležité vzít v úvahu vše, co o konkrétním tématu říká Písmo. Neméně důležité je to u tak důležitého tématu, jako je otázka spasení, kdy se často setkáváme s nepochopením.

**Co učí tyto texty o spasení?**

`Ř 3,23.24`

`Ř 5,8`

`Ef 2,8–10`

Spasení je nepochybně Boží dílo a nemůžeme si za něj připsat absolutně žádnou zásluhu. Dokonce i víra samotná je dar, který v nás probouzí působení Ducha svatého. Naše vlastní skutky nás nemohou zachránit. Zároveň však platí, že prostřednictvím znovuzrození nás Bůh duchovně mění a dává nám schopnost konat dobro. Boží Duch v nás působí a posiluje naši vůli, abychom odolávali pokušení a rozhodovali se jednat správně.

Tedy „s bázní a chvěním“ (Fp 2,12) uskutečňujeme to, co v nás Bůh působí. Znamená to, že bychom se měli bát Božího soudu nad našimi často slabými snahami o poslušnost? Samozřejmě že ne. Slovní spojení „s bázní a třesením“ se vztahuje na vnímání Boží přítomnosti (viz Ž 2,11) a důležitost naší poslušnosti.

**Aplikace**

`Jak se ve tvém životě projevuje skutečnost, že v tobě působí Kristus? Jaké s tím máš zkušenosti? Jak tvá padlá přirozenost bojuje proti tomu, co v tobě Bůh dělá, a jak tomu můžeš odolat?`

---

#### Dodatečné otázky k diskuzi

`Jsme spaseni jen díky Boží milosti. Proč neexistuje jiná možnost?`

`Pavel hovoří, že nás spasení motivuje ke konání dobrých skutků. Souhlasíš? Proč?`

`Proč máme i v jistotě spasení žít „s bázní a chvěním“?`

`Jak to jde dohromady? Na jedné straně radost ze spasení, na druhé bázeň a chvění. Neprotiřečí si Pavel? Proč?`

`Věříš, že i v tobě Bůh působí „chtění“? Jak se to projevuje?`

`Bůh pro nás připravil dobré skutky. Věříš, že ti dává i moc k jejich naplnění? Jakou s tím máš zkušenost?`