---
title:  '„Jako hvězdy, které osvěcují svět“ (Fp 2,12–30)'
date:  24/01/2026
---

### Texty na tento týden
Fp 2,12–30; Ř 3,23.24; Ř 5,8; 2Tm 4,6; 1K 4,17; 2Tm 4,13.21; L 7,2

> <p>Úvodní text</p>
> „Všechno dělejte bez reptání a bez pochybování, abyste byli bezúhonní a ryzí, Boží děti bez poskvrny uprostřed pokolení pokřiveného a zvráceného. V něm sviťte jako hvězdy, které osvěcují svět.“ (Fp 2,14.15)

Bůh vyzýval Izraelce, aby svůj život založili na poslušnosti. „Bedlivě je dodržujte [ustanovení a právní předpisy]. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: ‚Jak moudrý a rozumný lid je tento veliký národ!‘“ (Dt 4,6).

O staletí později Ježíš řekl: „Já jsem světlo světa; kdo mě následuje, nebude chodit ve tmě, ale bude mít světlo života“ (J 8,12). Zároveň svým učedníkům řekl: „Vy jste světlo světa. Nemůže zůstat skryto město ležící na hoře“ (Mt 5,14). Jak můžeme být takovým světlem? Pouze díky pevnému spojení s Ježíšem, který je „pravé světlo, které osvěcuje každého člověka“ (J 1,9). Apoštol Pavel v této souvislosti o Ježíši píše, že „ho Bůh vyvýšil nade vše a dal mu jméno nad každé jméno, aby se před jménem Ježíšovým sklonilo každé koleno – na nebi, na zemi i pod zemí – a k slávě Boha Otce každý jazyk aby vyznával: Ježíš Kristus jest Pán“ (Fp 2,9–11).

Světlo a moc nebe jsou dostupné všem, kteří předali své životy Ježíši. Někdy ale čekáme, že Bůh udělá všechno, nebo mu do cesty stavíme své představy a plány. Proto jsou Pavlova slova Filipským tak aktuální i dnes.

**Osnova lekce**

V této lekci budeme studovat zbývající část 2. kapitoly Listu Filipským (v. 12–30). V centru naší pozornosti bude výzva, abychom jako Boží děti zářili jako hvězdy uprostřed zvráceného světa. Prozkoumáme, jak může naše jistota spasení ovlivnit náš praktický život, abychom se mohli stát živým svědectvím pro své okolí.

- Fp 2,12.13: Spasení, které se projeví v praxi (neděle)
- Fp 2,14–16: Proměněný život jako „světlo“ pro druhé (pondělí)
- Fp 2,17: Proměněný život jako „živá oběť“ pro Boží slávu (úterý)
- Fp 2,19–23: Příklad proměněného života – Timoteus (středa)
- Fp 2,25–30: Příklad proměněného života – Epafroditus (čtvrtek)