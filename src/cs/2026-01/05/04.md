---
title:  'Živá oběť'
date:  27/01/2026
---

> <p></p>
> Ale i kdybych měl skropit krví oběť a službu, kterou Bohu přináším, totiž vaši víru, raduji a spoluraduji se s vámi se všemi... (Fp 2,17)

> <p></p>
> Neboť já již budu obětován, přišel čas mého odchodu. (2Tm 4,6)

> <p></p>
> 1Vybízím vás, bratří, pro Boží milosrdenství, abyste sami sebe přinášeli jako živou, svatou, Bohu milou oběť; to ať je vaše pravá bohoslužba. 2A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé. (Ř 12,1.2)

> <p></p>
> Jednejte podle mého příkladu, jako já jednám podle příkladu Kristova. (1K 11,1)

**Osobní studium**

`Co se z úvodních textů (Fp 2,17; 2Tm 4,6; Ř 12,1.2 a 1K 11,1) dozvídáme o Pavlově pohledu na „oběť“?`

Pavel již vyjádřil překvapivě nejednoznačný názor na to, zda bude žít, nebo zemře ve službě Kristu (Fp 1,20–23). Nyní naznačuje velmi reálnou možnost, že by měl „skropit krví oběť a službu“ (Fp 2,17). Tato symbolika je založena na starověké praxi obětování ve formě nalévání tekutiny (olej, víno nebo voda) jako oběti Bohu (viz například Gn 35,14; Ex 29,40; 2S 23,15–17). Zdánlivé „plýtvání“ cennou tekutinou při aktu oddanosti nám může připomenout Mariin čin pomazání Ježíšovy hlavy a nohou použitím „pravého vzácného oleje z nardu“, který žena „vylila na jeho hlavu“ (Mk 14,3–9; J 12,3). Představoval nekonečnou oběť Krista za naši záchranu.

Pokud by měl být Pavel popraven za své dílo šíření evangelia, radoval by se: „Ale i kdybych měl skropit krví oběť a službu, kterou Bohu přináším, totiž vaši víru, raduji a spoluraduji se s vámi se všemi; stejně tak se i vy radujte a spoluradujte se mnou.“ Jelikož „litá oběť“ ve Starém zákoně obecně nestojí samostatně, ale je součástí obětního rituálu (viz Nu 15,1–10; 28,1–15), Pavel by považoval obětování svého života za vhodný doplněk „oběti a služby“ věřících ve Filipech, kteří se vírou rozhodli zasvětit svůj život Bohu jako „živou oběť“ (Ř 12,1).

První křesťané, včetně těch ve Filipech (Fp 1,27–29), se aktivně dělili o svou víru. Šířili evangelium od domu k domu (Sk 5,42), otevírali své domovy pro studium Písma (Sk 12,12; 1K 16,19; Ko 4,15; Fm 1,2) a byli schopni na základě Písma zdůvodnit, čemu věří (Sk 17,11; 18,26; 1Pt 3,15). Naši adventističtí průkopníci dělali totéž. Místo spoléhání se, že poselství budou šířit kazatelé, se oni sami dělili o svou víru, vedli biblické stu­dium a pomáhali lidem, aby byli připraveni na křest, až se kazatel vrátí.

`Odevzdávali se tedy do služby Bohu, čímž vlastně sami sebe přinášeli jako „živou oběť“ při šíření evangelia. Měli bychom my dělat něco jiného?`

**Aplikace**

`Zamysli se nad tím, co by pro tvůj život znamenalo být „živou obětí“. Kolik toho obětuješ pro Boží království? Co ti tvá odpověď říká o tobě a tvém vztahu k Bohu?`

---

#### Dodatečné otázky k diskuzi

`Jak bys malému dítěti vysvětlil, co je to oběť?`

`Jaký je rozdíl mezi „živou“ a „neživou“ obětí?`

`Proč nás Pavel vybízí, abychom přinášeli sama sebe jako živou oběť Bohu?`

`Jaké projevy může mít naše oběť?`

`Co bylo jednou z příčin, že církev na svém počátku tak rychle rostla?`

`Co může pro lepší růst církve udělat každý s nás?`

`Jak chceš růstu církve přispět ty?`