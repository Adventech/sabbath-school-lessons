---
title:  'Epafroditus – takových lidí si važte'
date:  29/01/2026
---

> <p></p>
> 25Za nutné jsem však uznal poslat k vám Epafrodita, svého bratra, spolupracovníka i spolubojovníka, kterého jste vyslali, aby mi posloužil v tom, co jsem potřeboval. 26Stýskalo se mu totiž po všech vás a byl znepokojen, že jste se doslechli o jeho nemoci. 27A opravdu byl nemocen na smrt; ale Bůh se nad ním smiloval, a nejen nad ním, ale i nade mnou, abych neměl zármutek na zármutek. 28Proto jsem ho poslal co nejdříve k vám, abyste měli radost, že ho zase vidíte, a tak aby mi ubylo starostí. 29Přijměte ho tedy v Pánu se vší radostí a takových bratří si važte; 30neboť pro dílo Kristovo se přiblížil až k smrti a nasadil život, aby doplnil to, v čem vy jste mi posloužit nemohli. (Fp 2,25–30)

**Osobní studium**

Jak Pavel popisuje Epafrodita? Jaké konkrétní postoje a činy tohoto křesťanského pracovníka odhalují jeho charakter? (Fp 2,25–30)

Epafroditus je zmíněn pouze v tomto dopise, ale z několika krátkých zmínek se o něm dozvídáme poměrně hodně. Soudě podle jeho jména (které odkazuje na kult Afrodity) konvertoval z pohanského prostředí. Pavel ho označuje jako „spolupracovníka“, což naznačuje, že byl aktivní ve službě, možná pracoval po boku Pavla ve Filipech. Být „spolubojovníkem“ (srov. Fp 1,27) se pravděpodobně vztahuje na konflikty, kterým Epafroditus čelil při šíření evangelia, kdy byl ochoten dokonce riskovat svůj život (Fp 2,30).

Jako „posel“ (řecky: apostolos) jmenovaný sborem ve Filipech je Epafroditus vyslán, aby sloužil Pavlovi ve vězení a staral se o něj (Fp 2,25). Byl to on, komu Filipští svěřili i dary pro Pavla (Fp 4,18). Tyto prostředky byly mimořádně důležité, protože veškeré jídlo, oblečení, ložní prádlo nebo jiné nezbytnosti, které římští vězni potřebovali, si museli koupit na vlastní náklady nebo jim je museli nosit přátelé a rodina (viz Sk 24,23). Ke konci svého druhého věznění v Římě Pavel žádal Timotea: „Pospěš si, abys přišel, než nastane zima“, aby přinesl „plášť“, který Pavel nechal v Troadě (2Tm 4,21.13). Pavel zřejmě potřeboval tento hrubý vlněný kabát ve své studené kamenné cele. Byl to také Epafroditus, komu bylo svěřeno, aby tento Pavlův dopis odnesl do Filip (viz také AA 479; PNL 276).

Možná kvůli problémům ve Filipech (viz 4. lekci) Pavel pokládal „za nutné“ (Fp 2,25) poslat Epafrodita zpět dříve, než se očekávalo. Filipské proto vybízí: „Přijměte ho tedy v Pánu se vší radostí...“ (Fp 2,29). Pavel se chce ujistit, že si nebudou dělat starosti o jeho vlastní situaci ve vězení. Zdůrazňuje také, že Epafroditus je typ člověka, kterého by si křesťané měli vysoce vážit, nikoli pro jeho bohatství nebo společenské postavení, ale pro jeho obětavého ducha v následování Ježíšova příkladu (Fp 2,6–11.29.30; srov. L 22,25–27). Řecké slovo pro úctu (někoho si vážit) je v Novém zákoně použito v souvislosti s lidmi jen několikrát: při uzdravení setníkova otroka, „na němž mu velmi záleželo“ (L 7,2), v souvislosti s těmi, kteří byli pozváni na svatbu (L 14,8), a pro Ježíše jako „drahocenný“ úhelný kámen (1Pt 2,4.6). Skutečnost, že Písmo řadí Epafrodita do této skupiny, svědčí o tom, že byl skutečně věrným mužem.

**Aplikace**

`Kdo jsou „Epafroditové“ ve tvém životě nebo církevním společenství – tiší služebníci, kteří si zaslouží úctu? Jak bys mohl jednoho z nich tento týden povzbudit nebo mu projevit vděčnost?`