---
title:  'Smíření všech a všeho'
date:  19/02/2026
---

> <p></p>
> 19Plnost sama se rozhodla v něm přebývat, 20aby skrze něho a v něm bylo smířeno všechno, co jest, jak na zemi, tak v nebesích – protože smíření přinesla jeho oběť na kříži. (Ko 1,19.20)

**Osobní studium**

`Jak bys charakterizoval smíření, které podle Pavla přichází prostřednictvím kříže? Čeho se podle úvodních veršů týká? (Ko 1,19.20)?`

Pavel používá velmi zajímavý řecký výraz k dokončení svého popisu Ježíše a nepřímo odkazuje zpět na Otce, který byl zmíněn v Ko 1,12. Bohu šlo o to, aby v Ježíši přebývala veškerá „plnost“ (Ko 1,19). Čeho se týkala? V druhé kapitole Pavel vysvětluje, že jde o „plnost božství“ (Ko 2,9) Čeho se tato „plnost“ týká? Jan ji označuje jako slávu, kterou „má od Otce jednorozený Syn“, a proto je „plný milosti a pravdy“ (J 1,14).

Na základě našeho úvodního textu má tato „plnost“ velmi široký význam. Zahrnuje Boží věčnost, samostatnou existenci a moc stvořit. A co je nejdůležitější, zdůrazňuje Boží moudrost při vítězství nad hříchem a smrtí tím nejméně představitelným prostředkem – křížem. A tak proměnil tento nejpotupnější předmět ve svědectví o své věčné lásce ke každé stvořené bytosti. „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16).

Jak se mohlo stát, že byl hřích navždy poražen a že všechno bylo smířeno? Odpověď nacházíme v jediné slavné pravdě: Bůh miloval. Bůh miloval vesmír a miloval nás tak moc, že riskoval všechno, aby nás zachránil smrtí Krista na kříži. Řecké slovo pro „svět“ je kosmos a může zahrnovat celý vesmír. Právě toto slovo používá Pavel v kontextu následování Krista: „... stali jsme se divadlem světu [kosmos, vesmír], andělům i lidem“ (1K 4,9). Smíření se tedy týká celého vesmíru.

„Nebe se zármutkem a ohromením hledělo na ukřižovaného Krista. Z rozdrásaných spánků mu tekla krev a na čele měl krvavý pot. […] Satan a jeho stoupenci se svým vzpurným životem natolik vzdálili souladu s Bohem, že sama Boží přítomnost je pro ně spalujícím ohněm. Sláva Boha, který je láska, je zničí. Na počátku velkého sporu tomu však nerozuměli ani andělé. […] Po skončení velkého sporu to však už bude jiné. Plán vykoupení bude dokonán a všem stvořeným bytostem bude zjevena Boží povaha. […] Andělé se tedy mohli při pohledu na Spasitelův kříž radovat. […] Kristus sám si důsledky oběti na Golgotě plně uvědomoval. S výhledem do budoucnosti na kříži zvolal: ‚Dokonáno jest.‘“ (DA 760.764; TV 488.491)

**Aplikace**

`Kříž odhaluje Boží lásku nejen k tobě, ale k celému vesmíru. Ve které oblasti svého života – možná v narušeném vztahu, osobním selhání nebo vnitřním zápase – potřebuješ dnes zažít moc smíření?`

---

#### Dodatečné otázky k diskuzi

`Co je to smíření?`

`Jakou roli na cestě ke smíření hraje odpuštění?`

`O jaké „plnosti“ tu Pavel píše? Co má na mysli?`

`Jak se tato Ježíšova „plnost božství“ prolíná s jeho „prvorozenstvím“?`

`Kdo může díky Ježíši prožít „smíření“?`

`Jakou „mocí“ porazil Bůh hřích a zlo?`

`Jakou roli má hrát v našem životě láska? Ta Boží i ta naše?`

`Proč je láska tou největší „mocí“ vesmíru?`