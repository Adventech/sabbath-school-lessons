---
title:  '„Prvorozený všeho stvoření“'
date:  16/02/2026
---

> <p></p>
> 15On je obraz Boha neviditelného, prvorozený všeho stvoření, 16neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho. 17On předchází všechno, všechno v něm spočívá. (Ko 1,15–17)

**Osobní studium**

V Novém zákoně se pojmy „prvorozený“ a „jednorozený“ téměř vždy vztahují na Ježíše (viz L 2,7; Ř 8,29; Žd 1,6; Zj 1,5; J 1,14.18). V Listu Koloským se o Ježíši dvakrát mluví jako o prvorozeném („prvorozený všeho stvoření“, Ko 1,15, a „prvorozený z mrtvých“, Ko 1,18). Nemusí to však nutně znamenat toho, kdo se narodil chronologicky jako první. Biblický koncept „prvorozeného“ zdůrazňuje zvláštní vztah, který má syn ke svému otci bez ohledu na pořadí narození. Existují totiž případy, kdy právě mladší synové hrají důležitější roli – vzpomeňme alespoň Izáka, Jákoba a Josefa.

David, ačkoli byl nejmladší z osmi synů, byl pomazán za krále (1S 16,10–13) a prostřednictvím žalmisty Bůh řekl: „... a já ho učiním prvorozeným, nejvyšším nad králi země“ (Ž 89,28). Mojžíšovi zase říká: „Izrael je můj prvorozený syn“ (Ex 4,22). V tomto smyslu tedy výraz „prvorozený“ znamená především důležitost, jedinečnost a výjimečnost.

`Co má Pavel na mysli, když v úvodních verších Ko 1,15–17 píše, že je Ježíš „prvorozený všeho stvoření“?`

Pavel zjevně nechce naznačit, že Ježíš byl prvním, kdo byl stvořen. Ve skutečnosti tuto možnost kategoricky vylučuje, když zdůrazňuje, že právě Ježíš stvořil všechno. „Všechno“ bylo stvořeno „v něm“, „skrze něho a pro něho“ (Ko 1,16). Ježíš je zde jednoznačně označen jako ten, jehož prostřednictvím Bůh uskutečnil proces stvoření (viz také Ef 3,9; J 1,1–3; Zj 4,11).

Pavlovo prohlášení je velmi komplexní. „Všechno“ znamená opravdu všechno – prostorově (nebe a země), ontologicky (viditelné i neviditelné) a funkčně (trůny, panstva, vlády a mocnosti). Poslední dva pojmy se obvykle vztahují na andělské bytosti (viz Ef 3,10; 6,12). Jako by se chtěl ujistit, že nebude špatně pochopen, Pavel také píše, že Ježíš „předchází všechno“ (Ko 1,17). Tento řecký výraz může znamenat přednost ve významnosti i v čase, ale ve všech ostatních případech v Pavlových spisech se vztahuje právě na čas (viz např. 1K 2,7; Ga 1,17 a Ef 1,4).

Další argument, kterým Pavel zdůrazňuje Ježíšovo naprosto výjimečné postavení, je to, že „všechno v něm spočívá“ (Ko 1,17). Řecké slovo (synistémi) znamená, že v Ježíši vše „drží pohromadě“, „spojuje se“. Ježíš je sjednocujícím faktorem vesmíru nejen díky své roli Stvořitele, ale také proto, že je Vykupitelem.

**Aplikace**

`Bůh, Stvořitel, za nás zemřel. Co by k tomu mohly přidat naše skutky? Proč je představa, že naše skutky by mohly něco přidat k tomu, co již Kristus pro nás učinil, vlastně rouhání?`