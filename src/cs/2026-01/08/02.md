---
title:  'Obraz neviditelného Boha'
date:  15/02/2026
---

> <p></p>
> On je obraz Boha neviditelného, prvorozený všeho stvoření... (Ko 1,15)

> <p></p>
> 1Na počátku bylo Slovo, to Slovo bylo u Boha, to Slovo bylo Bůh. 2To bylo na počátku u Boha. [...] 14A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. [...] 18Boha nikdy nikdo neviděl; jednorozený Syn, který je v náručí Otcově, nám o něm řekl. (J 1,1.2.14.18)

> <p></p>
> Kdo vidí mne, vidí Otce. (J 14,9b)

**Osobní studium**

Když se podíváme do zrcadla nebo na fotografii, vidíme svůj vlastní obraz. Je to však jen plochý, dvourozměrný obraz. V některých ohledech poskytuje jasnější představu socha, ale i ta stále zaostává za živou, dýchající realitou. Biblický koncept obrazu, přestože se někdy odkazuje i na méně výstižná zobrazení, naznačuje něco mnohem hlubšího.

Pokus se shrnout různé významy slova „obraz“ v těchto verších. Jak se mohou lišit od popisu Ježíše jako obrazu Boha? Gn 1,26.27; Gn 5,3; 1K 15,49; 2K 3,18; Žd 10,1

Lidé byli stvořeni tak, aby se co nejvíce podobali Bohu. Přesto zrcadlí Boží obraz pouze částečně a tento obraz je poškozen hříchem. Ježíš nám však umožňuje „vidět“ neviditelného Boha. Ježíš řekl: „Kdo vidí mne, vidí Otce“ (J 14,9). On je nejen „odlesk Boží slávy a výraz Boží podstaty“ (Žd 1,3). Ježíš je Boží myšlenka, která se stala slyšitelnou, a Boží charakter, který se stal viditelným.

`Přečti si Mt 11,27 a J 1,1.2.14.18. Proč má Ježíš jedinečnou schopnost zjevit Otce?`

Všimněme si i jiných způsobů, jakými Ježíš popsal svůj vztah k Bohu Otci:

„Můj Otec pracuje bez přestání, proto i já pracuji“ (J 5,17).

„Já a Otec jsme jedno“ (J 10,30).

„Nikdo nepřichází k Otci než skrze mne“ (J 14,6).

Důležitá je i skutečnost, že Ježíš o sobě mluvil v absolutním smyslu, když se označil Božím jménem „JSEM, KTERÝ JSEM“ (viz Ex 3,14):

„Já jsem chléb života“ (J 6,35), „Já jsem světlo světa“ (J 8,12), „Já jsem dobrý pastýř“ (J 10,11.14), „Já jsem vzkříšení a život“ (J 11,25), „Já jsem v Otci a Otec je ve mně“ (J 14,11), „Než se Abraham narodil, já jsem“ (J 8,58).

**Aplikace**

`Pokud by Ježíš byl někým jiným než samotným Bohem, Otec by vlastně jen poslal nějakou stvořenou bytost, aby za nás zemřela. Proč se to tak radikálně a zásadně liší od situace, kdy za nás v osobě Krista zemřel samotný Bůh?`

---

#### Dodatečné otázky k diskuzi

`Bůh je podle Bible neviditelný. Jak tomu rozumíš?`

`Jak může být obraz něčeho „neviditelného“?`

`Co vše nám Ježíš odhaluje o našem nebeském Otci?`

`Kterou zásadní informaci máme o Bohu díky Ježíši a jeho oběti?`

`Proč je tak důležité, abychom poznali velikost Boží lásky?`

`Jak a v čem se křesťané podobají Bohu?`