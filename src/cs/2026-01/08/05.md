---
title:  'Počátek a původce'
date:  18/02/2026
---

> <p></p>
> On jest hlavou těla – totiž církve. On je počátek, prvorozený z mrtvých – takže je to on, jenž má prvenství ve všem. (Ko 1,18)

> <p></p>
> 3Nevíte snad, že všichni, kteří jsme pokřtěni v Krista Ježíše, byli jsme pokřtěni v jeho smrt? 4Byli jsme tedy křtem spolu s ním pohřbeni ve smrt, abychom – jako Kristus byl vzkříšen z mrtvých slavnou mocí svého Otce – i my vstoupili na cestu nového života. (Ř 6,3.4)

**Osobní studium**

`Jaká je podle Pavla souvislost mezi představou Krista jako „hlavy“ a jako „počátku“ (Ko 1,18)?`

V hebrejštině jsou slova pro „hlavu“ (roš) a „počátek“ (rešit) příbuzná. Poprvé se slovo počátek objevuje v Písmu hned v Gn 1,1: „Na počátku [rešit] stvořil Bůh nebe a zemi.“ Ježíš je hlavou lidstva a církve nejen díky svému vtělení, ale také proto, že je Stvořitelem.

V řečtině má slovo „počátek“ (arché) široký význam. V Ko 1,18 se „počátek“ vztahuje na Ježíše jako iniciátora nebo zakladatele církve (Ko 1,18), a je tedy její hlavou, stejně jako je „počátkem“ nebo „původcem“ stvoření.

Ježíš není jen původcem stvoření a církve, ale je také – prostřednictvím svého zmrtvýchvstání (Ř 6,3.4) – zdrojem nového stvoření. Protože odplatou za hřích je smrt, Ježíšovo vítězství nad smrtí ukazuje na dvě skutečnosti: (1) na jeho vítězství nad hříchem a (2) na jeho moc znovu nás stvořit ke svému obrazu. Toto vše vysvětluje, proč je Ježíš „prvorozený z mrtvých“ (Ko 1,18; o významu slova „prvorozený“ jsme mluvili v části na pondělí). Jeho zmrtvýchvstání je naprosto výjimečné, i když ne první (Mojžíš byl první, a proto následoval spor s ďáblem o jeho tělo [Ju 1,9]). Bez Kristova zmrtvýchvstání by nikdo jiný nemohl být vzkříšen.

V tomto bodě je užitečné stručně si připomenout všechny důvody, které Pavel uvedl pro Ježíšovo výjimečné postavení:

- Je dokonalým projevem neviditelného Boha.
- Je prostředníkem, skrze něhož byly stvořeny všechny věci.
- Existoval přede vším a všechno je sjednoceno v něm.
- Je hlavou církve, která je jeho tělem.
- Je původcem stvoření i nového stvoření.
- Přemohl hřích a smrt, a tak si zasloužil právo vzkřísit všechny, kteří v něj vloží svou důvěru jako ve Spasitele.
- Ježíš vždy existoval, ale nyní, díky svému dílu, získal přední postavení jako hlava lidstva a hlava církve.

**Aplikace**

`Co potřebuješ změnit, aby mohl mít ve tvém životě Kristus opravdu první a nejdůležitější místo?`

---

#### Dodatečné otázky k diskuzi

`Co to znamená, že je Ježíš „počátek“?`

`Čeho všeho je Ježíš „počátek“? Co to pro nás znamená?`

`Může mít Ježíš nějaký počátek? Proč?`

`V čem, co se týkán času a „počátku“, spočívá božství Ježíš Krista?`

`Vnímáš Ježíše jako svého „průvodce“? V jakých oblastech svého života?`

`V jakých situacích je dobré mít průvodce?`