---
title:  'Kristus nade vším (Ko 1,13–19)'
date:  14/02/2026
---

### Texty na tento týden
Gn 1,26.27; Ko 1,13–19; J 1,1–3; Ef 1,22; 1K 12,12–27; 1K 4,9; Ř 6,3.4

> <p>Úvodní text</p>
> „On [Kristus] je obraz Boha neviditelného, prvorozený všeho stvoření, neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho.“ (Ko 1,15–17)

Tento týden budeme pokračovat v uvažování o tématech Listu Koloským (viz 1. a 2. lekce). V 2. lekci (část na čtvrtek) jsme viděli, jak se Pavel modlí za věřící v Kolosách a prosí je, aby žili způsobem, který se líbí Bohu (Ko 1,9–12). Ve verších 12 a 13 staví do protikladu dvě říše: království světla a království tmy. My máme účast „na dědictví svatých ve světle“ (Ko 1,12), protože Kristus nás „vysvobodil z moci tmy“ (Ko 1,13). Bůh Otec udělal všechno pro to, abychom měli účast na věčném dědictví říše světla. Nejenže nás „vysvobodil z moci tmy“, on nás také „přenesl do království svého milovaného Syna. V něm máme vykoupení a odpuštění hříchů“ (Ko 1,13.14).

Jinými slovy, v osobě Ježíše, který je zároveň Bohem, naším Stvořitelem, máme vykoupení. On za nás vybojoval naše vykoupení a my je máme vírou přijmout.

Tento týden se podíváme na jedno z nejucelenějších a nejvznešenějších prohlášení o Ježíši v Novém zákoně. Co znamená, že Ježíš je „obraz Boha neviditelného“, a zároveň je „prvorozený všeho stvoření“ (Ko 1,15)?

**Osnova lekce**

Od této lekce se naše pozornost zaměří na Pavlův dopis Koloským. Při studiu na tento týden se budeme věnovat jednomu z nejvznešenějších textů o Ježíši Kristu v Novém zákoně, který nacházíme v Ko 1,13–19. Prozkoumáme, co to znamená, že Ježíš je obrazem neviditelného Boha, Stvořitelem a hlavou církve.

- Ko 1,15: Kristus jako dokonalý obraz neviditelného Boha (neděle)
- Ko 1,15–17: Kristus jako „prvorozený všeho stvoření“ a původce všeho (pondělí)
- Ko 1,18: Kristus jako hlava církve, která je jeho tělem (úterý)
- Ko 1,18: Kristus jako „počátek“ a „prvorozený z mrtvých“ (středa)
- Ko 1,19.20: Smíření všeho díky Kristově oběti (čtvrtek)