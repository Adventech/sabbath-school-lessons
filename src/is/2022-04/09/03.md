---
title:  Í dag . . . með mér í Paradís
date:  21/11/2022
---

Einn texti í Biblíunni sem mest hefur verið notaður í því skyni að sanna ódauðleika sálarinnar er Lúk 23.43: „Og Jesús sagði við hann: „Sannlega segi ég þér: Í dag skaltu vera með mér í Paradís“.“ Næstum allar Biblíuþýðingar þýða textann þannig og gefa þannig í skyn að Kristur og ræninginn yrðu saman í Paradís daginn sem Kristur dó. Það kemur ekki á óvart þar sem þýðingar Biblíunnar eru að mestu unnar af fræðimönnum sem trúa á eðlislægan ódauðleika sálarinnar. En er þetta besta þýðingin?

`Berðu saman Lúk 23.43, Jóh 20.17 og Jóh 14.1-3. Hvernig ættum við að skilja fyrirheitið til ræningjans sem iðraðist á krossinum í ljósi þess sem Jesús sagði við Maríu Magdalenu og fyrirheits hans til lærisveinanna?`

Sú ályktun að Kristur og ræninginn hafi farið samdægurs til Paradísar, eða himins, er í andstöðu við það sem Jesús sagði við Maríu Magdalenu eftir upprisu sína þegar hann hélt því fram að hann væri enn ekki farinn í návist föðurins á himnum (Jóh 20.17). Þessi villa, að bæði Jesús og ræninginn sem iðraðist hafi farið samdægurs til himins brýtur einnig í bága við fyrirheit Jesú til lærisveina sinna um að þeir yrðu einungis teknir til himins við endurkomu hans (Jóh 14.1-3).

Það sem um er að ræða í Lúk 23.43 er hvort forsetningarliðurinn „í dag“ (gríska: semeron) tengist sögninni „skaltu vera“ sem á eftir kemur eða sögninni „að segja“ sem á undan fer. Wilson Peroschi bendir á að á grundvelli málfræði eða setningafræði sé næstum útilokað að skera úr um það. „En Lúkas hefur tilhneigingu til að tengja þennan forsetningalið undanfarandi sögn. Það gerist í 14 af þeim 20 tilvikum sem þetta orðasamband er að finna í Lúkasar guðspjalli og Postulasögunni“ (Wilson Paroschi, „The Significance of a Comma: An Analysis of Luke 23:43“ í Ministry, júní 2013, bls. 7).

Það er því eðlilegast að lesa Lúk 23.43 þannig: „Sannlega segi ég þér í dag, þú munt vera með mér í Paradís.“ Orðasambandið „ég segi þér í dag“ leggur þannig áherslu á alvöru og hátíðleika yfirlýsingarinnar: „þú munt vera með mér í Paradís.“1 Í stuttu máli þá lofaði Jesús honum hér og nú að hann mundi frelsast.

Á skrifborði Alexanders III keisara Rússaveldis lá bréf sem pólitískur fangi hafði sent inn og beðið um náðun. Keisarinn skrifaði svar sitt þar fyrir neðan: „Náðaður ekki, sendur til Síberíu.“ Af tilviljun sá keisarafrúin bréfið og svar keisarans. Hún hafði samúð með fanganum svo hún eyddi kommunni og setti aðra á undan „ekki“ þannig að svarið hljómaði nú: „Náðaður, ekki sendur til Síberíu.“ Þannig réðust örlög hins seka af staðsetningu kommunnar.

`Lestu frásögnina um ræningjann sem iðraðist (Lúk 23.39-43) og Kristur hét eilífu lífi þrátt fyrir synd hans og þá staðreynd að hann hafði ekkert að færa Guði. Hvernig sýnir þessi frásögn á áhrifamikinn hátt sannleikan mikla um frelsun fyrir trú eina? Að hvaða leyti erum við eins og þessi ræningi? Að hvaða leyti erum við frábrugðin?`