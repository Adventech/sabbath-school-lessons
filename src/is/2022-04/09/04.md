---
title:  Að fara héðan og vera með Kristi
date:  22/11/2022
---

`Lestu Fil 1.21-24 og 1Þess 4.13-18. Hvenær bjóst Páll við að vera „með Kristi“ (Fil 1.23) og „með Drottni“ (1Þess 4.17)?`

Páll fann sig knúinn af þrá að vera „í Kristi“ nú þegar (2Kor 5.17) og „með Kristi“ við endurkomu hans (1Þess 4.17). Í huga postulans gat jafnvel dauðinn ekki rofið fullvissuna um að hann heyrði frelsaranum og Drottni til. Eins og hann komst að orði í Róm 8.38, 39: „Því að ég er þess fullviss að hvorki dauði né líf . . . muni geta gert okkur viðskila við kærleika Guðs sem birtist í Kristi Jesú.“ „Ef við lifum, lifum við Drottni, ef við deyjum, deyjum við Drottni. Hvort sem við þess vegna lifum eða deyjum þá erum við Drottins“ (Róm 14.8).

Með þessa vissu í huga talaði Páll um hina trúuðu sem höfðu dáið í trú sem „þau sem sofnuð eru“2 (1Þess 4.14) og mundu verða reist upp við endurkomu Krists og hljóta eilíft líf (1Kor 15.16-18; 1Þess 4.13-18).

Þegar Páll nefnir að sig langi „til að fara héðan og vera með Kristi“ (Fil 1.23) gaf hann þá til kynna að sál hans myndi fara og lifa með fullri meðvitund með Kristi? Nei, alls ekki. Í þessum texta lætur Páll í ljós löngun sína til að fara burt frá núverandi erfiðleika-tilveru og vera með Kristi án þess að geta um tímann milli þeirra tveggja atburða. Þetta vers kennir ekki að Páll hafi reiknað með að fara til himins við dauðann. Hann gerir það mjög ljóst að hann muni ekki hljóta laun sín fyrr en við endurkomuna (2Tím 4.8). (Athugasemd við Fil 1.23 í Andrews Study Bible, bls. 1555).

Í stuttu máli er Páll að segja „að það næsta sem hann mundi vita eftir brottför sína (dauðann) væri koma Krists í skýjum himins til að vekja upp hina dánu þegar hann (Páll) mundi vera með Drottni (1Þess 4.17). Þess má geta að höfundar Biblíunnar tala oft sameiginlega um tvo atburði sem kunna að vera aðskildir um langa hríð“ (Andrews Study Bible, bls. 1555).

Hvers vegna skyldi Páll hafa viljað fremur deyja en lifa? Vegna þess að þá myndi hann loks geta hvílst frá erfiðleikum sínum og þyrfti ekki lengur að þjást í líkama sínum. Hann myndi gera það í fullri vissu um að hann myndi hljóta „kórónu réttlætisins“ við endurkomuna (2Tím 4.6-8). Þó svo að Pál langaði vissulega ekki til að deyja þá vissi hann hvað beið hans á þeim tíma.

`Einkum á tímum erfiðleika hafa ýmsir hugsað hve gott það væri að loka augunum í dauða og þá yrðu þeir með Kristi næst þegar þeir vissu af sér. Hvernig hjálpar sú hugsun okkur að skilja það sem Páll er að tala um í Filippíbréfinu?`