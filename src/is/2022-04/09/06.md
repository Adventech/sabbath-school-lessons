---
title:  Sálirnar undir altarinu
date:  24/11/2022
---

`Lestu Opb 6.9-11. Hvernig geta sálir hinna dánu píslarvotta hrópað undir altarinu?`

Opnun fimmta innsiglisins í Opinberunarbókinni bregður upp óvenjulegri mynd. Sálir píslarvottanna birtast myndrænt „undir altarinu“ og hrópa til Guðs um hefnd (Opb 6.9-11). Svipaða mynd er að finna í 1Mós 4.10 þar sem sagt er að blóð Abels hafi hrópað til Guðs. Það þýðir samt ekki að þrátt fyrir að Abel væri dáinn þá væri blóðið enn á lífi og hrópaði til Guðs (en samkvæmt 3Mós 17.11, 1981, er líf4 líkamans í blóðinu).

Sumir ritskýrendur hafa tilhneigingu til að líta á að umrædda altarið sé reykelsisaltarið sem nefnt er í tengslum við sjöunda innsiglið (Opb 8.1-6). En sú staðreynd að talað er um blóð en ekki reykelsi í Opb 6.9-11 bendir til þess að hér sé átt við brennifórnaraltarið þar sem blóði fórnanna var hellt niður (3Mós 4.18, 30, 34). Á sama hátt og blóði fórnanna var steinkað umhverfis altarið þannig var blóði píslarvottanna úthellt við altari Guðs þegar þeir voru líflátnir vegna þess að þeir héldu fast við orð Guðs og vitnisburð Jesú (Opb 6.9; sjá einnig Opb 12.17; Opb 14.12).

Sálirnar undir altarinu eru einnig táknrænar. Ef við lítum á þær sem bókstaflegar yrðum við að draga þá ályktun að píslarvottarnir væru ekki alls kostar ánægðir á himnum þar sem þeir hrópa eftir hefnd. Það bendir ekki til mikillar ánægju með laun frelsunarinnar. Hefndarhugur getur gert líf okkar vansælt. En hvað með dauðann?

Það er einnig mikilvægt að muna að Jóhannesi var ekki sýndur himinninn eins og hann er í raun og veru. „Það eru engir hvítir, rauðir, svartir og nábleikir hestar þar með vopnuðum reiðmönnum. Jesús birtist þar ekki sem lamb með blæðandi hnífssár. Dýrin fjögur eru ekki raunveruleg vængjuð dýr með þessi dýrslegu einkenni. . . . Auk þess liggja engar sálir við undirstöðu altaris á himnum. Allt sviðið er myndrænt og táknrænt“ (7SDABC, bls. 778).

George E. Ladd lýsir þessu þannig: „Í þessu tilviki (Opb 6.9-11) er altarið greinilega brennifórnaraltarið þar sem blóði var úthellt. Sú staðreynd að Jóhannes sá sálir píslarvottanna undir altarinu hefur ekkert með ástand mannsins í dauðanum að gera eða sálir í biðstöðu. Þess í stað er það lifandi mynd af þeirri staðreynd að þeir hafa liðið píslavottardauða í nafni Guðs síns“ (A Commentary on the Revelation of John. Grand Rapids, MI, 1972, bls. 103).

`Margir hafa hrópað eftir réttvísi sem enn hefur ekki komið, einkum þeir sem hafa orðið fyrir óréttvísi. Hvers vegna verðum við að treysta því í trú að sá tími muni samt koma að sú réttvísi birtist sem hefur skort í þessum heimi? Hvaða huggun getum við dregið af þessu dásamlega fyrirheiti?`