---
title:  Ríki maðurinn og Lasarus
date:  20/11/2022
---

`Lestu Lúk 16.19-31. Hvað bendir til þess að þetta sé ekki bókstafleg lýsing á framhaldslífinu?`

Sumir fræðimenn telja að við ættum að túlka þessi vers bókstaflega, að þau lýsi ástandi hinna dauðu. En þessi afstaða leiðir til niðurstaðna sem eru ekki á samræmi við Biblíuna og eru í andstöðu við marga þá texta sem við höfum þegar litið á.

Í fyrsta lagi yrðum við að kannast við að himinn og helvíti séu svo nálæg hvort öðru að samræður geti átt sér stað á milli þeirra sem þar eru (Lúk 16.23-31). Við yrðum jafnframt að ganga út frá því að meðan líkaminn liggur í gröfinni þá sé til staðar meðvituð, andleg sál sem hefur augu, fingur og tungu og finnur fyrir þorsta (Lúk 16.23, 24).

Ef þessi texti væri lýsing á ástandi mannsins í dauðanum þá væri himinninn vissulega ekki staður fagnaðar og hamingju þar sem þeir frelsuðu gætu fylgst náið með endalausum þjáningum ástvina sinna og rætt við þá (Lúk 16.23-31). Hvernig gæti móðir verið hamingjusöm á himnum þegar hún sæi endalausar kvalir ástríks barns síns í helvíti? Í því samhengi væri í rauninni ómögulegt að sjá uppfyllingu fyrirheitis Guðs um að sorg, grátur og sársauki verði ekki lengur til (Opb 21.4).

Vegna slíks ósamhengis eru margir fræðimenn sem líta á frásögnina um ríka manninn og Lasarus sem dæmisögu þar sem smáatriðin hafa ekki öll bókstaflega merkingu. Þó svo George E. Ladd sé ekki aðventisti þá er viðhorf hans líkt þeirra þegar hann segir að þessi frásögn sé sennilega „dæmisaga sem notfærir sér þágildandi hugmynd Gyðinga en henni sé ekki ætlað að kenna neitt um ástand mannsins í dauðanum“ (G. E. Ladd, „Eschatology“ í The New Bible Dictionary, J. D. Douglas ritstjóri. Grand Rapids, MI: Eerdmans, 1962, bls. 388).

Dæmisagan um ríka manninn og Lasarus dregur upp áberandi mismun á velklæddum ríkum manni og betlara að nafni Lasarus sem var fullur af sárum (Lúk 16.19, 20). Frásögnin kennir (1) að félagsleg staða og orðstír eru ekki mælikvarðar um framtíðarlaun og (2) eilíf örlög hvers og eins eru ákvörðuð í þessu lífi og þeim verður ekki breytt í framhaldslífinu (Lúk 16.25, 26).

`„En Abraham sagði við hann: Ef þeir hlýða ekki Móse og spámönnunum láta þeir ekki heldur sannfærast þótt einhver rísi upp frá dauðum“ (Lúk 16.31). Hvaða boðskap ættum við að draga af áhrifamiklum orðum Jesú varðandi kennivald Biblíunnar og hvernig við bregðumst við því?`