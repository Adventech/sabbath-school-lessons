---
title:  Prédikun fyrir öndunum í varðhaldi
date:  23/11/2022
---

`Lestu 1Pét 3.13-20. Á hvern hátt prédikaði Kristur fyrir öndunum í varðhaldi á tíma Nóa? (Sjá einnig 1Mós 4.10).`

Ritskýrendur sem trúa á eðlislægan ódauðleika sálarinnar benda venjulega á að Kristur hafi prédikað fyrir öndunum í varðhaldi (1Pét 3.19) þegar hann hvíldist í gröf sinni. Í þeirra huga fór líkamslaus andi hans niður til heljar og prédikaði þar fyrir líkamslausum öndum þeirra sem lifðu fyrir flóðið.

`En þessi óraunsæja hugmynd hefur engan biblíulegan stuðning þar sem ekki er um að ræða neitt annað tækifæri til frelsunar fyrir hina dánu (Heb 9.27, 28). Hvers vegna mundi Jesús þá prédika fyrir þeim sem höfðu engan möguleika á frelsun?`

En það mikilvægasta er að þessi kenning er í mótsögn við það sem Biblían kennir um að hinir dánu hvíli meðvitundarlausir í gröfum sínum allt til upprisudagsins (Job 14.10-12; Slm 146.4; Préd 9.5, 10; 1Kor 15.16-18; 1Þess 4.13-15).

Ef þetta vers væri í rauninni að tala um að Jesús hafi stigið niður til heljar meðan líkami hans var í gröfinni og prédikað fyrir hinum ranglátu sem lifðu fyrir flóðið hvers vegna voru það einungis þeir sem heyrðu boðskap hans? Voru engar aðrar glataðar sálir að brenna í helvíti með þeim? Hvers vegna voru það einungis þeir sem lifðu fyrir flóðið sem heyrðu hann prédika?

Það er einnig heimskulegt að halda því fram að Kristur hafi prédikað fyrir föllnum englum sem höfðu óhlýðnast á dögum Nóa. Andarnir í varðhaldi eru sagðir hafa verið óhlýðnir „fyrrum“ (1Pét 3.19, 20) en Biblían talar um að vondu englarnir séu enn óhlýðnir (Ef 6.12; 1Pét 5.8). Auk þess eru vondu englarnir geymdir „í myrkri í ævarandi fjötrum til dómsins á deginum mikla“ (Júd 6) án nokkurrar vonar um frelsun.

Við ættum einnig að taka eftir því að „andarnir í varðhaldi“ í 1Pét 3.19 eru sagðir vera hinir óhlýðnu á dögum Nóa. Hugtakið „andi“ er notað í þessum texta og öðrum í Nýja testamentinu (1Kor 16.183; Gal 6.18) um þá sem lifandi eru og geta heyrt boðið um frelsun og tekið á móti því. Orðasambandið „í varðhaldi“ á greinilega ekki við um bókstaflegt varðhald/fangelsi heldur um fangelsi syndarinnar sem hið óendurfædda eðli mannsins er í (Róm 6.1-23; Róm 7.7-25).

Kristur prédikaði fyrir hinum óendurfæddu fyrir flóðið fyrir munn Nóa sem var undir leiðsögn Guðs (Heb 11.7) og var prédikari réttlætisins fyrir samtímamenn sína (2Pét 2.5). Pétur skráði orð sín í í tengslum við það sem felst í því að vera trúföst. Þau eru ekki skýring á ástandi mannsins í dauðanum.