---
title:  Lasarus
date:  27/10/2022
---

`Lestu Jóh 11.1-44. Á hvern hátt vegsamaðist Jesús vegna sjúkdóms og dauða Lasarusar? (Jóh 11.4)?`

Jesús notar aftur hér myndlíkinguna „svefn“ þegar hann talar um dauðann. „Lasarus, vinur okkar, er sofnaður. En nú fer ég að vekja hann“ (Jóh 11.11). Þar sem lærisveinarnir héldu að hann talaði um bókstaflegan svefn (Jóh 11.11-13) sagði hann berum orðum: „Lasarus er dáinn“ (Jóh 11.12-14). Þegar Jesús síðan kom til Betaníu var Lasarus búinn að vera dáinn í fjóra daga og nálykt var komin af líkama hans (Jóh 11.17, 39). Þegar líkami fer að rotna það mikið að það skapi nálykt er enginn vafi: einstaklingurinn er dáinn.

Þegar Jesús sagði við Mörtu við þetta tækifæri: „Bróðir þinn mun upp rísa“ (Jóh 11.23) staðfesti hún trú sína á upprisuna á efsta degi. En Jesús sagði: „Ég er upprisan og lífið. Sá sem trúir á mig mun lifa þótt hann deyi. Og hver sem lifir og trúir á mig mun aldrei að eilífu deyja.1 Trúir þú þessu?““ (Jóh 11.23-26). Síðan bætti Jesús við: „Ef þú trúir munt þú sjá dýrð Guðs“ (Jóh 11.40). Marta trúði orðum Jesú og hún sá dýrð Guðs í upprisu bróður síns.

Biblían segir okkur að Guð hafi skapað líf með orði sínu (Slm 33.6) og fyrir orð hans getur líf enduskapast líkt og gerðist með Lasarus. Eftir stutta bæn hrópaði Jesús: „Lasarus, kom út!“ (Jóh 11.43). Við það tækifæri sá þetta fólk lífgefandi mátt Guðs, þann mátt sem skapaði heiminn með orði sínu og sama mátt sem á hinum efsta degi mun kalla hina dánu tilbaka til lífsins í upprisunni.

Með því að reisa Lasarus upp frá dauðum sannaði Jesús að hann hefði mátt til að sigra dauðann. Hvernig gæti Guð birt dýrð sína á stórfenglegri hátt fyrir okkur sem erum dauðleg?

`Lestu Jóh 11.25, 26. Hér talar Jesús um dauða trúaðra en einnig um að trúaðir muni aldrei deyja. Hvað er Jesús að kenna hér og hvers vegna er svo mikilvægt að skilja að dauðinn sé meðvitundarlaus svefn til þess að skilja orð Krists? Og hvers vegna færa orð hans okkur svo mikla von, okkur sem eigum gröfina í vændum?`