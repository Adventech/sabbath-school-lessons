---
title:  Sonur ekkjunnar í Nain
date:  25/10/2022
---

Biblían segir okkur að Jesú „gekk um, gerði gott og græddi alla sem djöfullinn undirokaði því að Guð var með honum“ (Post 10.38). Reyndar eru guðspjöllin full af frásögnum um það hvernig Jesús mætti þörfum margra þurfandi og særðra einstaklinga, en einmitt þess vegna snerust margir Gyðingar síðar til trúar á Jesú sem hinn fyrirheitna Messías.

„Til voru heil þorp, þar sem ekki heyrðist ein stuna í neinu húsi, af því að hann hafði farið þar um og læknað alla sjúka. Verk hans báru þess vitni að hann var Drottins smurði. Kærleikur, miskunnsemi og samúð birtist í öllum verkum hans. Í hjarta sínu fann hann til djúprar og innilegrar samúðar með mannanna börnum. Hann tók sér mannlegt eðli til þess að geta uppfyllt þarfir mannanna. Hinir fátæklegustu og lítilmótlegustu óttuðust ekki að koma til hans. Meira að segja löðuðust litlu börnin að honum“ (VK, bls. 12).

`Lestu Lúk 7.11-17. Hvaða mikilvægt atriði kemur fram í þessari upprisu sem gerir hana frábrugðna þeim sem við lásum um í gær?`

Á starfsferli sínum í Galíleu læknaði Jesús sjúka og rak út illa anda. Eitt sinn þegar hann og fylgjendur hans nálguðust borgarhlið Nain mættu þeir mannfjölda sem báru líkbörur út um borgarhliðið. Á börunum lá einkasonur ekkju sem var óhuggandi. Jesús hafði samúð með þessari syrgjandi móður og sagði við hana: „Grát þú eigi.“ Síðan sneri Jesús sér að látna syninum á líkbörunum og sagði: „Ungi maður, ég segi þér, rís þú upp!“ Hinn látni lifnaði þá við og „Jesús gaf hann móður hans“ (Lúk 7.13-15). Návist Jesú gjörbreytti öllu og margir þeirra sem voru vitni að þessu kraftaverki vissu ekki einungis að eitthvað skórkostlegt hefði gerst heldur að einhver alveg einstakur („mikill spámaður“) væri á meðal þeirra.

Bæði föníska ekkjan (1Kon 17.8-24) og súnamíska konan (2Kon 4.18-37) höfðu beðið um hjálp – annars vegar Elía og hins vegar Elísa. En ekkjunni í Nain var hjálpað án þess að hún bæði um það. Það sýnir að Guð ber umhyggju fyrir okkur jafnvel þegar við getum ekki beðið hann um aðstoð eða okkur finnst við vera þess óverðug. Jesús sá vandamálið og átti við það, en það einkenndi Jesú allan starfstíma hans.

`Sönn trúarbrögð fela í sér umhyggju fyrir munaðarleysingjum og ekkjum umhverfis okkur (Jak 1.27). Þó svo við getum auðvitað ekki gert kraftaverk eins og Jesús gerði hvað getum við samt gert til að þjóna þeim sem líða umhverfis okkur?`