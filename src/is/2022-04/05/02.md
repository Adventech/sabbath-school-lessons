---
title:  Upprisa Móse
date:  23/10/2022
---

`Lestu Júd 9 og Lúk 9.28-36. Hvaða vísbendingu finnum við í þessum versum um líkamlega upprisu Móse?`

Sumir af grísku kirkjufeðrunum frá Alexandríu héldu því fram að þegar Móse dó hafi tveir Móse-ar birst: annar var lifandi í andanum en hinn var dáinn að líkamanum til; annar þeirra steig til himins með englum en hinn var grafinn í jörðu. (Sjá Homilies on Josh 2.1 eftir Origen og Stromata 6.15 eftir Klement frá Alexandríu.)  Þessi mismunun á himnaför sálarinnar og greftrun líkamans kann að vera skiljanleg í huga þeirra sem trúa á grísku hugmyndina um ódauðlega sál, en hún finnst ekki í Biblíunni. Frásögnin í Júd 9 staðfestir kenningu Biblíunnar um upprisu líkama Móse þar sem deilan var um „líkama Móse“ en ekki einhverja sál sem hafði lifað af.

„Í 5Mós 34.5-7 er okkur sagt að Móse hafi dáið þegar hann var 120 ára gamall og að Drottinn hafi grafið hann á leyndum stað í dal í Móabslandi. En Móse var ekki lengi í gröf sinni. Kristur sjálfur, ásamt englunum, hafði grafið Móse og kom frá himnum til að vekja upp hinn sofandi helga mann. . . . Í fyrsta skipti mundi Kristur gefa dauðum líf. Þegar Prins lífsins og skínandi englar hans nálguðust gröfina tók Satan að óttast um æðsta vald sitt. . . . Kristur lagðist ekki svo lágt að deila við Satan. . . . En frelsarinn vísaði málinu til föður síns með því að segja: „Drotinn refsi þér!“ (Júd 9). . . . Upprisan var að eilífu tryggð. Bráð Satans var tekin frá honum. Hinir réttlátu mundu lifa aftur“ (ÆS, bls. 344, 345).

Við finnum skýran vott um upprisu Móse á ummyndunarfjallinu. Þar birtist Móse ásamt Elía spámanni, sem hafði verið uppnuminn án þess að sjá dauðann (2Kon 2.1-11). Bæði Móse og Elía ræddu þar við Jesú (sjá Lúk 9.28-36). „Og tveir menn voru á tali við hann. Það voru þeir Móse og Elía. Þeir birtust í dýrð og ræddu um brottför hans sem hann skyldi fullna í Jerúsalem“ (Lúk 9.30, 31). Þessi texti er óyggjandi mynd af nærveru Móse og sönnun um komandi sigur Krists yfir synd og dauða. Það voru Móse og Elía sem birtust Jesú þar en ekki „andar“ þeirra (Elía hafði alls ekki dáið).

`Móse fékk ekki að ganga inn í hið jarðneska Kanaansland (5Mós 34.1-4). Þess í stað fór hann inn í hið himneska Kanaansland. Hvað kennir það okkur um það hvernig Guð „sem í oss verkar með mætti sínum og megnar að gera langt fram yfir allt það sem vér biðjum eða skynjum“ (Ef 3.20)?`