---
title:  Tvö dæmi úr Gamla testamentinu
date:  24/10/2022
---

`Lestu 1Kon 17.8-24 og 2Kon 4.18-37. Hvað er sameiginlegt og hvað frábrugðið í þessum tveim frásögnum?`

Í Heb 11 lesum við að fyrir trú heimtu konur „sína framliðnu úr helju“ (Heb 11.35) og því er einmitt lýst í þeim tveim frásögnum sem sagt er frá í þessum versum.

Sú fyrri átti sér stað á tíma hins mikla fráfalls í Ísrael fyrir áhrif Akabs konungs og hinnar heiðnu Jesebel eiginkonu hans (sjá 1Kon 17.8-24). Á tíma alvarlegra þurrka bauð Guð Elía að fara til borgarinnar Sarefta utan við Ísrael. Þar hitti hann fátæka föníska ekkju sem var í þann mund að elda síðustu lítilfjörlegu máltíðina fyrir sig og son sinn áður en þau dæju. En lífi þeirra var þyrmt með kraftaverki með hveiti og olíu sem kláraðist ekki fyrr en þurrkunum linnti. Nokkru síðar veiktist sonur hennar og dó. Í örvæntingu sinni sárbændi ekkjan Elía sem hrópaði til Drottins. „Drottinn bænheyrði Elía, gaf drengnum aftur líf og hann lifnaði við“ (1Kon 17.22).

Síðari upprisan (sjá 2Kon 4.18-37) átti sér stað í Súnem, litlu þorpi sunnan við fjallið Gilbóa. Elísa hafði hjálpað fátækri ekkju að borga skuldir sínar með kraftaverki þar sem mörg ílát voru fyllt með olíu (2Kon 4.1-7).  Seinna hitti hann barnlausa auðuga konu í Súnem. Spámaðurinn sagði henni að hún mundi eignast son og það gerðist eins og hann hafði sagt fyrir. Barnið óx og var við góða heilsu, en dag einn sýktist hann og dó. Súnamíska konan fór til Karmelfjalls og bað Elísa að koma með sér og líta til sonar hennar. Elísa bað þráfallt til Drottins og að lokum lifnaði sonurinn við aftur.

Þessar konur höfðu mismunandi bakgrunn en sömu frelsandi trú. Föníska ekkjan hýsti Elía spámann undir afar erfiðum kringumstæðum þegar hann átti engan öruggan samastað í Ísrael. Súnamíska konan og eiginmaður hennar byggðu sérstakt herbergi þar sem Elísa spámaður gat haldið til þegar hann átti leið um byggðalag þeirra. Þegar börnin tvö dóu skírskotuðu trúfastar mæður þeirra til spámanna Guðs og nutu þess að sjá börn sín aftur hverfa til lífsins.

`Þetta eru stókostlegar frásagnir en við óteljandi önnur tækifæri gerðist ekkert slíkt kraftaverk. Hvað ætti sú sorglega staðreynd að kenna okkur um það hversu miðlæg hin fyrirheitna upprisa í lok tímanna er fyrir trú okkar?`