---
title:  Dóttir Jaírusar
date:  26/10/2022
---

Upprisurnar sem áttu sér stað fyrir dauða Jesú og upprisu hans voru ekki bundnar við sérstakt þjóðerni eða sérstaka stétt í þjóðfélaginu. Móse var e.t.v. mesti leiðtogi sem fólk Guðs hafði nokkru sinni (5Mós 34.10-12). Fátæka föníska ekkjan var aftur á móti ekki einu sinni Ísraelíti (1Kon 17.9). Súnamíska konan var háttsett í sínu samfélagi (2Kon 4.8) en heldur ekki Hebrei. Ekkjan í Nain átti einungis einn son sem hún var sennilega háð varðandi framfærslu (Lúk 7.12). Jaírus var aftur móti samkundustjóri, að öllum líkindum í Kapernaum (Mrk 5.22). Þrátt fyrir mismunandi menningarumhverfi eða stöðu í þjóðfélaginu nutu þau öll blessunar af lífgefandi mætti Guðs.

`Lestu Mrk 5.21-24, 35-43. Hvað getum við lært um dauðann af orðum Jesú þegar hann sagði: „Barnið er ekki dáið, það sefur“? (Mrk 5.39).`

Tólf ára dóttir Jaírusar lá dauðvona heima hjá sér. Faðir hennar fór því til Jesú og sárbændi hann um að koma heim til sín og leggja læknandi hendur sínar yfir hana. En áður en þeir náðu svo langt kom einhver með sorgarfréttir: „Dóttir þín er látin, hví ómakar þú meistarann lengur?“ (Mrk 5.35). Síðan sagði Jesús við hinn syrgjandi föður: „Óttast ekki, trú þú aðeins“ (Mrk 5.36). Það einasta sem faðirinn gat í rauninni gert var að treysta algjörlega íhlutun Guðs.

Þegar Jesús kom þangað heim sagði hann við þá sem voru þar viðstaddir: „Hví hafið þið svo hátt og grátið? Barnið er ekki dáið, það sefur“ (Mrk 5.39). Fólkið hló að honum því að (1) það vissi að hún væri dáin og (2) það skildi ekki merkingu orða hans. „Þessi uppörvandi myndlíking þar sem talað er um dauðann sem svefn virðist hafa verið uppáhaldsleið Jesú til að tala um þá reynslu (Matt 9.24; Lúk 8.52; sjá einnig Jóh 11.11-15). Dauðinn er svefn, djúpur svefn sem einungis lífgjafinn mikli getur vakið af því að hann einn hefur lykla grafarinnar (sjá Opb 1.18; sbr Jóh 3.16; Róm 6.23)“ (5SDABC, bls. 609).

Eftir upprisu þessarar stúlku urðu menn „frá sér numdir af undrun“ (Mrk 5.42). Það kemur ekki á óvart. Núna er dauðinn endanlegur, algjör og að því er virðist óafturkallanlegur. Fyrir hvern sem sér slíkt með eigin augum hlýtur það að hafa verið undraverð reynsla sem hafði umbreytandi áhrif á líf þeirra.

`Orð Jesú – „Óttast ekki, trú þú aðeins“ (Mrk 5.36) – hafa enn merkingu fyrir okkur í dag. Hvernig getum við lært að halda fast við trú okkar jafnvel undir hræðilegum kringumstæðum þegar mikilvægast er fyrir okkur að gera svo?`