---
title:  Dómur á tíma þúsundáraríkisins
date:  20/12/2022
---

Biblían bendir á að við endurkomuna (1) muni þeir heilögu sem á lífi eru og þeir sem eru reistir upp frá dauðum „verða hrifin burt . . . til fundar við Drottin í loftinu“ (1Þess 4.16, 17); (2) muni allir hinir heilögu verða hrifnir til himins til að dvelja í himneskum bústöðum sem Kristur hefur fyrirbúið þeim (Jóh 14.1-3) en (3) það er einungis í lok þúsundáraríkisins að hin nýja Jerúsalem kemur niður til þessarar jarðar og verður eilíf heimkynni fyrir hina heilögu (Opb 21.1-3, 9-11). Þannig að meðan jörðin er auð og tóm á þúsundáratímabilinu ríkja hinir heilögu með Kristi á himnum (Jer 4.23; Opb 20.4).

`Lestu 1Kor 6.2, 3 og Opb 20.4-6, 11-13. Hvers vegna ætli hinir heilögu taki þátt í dóminum á þúsundáratímabilinu?`

Dómsferlinu öllu er ætlað (1) að réttlæta lyndiesinkunn Guðs gegn ásökunum Satans um að Guð sé ósanngjarn í meðferð sinni á þeim sem hann hefur skapað; (2) að staðfesta óhlutdrægni sína varðandi laun hinna réttlátu; (3) að sýna fram á réttmæti refsinga hinna óguðlegu og (4) að eyða öllum efasemdum sem gætu leitt til annarrar uppreisnar í alheiminum. Einungis himnesku hersveitirnar eru viðriðnar rannsóknardóminn yfir hinum réttlátu fyrir endurkomuna (Dan 7.9, 10). En í dóminum yfir hinum óguðlegu og föllnum englum sem fram fer á þúsundáratímabilinu taka hinir heilögu einnig þátt (1Kor 6.3; Júd 6; Opb 20.4-6).

Rannsóknardómurinn fyrir endurkomuna hófst árið 1844 þegar „hásætum var komið fyrir . . . réttur var settur og bókum flett upp“ (Dan 7.9, 10). Dómurinn á þúsundáratímabilinu mun aftur á móti hefjast eftir að hinir heilögu hafa verið teknir til himins, þeir sitja á hásætum sínum og þeim er gefið vald til að dæma. Aftur er flett upp í bókum himinsins og hinir dánu eru „dæmdir eftir verkum sínum eins og ritað var í bókunum“ (Opb 20.4, 12). Það ferli gefur hinum heilögu tækifæri til að leggja mat á skýrslur himinsins og sjá hvernig Guð auðsýnir sanngirni í öllum tilvikum. Hann launar ekki aðeins öllum í samræmi við það sem þeir eiga skilið á grundvelli eigin ákvarðana heldur útskýrir hann einnig fyrir þeim hvers vegna hann gerir það.

`Hvað kennir það okkur um eðli Guðs að hinir frelsuðu munu vera viðriðnir dómsferlið áður en þeir dánu sem glatast eru reistir til lífsins til að mæta hinum öðrum dauða og engum er refsað fyrr en við sjáum einnig réttvísi og sanngirni Guðs?`