---
title:  Framkvæmd dómsins
date:  21/12/2022
---

Á miðöldum var sterk tilhneiging til að framsetja Guð sem strangan og refsigjarnan dómara. Í dag er tilhneigingin að lýsa honum sem kærleiksríkum, eftirlátum föður sem refsar aldrei börnum sínum. En kærleikur án réttlætis verður öngþveiti og lögleysi og réttlæti án elsku verður kúgun og undirokun. Dómsferli Guðs er fullkomið sambland af réttlæti og miskunn sem bæði eiga rætur að rekja til afdráttarlauss kærleika hans.

Framkvæmd dómsins, sem felur í sér óbreytanlega refsiaðgerð, er loka-inngrip Guðs í sögu mannsins. Það hafa átt sér stað takmarkaðir refsidómar eins og t.d. þegar Satan og englum hans sem gerðu uppreisn með honum var kastað niður af himnum (Opb 12.7-12), Adam og Eva rekin út úr aldingarðinum Eden (1Mós 3), flóðið mikla (1Mós 6 - 8), eyðilegging Sódómu og Gómorru (1Mós 19; Júd 7), dauði frumburðanna í Egyptalandi (2Mós 11 – 12) og dauði Ananíasar og Saffíru (Post 5.1-11).

`Lestu 2Pét 2.4-6 og 2Pét 3.10-13. Hvernig hjálpa þessir textar okkur að skilja eðli lokaframkvæmdar dómsins? Hvernig gefa þeir til kynna hugmyndina um endanlegan dóm fremur en að hann haldi áfram um eilífð, sem myndi vera afbökun á réttvísi en ekki tjáning hennar?`

„Gæska Guðs og langlyndi, þolinmæði hans og miskunn sem hann auðsýnir þegnum sínum hindrar hann ekki í að refsa syndurum sem neita að hlýða kröfum hans. Það er ekki á valdi mannsins að segja Guði fyrir verkum, þar sem hann er sekur við heilagt lögmál Guðs og hefur einungis öðlast fyrirgefningu fyrir þá miklu fórn sem Guð færði þegar hann gaf son sinn til að deyja fyrir hina seku þar sem lögmál Guðs er óhagganlegt“ (12MR, bls. 208).

Guð gerði allt sem hægt var til að frelsa mannkynið frá eilífri glötun jafnvel þó það kostaði hann mikið. Þeir sem glatast að lokum völdu það sem að lokum leiðir til þessarra óheppilegu endaloka. Sú hugmynd að dómur Guðs yfir þeim sem glatast og jafnvel útrýming þeirra sé í mótsögn við eðli elskuríks Guðs er alröng. Það er einungis kærleiki Guðs sem kallar á réttvísi.

`Hvað kennir krossinn okkur um það sem Guð var fús að gera til að frelsa hvern þann sem myndi frelsast?`