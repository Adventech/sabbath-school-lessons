---
title:  Hinn annar dauði
date:  22/12/2022
---

Guð er að leiða sögu mannsins til lykta endalokanna. Við lok þúsundáraríkisins munu allir hinir dánu illgjörðamenn verða reistir upp úr gröfum sínum til að fá endanlega refsingu sína (Opb 20.5, 11-15). Þar með er öllu dómsferlinu lokið og engu verður við það bætt og illgjörðamennirnir munu viðurkenna réttvísi Guðs. „Með allar staðreyndir hinnar miklu deilu opinberaðar, gefur alheimurinn, bæði hinir trúföstu og þeir sem uppreisn hafa gert, þessa yfirlýsingu: „Réttlátir og sannir eru vegir þínir, þú konungur aldanna.“ . . . . Og nú beygir Satan sig og játar réttlæti dómsins“ (DM, bls. 462).

`Lestu Mal 3.19; Opb 20.14, 15 og Opb 21.8. Hve árangursrík eru „eldsdíkið“ og „hinn annar dauði“?`

Endanleg tortíming Satans, engla hans og allra hinna óguðlegu mun hreinsa alheiminn af synd og afleiðingum hennar. En jafnvel þessi tortíming þess illa ber vott um elsku Guðs, ekki aðeins til hinna heilögu heldur einnig til hinna óguðlegu. Þeir myndu fremur vilja deyja en lifa í návist Guðs sem er „eyðandi eldur“ gagnvart syndinni (Heb 12.29).

„Þá (hina glötuðu) myndi langa til að flýja hinn helga stað. Þeir myndu fagna tortímingu til þess að dyljast fyrir ásjónu hans sem dó til að frelsa þá. Örlög hinna óguðlegu ákvarðast af þeirra eigin vali. Útilokun þeirra úr himninum er þeirra eigin val og réttlát og miskunnsöm ráðstöfun Guðs“ (DM, bls. 373).

Þannig er endanleg tortíming syndarinnar og syndaranna réttlát og í réttu hlutfalli við það sem þeir illu höfðu gert og andstæð þeirri óbiblíulegu kenningu um eilífar kvalir í helvíti. Hún staðfestir einnig að syndin átti sér upphaf og hún muni taka enda. Þá mun allur alheimurinn hverfa aftur til þeirrar fullkomnunar sem hann hafði í upphafi áður en syndin, hið illa og óhlýðni birtust á dularfullan hátt og án þess að eiga nokkurn rétt á sér.

Lofum Drottin, hann sem er réttlátur dómari okkar (2Tím 4.8) og mun komast að sanngjarnri niðurstöðu og veita hinum réttlátu ódauðleika og tortíma þeim óguðlegu.

`Hvað væri rangt við þá hugmynd að Guð muni frelsa alla að lokum? Hvers vegna er það slæm hugmynd?`