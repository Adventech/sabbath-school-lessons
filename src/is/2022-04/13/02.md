---
title:  Lokadómurinn
date:  18/12/2022
---

Í huga margra felur dómur í sér fordæmingu. Þó svo það sé þáttur í ferlinu megum við ekki gleyma því að dómurinn hefur einnig jákvæða hlið þar sem hann felur í sér réttlætingu hinna réttlátu. Daníelsbókin vísar í rauninni á dóm endalokanna sem fellur „í hag hinum heilögu Hins æðsta“ (Dan 7.22). Dómur Guðs felur hvort tveggja í sér eins og fram kemur í þessum texta í Gamla testamentinu: „Heyr þá í himninum og veit honum það sem hann verðskuldar svo að þjónar þínir nái rétti sínum. Sakfelldu hinn seka svo að verk hans komi honum sjálfum í koll. Sýkna hinn saklausa og lát hann njóta réttlætis síns“ (1Kon 8.32).

`Lestu Matt 25.31-46 og Jóh 5.21-29. Hvernig benti Kristur bæði á sakfellingu og réttlætingu lokadómsins?`

Sumir halda því fram að orðasambönd eins og „dæmist ekki“ (Jóh 3.18) og „kemur ekki til dóms“ (Jóh 5.24) merki að þeir sem eru í Kristi séu alls ekki dæmdir. En það sem þeir gefa til kynna er að hinir trúuðu verði ekki sakfelldir í dóminum. Þess vegna ætti að skilja þessa texta þannig að þeir verði ekki sakfelldir eða fordæmdir.

Í stuttu máli þá eru örlög okkar ákveðin í þessu lífi. Þeir sem eru í Kristi hafa fullvissu um réttlætingu sína og þeir sem eru ekki í Kristi halda áfram að vera undir sakfellingu. Þegar Jesús lýsti dóminum (Matt 25.31-46) nefndi hann ekki einungis geiturnar (hina illu) heldur einnig sauðina (hina réttlátu). Og Páll postuli segir skýrum orðum: „Því að öllum ber okkur að birtast fyrir dómstóli Krists til þess að sérhver fái það endurgoldið sem hann hefur aðhafst í lifanda lífi hvort sem það er gott eða illt“ (2Kor 5.10).

Í tengslum við dóminn ættum við að hafa í huga að við frelsumst fyrir náð (Jes 55.1; Ef 2.8-10), erum réttlætt fyrir trú ( 1Mós 15.6; Róm 5.1) og dæmd samkvæmt verkunum (Préd 12.14; Matt 25.31-46; Opb 20.11-13). Grundvöllurinn fyrir dómsferlinu er siðferðislögmál Guðs eins og það er dregið saman í boðorðunum tíu (Préd 12.13, 14; Jak 1.25; Jak 2.8-17). Verk okkar eru ytri vísbending um réttmæti frelsandi reynslu okkar og þar af leiðandi þættir sem metnir verða í dóminum.

Minnumst þess að það fyrirfinnast engar gerræðislegar yfirlýsingar frá Guði um hverjir skuli frelsast og hverjir glatast. Hvert og eitt okkar er ábyrgt fyrir örlögum okkar.

Að lokum þetta. Það er ekki í dóminum að Guð ákveður hvort hann veiti okkur viðtöku eða hafni okkur heldur staðfestir hann þá val okkar, hvort við höfum veitt honum viðtöku eða ekki, en það val okkar kemur fram í verkum okkar.