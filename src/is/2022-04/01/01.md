---
title:  Uppreisn Í Fullkomnum Alheimi
date:  24/09/2022
---

### Lesefni vikunnar
1Jóh 4.8, 16; 1Jóh 4.7-16; Esk 28.12-19; Jes 14.12-15; Opb 12.

> <p>Minnistexti</p>
> „Nú ertu fallinn af himni, ljósberi, sonur morgunroðans. Nú ert þú að velli lagður, sigurvegari þjóðríkja“ (Jes 14.12).

Margir hugsuðir hafa leitast við að útskýra upphaf hins illa. Sumir telja að hið illa hafi ávallt verið til þar eð einungis sé hægt að meta hið góða í andstöðu við hið illa. Aðrir trúa því að heimurinn hafi verið skapaður fullkominn en hið illa hafi síðan smogið inn á einhvern hátt. Samkvæmt grískri goðafræði byrjaði hið illa þegar hin forvitna Pandora opnaði innsiglað box svo að allt hið illa í heiminum flaug út (þessi goðsögn leysir samt ekki spurninguna um upphaf hins illa sem var geymt í þessu boxi).

Þess í stað kennir Biblían að hinn elskuríki Guð okkar sé almáttugur (1Kro 29.10, 11) og fullkominn (Matt 5.48). Allt sem hann gerir hlýtur því einnig að vera fullkomið (5Mós 32.4) þar á meðal hvernig hann skapaði heim okkar. Hvernig gat þá hið illa og syndin birst í fullkomnum heimi? Samkvæmt 1Mós 3 var það fall Adams og Evu sem opnaði dyrnar fyrir synd, illsku og dauða.

En það vekur máls á öðru.  Hið illa var til jafnvel fyrir syndafallið og það birtist í „höggorminum“ sem blekkti Evu (1Mós 3.1-5). Þar af leiðandi verðum við að hverfa lengra aftur í tímann, fyrir tíma syndafallsins, til að finna uppsprettu og upphaf hins illa sem er svo ríkjandi í tilveru okkar í dag og getur oft gert hana afar ömurlega.