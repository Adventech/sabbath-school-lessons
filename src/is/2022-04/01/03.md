---
title:  Frjáls vilji, grundvöllur kærleikans
date:  26/09/2022
---

`Lestu 1Jóh 4.7-16. Hvað segir þessi texti okkur um hinn frjálsa vilja sem skilyrði fyrir því að rækta kærleikann?`

Gerviblóm geta verið litfögur en þau vaxa hvorki né blómgast eins og lifandi blóm. Vélmenni eru forrituð til að tala og framkvæma ýmislegt en þau eru lífvana og tilfinningasnauð. Í rauninni er lífið og frjáls vilji óhjákvæmileg skilyrði fyrir því að við getum öðlast og ræktað kærleikann og deilt honum með öðrum. Þar af leiðandi skapaði Guð bæði engla (þar á meðal Lúsífer) og mannverur með frelsi til að velja meðal annars möguleikann á að feta rangan veg. Með öðrum orðum, Guð skapaði allan alheiminn til að vera fullkomið og samræmt umhverfi þar sem þær verur sem hann skapaði gætu vaxið í kærleika og visku.

Í 1Jóh 4.7-16 leggur Jóhannes postuli áherslu á að „Guð er kærleikur“ og hann auðsýnir kærleika sinn til okkar með því að senda son sinn til þess að deyja fyrir syndir okkar. Þar af leiðandi ættum við að láta í ljós þakklæti okkar fyrir takmarkalausan kærleika hans með því að elska hvert annað. Slík elska, sem á rætur að rekja til Guðs, er sterkasta vísbendingin um að Guð er í okkur og við í honum. Hvatningin til að endurspegla kærleika Guðs hvert til annars skilst best ef honum er beint til þeirra sem geta valið hvort þeir vilji leggja rækt við hann og tjáð hann eða lifa sjálfhverfu lífi. En það er auðvelt að misnota valfrelsið eins og best kemur í ljós í sorglegri uppreisn Lúsífers á himnum. Þó svo margir viðurkenni mikilvægi hins frjálsa vilja þá eru sumir sem velta því fyrir sér hvers vegna Guð skapaði Lúsífer ef hann vissi að hann mundi gera uppreisn. Gerir sú staðreynd að Guð skapaði Lúsífer hann ekki ábyrgan fyrir upphafi syndarinnar?

Það kann að vera mjög erfitt að velta þeirri spurningu fyrir sér þar sem svo margt kemur til greina, þar á meðal hvað átt sé við með orðinu „ábyrgur.“ Upphaf og eðli syndarinnar eru leyndardómar sem enginn getur útskýrt til fulls.

En hvað um það, Guð áformaði ekki tilveru syndarinnar, en hann leyfði tilvist hennar og síðan við krossinn tók hann á sig endanlega refsingu fyrir hana þannig að hann gæti að lokum útrýmt henni. Í sársaukafullum hugrenningum okkar um hið illa megum við ekki gleyma því að Guð sjálfur greiddi hæsta verðið fyrir tilvist syndarinnar og hið illa (sjá Matt 5.43-48; Róm 5.6-11) og hann leið meira vegna þeirra en nokkurt okkar mun nokkru sinni gera.

`Frjáls vilji, sem er gjöf frá Guði, er helgur en kemur fullur af áhrifamiklum afleiðingum ekki aðeins fyrir okkur sjálf heldur einnig fyrir aðra. Hvaða miklvægu ákvarðanir ertu að taka á grundvelli þeirrar gjafar og hverjar verða afleiðingarnar að vali þínu?`