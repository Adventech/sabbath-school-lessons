---
title:  Leyndardómsfullt vanþakklæti
date:  27/09/2022
---

`Lestu Esk 28.12-19. Hvað kennir þessi texti okkur um leyndardómsfullt upphaf syndarinnar?`

Mikill hluti Esekíel-bókar er skráður á táknrænu máli endalokanna. Í mörgum tilvikum eru persónur, dýr og hlutir ásamt atburðum notuð til að tákna eða lýsa alheims og/eða sögulegum atburðum. Í Esk 28.1-10 talar Drottinn um konunginn í Týrus (Týrus var velmegandi hafnarborg í Fönikíu) sem auðugan og hrokafullan höfðingja sem var einungis „maður“ en taldi sig samt vera guð sem sæti í hásæti guðanna.

Í Esk 28.12-19 er þessi sagnfræðilega staðreynd notuð sem líking um upphaflegt fall Lúsífers í sölum himinsins. Þannig er konungurinn í Týrus, sem var mannlegur og bjó „í miðju hafi“ (Esk 28.2, 8) nú táknmynd um hinn „skipaða verndar-kerúb“1 (Esk 28.14, 1981) sem var „í Eden, garði Guðs“ „á heilögu fjalli guðanna“2 (Esk 28.14).

Mikilvæga yfirlýsingu frásagnarinnar er að finna í Esk 28.15 þar sem við lesum: „Breytni þín var flekklaus frá sköpunardegi þínum þar til misgjörð fannst hjá þér.“ Það bendir til þess að flekkleysi Lúsífers hafi falið í sér möguleikann á því að gera illt þar sem hann sem sköpuð siðgæðisvera hafði frjálsan vilja sem er þáttur í því að vera fullkomin vera.

Lúsífer var skapaður fullkominn, sem fól í sér möguleikann á að velja. En með því að misnota þá fullkomnun og misnota sinn frjálsa vilja spilltist hann því hann taldi sig vera mikilvægari en hann var í raun.

Lúsífer var ekki lengur ánægður með hvernig Guð hafði skapað hann og heiðrað og hann glataði þakklæti sínu til Guðs og óskaði eftir meiri viðurkenningu en hann átti í rauninni skilið. Hvernig fullkominn engill í fullkomnum alheimi gat gert það er óskiljanlegur leyndardómur.

„Syndin er leyndardómur sem ekki er hægt að útskýra. Það var engin ástæða fyrir tilveru hennar. Ef við leitumst við að útskýra hana erum við að leitast við að finna ástæðu fyrir henni og réttlæta hana. Syndin birtist í fullkomnum alheimi og það var engin afsökun fyrir henni“ (TA, bls. 30).

`Í Þess 5.18 talar Páll um að okkur beri að þakka alla hluti. Hvernig hjálpa þessi orð okkur að vinna bug á öllum tilfinningum um vanþakklæti og sjálfs-meðaumkun, einkum á reynslustundum?`