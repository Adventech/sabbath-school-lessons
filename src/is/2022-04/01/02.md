---
title:  Sköpunin, yfirlýsing um kærleika
date:  25/09/2022
---

Núverandi mynd náttúrunnar er tvíræð þar sem saman blandast bæði gott og illt. Rósarunnar geta gefið af sér yndislegar ilmandi rósir en hafa einnig skaðlega og sársaukafulla þyrna. Piparfuglar geta vakið hrifningu okkar með fegurð sinni en jafnframt fyllt okkur skelfingu þegar þeir ráðast á hreiður annarra fugla og éta máttlitla unga þeirra. Jafnvel mannverur geta auðsýnt vingjarnleika eitt andartak en á því næsta verið grimmar, hatursfullar og jafnvel ofbeldisfullar. Það kemur því ekki á óvart að þjónarnir í dæmisögunni um hveitið og illgresið spyrja eigandann: „Herra, sáðir þú ekki góðu sæði í akur þinn? Hvaðan kemur illgresið?“ (Matt 13.27) og eigandinn svarar: „Þetta hefur einhver óvinur gert“ (Matt 13.28). Á sama hátt skapaði Guð alheiminn fullkominn en óvinur spillti honum með leyndardómsfullu sæði syndarinnar.

`Lestu 1Jóh 4.8, 16. Hvað getur fullvissan um að „Guð er kærleikur“ tjáð okkur um eðli sköpunarathafna hans?`

Sú staðreynd að „Guð er kærleikur“ (1Jóh 4.8, 16) felur í sér a.m.k. þrjár grundvallarvísbendingar. Í fyrsta lagi er það eðli kærleikans að hann getur ekki verið til í einangrun heldur verður hann að hafa útrás. (Hvers konar kærleiki er leyndur?) Kærleiki Guðs er að verki inn á við meðal hinna þriggja persóna guðdómsins en einnig út á við í tengslum hans við þær verur sem hann hefur skapað. Í öðru lagi er allt sem Guð gerir opinberun á skilyrðislausum og óumbreytanlegum kærleika hans. Hann nær til sköpunarverks hans og endurlausnarstarfs og jafnvel refsidóma. „Kærleikur Guðs kemur fram í réttlæti hans engu síður en í miskunn hans. Réttlæti er undirstaða hásætis hans og ávöxtur kærleika hans“ (ÞA, bls. 572). Og í þriðja lagi, þar sem Guð er kærleikur og allt sem hann gerir opinberar kærleika hans getur hann ekki verið frumkvöðull syndarinnar sem er í algjörri andstöðu við eðli hans.

En þurfti Guð í rauninni að skapa alheiminn? Í ljósi alveldis Guðs gætum við svarað því neitandi þar sem sköpunin var ákvörðun sem Guð tók af frjálsum vilja. En á grundvelli kærleiksríks eðlis hans vildi hann hafa alheim þar sem hann gæti birt kærleika sinn. Það er einnig undravert að hann skapaði lífverur eins og manninn, sem gátu ekki aðeins brugðist við kærleika hans heldur einnig deilt honum og látið hann í ljós, ekki einungis til Guðs heldur einnig til annarra. (Sjá einnig Mrk 12.30, 31.)

`Líttu á sköpunarverkið umhverfis þig. Hvernig sérðu þar endurspeglun af kærleika Guðs þrátt fyrir eyðileggingu syndarinnar? Hvernig getum við lært að draga lærdóm um von af því hvernig kærleiki Guðs birtist í sköpunarverkinu?`