---
title:  Kostnaður hrokans
date:  28/09/2022
---

Í ritningunni finnum við tvö áberandi þemu eða grunnhugmyndir sem keppa hvort við annað. Annars vegar er Salem, Síonsfjall, Jerúsalem og hin nýja Jerúsalem sem tákna ríki Guðs. Hins vegar er Babel og Babýlon sem eru táknmyndir um falsað yfirráðasvæði Satans. Guð kallaði fólk sitt mörgum sinnum út úr hinni heiðnu Babýlon til að þjóna honum í fyrirheitna landinu.

Sem dæmi má nefna Abram/Abraham sem Guð kallaði til að fara frá Úr í Kaldeu til Kanaanslands (1Mós 11.31 - 12. 9). Eftir langa útlegð í Babýlon sneru Gyðingarnir aftur til Jerúsalem (Esr 2). Og í Opinberun Jóhannesar kallar Guð fólk sitt til að koma út úr Babýlon endalokanna (Opb 14.8) til þess að dvelja að lokum með honum á Síonfjalli og í hinni nýju Jerúsalem (Opb 14.1; Opb 21.1-3, 10).

`Lestu Jes 14.12-15. Hvaða langvarandi afleiðingar leiddi hroki Lúsífers á himnum yfir alheiminn og þennan heim?`

Í Biblíunni er Babýlon tákn um vald sem er í beinni andstöðu við Guð og ríki hans og konungurinn (einkum Nebúkadnesar) verður tákn um hroka og dramb. Guð opinberaði Nebúkadnesar konungi að Babýlon væri einungis gullhöfuðið á hinu mikla líknesi sem sýndi framvindu heimsveldanna (Dan 2.37, 38). Konungurinn véfengdi opinberun Guðs og reisti líkneski úr gulli sem tákna átti að ríki hans væri eilíft og fyrirskipaði að allir skyldu tilbiðja það (Dan 3). Líkt og konungurinn í Týrus (Esk 28.12-19) varð konungurinn í Babýlon einnig táknmynd um Lúsífer.

Hinum hrokafulla og harðráða konungi í Babýlon er lýst í Jes 14.3-11. Næstu vers (Jes 14.12-15) skipta svo yfir frá sagnfræðinni til himneskra salarkynna og beina athyglinni að því að svipaður hroki og dramb leiddu til falls Lúsífers í upphafi. Textinn bendir á að Lúsífer áformaði að hefja hásæti sitt yfir hinn himneska herskara og gerast líkur hinum hæsta (Jes 14.14). Það var upphafið að nýju og fjandsamlegu andrúmslofti þar sem óeigingjörnum kærleika Guðs og samstarfi var ögrað af eigingirni Satans og samkeppni. Óvinurinn óttaðist ekki að að ásaka Guð um að vera það sem Satan var og dreifa lygum meðal annarra engla. Þetta markar hið leyndardómsfulla upphaf hins illa í alheiminum.

`Hvers vegna er svo auðvelt að verða hrokafullur og hreykinn af stöðu sinni og/eða afrekum? Hvernig kemur það í veg fyrir að við föllum í slíka gildru ef við höfum krossinn fyrir hugskotssjónum?`