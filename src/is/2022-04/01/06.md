---
title:  Útbreiðsla vantrúarinnar
date:  29/09/2022
---

`Lestu Opb 12. Hvað kennir þessi kafli okkur um útbreiðslu uppreisnarinnar frá himnum til jarðarinnar?`

Fall Lúsífers var ekki einungis ágreiningur um andstæðar skoðanir. Í Opb 12 er okkur sagt að mikið stríð hafi brotist út á himnum milli Lúsífers og engla hans annars vegar og Krists og engla hans hins vegar. Í þeim texta er Lúsífer kallaður „hinn mikli dreki,“ „hinn gamli höggormur,“ „djöfullinn og Satan“ og ákærandi bræðranna“ (Opb 12.9, 10) en Kristur er nefndur „Míkael“ (Opb 12.7) sem þýðir „hver er líkur Guði?“

Á grundvelli þess að vísbendingar eru til höfuðengilsins Míkaels (Júd 9) eru ýmsir rítskýrendur sem líta svo á að hann sé einn af englunum. En í Daníelsbókinni endar hver sýn með Kristi og eilífðarríki hans – steinn sem leystur er án tilkomu handa (Dan 2.34, 45), mannssonur (Dan 7.13), höfðingi herskarans og höfðingi höfðingjanna (Dan 8.11, 25) og Míkael, leiðtoginn mikli (Dan 12.1). Líkt og engill Drottins er Drottinn sjálfur (m.a. 2Mós 3.1-6; Post 7.30-33) þannig bendir allt til þess að Míkael sé sama guðlega veran, Kristur sjálfur.

Í Opb 12 finnum við almennt yfirlit yfir þessa yfirstandandi baráttu sem (1) hófst á himnum með uppreisn Lúsífers og einum þriðja hinna himnesku engla, (2) náði hámarki sínu með afgerandi sigri Krists á krossinum og (3) er enn í gangi gegn loka-kynslóð fólks Guðs á tíma endalokanna.

Þegar Ellen G. White hugleiðir upphaf þessarar deilu segir hún: „Í sinni miklu miskunn umbar Guð lengi athæfi Lúsífers. Lúsífer var ekki umsvifalaust vikið úr sinni háu stöðu er hann fyrst hóf að stofna til óánægju og ekki heldur þegar hann tók að bera fram sínar óréttmætu kröfur á himninum. Hann fékk að vera um langa hríð á himnum. Hvað eftir annað var honum boðin fyrirgefning ef hann vildi iðrast og hlýða“ (DM, bls. 339).

Við vitum ekki hve lengi það stríð stóð yfir á himnum. En þrátt fyrir öflug átök og tímalengd er mikilvægasti þáttur þeirra átaka sú staðreynd að Satan og englar hans „fengu eigi staðist og héldust heldur ekki lengur við á himni“ (Opb 12.8; sjá einnig Lúk 10.18). Vandamálið sem við stöndum andspænis nú er auðvitað sú staðreynd að þeim var varpað hingað niður á jörðina.

`Hvernig getum við séð raunveruleika þessarar baráttu hér á jörðinni? Hver er einasta von okkar um sigur yfir óvini okkar í þessari baráttu?`