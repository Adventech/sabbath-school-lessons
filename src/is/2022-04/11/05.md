---
title:  Andasæringar og forfeðradýrkun
date:  07/12/2022
---

Andasæringar hafa verið stundaðar allt frá fornu fari. Þær fela í sér að framkalla „virka“ anda þeirra sem dánir eru í því skyni að öðlast þekkingu, oft varðandi það sem framtíðin ber í skauti sínu. Forfeðradýrkun, aftur á móti, felur í sér dýrkun látinna forfeðra þar sem þeir eru enn taldir vera hluti fjölskyldunnar og talið er að andar þeirra geti haft áhrif á málefni þeirra sem lifa. Þessar heiðnu venjur geta verið mjög heillandi fyrir þá sem trúa á ódauðlega sál sem ástvinir þeirra sakna.

`Lestu 1Sam 28.3-25. Hvaða andlegu lexíur gegn tjáningatengslum við hina dánu má draga af reynslu Sáls og miðilsins í Endór?`

Biblían bendir greinilega á að í guðveldi Ísraels voru allir miðlar, særingamenn og galdramenn viðbjóður í augum Guðs og það ætti að grýta þá (3Mós 19.31; 3Mós 20.6, 27; 5Mós 18.9-14). Samkvæmt þessum lögum hafði Sál upprætt alla miðla og andatrúarmenn úr Ísrael (1Sam 28.3, 9).

En eftir að Guð hafði hafnað honum fór Sál til kanaanísku borgarinnar Endór til að leita ráða hjá kvenmiðli (1Sam 28.6, 7, 15; sbr Jós 17.11 og Slm 83.11). Hann bað hana að vekja upp hinn látna spámann Samúel sem virtist birtast sem vofa og talaði við Sál (1Sam 28.13-19). Þessi blekkingarandi sem kvaðst vera Samúel sagði við Sál: „Á morgun verðið þið synir þínir hjá mér“ (1Sam 28.19). Þessi blekkingarandi sagði fyrir um dauða Sáls, og með því að koma fram sem Samúel staðfesti hann hina óbiblíulegu kenningu um eðlislægan ódauðleika sálarinnar. Þetta var áhrifamikil blekking og Sál hefði átt að vita betur en að verða viðriðinn það sem hann áður hafði fordæmt.1

Rúmum tveim öldum síðar skrifaði Jesaja spámaður: „Ef þeir segja við yður: „Leitið til framliðinna og anda sem hvískra og muldra, skuluð þér svara: „Á fólk ekki frekar að leita til Guðs síns? Hvers vegna ættu menn að leita til hinna dauðu vegna hinna lifandi? Leitið til kenningarinnar og vitnisburðarins.“ Hver sem ekki talar þannig mun ekki líta morgunroðann“2 (Jes 8.19, 20. Sjá einnig Jes 19.3).

`Hvers vegna gerum við það undir streitu sem við vitum að er rangt? Hvers vegna er trú, bæn og hlýðni við orð Guðs einasta örugga vörn okkar gegn okkur sjálfum?`