---
title:  Dulspeki
date:  04/12/2022
---

Heimur okkar er á kafi í flóðbylgjum dulspekinnar. Orðið „dulspeki“ er flókið hugtak sem nær yfir margs konar hugmyndir. Frá trúarlegu sjónarmiði felur orðið í sér tengsl einstaklingsins við guðdóminn eða hinn fullkomna í einhverskonar andlegri reynslu eða leiðslu. Það einkennir jafnvel tilbeiðslu vissra kirkjudeilda. Fyrirbærið getur verið breytilegt hvað form og ákafa snertir en tilhneigingin er alltaf að láta eigin huglæga reynslu koma í stað kennivalds hins ritaða orðs Guðs. Biblían missir þannig hlutverk sitt sem kennivald og hinn kristni stendur berskjaldaður fyrir eigin reynslum. Slík hlutlæg trúarbrögð tryggja ekki vörn gegn blekkingum, einkum ekki á hinum síðustu dögum.

`Lestu Matt 7.21-27. Í ljósi þess sem Jesús segir, hvað felst í því að byggja andlegt hús sitt á kletti eða á sandi?`

Það er sterk tilhneiging í „postmódernum“ heimi hins kristna að gera lítið úr gildi kenninga Biblíunnar. Þær eru taldar vera þreytandi bergmál af úreltum trúarbrögðum. Í því ferli er áherslan lögð á persónu Krists í stað kenninga hans og meðal annars bent á að sumar frásagnir Biblíunnar geti ekki verið réttar þar sem Jesús, að þeirra mati, mundi aldrei hafa leyft slíku að gerast eins og því er lýst þar. Persónulegar tilfinningar og smekkur verða mælikvarði til að túlka ritninguna eða jafnvel að hafna því sem Biblían kennir skýrt og greinilega. Oft hefur það með hlýðni við Guð að gera sem Jesús sagði að væri nauðsynleg til að byggja hús sitt á kletti.

Þeir sem halda að engu máli skipti hverju þeir trúa svo framarlega sem þeir trúa á Jesú Krist eru á hættulegri braut. Rómversku rannsóknardómararnir sem dæmdu til dauða ótölulegan fjölda mótmælenda trúðu á Jesú Krist. Þeir sem höfðu rekið út illa anda í nafni Krists (Matt 7.22) trúðu einnig á hann. „Sú afstaða að engu máli skipti hverju menn trúa er ein árangursríkasta blekking Satans. Hann veit að sá sannleikur sem meðtekinn er í kærleika til sannleikans helgar sál meðtakandans. Þess vegna leitast hann stöðugt við að koma að fölskum kenningum, furðusögum og annars konar fagnaðarerindi“ (DM, bls. 357).

`Hvernig getum við barist gegn tilhneigingu okkar mannanna að láta tilfinningar okkar og langanir fá okkur til að gera það sem er í mótsögn við orð Guðs?`