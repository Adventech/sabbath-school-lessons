---
title:  Endurholdgun
date:  06/12/2022
---

Hin heiðna hugmynd um ódauðlega sál er grundvöllurinn að kenningunni um endurholdgun eða sálnaflakk sem er í mótsögn við Biblíuna. Sum af helstu trúarbrögðum heimsins hafa tekið upp þessa kenningu. Flestir kristnir trúa á tilveru ódauðlegrar sálar sem dvelur um eilífð á himnum eða helvíti eftir dauðann, en þeir sem trúa á endurholdgun telja að slík ódauðleg sál fari í gegnum margar hringrásir dauða og endurfæðingar hér á jörðinni.

Í huga sumra er endurholdgunin ferli andlegrar þróunar sem leyfir andanum að komast sífellt á æðra svið þekkingar og siðferðis á leiðinni til fullkomnunar. Hindúar trúa því að eilífa sálin fari í gegnum þroskun meðvitundarinnar eða „samsara“ sex lífsforma: lífs í vökva, plantna, skriðdýra og skordýra, fugla, dýra og mannvera, þar á meðal íbúa himinsins.

`Lestu Heb 9.25-28 og 1Pét 3.18. Ef Jesús dó aðeins í eitt skipti (Heb 9.28; 1Pét 3.18) og maðurinn deyr aðeins í eitt sinn (Heb 9.27) hvers vegna trúa þá jafnvel sumir sem telja sig kristna á einhvers konar endurholdgun?`

Margir trúa ekki því sem þeir ættu að trúa heldur því sem þeir vilja trúa. Ef ákveðin kenning færir þeim frið og uppörvun í tilveru sinni nægir það til að útkljá málið í þeirra huga. Þeir sem taka Biblíuna alvarlega geta alls ekki samþykkt kenninguna um endurholdgun.

Í fyrsta lagi er þessi kenning andstæð kenningu Biblíunnar um dauðleika „sálarinnar“ og upprisu líkamans (1Þess 4.13-18).

Í öðru lagi ógildir hún kenninguna um frelsun fyrir náð fyrirtrú á endurlausnarstarf Jesú Krists (Ef 2.8-10) og setur verkmannanna í staðinn.

Í þriðja lagi er þessi kenning í andstöðu við kenningu Biblíunnar um að eilíf örlög séu ráðin af ákvörðun hvers og eins í þessu lífi (Matt 22.1-14; Matt 25.31-46).

Í fjórða lagi gerir þessi kenning lítið úr merkingu og mikilvægi endurkomu Krists (Jóh 14.1-3).

Og í fimmta lagi leggur kenningin til að einstaklingurinn hafi tækifæri eftir dauðann til að yfirvinna gildrur lífsins, andstætt kenningu Biblíunnar (Heb 9.27).

Í stuttu máli er ekkert rúm fyrir hugmyndina um endurholdgun í kristinni trú.