---
title:  Dulgervingar og persónubirtingar
date:  08/12/2022
---

Svipaðar andsæringum eru djöfullegar persónubirtingar þeirra sem látnir eru og aðrar birtingar. Persónugervingarnir geta komið sem látnir fjölskyldumeðlimir, vinir eða hver annar. Bæði birtingarnar og raddir þeirra minna á þá látnu. Öllum þessum djöfullegu blekkingum verður beitt til að blekkja þá sem hafa ekki rótfestu í orð Guðs. „Þessir lygaandar leggja í munn postulunum orð gagnstæð þeim sem þeir skrifuðu eftir fyrirsögn Heilags anda er þeir voru á jörðinni“ (DM, bls. 383). Þar að auki er okkur sagt að „hámark þessa mikla sjónarspils blekkinganna verður þegar Satan sjálfur þykist vera Kristur“ (DM, bls. 430).

`Lestu 2Kor 11.14, 15 og Ef 6.10-18. Hver ætti vörn okkar að vera gegn slíkum djöfullegum blekkingum?`

Páll postuli varar okkur við með þessum orðum: „Baráttan sem við eigum í er ekki við menn af holdi og blóði heldur við tignirnar og völdin, við heimsdrottna þessa myrkurs, við andaverur vonskunnar í himingeimnum“ (Ef 6.12) og það einasta sem getur varið okkur gegn þessum blekkingum er að vera „íklædd alvæpni Guðs“ (Ef 6.13) sem lýst er í Ef 6.13-18.

Persónugervingar Satans og birtingar þeirra geta verið skelfilegar og blekkjandi en þær geta ekki leitt þá afvega sem eru undir verndarvæng Guðs og byggja á orði hans. Þeir sem trúa á kenningu Biblíunnar um skilorðsbundinn ódauðleika mannsins vita að hver birting eða samskipti við hina dánu er djöfulleg að uppruna og þeim verði að hafna með máttugri náð Guðs. Engu máli skiptir hve voldug, sannfærandi og raunveruleg slík birting kann að vera, við verðum ávallt að halda fast við þá kenningu að hinir dánu sofi í gröfum sínum.

Hugleiddu eftirfarandi: Þú missir ástvin sem þér virðist síðar birtast þér, tjáir þér elsku sína og segir hversu mjög þín sé saknað. Auk þess talar hann um eitthvað sem einungis hann veit um og gefur til kynna að hann sé nú á betri stað.3 Ef einhverjir eru ekki grundvallaðir á því sem Biblían kennir um ástand mannsins í dauðanum er auðvelt fyrir þá að falla fyrir slíkri blekkingu, einkum ef þeir vilja einnig trúa henni.

`Hvað felst í því að íklæðast alvæpni Guðs? Hvernig gerum við það daglega á raunhæfan hátt á öllum sviðum lífs okkar, ekki aðeins á tíma endalokanna?`