---
title:  Afleiðingar syndarinnar
date:  05/10/2022
---

`Hverjar voru meginafleiðingar syndarinnar samkvæmt 1Mós 3.7-19 og Róm 5.12?`

Eva hreifst af sannfærandi orðum höggormsins og gerði sér ekki grein fyrir langvarandi afleiðingum þess að fylgja þeim vegi sem hún var á. Það að eta af forboðna ávextinum var í sjálfu sér ekki eins afdrifaríkt og það sem það sýndi fram á. Með því að óhlýðnast rauf Eva hollustu sína við Guð og tók á sig nýja hollustu við Satan.

Í 1Mós 3 er að finna lýsingu á falli Adams og Evu og sumum af sorglegum afleiðingum þess. Guðfræðilega séð voru þau bæði altekin af guð-hræðslu (hræðslu við Guð) og þau földu sig fyrir honum (1Mós 3.8). Sálfræðilega og félagslega séð skömmuðust þau sín og fóru að ásaka hvort annað (1Mós 3.7, 9-13). Og líkamlega séð mundu þau svitna, finna til sársauka og að lokum deyja (1Mós 3.16-19). Að lokum vistfræðilega séð hafði jörðin úrkynjast (1Mós 3.17, 18).

Aldingarðurinn í Eden var ekki lengur sá fagri og ánægulegi staður sem hann hafði verið. „Þegar Adam og félagi hans urðu vitni að drúpandi blómum og fallandi laufi sem fyrstu merkjum um rotnun voru þau gripin dýpri sorg en menn nú á dögum þegar þeir syrgja þá sem deyja. Dauði veikburða og fíngerðra blóma var sannarlega sorgarvaldur, en þegar myndarleg tré felldu lauf sín minntu þau sterklega á þá staðreynd að dauði er hlutskipti allra lifandi vera“ (ÆS, bls. 39).

Adam og Eva dóu ekki strax, þ.e. hættu ekki að lifa, en þennan dag fengu þau dauðadóm sinn.2 Drottinn sagði við Adam: „Í sveita þíns andlitis skaltu brauðs þíns neyta þar til þú hverfur aftur til jarðarinnar því af henni ertu tekinn. Því að mold ert þú og til moldar skaltu aftur hverfa“ (1Mós 3.19). Syndafallið leiddi hörmulegar afleiðingar yfir allt mannkynið. Páll postuli útlistar það þannig: „Syndin kom inn í heiminn með einum manni og dauðinn með syndinni. Þannig er dauðinn runninn til allra manna því að allir syndguðu þeir“ (Róm 5.12).

Það er sorgleg og sársaukafull staðreynd að við, líkt og allt mannkyn í aldanna rás, verðum fyrir afleiðingum þess sem gerðist í Eden. En við getum samt verið svo þakklát fyrir það að vegna Jesú og þess sem hann gerði á krossinum getum við haft von um eilíft líf í heimi þar sem syndin mun aldrei framar koma upp.

`Hvað getum við lært af þessari hörmulegu reynslu Evu um afleiðingarnar af syndsamlegu athæfi okkar?`