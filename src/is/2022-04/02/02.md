---
title:  Yfirlýsingar skapa spennu
date:  02/10/2022
---

Heimurinn var fullkominn þegar hann kom frá hendi Drottins (1Mós 1.31). Dauðinn var óþekkt fyrirbæri fyrir Adam og Evu. Í því samhengi kom Guð í aldingarðinn Eden og varaði þau við og sagði: „Af öllum trjám í aldingarðinum máttu eta að vild. En af skilningstré góðs og ills máttu ekki eta. Jafnskjótt og þú etur af því muntu deyja“ (1Mós 2.16, 17).

Á hvern hátt kemur frjálsi viljinn fram í hinum fullkomna aldingarði í Eden samkvæmt 1Mós 2.16, 17? Með öðrum orðum, hvers vegna þurfti Guð að vara þau við ef þau áttu ekki kost á því að velja?

Einhvern tímann eftir þessa viðvörun Guðs tók Satan á sig form höggorms og fór inn í Eden. Eva sá höggorminn eta með gleði hinn forboðna ávöxt án þess að deyja. „Hann hafði sjálfur etið hina forboðnu ávexti“ (ÆS, bls. 33) og ekkert hafði komið fyrir hann.

`Lestu 1Mós 3.1-4. Settu þig í spor Evu og hugleiddu hvers vegna þessi yfirlýsing hljómaði sannfærandi í eyrum hennar.`

Frá mannlegu sjónarmiði hljómaði röksemd höggormsins meira sannfærandi en orð Guðs. Í fyrsta lagi var ekkert í náttúrunni sem gaf til kynna tilvist syndar og dauða. Í öðru lagi borðaði höggormurinn hina forboðnu ávexti og naut þess í ríkum mæli. Hvers vegna ætti Eva þá að halda sig frá því að gera það sama? Boð Guðs virtist vera of takmarkandi og merkingarlaust.

Því miður leit hún fram hjá þremur grundvallarmeginreglum: (1) mannleg skynsemi er ekki alltaf öruggasta leiðin til að meta andleg málefni; (2) okkur getur virst svo sem orð Guðs sé órökrétt og merkingarlaust en það er ávallt rétt og áreiðanlegt; og (3) það er ýmislegt sem er hvorki illt eða rangt í sjálfu sér en Guð hefur valið að nota það sem prófstein hlýðninnar.

Við ættum að gera okkur grein fyrir því að sú reynsla sem Eva varð fyrir í aldingarðinum Eden var ekkert einsdæmi. Á hverjum degi og hverju augnabliki verðum við að velja milli orðs Guðs (sem er óvinsælt í huga margra) og heillandi aðdráttarafls menningarheims okkar. Val okkar mun hafa eilífar afleiðingar.

`Hvernig stangast greinileg kenning Biblíunnar á við vegi heimsins?`