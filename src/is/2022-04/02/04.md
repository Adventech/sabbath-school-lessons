---
title:  „Þið munuð ekki deyja“
date:  04/10/2022
---

`Lestu 1Mós 3.4. Hvernig hefur þessi lygi verið endurtekin í aldanna rás?`

Áhrifamikil framsetning á þessari lygi kemur í ljós í hinni algengu trú á ódauðleika sálarinnar. Sú hugmynd hefur verið undirstaða margra trúarbragða og heimspekikenninga fornaldar. Hún var m.a. hvati að líksmurningshefðum og byggingastíl grafreita eins og sjá má í pýramídum Egyptalands til forna.

Þessi skoðun varð einnig einn af grundvallarstólpum grískrar heimspeki. Í bókinni The Republic of Plato („Lýðveldi Platós“) spyr t.d. Sókrates Glaukon: „Gerir þú þér grein fyrir því að sál okkar er ódauðleg og glatast aldrei?“ Í Phaedo (einnig þekkt sem „Um sálina“) eftir Plató slær Sókrates á svipaða strengi þar sem hann segir að „sálin er ódauðleg og óforgengileg og sálir okkar munu vera til í helheimum.“ Þessi hugmynd átti eftir að móta mikið af menningu vestrænna ríkja og jafnvel kristnina eftir tíma postulanna. En hugmyndin er mikið eldri og á rætur að rekja alla leið til Satans sjálfs í aldingarðinum í Eden.

Kjarni freistingarinnar í Eden fólst í því að Satan leitaðist við að sannfæra Evu: „Þið munuð vissulega ekki deyja“ (1Mós 3.4). Með þessari ákveðnu fullvissun setti Satan orð sín ofar orðum Guðs.

`Hvað kenna þessi vers okkur andstætt ódauðleika sálarinnar og hvernig má nota þau til að standa gegn þessari lygi? (Slm 115.17; Jóh 5.28, 29; Slm 146.4; Matt 10.28; 1Kor 15.51-58).`

Kenning Satans um eðlislægan ódauðleika sálarinnar hefur haldið velli allt til okkar tíma. Bækur, kvikmyndir og sjónvarpsþættir hafa öll haldið fast við þá hugmynd að þegar við deyjum förum við aðeins inn í annan heim meðvitaðrar tilveru. Og því miður er þessi villa einnig boðuð frá ræðustólum innan kristninnar. Jafnvel vísindin eiga sinn þátt í því. Til eru samtök í Bandaríkjunum sem leitast við að skapa tækni sem að þeirra mati mun gera okkur kleift að hafa samband við hina dánu sem þeir telja að séu enn lifandi sem „fyrrum-efniskenndar verur.“1

Þar sem þessi blekking er svo útbreidd er engin furða að hún muni gegna mikilvægu hlutverki í lokaviðburðum mannkynssögunnar.

`Hvernig kemur þessi lygi fram í þínu umhverfi? Hvers vegna verðum við að reiða okkur á orð Guðs fremur en það sem skynjanir okkar segja?`