---
title:  Blekkt af höggorminum
date:  03/10/2022
---

`Lestu 1Mós 3.1-7. Hvaða mælikvarða notaði Eva þegar hún valdi milli þess sem Guð sagði og orða Satans?`

Í 1Mós 3 finnum við eitt skýrasta dæmið um sálfræði freistinganna. Guð hafði varað Adam og Evu við því að eta af forboðna ávextinum því annars mundu þau vissulega deyja (1Mós 2.16, 17). Satan tók á sig form höggorms og beitti ýmsum mælskubrögðum til að afvegaleiða Evu og fá hana til að syndga.

Í fyrsta lagi alhæfði hann sérhæft bann Guðs. Hann spurði Evu: „Er það satt að Guð hafi sagt: Þið megið ekki eta af neinu tré í aldingarðinum“? (1Mós 3.1). Eva svaraði því til að bannið gilti einungis um þetta sérstaka tré, ef þau ætu af ávexti þess eða snertu það myndu þau deyja.

Í öðru lagi andmælti Satan yfirlýsingu Guðs og hélt því fram þau myndu vissulega ekki deyja (1Mós 3.4).

Að lokum ákærði Satan Guð fyrir að halda mikilvægri þekkingu frá henni og manni hennar. Blekkjarinn sagði: „En Guð veit að um leið og þið etið af honum (forboðna ávextinum) ljúkast augu ykkar upp og þið verðið eins og Guð og skynjið gott og illt“ (1Mós 3.5).

Forvitni Evu leiddi hana inn á álagasvæði Satans. Þar varð hún að ákveða hvort hún vildi vera trúföst varðandi bann Guðs eða falla fyrir lokkandi táli Satans. Hún hafði efasemdir varðandi orð Guðs og notaði eigin tilfinningar, persónulegt mat sitt til þess að komast að niðurstöðu varðandi þessar tvær andstæðu yfirlýsingar.

Í fyrsta lagi sá hún að frá sjónarmiði mataræðis var tréð „gott af að eta.“ Í öðru lagi frá fagurfræðilegu sjónarmiði var tréð „fagurt á að líta.“ Og í þriðja lagi þegar hún leit rökrétt á það virtist það „girnilegt til fróðleiks.“ Svo í hennar huga hafði hún góða ástæðu til að fara eftir orðum höggormsins og eta af forboðna trénu og því miður ákvað hún að gera það.

Sumir halda því fram að öll þekking eigi rétt á sér svo framarlega sem við höldum fast við það sem er gott (1Þess 5.21). En hörmuleg reynsla Adams og Evu sýnir að þekking sem slík geti verið mjög skaðleg. Það er sumt sem væri best fyrir okkur að vita ekki um eða þekkja.

`Hvað kennir þessi frásögn okkur um það hve auðvelt er að réttlæta syndsamlegt val okkar?`