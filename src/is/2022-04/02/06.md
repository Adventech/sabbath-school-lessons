---
title:  Fyrsta fyrirheitið um fagnaðarerindið
date:  06/10/2022
---

`Lestu 1Mós 3.15, 21. Hvaða von fyrir allt mannkyn er að finna í þessum versum?`

Í 1Mós 3 finnum við lýsingu á þeim hræðilega harmleik sem heimurinn varð fyrir eftir syndafallið. Allt gjörbreyttist og Adam og Eva gátu séð mismuninn á því hvernig heimurinn hafði verið og því sem hann var nú orðinn.

En mitt í örvæntingu þeirra og skapraunum veitti Guð þeim fullvissu varðandi nútímann og von fyrir framtíðina. Í fyrsta lagi bölvaði hann höggorminum með boðskap sem fól í sér von um Messías. Hann sagði: „Og fjandskap vil ég setja milli þín og konunnar, milli þíns sæðis og hennar sæðis. Það skal merja höfuð þitt, og þú skalt merja hæl þess“ (1Mós 3.15, 1981).

Orðið „fjandskapur“ (ejbah) vísar ekki einungis til langvarandi alheimsdeilu milli góðs og ills heldur einnig persónulegrar óbeitar á syndinni sem Guð í miskunn sinni hafði gætt manninn með. Að eðli til erum við fallin (Ef 2. 1, 5) og þrælar syndarinnar (Róm 6.20). En sú náð sem Kristur græðir í hvern mann skapar í okkur hatur gegn Satan. Það er þessi fjandskapur, gjöf Guðs allt frá Eden, sem gerir okkur kleift að veita frelsandi náð hans viðtöku. Ef þessi umbreytandi náð og endurnýjandi máttur væri ekki til staðar mundi maðurinn halda áfram að vera bandingi Satans, þjónn hans sem væri ávallt reiðubúinn að hlýða fyrirskipunum hans.

Næst notaði Drottinn dýrafórn sem mynd um fyrirheitið um Messías (sjá 1Mós 3.21). Þegar Adam, samkvæmt sérstökum fyrirmælum Guðs, færði fórn vegna syndar sinnar var það næstum óbærileg helgiathöfn fyrir hann. Hann þurfti að lyfta hendi sinni til að taka líf sem einungis Guð gat gefið og færa syndafórn. Það var í fyrsta sinn að hann var vitni að dauða. Þegar hann leit á blæðandi fórnardýrið í angistarteygjum dauðans átti hann að líta fram á við í trú til sonar Guðs, sem fórnardýrið var táknmynd um og átti að deyja sem fórn mannsins“ (SR, bls. 50).

`Lestu 2Kor 5.21 og Heb 9.28. Hvað segja þessir textar um það sem var fyrst birt í Eden?`

Þegar Adam og Eva yfirgáfu aldingarðinn í Eden vissu þau að þau mundu deyja (1Mós 3.19, 22-24). En þau voru ekki nakin eða íklædd eigin skýlum úr fíkjuviðarlaufum (1Mós 3.7). Guð sjálfur gerði þeim skinnkyrtla og klæddi þau (1Mós 3.21). Þeir voru tákn um umvefjandi réttlæti hans (sjá Sak 3.1-5; Lúk 15.22). Þannig var fagnaðarerindið opinberað manninum þegar í upphafi í Eden.