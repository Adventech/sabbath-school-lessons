---
title:  Fordæmi Jesú
date:  11/12/2022
---

`Lestu Lúk 2.52. Hvaða fjórir þættir í þroskun Jesú eru nefndir í þessum versum?`

Jesús var fullkominn maður og þroskun hans náði til allra þátta tilveru mannsins. Samkvæmt Lúk 2.52 þroskaðist Jesús að visku (vitsmunalega) og vexti (líkamlega) og náð (andlega) hjá Guði og mönnum (félagslega). „Hugur hans var starfsamur og skarpur og hann hafði til að bera íhygli og visku umfram jafnaldra sína. Lyndiseinkunn hans var fögur í samsvörun sinni. Máttur hugar og líkama þroskaðist smám saman í samræmi við lögmál bernskunnar. Jesús var yndislegt barn. Viljugar hendur hans voru sífellt reiðubúnar að þjóna öðrum. Hann sýndi þolinmæði sem ekkert gat raskað og sannleiksást sem aldrei hallaði réttu máli. Hann var staðfastur eins og klettur og líferni hans bar hvarvetna merki yndisþokka óeigingjarnrar háttvísi“ (ÞA, bls. 40).

`Lestu Matt 4.23. Hvernig getum við í dag haldið uppi þreföldu boðunarstarfi Jesú – að kenna, prédika og lækna?`

Ef við gerum okkur grein fyrir því að maðurinn er samþættaður og óskiptanlegur getum við ekki einskorðað trúarbrögð okkar við andleg málefni. Sannleikurinn altekur okkur, nær yfir allt líf okkar og nær til allra sviða lífs okkar. Andlegir og líkamlegir þættir lífs okkar eru svo þétt samofnir að ókleift er að skilja þá að. En þó svo að við sem fallnar verur getum aldrei jafnast á við þá mynd sem brugðið er upp af Jesú hér að ofan þá ber okkur fyrir náð Guðs að líkja eftir henni þar sem verk endurlausnarinnar felst í því að „endurreisa í manninum ímynd skaparans, leiða hann tilbaka til þeirrar fullkomnunar sem hann var skapaður í og efla þroska líkama, hugar og sálar“ (Ed, bls. 15, 16).  Þetta er það sem Guð leitast við að gera fyrir fólk sitt sem hluti af því ferli að búa það undir endurkomu hans.

`Þegar við berum okkur saman við Jesú getum við auðveldlega misst kjarkinn þegar við sjáum mismuninn. Hvernig getur það varið okkur gegn því að missa kjarkinn þegar við berum okkur saman við Jesú ef við beinum huga okkar að krossinum og þýðingu hans?`