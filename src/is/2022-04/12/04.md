---
title:  Hugarfar Krists
date:  13/12/2022
---

Sumir telja að þegar einstaklingar komi í nýtt umhverfi muni þeir umbreytast. Við ættum auðvitað að forðast staði og kringumstæður sem gera okkur viðkvæmari fyrir freistingum (Slm 1.1; Okv 5.1-8). En vandamál okkar með freistingar og synd er einungis hægt að leysa með því að umbreyta hjarta okkar og huga. Kristur snerti við kjarna málsins þegar hann sagði: „Því að innan frá, úr hjarta mannsins, koma hinar illu hugsanir, saurlifnaður, þjófnaður, manndráp, hórdómur, ágirnd, illmennska, sviksemi, taumleysi, öfund, lastmælgi, hroki, heimska“ (Mrk 7.21, 22). Þetta þýðir að hugarfar okkar þarf að umbreytast til þess að framkoma okkar geti tekið breytingum.

`Lestu eftirfarandi texta: 1Kor 2.16; Slm 24. 3, 4; Róm 12.2; Fil 4.8 og Kól 3.2. Hvað felst í því að hafa hugarfar Krists?`

Drottinn hafði heitið því undir nýja sáttmálanum að hann mundi leggja lögmál sitt fólki sínu í brjóst og rita það á hjörtu þess (Jer 31.31-33; sbr. Heb 8.8-10 og Heb 10.16). Það kemur ekki á óvart að Kristur hafi í fjallræðunni útfært og dýpkað merkingu boðorðanna þannig að þau náðu til hugsana okkar og áforma (sjá Matt 5.17-48). Þannig getum við einungis unnið sigur yfir freistingum á því sviði fyrir ummyndandi náð Guðs og því ættum við að gera tilkall til fyrirheitisins svo að við getum sagt skilið við syndugar hugsanir okkar.

Við munum alltaf hafa syndugt eðli þar til Jesús kemur. En ef við erum í Kristi hylur réttlæti hans okkur að fullu. Og þó svo við séum enn ekki fullkomin þá erum við talin fullkomin í honum (Fil 3.12-15). „Þegar við sameinumst Kristi þá höfum við hugarfar hans. Hreinleiki og elska ljóma í lyndiseinkunninni, auðmýkt og sannleikur ráða í lífi okkar. Jafnvel útlit okkar breytist. Dvöl Krists í sál okkar hefur umbreytandi mátt og útlitið ber vott um þann frið og fögnuð sem þar ríkja“ (1SM, bls. 337).

Við getum einungis haft þessa umbreytingu í lífi okkar ef við gefumst Guði daglega, deyjum sjálfinu á degi hverjum og í trú sýnum stöðuga viðleitni til að hlýða Jesú.

`Íhugaðu hvernig líf þitt væri ef þú gætir hætt að hafa syndugar hugrenningar. Hversu frábrugðið væri líf þitt? Hver er einasta leiðin til að hafa þessa reynslu?`