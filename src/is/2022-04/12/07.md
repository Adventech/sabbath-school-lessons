---
title:  Til íhugunar
date:  16/12/2022
---

Lestu MH, bls. 241-259 og SL, bls. 7-16.

„Deilunni miklu fer að ljúka. Hver fregn um hörmulegt slys á sjó eða landi bendir til þess að endir alls sé í nánd. Stríð og stríðsfregnir lýsa því yfir. Fyrirfinnst nokkur kristinn maður eða kona sem hefur ekki hraðari hjartslátt þegar hann eða hún á von á stórfelldum viðburðum? Koma Drottins er í nánd. Við heyrum fótatak Guðs nálgast“ (Mar, bls. 220).

„Lifið lífi trúarinnar dag hvern. Verið ekki áhyggjufull eða armæðufull varðandi tíma erfiðleikanna þannig að þið líðið tíma erfiðleikanna fyrirfram. Hugsið ekki sem svo: Ég óttast að ég geti ekki staðist á reynsludeginum mikla. Þið eigið að lifa í nútímanum í dag. Morgundagurinn er ekki á ykkar valdi. Það er í dag sem þið eigið að viðhalda sigri yfir „sjálfinu“. Það er í dag sem þið eigið að lifa lífi bænarinnar. Það er í dag sem þið eigið að berjast hinni góðu baráttu trúarinnar. Það er í dag sem ykkur ber að trúa því að Guð blessi okkur. Og þegar þið vinnið bug á myrkri og vantrú uppfyllið þið kröfur meistarans og verðið blessun fyrir þá sem umhverfis ykkur eru“ (ST, 20. okt., 1887).

„Drottinn kemur brátt og við verðum að vera undir það búin að mæta honum í friði. Tökum ákvörðun um að gera allt sem í okkar valdi stendur til að dreifa ljósinu til þeirra sem umhverfis okkur eru. Við eigum ekki að vera sorgmædd heldur glaðlynd og hafa Drottin Jesú ávallt fyrir hugskotssjónum. . . . Við verðum að vera tilbúin er við bíðum komu hans. Hve dýrðlegt það verður að sjá hann og vera boðin velkomin sem hans endurleystu! Við höfum beðið lengi en trú okkar má ekki veikjast. Ef við gætum einungis séð konunginn í dýrð sinni myndum við ætíð vera blessuð. Mig langar til að hrópa: „Á heimleið.“ Við nálgumst tímann þegar Kristur kemur í mætti og mikilli dýrð til að taka hina endurleystu til eilífðarheimkynna sinna“ (Hvn, bls. 165, 166).

**Til umræðu**

`Hvernig getur hugmyndin um persónuna – óaðskiljanlegur líkami, sál og andi – hjálpað okkur að skilja betur altækt umfang trúarinnar og mikilvægi persónulegs lífernis?`

`Öll sönn vakning og siðbót hefur Guð sem þungamiðju en ekki manninn. Hvernig lýsir dæmisagan um faríseann og tollheimtumanninn (Lúk 18.9-14) þessari meginreglu?`

`Ræðið svör ykkar við lokaspurningu fimmtudagskaflans. Hvernig getum við vitað hvort við séum tilbúin og fullviss án þess að vera hrokafull?`