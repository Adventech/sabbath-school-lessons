---
title:  Leiðsögn andans
date:  14/12/2022
---

Heilagur andi er hinn máttugi fulltrúi Guðs sem úthellir kærleika Guðs í hjörtu okkar (Róm 5.5), leiðir okkur inn í frelsandi reynslu (Jóh 16.7-11), inn í allan sannleikann (Jóh 16.13) og gerir okkur kleift að sinna boðun fagnaðarerindisins (Post 1.8). Og þar sem Heilagur andi vinnur á móti hrörnunarverki Satans kemur ekki á óvart að Satan leitast við á allan hátt að brengla skilningi okkar á eðli og starfi Heilags anda. Sumir afneita því að hann sé persóna en aðrir leggja áherslu á gjafir andans fremur en umbreytandi mætti hans.

`Lestu Post 8. 4-24. Töframaðurinn Símon í Samaríu vildi fá gjafir Heilags anda án þess að láta hann umbreyta sér. Hvernig kemur þessi sama afstaða fram í dag?`

Þeir sem Heilagur andi leiðir inn í allan sannleikann í orði Guðs (Jóh 16.13; Jóh 17.17) eru börn Guðs (Róm 8.14). Jesús sagði: „Ekki mun hver sá sem við mig segir: Drottinn, Drottinn, ganga inn í himnaríki heldur sá einn er gerir vilja föður míns sem er á himnum. Margir munu segja við mig á þeim degi: Drottinn, Drottinn, höfum vér ekki í þínu nafni flutt orð Guðs, rekið út illa anda og gert mörg kraftaverk? Þá mun ég votta þetta: Aldrei þekkti ég yður. Farið frá mér, illgjörðamenn“ (Matt 7.21-23). Þetta segir okkur að Heilagur andi muni aldrei leiða neinn burt frá orði Guðs – sem hann sjálfur hefur innblásið – heldur mun hann leiða okkur inn í samræmi við það orð.

Sami Heilagi andi sem leiðir okkur inn í allan sannleikann gerir okkur einnig kleift að leiða aðra inn í þann undursamlega sannleika (Matt 28.18-20; Post 1.8). Við njótum sérstaks stuðnings hans þegar við leggjum rækt við það heilaga ætlunarverk. Þess vegna verðum við að krjúpa frammi fyrir Drottni á hverjum morgni og endurnýja heit okkar um að helgast honum. Ef við gerum það mun Guð veita okkur návist anda síns og lífgandi og helgandi mátt hans.

En við verðum samt að vera opin fyrir leiðsögn hans með því að velja vísvitandi dag hvern að gera það sem við vitum að er rétt og forðast allt sem er rangt. Það er einungis með því að kappkosta með Guðs hjálp að lifa eins og okkur ber, að við erum opin til að veita viðtöku þeim mætti Heilags anda sem Guð hefur heitið okkur.

`Hvers vegna er svo mikilvægt að biðja á hverjum morgni um að vera opin fyrir leiðsögn Heilags anda í lífi okkar?`