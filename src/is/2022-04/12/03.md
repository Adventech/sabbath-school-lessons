---
title:  Líkaminn sem musteri
date:  12/12/2022
---

Kenning tvíhyggjunnar um dauðlegan líkama með ódauðlega sál hefur framkallað mismunandi kenningar um líkama mannsins. Í huga grískra heimspekinga í fornöld var líkaminn t.d. fangelsi sálarinnar sem losnaði við dauðann. Margir kristnir endurspegla þessa heiðnu hugmynd í dag þar sem þeir trúa því að líkaminn sé tímabundinn verustaður ódauðlegrar sálar sem samlagast líkamanum að nýju við upprisuna. Algyðistrúin, aftur á móti, lítur á líkamann sem guðlegan. Þeir trúa því að Guð og alheimurinn séu eitt og hið sama. Í þeirra huga er allt Guð og líkami mannsins er hluti af altæku og samofnu guðdómlegu efni. Þar sem við erum umkringd af ósamhljóða kenningum um þessi mál verðum við að halda fast við það sem Biblían kennir um eðli mannsins.

`Lestu 1Kor 6.19, 20 og 1Kor 10.31. Hvernig getur það haft jákvæð áhrif á líferni okkar þegar við skiljum að líkami okkar er musteri Guðs og musteri Heilags anda?`

Bæði Adam og Eva voru sköpuð í Guðs eigin mynd, í líkingu hans (1Mós 1.26, 27). Það kom ekki aðeins fram í lyndiseinkunn þeirra heldur einnig í líkama þeirra. Þar sem sú mynd spilltist og var jafnvel hulin undir syndinni þá er það verkefni endurlausnarinnar að endurreisa manninn til upphaflegs ásigkomulags. Þar á meðal líkamlegrar heilsu að svo miklu leyti sem mögulegt er fyrir manninn sem getur ekki neytt af lífstrénu.

Þessi endurreisn er lífstíðarferli sem lýkur ekki fyrr en við endurkomu Krists þegar það forgengilega tekur á sig óforgengileika og hið dauðlega verður ódauðlegt (1Kor 15.53, 54).

Jóhannes postuli skrifaði Gajusi vini sínum og sagði: „Ég bið þess, minn elskaði, að þér vegni vel í öllu, þú sért heill heilsu og þér líði vel í sál og sinni“ (3Jóh 2).

Ef við gerum okkur grein fyrir því að maðurinn sé óskiptanleg heild og að trúarbrögðin nái til allra þátta lífs mannsins þá ættum við að taka það til greina að líkamleg heilsa okkar sé einnig trúarleg skylda okkar. Við ættum að leyfa hinni innblásnu meginreglu að leiða okkur – „hvort sem þið því etið eða drekkið eða hvað sem þið gerið, þá gerið það allt Guði til dýrðar“ (1Kor 10.31). En minnumst þess að við lifum enn í heimi þar sem gott fólk kann að gera sitt besta en samt þjáist það af afleiðingum syndugs mannlegs eðlis og syndugs umhverfis. Því ættum við að treysta Guði og gera okkar besta og láta Guð um framhaldið.