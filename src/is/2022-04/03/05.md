---
title:  „Hinir dauðu vita ekki neitt“
date:  12/10/2022
---

`Lestu Job 3.11-13; Slm 115.17; Slm 146.4 og Préd 9.5, 10. Hvað segja þessir textar okkur um ástand mannsins í dauðanum?`

Sumir ritskýrendur Biblíunnar halda því fram að ekki sé hægt að nota þessa texta til að skýrgreina ástand mannsins í dauðanum þar sem þeir eru í ljóðaformi. Það er rétt að ljóð geta stundum verið tvíræð og auðveldlega misskilin en svo er ekki með þessi vers. Orðalagið er blátt áfram og hugmynd þeirra í fullu samræmi við kenningu Gamla testamentisins um þetta efni.

Í fyrsta lagi harmar Job fæðingu sína á grundvelli allra þjáninga sinna. (Höfum við ekki haft svipaða tilfinningu undir skelfilegum kringumstæðum?) Hann gerir sér grein fyrir því að hefði hann dáið í fæðingu hefði svefn hans og hvíld haldið áfram (Job 3.11, 13).

Í Slm 115 er okkur sagt að staðurinn þar sem hinir dánu eru sé þögull staður því að „hvorki lofa dánir menn Drottin né þeir sem eru hnignir í dauðaþögn“ (Slm 115.17). Þetta gerir augsýnilega ekki ráð fyrir því að hinir trúföstu (og þakklátu) dánu séu á himnum að tilbiðja Guð.

Samkvæmt Slm 146 hættir hugurinn að starfa við dauðann: „Þegar öndin skilur við þá verða þeir aftur að moldu og áform þeirra verða að engu“ (Slm 146.4). Þetta er einkennandi lýsing Biblíunnar á því sem gerist við dauðann.

Í Préd 9 er því svo bætt við að hinir dauðu viti ekki neitt og að „í dánarheimum, þangað sem þú ferð, er hvorki starfsemi né hyggindi né þekking né viska“ (Préd 9.5, 10). Þessar yfirlýsingar staðfesta þá kenningu Biblíunnar að hinir dánu séu meðvitundarlausir.

Árið 2016 var gerð könnun í Þýskalandi um skoðun fólks á því sem gerist við dauðann. Yfirgnæfandi meirihluti yngra fólks trúði á einhverskonar framhaldslíf einhvers anda/sálar í himneskum sölum eða víti eða endurholdgun sem einhver önnur lífvera. En því eldri sem svarendur voru þeim mun síður trúðu þeir að eitthvað gerðist eftir dauðann eða þeir gætu ekkert sagt um það. Margir sem trúðu á framhaldslíf töldu að þeir látnu héldu sig nærri ástvinum sínum og fylgdust með þeim. Ákall til hinna látnu skapaði tengsl milli þeirra. Margir telja að þeir komi beint í návist Guðs eftir dauðann.

Kenning Biblíunnar um meðvitundarleysi hinna dánu ætti ekki að skapa skelfingu í huga hinna kristnu. Í fyrsta lagi er ekkert síbrennandi helvíti eða tímabundinn hreinsunareldur sem bíður þeirra sem eru ekki frelsaðir fyrir dauðann. Í öðru lagi bíða undursamleg laun þeirra sem deyja í Kristi. „Hinum trúaða er dauðinn lítilræði. . . . Fyrir hinn kristna er dauðinn aðeins svefn, augnablik þagnar og myrkurs. Lífið er falið með Kristi í Guði, og „þegar Kristur, sem er líf yðar, opinberast, þá munuð þér og ásamt honum opinberast í dýrð.“ Jóh 8.51, 52; Kól 3.4. (ÞA, bls. 588, 589.)

`Hugsið um þá sem eru dánir í Kristi. Þeir loka augum sínum í dauðanum og hvort sem þeir eru í gröfum sínum 1500 ár eða 5 mánuði skiptir það engu máli fyrir þá. Það næsta sem þeir vita er endurkoma Krists. Hvernig mætti þá segja að að vissu leyti hafi þeir dánu það betra en þeir lifandi?`