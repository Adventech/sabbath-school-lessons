---
title:  „Lifandi vera“
date:  09/10/2022
---

`Lestu 1Mós 1.24-27 og 1Mós 2.7, 19. Hvað er sameiginlegt og hvað frábrugðið við það hvernig Guð skapaði dýrin annars vegar og manninn hins vegar? Hvað segir 1Mós 2.7 okkur um eðli mannsins?`

Frásögnin í 1Mós skýrir frá því að á sjötta degi sköpunarvikunnar hafi Guð skapað landdýrin og manninn, karl og konu, og gefið þeim líf (1Mós 1.24-27). Okkur er sagt að hann hafi mótað öll dýr merkurinnar og alla fugla himinsins af moldu (1Mós 2.19). Auk þess mótaði hann manninn af moldu jarðar (1Mós 2.7).

Þó svo bæði dýr og maðurinn væru mótuð af moldu jarðar var mótun mannisins frábrugðin á tvo vegu. Í fyrsta lagi mótaði Guð líkama mannsins og blés síðan lífsanda í nasir hans og hann varð lifandi vera (1Mós 2.7). Hann var líkamleg eining áður en hann varð lifandi eining. Í öðru lagi skapaði Guð manninn, karl og konu, í mynd Guðs og líkingu hans (1Mós 1.26, 27).

Í 1Mós 2.7 er okkur sagt að innblástur lífsandans í líkama Adams breytti honum í lifandi veru, eða lifandi sál, (eins og það er þýtt í mörgum útgáfum Biblíunnar). Það merkir að ekkert okkar hefur sál sem hefur tilveru utan líkamans. Þess í stað merkir það að við séum lifandi verur eða lifandi sálir. Sú hugmynd að þessi sál sé meðvitandi eining sem getur átt tilveru utan líkama mannsins er heiðin og alls ekki biblíuleg. Með því að skilja hið sanna eðli mannsins forðar það okkur frá því að taka mark á hugmyndinni um óefniskennda sál og allar þær hættulegu villukenningar sem byggja á þeirri trú.

Engin einstök eining mannsins aðskilin frá manninum sem heild hefur meðvitandi tilveru. Guð skapaði okkur á undraverðan hátt og við ættum ekki að brjóta heilann um þessi mál umfram það sem ritningin hefur að segja um það. Staðreyndin er ekki aðeins sú að eðli lífsins er leyndardómur (vísindamenn eru enn ekki sammála um nákvæmlega hvað felist í því að eitthvað sé lifandi) heldur er eðli meðvitundarinnar enn leyndardómsfyllra. Hvernig geymir heilinn – nokkur pund af líkamsvefjum (frumum og efnasamböndum) í höfði okkar – eitthvað óefniskennt eins og hugsanir og tilfinningar og mótar þær? Þeir sem rannsaka þessi mál viðurkenna að við vitum það í rauninni ekki.

`Lífið -- hvílíkt kraftaverk! Hvers vegna ættum við ekki einungis að fagna yfir gjöf lífsins heldur einnig eilífa lífinu sem er enn meira kraftaverk?`