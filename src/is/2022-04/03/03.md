---
title:  „Sú sálin, sem syndgar, hún skal deyja“
date:  10/10/2022
---

`Lestu Esk 18.4, 20 og Matt 10.28. Hvernig hjálpa þessi vers okkur að skilja eðli mannssálarinnar?`

Líf mannsins í þessum synduga heimi er viðkvæmt og hverfult (Jes 40.1-8). Ekkert sem er smitað af synd getur verið eilíft í eðli sínu. „Syndin kom inn í heiminn með einum manni og dauðinn með syndinni. Þannig er dauðinn runninn til alla manna því að allir syndguðu þeir“ (Róm 5.12). Dauðinn er eðlileg afleiðing syndarinnar sem hefur áhrif á allt líf hér.

Tvær mikilvægar hugmyndir Biblíunnar tengjast þessu. Ein þeirra er sú að bæði menn og dýr deyja. Salómon konungur kemst þannig að orði: „Því að örlög manns og örlög skepnu eru hin sömu. Eins og skepnan deyr, svo deyr og maðurinn og allt hefur sama andann og yfirburði hefur maðurinn enga fram yfir skepnuna . . . . Allt fer sömu leiðina: Allt er af moldu komið og allt hverfur aftur til moldar“ (Préd 3.19, 20).

Önnur hugmynd er sú að líkamlegur dauði mannsins bendir til loka tilveru hans sem lifandi veru/sálar. Í 1Mós 2.16, 17 varaði Guð manninn Adam og Evu við því að ef þau syndguðu með því að eta af skilningstré góðs og ills myndu þau deyja.

Drottinn lagði áherslu á þessa viðvörun í Esk 18.4, 20: „Sú sálin, sem syndgar, hún skal deyja“ (1981).1 Þessi yfirlýsing leiðir aðallega tvennt af sér: Í fyrsta lagi, þar sem allir menn eru syndarar þá erum við öll undir þeim óhjákvæmilegu örlögum að eldast og deyja (Róm 3.9-18, 23). Í öðru lagi ógildir þessi biblíulega hugmynd þá vinsælu hugmynd um eðlislægan ódauðleika sálarinnar. Ef sálin er ódauðleg og heldur áfram að vera til á öðru sviði eftir dauðann þá deyjum við í rauninni ekki, eða hvað?

Lausn Biblíunnar á vandamálinu varðandi dauðann er ekki líkamslaus sál sem flyst búferlum annaðhvort til paradísar eða í hreinsunareldinn eða jafnvel helvíti. Nei, lausnina er að finna í loka-upprisu þeirra sem hafa dáið í Kristi. Eins og Jesús sagði í ræðu sinni um brauð lífsins að „hver sem sér soninn og trúir á hann hafi eilíft líf og ég mun reisa hann upp á efsta degi“ (Jóh 6.40).

`Hvers vegna er fullvissan um endurkomuna, sem fyrri koma Krists staðfesti, svo þýðingarmikil fyrir hvern þann sem trúir? Hvaða þýðingu hefði fyrri koma Krists án endurkomunnar? Hvaða von hefðum við án fyrirheitisins um endurkomu hans?`