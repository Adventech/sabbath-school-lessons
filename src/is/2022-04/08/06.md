---
title:  Ævinlegur samfundur
date:  17/11/2022
---

`Lestu 1Kor 15.51-55. Hvaða leyndardóm í 51. versinu er Páll að útskýra?`

Sumir vinsælir prédikarar halda því fram að þessi leyndardómur eigi við um hina leynilegu burthrifningu sem eigi að gerast sjö árum fyrir dýrðlega endurkomu Krists. Við þessa „leynilegu burthrifningu“ eru trúfastir kristnir einstaklingar skyndilega hrifnir upp til himins, hljóðlega og leynilega, en allir aðrir eru skildir eftir og velta fyrir sér hvað hafi orðið um þá. Allt í einu er bílstjóri bílsins, sem þú ert í, horfinn, uppnuminn til himins og einungis fötin eftir. Sextán binda metsöluritsafnið Left Behind (= „Skilinn eftir“)3 sem liggur til grundvallar fjórum kvikmyndum hefur kynnt þessa fölsku kenningu fyrir milljónum manna.

Engir textar í Biblíunni styðja slíka tilviljunarkennda aðgreiningu á burthrifningunni og endurkomunni. Leyndardómurinn sem Páll er að tala um er einfaldlega umbreyting hinna réttlátu sem á lífi eru og þeirra réttlátu sem reistir hafa verið upp við endurkomu Krists. Þetta er „burthrifningin“. Það er engin „leynileg burthrifning“ þar sem endurkoman er sýnileg öllum þeim sem lifa (Opb 1.7) og bæði upprisa dauðra og umbreyting hinna réttlátu sem eru á lífi mun eiga sér stað við hljóm básúnunnar við endurkomu Krists (1Kor 15.51, 52).

Endurkoma Krists mun færa með sér undraverðustu samfundi sögunnar. Þeir réttlátu sem á lífi eru munu umbreytast „í einni svipan, á einu augabragði“ (1Kor 15.52). Þegar raust Guðs hljómar eru þeir upphafnir, þeir verða ódauðlegir og ásamt hinum upprisnu heilögu eru þeir hrifnir upp til fundar við Drottin í loftinu. Englar „munu safna hans útvöldu úr áttunum fjórum, heimskauta milli“ (Matt 24.31).

„Lítil börn eru borin af heilögum englum og lögð í faðm mæðra sinna. Vinir, sem lengi hafa verið aðskildir af dauðanum, munu hittast að nýju og aldrei skilja framar og með gleðisöngvum stíga þeir upp til borgar Guðs“ (DM, bls. 444).

`Þetta er svo undravert fyrirheit sem er svo frábrugðið öllu sem við höfum nokkru sinni reynt að erfitt er að skynja það. Hugleiddu svo víðáttu himingeimsins og ótrúlegan fjölbreytileika lífsins hér. Sjálf sköpunin vitnar um undraverðan mátt Guðs. Hvað segir þetta okkur um mátt Guðs til að umbreyta hinum lifandi og reisa upp þá sem dánir eru við endurkomu Jesú?`