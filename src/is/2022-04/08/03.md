---
title:  Ég kem aftur
date:  14/11/2022
---

`Lestu Jóh 14.1-3. Það eru næstum 2000 ár síðan Jesús hét því að koma aftur. Hvernig getum við hjálpað öðrum að sjá að þrátt fyrir tímalengdina, sem í rauninni skiptir ekki máli, þá er þetta fyrirheit einnig tímabært fyrir okkar kynslóð sem er uppi svo löngu eftir að Jesús mælti þessi orð?`

Fjórum sinnum í Opinberunarbókinni segir Jesús: „Ég kem skjótt!“ (Opb 3.11; 22.7, 12, 20). Væntingin um bráða endurkomu hans knúði áfram boðunarstarf frumsafnaðarins og fyllti í aldanna rás líf óteljandi fjölda kristinna manna og kvenna með von. En kynslóðir hafa komið og dáið og fyrirheitið hefur enn ekki ræst. Því spyrja margir: „Hve mikið lengur eigum við að boða að Jesús komi brátt“? Hafa þessi orð skapað óraunhæfa væntingu? (Sjá 2Pét 3.4).

Margir kristnir hafa kvartað yfir hinni löngu „seinkun“ (sbr. Matt 25.5). En hvernig vitum við að komu hans hafi „seinkað“? Hver hefði rétti tíminn verið fyrir endurkomu Krists? Fyrir 50 árum, 150 eða 500? Það sem máli skiptir er fyrirheit Biblíunnar um að „ekki er Drottinn seinn á sér með fyrirheitið þótt sumir álíti það seinlæti, heldur er hann langlyndur við ykkur þar eð hann vill ekki að neinn glatist heldur að allir komist til iðrunar“ (2Pét 3.9).

Þrátt fyrir að margar aldir séu liðnar frá himnaför Jesú þá er fyrirheitið um endurkomu hans samt tímabært enn í dag. Hvers vegna? Vegna þess að við lifum aðeins stuttan tíma (Slm 90.10) síðan hvílumst við meðvitundarlaus í gröfinni (Préd 9.5, 10) og að lokum kemur að loka-upprisunni og við höfum engin tækifæri síðar til að breyta örlögum okkar (Heb 9.27). Eins og við sáum í þriðju lexíunni þá sofa allir hinir dánu án meðvitundar í gröfum sínum svo endurkoma Krists er aldrei meira en andartaki eftir dauða þeirra. Og sama máli gegnir um okkur, Kristur kemur aftur andartaki eftir dauða okkar. Það er ekki löng bið, er það?

Sérhver dagur færir okkur degi nær hinni dýrðlegu komu Drottins Jesú Krists í skýjum himinsins. Þó svo við vitum ekki hvenær hann kemur þá vitum við að hann muni koma og það er það einasta sem máli skiptir.

`Prestur nokkur sagði í ræðu sinni að honum væri alveg sama hvenær Kristur kæmi. Allt sem skipti máli fyrir hann var að hann kæmi. Hvernig virka slík rök á þig og hvernig gætu þau hjálpað þér ef þú missir kjarkinn yfir því að hann sé ekki kominn?`