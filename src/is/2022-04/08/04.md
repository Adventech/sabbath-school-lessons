---
title:  Ég mun reisa hann upp
date:  15/11/2022
---

Í einu af kraftaverkum sínum brauðfæddi Jesús fimm þúsund manns með fáeinum brauðum og fiskum (Jóh 6.1-14). Þegar hann skynjaði að mannfjöldinn ætlaði sér að gera hann að konungi (Jóh 6.15) sigldi Jesús með lærisveinum sínum yfir Galíleuvatnið. En næsta dag kom mannfjöldinn þangað á eftir honum og hann flutti áhrifamikla ræðu um brauð lífsins og lagði sérstaka áherslu á gjöf eilífa lífsins (Jóh 6.22-59).

`Lestu Jóh 6.26-51. Hvernig tengdi Jesús gjöf eilífa lífsins endanlegri upprisu hinna réttlátu?`

Í ræðu sinni beinir Jesús athyglinni að þremur grundvallaratriðum varðandi eilífa lífið. Í fyrsta lagi staðfesti hann að hann væri brauðið af himni sem gefur heiminum líf (Jóh 6.33, 58). Með því að segja „Ég er brauð lífsins“ (Jóh 6.35, 48) kom Jesús fram sem hinn mikli „ÉG ER“ Gamla testamentisins (2Mós 3.14). Í öðru lagi útskýrði Jesús að eilífa lífið sé tryggt í honum: Sá „sem til mín kemur“ og sá „sem á mig trúir“ mun njóta þeirrar blessunar (Jóh 6.35). Að lokum tengir Jesús gjöf ódauðleikans við loka-upprisuna og fullvissar áheyrendur sína þrívegis: „Ég mun reisa hann upp á efsta degi“ (Jóh 6.40, 44, 54).

Jesús gaf einnig þetta undursamlega fyrirheit: „Sannlega, sannlega segi ég yður: Sá sem trúir hefur eilíft líf“ (Jóh 6.47). Eilífa lífið er þannig gjöf sem er nú þegar raunveruleg. Það þýðir þó ekki að sá sem trúir muni aldrei deyja þar sem yfirlýsingin „reisa hann upp“ gengur út frá afturkomu til lífsins eftir að vera dáinn.

Myndin er augljós. Enginn hefur eilíft líf án Krists. En jafnvel eftir að við höfum tekið á móti Kristi og fengið fullvissuna um eilíft líf höldum við áfram að vera dauðleg, undirorpin eðlilegum dauða. En við endurkomuna mun Jesús reisa okkur upp og færa okkur gjöf ódauðleikans sem bíður okkar þar. Gjöfin er okkur tryggð, ekki vegna eðlislægs ódauðleika sálarinnar heldur vegna réttlætis Krists sem okkur hlotnast fyrir trúna á hann.

`Hugleiddu orð Jesú um að ef við trúum á hann þá höfum við nú þegar eilíft líf. Hvernig getur þetta dásamlega fyrirheit hjálpað okkur að bregðast við núverandi dauðleika okkar sem er sársaukafull en þó aðeins tímabundin tilhugsun?`