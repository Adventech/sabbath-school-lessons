---
title:  Von handan þessa lífs
date:  13/11/2022
---

Hinn forni gríski sagnfræðingur Heródótus skrifaði á 5. öld f.Kr. um ættbálk sem hóf sorgartímabil strax við fæðingu vegna væntinga um þær þjáningar sem ungbarnið mundi líða ef það lifði til fullorðinsára. Okkur kann að þykja það framandi en það er samt rökrétt hugsun þar að baki.

`Mörgum árþúsunum síðar birtist auglýsing í Ameríku snemma á 20. öldinni sem sagði: „Hvers vegna lifa ef þú getur fengið útför fyrir tíu dollara?“`

Við vitum að lífið getur verið erfitt jafnvel þó við trúum á Guð og höfum vonina um eilífðina. Ímyndaðu þér þá hve erfitt það er fyrir þá sem enga von hafa um neitt umfram stutta og þjakaða tilveru hér. Ýmsir veraldlegir rithöfundar hafa tjáð sig um markleysu tilveru mannsins þar sem við öll deyjum ekki aðeins heldur lifum einnig í vissunni um að við munum deyja. Þessi vitund er það sem gerir það að verkum að allt viðfangsefni tilverunnar, sem í sjálfu sér er oft erfitt og sorglegt, virðist vera einskis virði. Einn hugsuður talar um manninn einungis sem „rotnandi kjötflykki á grotnandi beinum.“ Hryllileg lýsing, en það er erfitt að mótmæla þeim rökum.

En í andstöðu við það allt höfum við auðvitað fyrirheit Biblíunnar um eilíft líf í Jesú. Það er lykillinn: Við höfum þessa von í Jesú og því sem dauði hans og upprisa bjóða okkur. Hvaða von höfum við annars?

`Lestu 1Kor 15.12-19. Hvað segir Páll um það hve náin tengsl eru milli upprisu Krists og vonarinnar um upprisu okkar?`

Páll gerir það ljóst að upprisa okkar er órjúfanlega tengd upprisu Krists. Og ef við rísum ekki upp þá þýðir það að Kristur er ekki upprisinn, og ef Kristur er ekki upprisinn, hvað þá? Þá „er trú ykkar fánýt, syndir ykkar eru þá ekki í burtu teknar.“ Með öðrum orðum, þegar við deyjum þá erum við eilíflega dáin og allt er þannig marklaust. Páll orðar það þannig : „Ef dauðir rísa ekki upp, etum þá og drekkum, því að á morgun deyjum við!“ (1Kor 15.32).

Ef tilvera okkar hér og nú er einungis frymi að stofni til úr kolefni og ævidagar okkar aðeins sjötíu ár ( ef heppnin er með okkur og aðeins fleiri ef við lifum heilsusamlega) þá erum við illa sett. Ellen G. White segir því: „Himinninn er alls virði fyrir okkur og ef við missum af honum þá glötum við öllu“ (SD, bls. 349).

`Hugleiddu hve dýrmæt von okkar og trú eru. Hvers vegna verðum við að gera allt sem í okkar valdi stendur til að varðveita þau fyrir náð Guðs?`