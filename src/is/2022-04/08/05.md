---
title:  Við hljóm básúnunnar
date:  16/11/2022
---

Íbúarnir í Þessalóníku voru sannfærðir um að einungis þeir sem væru á lífi við endurkomuna myndu öðlast eilíft líf. „Þeir gættu vel lífs vina sinna svo að þeir dæju ekki og misstu af blessuninni sem þeir hlökkuðu til að hljóta við komu Drottins. En ástvinir þeirra höfðu verið teknir frá þeim hver á fætur öðrum og Þessalóníkumenn höfðu í angist sinni litið auglit þeirra í hinsta sinn og þorðu varla að vona að þeir myndu mæta þeim aftur í komandi lífi“ (AA, bls. 258).

`Lestu 1Þess 4.13-18. Hvernig leiðrétti Páll þennan misskilning?`

Ýmsir sem trúa á ódauðleika sálarinnar skilja þennan texta þannig að þegar Jesús kemur aftur muni Guð ásamt honum leiða fram þau sem sofnuð eru (1Þess 4.14), þ.e. að sálir hinna réttlátu sem dánir eru og eru þegar á himnum hjá Guði muni koma aftur með Jesú til að sameinast upprisnum líkömum sínum. Slík túlkun1 er þó ekki í samræmi við kenningar Páls um þetta mál.2

„Ástæðan fyrir því að hinir kristnu í Þessalóníku geta haft von, þegar þeir syrgja látna meðlimi safnaðarins, er sú að Guð muni færa fram, þ.e. reisa þá upp svo að þeir verði til staðar við endurkomu Krists og verði síðan með honum. Það felur í sér að þessi látnu trúsystkini muni ekki missa af neinu við birtingu Krists heldur muni þau ásamt þeim trúuðu einstaklingum, sem á lífi eru, eiga hlutdeild í dýrðinni við endurkomu hans“ (Jeffrey A.D. Weima, 1-2 Thessalonians, Baker Exegetical Commentary on the New Testament. Grand Rapids, MI: Baker Academic, 2014, bls. 319).

Ef sálir hinna réttlátu, sem dánir eru, væru þegar hjá Drottni á himnum þyrfti Páll ekki að nefna loka-upprisuna sem von hinna kristnu. Hann hefði getað látið nægja að nefna að hinir réttlátu væru þegar hjá Drottni. Þess í stað nefnir hann að þeir sem sofnaðir eru í Jesú (1Þess 4.14) muni verða reistir upp frá dauðum á hinsta degi.

Vonin um endanlega upprisu færði hinum syrgjandi Þessalóníkumönnum huggun. Sama von getur hjálpað okkur að hafa fullt trúartraust á þeim sársaukafullu augnablikum þegar kuldalegur dauðinn hrifsar ástvini okkar frá okkur.