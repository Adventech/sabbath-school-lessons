---
title:  Viðhorf Biblíunnar
date:  01/12/2022
---

`Lestu 1Jóh 5.3-12. Hvers vegna takmarkar Jóhannes eilífa lífið einungis við þá sem eru í Kristi?`

Kenningin um eðlislægan ódauðleika sálarinnar er í ósamræmi við Biblíuna sem framsetur greinilega kenninguna um skilorðsbundinn ódauðleika mannsins í 1Jóh 5.11, 12. Til þess að skilja merkingu þessa þýðingarmikla texta verðum við að minnast þess að einungis Guð er ódauðlegur (1Tím 6.15, 16) og uppspretta lífsins (Slm 36.10; Kól 1.15-17; Heb 1.2).

Þegar syndin kom inn í heiminn við fall Adams og Evu (1Mós 3) lentu allir afkomendur þeirra undir bölvun líkamlegs dauða og misstu af gjöf eilífs lífs. En elskuríkur Guð virkjaði frelsunaráformið svo að maðurinn gæti öðlast eilíft líf, það líf sem honum hafði verið ætlað allt frá upphafi. Páll lýsir því þannig: „Áður en grunnur heimsins var lagður útvaldi hann oss í Kristi að hann hefði oss fyrir augum sér heilög og lýtalaus í kærleika“ (Ef 1.4).

Páll postuli lýsir málunum þannig að „einn maður féll og við það dóu allir, en einn maður, Jesús Kristur, er sú náðargjöf Guðs sem allir skulu njóta ómælt“ (Róm 5.12-21). Páll vísar hér til Adams sem leiddi synd og dauða inn í þennan heim. Við getum ekki skilið til fulls boðskap Biblíunnar án bókstaflegs Adams sem leiddi synd og dauða inn í heiminn með afbroti sínu.

Jóhannes postuli bætir svo við: „Guð hefur gefið okkur eilíft líf og þetta líf er í syni hans. Sá sem hefur soninn á lífið, sá sem ekki á son Guðs á ekki lífið“ (1Jóh 5.11, 12).

Myndin verður enn greinilegri í ljósi yfirlýsingar Jesú þegar hann sagði: „Því sá er vilji föður míns að hver sem sér soninn og trúir á hann hafi eilíft líf og ég mun reisa hann upp á efsta degi“ (Jóh 11.25).

Það þýðir að eilíft líf er gjöf Guðs fyrir Krist, sem tryggir það nú, en við njótum þess einungis að fullu við upprisu hinna réttlátu á efsta degi. Niðurstaðan er einföld: Ef einungis þeir sem eru í Kristi öðlast eilíft líf þá hafa þeir sem eru ekki í honum ekki eilíft líf (1Jóh 5.11, 12). Kenningin um eðlislægan ódauðleika sálarinnar, aftur á móti, veitir öllum mönnum eilíft líf, annaðhvort í paradís eða víti, jafnvel þeim sem eru ekki í Kristi. Þó svo þessi kenning sé vinsæl þá er hún ekki í samræmi við Biblíuna.