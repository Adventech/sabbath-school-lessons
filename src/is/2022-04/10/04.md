---
title:  Hinir heilögu í hreinsunareldinum
date:  29/11/2022
---

Rómversk-kaþólska kirkjan heldur því fram að þeir dánu sem verðskulda ekki helvíti en eru ekki tilbúnir fyrir paradís eigi möguleika á að láta hreinsa burt syndir sínar í hreinsunareldinum áður en þeir stíga upp til paradísar. Bænir og yfirbót ástvina getur dregið úr þjáningum þeirra.

Trúarkver kaþólsku kirkjunnar hefur þetta að segja um hreinsunareldinn: „Öllum þeim sem deyja í náð Guðs og vináttu en eru ekki fullkomlega „hreinir“ er tryggð eilíf frelsun. En eftir dauðann gegnumgangast þeir hreinsun þannig að þeir hljóti þann heilagleika sem er nauðsynlegur til að geta gengið inn í fögnuð himinsins“ (Catechism of the Catholic Church. New York: Doubleday, 1995, bls. 291). Þar segir einnig að hægt sé að lina þjáningar þeirra með bænum ástvina og öðrum gjörðum fyrir hönd þeirra sem dánir eru. „Kirkjan mælir einnig með ölmusum, aflausnum og yfirbótarverkum fyrir hönd þeirra dánu“ (Sama heimild).

`Lestu Préd 9.10; Esk 18.20-22 og Heb 9.27. Hvernig hrekja þessir textar kenninguna um hreinsunareld?`

Kenningin um hreinsunareldinn sameinar heiðna hugmynd um brennandi helvíti og hinn heiðna sið að biðja fyrir þeim dánu. Þessi kenning er óásættanleg fyrir þá sem trúa kenningu Biblíunnar um (1) að hinir dánu hvílist meðvitundarlausir í gröfum sínum (Préd 9.10); (2) að ekki sé hægt að yfirfæra réttlæti fallinnar mannveru til annarrar fallinnar mannveru (Esk 18.20-22); (3) að Jesús Kristur sé okkar einasti meðalgangari (1Tím 2.5) og (4) að eftir dauðann komi lokadómurinn án nokkurs tækifæris til að iðrast mistök í þessu lífi (Heb 9.27).

Enn alvarlegri eru afleiðingarnar af því hvernig þessi óbiblíulega kenning um hreinsunareldinn afbakar eðli Guðs. „Það hefur verið áform Satans allt frá falli hans að rangtúlka himneskan föður okkar. Í því skyni kom hann fram með kenninguna um ódauðleika sálarinnar. . . . Hugmyndin um eilífan eld í helvíti var einnig hans hugmynd. Hreinsunareldurinn er það einnig. Þessar kenningar gefa ranga mynd af eðli Guðs svo að líta beri á hann sem strangan og hefnigjarnan, gerræðislegan og einhvern sem fyrirgefur ekki“ (MS51, 10. des., 1890). Í stað þess að hinir dánu sofi og bíði endurkomu Krists er því haldið fram að þeir séu í hreinsunareldinum og þjáist þar þangað til einhverjum tekst að sleppa þeim út.

`Hvað kenna villukenningar eins og þessar um hreinsunareldinn og eilífar kvalir okkur um mikilvægi þessara kenninga? Hvers vegna skiptir máli hverju við trúum en ekki aðeins hverjum?`