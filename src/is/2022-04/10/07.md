---
title:  Til íhugunar
date:  02/12/2022
---

Lestu DM, bls. 365-386.

„Á grundvallarvillunni um eðlisbundinn ódauðleika hvílir kenningin um meðvitund í dauðanum – kenning sem er í mótsögn við kenningar Ritningarinnar, rök skynseminnar og mannúðarkennd okkar, eins og kenningin um eilífar kvalir. Samkvæmt almennri trú eru þeir sem frelsaðir dveljast á himnum kunnugir öllu því, sem fram fer á jörðinni og einkum lífsferli eftirlifandi vina sinna. En hvernig gæti það verið hamingjulind hinum framliðnu að vita um erfiðleika þeirra sem lifa og sjá þær syndir sem ástvinir þeirra drýgja og sjá þá þola allar sorgir, vonbrigði og angist mannlegs lífs? Hversu mikillar himneskrar sælu myndu þeir njóta sem þannig svífa í kringum vini sína á jörðinni? Og hversu viðurstyggileg er ekki sú trú að jafnskjótt og öndin yfirgefur líkamann, verði sál hins iðrunarlausa dæmd í loga helvítis. Hvílíkt djúp angistar hlytu þeir ekki að þola, sem sæju vini sína hverfa í gröfina óviðbúna til að hljóta hlutskipti eymdar og syndar um alla eilífð!“ (DM, bls. 374).

**Til umræðu**

`Þeir sem hafa talað við aðra kristna einstaklinga um ástand hinna dánu og hvers eðlis helvíti er hafa að öllum líkindum komist að því hve ósveigjanlegir þeir eru í trú sinni, ekki aðeins varðandi þá sem hafa frelsast og farið beint til himins heldur einnig þá sem eru glataðir í eilífum kvölum helvítis.  Hvers vegna telur þú að svo sé?  Það er að sumu leyti skiljanlegt að margir vilji trúa því að dánir ástvinir þeirra séu með Drottni.  Svo er það spurningin um hve óskemmtilegt það væri fyrir þá að fylgjast með óreiðunni á jörðinni.   En hvers vegna halda þeir svo fast við þá hræðilegu hugmynd að þeir sem glatast séu í eilífum kvölum í helvíti?  Hvað segir þessi staðreynd okkur um hve áhrifamiklar erfikenningar geta verið?`

`Flestar kristnar kirkjudeildir boða eðlisbundinn ódauðleika sálarinnar ásamt tengdum kenningum sem eru í mótsögn við Biblíuna.  Hvað ættum við sem kirkjudeild að gera til að boða heiminum það sem Biblían hefur að segja um dauðann og framhaldslífið?`

`Þó svo kvæði Dantes, The Divine Comedy („Hinn guðdómlegi gleðileikur“) hafi verið hreinn skáldskapur þá hafði það mikil áhrif til staðfestingar í huga fólksins á hinum fölsku kenningum um það sem verður um „sálina“ eftir dauðann.  Hvað getum við lært um það hve auðveldlega óbiblíulegar kenningar geta haft áhrif á kristna guðfræði?  Hvaða ókristilegu hugmyndir aðrar hafa áhrif á kristinn hugsanagang jafnvel í dag og hvernig getum við varið okkur gegn þeim?`