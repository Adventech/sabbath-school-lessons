---
title:  Paradís með sálir aðskildar frá líkamanum
date:  30/11/2022
---

Þó svo mótmælendur viðurkenni ekki hreinsunareldinn trrúa samt margir þeirra að sálir hinna réttlátu dánu njóti þegar paradísar í návist Guðs. Sumir halda því fram að þessar „sálir“ séu andar án líkama, aðrir trúa því að þær séu andar sem búi í andlegum dýrðarlíkama.

En hvert sem hið óhlutbundna ástand hinna „lifandi dánu“ er þá grafa þessar kenningar undan kenningu Biblíunnar um endanlega upprisu og dóm yfir hinum dánu. Hvers vegna skyldi vera upprisa og dómur (Opb 20.12-14) ef sálir hinna réttlátu njóta þegar paradísar?

`Lestu Post 2.29, 34, 35 og 1Kor 15.16-18. Hvernig varpa þessir textar ljósi á ástand hinna dánu og þeirra sem bíða upprisunnar?`

Biblían kennir að allar þær mannverur, sem eru þegar á himnum, voru annaðhvort upp numdar í lifanda lífi, eins og t.d. Enok (1Mós 5.24) og Elía (2Kon 2.9-11) eða reistar upp frá dauðum, eins og t.d. Móse (Júd 9) og þeir sem reistir voru upp með Kristi (Matt 27.51-53).

Eins og við höfum þegar séð þá er tilvísunin til sálnanna undir altarinu sem hrópa til Guðs um hefnd (Opb 6.9-11) aðeins myndlýsing af réttvísi og engin sönnun á kenningunni um eðlislægan ódauðleika sálarinnar.  Ef svo er ekki þá virðist þetta fólk ekki vera að njóta eilífðarlauna sinna. Staðreyndin er sú að gröfin er hvíldarstaður hinna dánu sem bíða meðvitundarlausir eftir upprisudeginum þegar meðvituð tilvera þeirra verður endurreist. Hinir dauðu, jafnvel hinir réttlátu, eru ekki sálir aðskildar frá líkamanum sem eru á sveimi á himnum og bíða þess að sameinast aftur líkama sínum við upprisuna.

Og hvað gæti Páll verið að tala um í 1Kor 15.18 þar sem hann segir að ef upprisa hinna dauðu er ekki til „þá eru einnig þau glötuð sem sofnuðu í trú á Krist.“ Hvernig gætu þau glatast ef þau eru þegar í sælu himinsins og hafa verið þar allt frá dauða sínum? Kenningin um upprisu dauðra við endurkomu Krists, sem er miðlæg lykilkenning í Nýja testamentinu, er gerð ógild af hinni röngu kenningu um að hinir réttlátu dánu svífi beint til eilífðarlauna sinna strax eftir dauðann. Samt sem áður heyrum við það stöðugt, einkum við jarðarfarir.

`Hvernig gætum við hjálpað fólki til að skilja að hugmyndin um að hinir dánu sofi í gröfum sínum sé í rauninni gleðifregn að því leyti að þeir hvílist þar og finna ekki fyrir neinum sársauka né þjáningum?`