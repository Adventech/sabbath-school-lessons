---
title:  Vítiseldar
date:  28/11/2022
---

Í bæklingi fyrir börn sem ber heitið The Sight of Hell („Víti í augsýn“) sem gefinn var út í Dublin árið 1874 notar enskur kaþólskur prestur að nafni John Furniss (1809-1865) risastóra járnkúlu sem er stærri en himinn og jörð til að lýsa eilífum kvölum. „Fugl kemur einu sinni á hundrað milljón ára fresti og snertir aðeins við kúlunni með væng sínum.“ Höfundurinn heldur því svo fram að syndararnir haldi áfram að brenna í víti jafnvel eftir að sú vængsnerting hefur eytt járnkúlunni! Það sorglega er að margir mótmælendur trúa einhverju svipuðu jafnvel enn í dag.

`Lestu Mal 3.19 og Júd 7. Hvernig geta þessir textar hjálpað okkur að skilja betur hugmyndina um eilífan, óslökkvandi eld sem Jesús talar um í Matt 18.8 og Mrk 9.43?`

Merking hebresku og grísku orðanna (´olam og aión/aióníos) sem þýdd eru „eilífur“ hafa mismunandi merkingu sem háð er samhenginu. Þegar þau eru notuð um Guð vísar það til óendanleika hans (5Mós 33.27 „hinn eldforni“). Þegar það er notað um manninn er það takmarkað við æviskeið hans (2Mós 21.6 „ævilangt“). Þegar það er notað um eld (Matt 18.8 og Matt 35.41) á það við að eldurinn muni ekki slokkna fyrr en hann hefur að fullu eytt því sem hann brennir. „Eilífur eldur“ er því eldur sem brennir hina illu algjörlega svo að „hvorki verður eftir rót né grein“ (Mal 3.19).

Kenningin um ævarandi refsingu hinna illu hefur alvarlegar afleiðingar. Ef hinum illu er refsað að eilífu þá verður hinu illa aldrei útrýmt. Auk þess er allt líf frá Guði komið (5Mós 32.39; Slm. 36.10) og „honum þóknast ekki dauði guðlausra“ (Esk 33.11). Hvers vegna ætti hann þá að halda áfram að halda hinum guðlausu á lífi í endalausum þjáningum? Væri það þá ekki mikið skynsamara af honum að binda endi á tilveru þeirra? Ef þeim guðlausu er refsað samkvæmt verkum sínum (Opb 20.12) hvers vegna þá að refsa stuttu æviskeiði með óendanlegum þjáningum?

Allar tilvísanir Biblíunnar til hins „eilífa elds“ benda til eldhafsins við lok þúsundáraríkisins í Opb 20 (sjá 13. lexíu). Það er því ekki rétt samkvæmt Biblíunni að tala um ævarandi vítiseld sem þegar logar.

`Vítiseldar eru ekkert gleðiefni, en hvað ætti sannleikurinn um hel að opinbera okkur varðandi kærleika Guðs, einkum í samanburði við hugmyndina um eilífar kvalir?`