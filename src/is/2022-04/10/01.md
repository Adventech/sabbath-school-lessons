---
title:  Vítiseldar
date:  26/11/2022
---

### Lesefni vikunnar
Mrk 9.42-48; Mal 3.19; Júd 7; 1Tím 2.5; Post 2.29, 34, 35; 1Jóh 5.3-12.

> <p>Minnistexti</p>
> „Prófið allt, haldið því sem gott er“ (1Þess 5.21).

Í skáldritinu The Divine Comedy („Hinn guðdómlegi gleðileikur“) eftir ítalska rithöfundinn Dante Alighieri (1265-1321) er sagt frá ferðum sálarinnar eftir dauðann. Sálin fór annaðhvort í víti í iðrum jarðarinnar eða hreinsunareldinn þar sem sál mannsins getur hreinsað sig og orðið verðug til inngöngu í himininn, eða þá til návistar við Guð sjálfan í Paradís.

Þó svo þetta ljóð Dantes sé aðeins skáldskapur þá átti það eftir að hafa umtalsverð áhrif á kristna guðfræði, einkum guðfræði kaþólsku kirkjunnar. Grundvallarhugmyndin um ódauðlega sál sem fer annaðhvort til vítis í iðrum jarðar, í hreinsunareldinn eða þá beint í Paradís er undirstaða þeirrar kirkjudeildar. Margar íhaldssamar kirkjudeildir mótmælenda trúa því einnig að ódauðleg sálin fari annaðhvort til Paradísar eða þá niður til heljar. Ef sál mannsins er ódauðleg verður hún auðvitað að fara eitthvað þegar líkaminn deyr. Rangur skilningur á eðli mannsins hefur leitt til hræðilegra villukenninga.

Þessa viku munum við glíma við sumar af þessum kenningum auk kenninga Biblíunnar um það sem gerist eftir dauðann.