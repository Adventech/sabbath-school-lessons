---
title:  „Hann er upprisinn!“
date:  07/11/2022
---

Kristur tryggði sigur sinn yfir Satan og illum öflum hans á krossinum og staðfesti hann með tómu gröfinni. „Þegar Jesús var lagður í gröfina hrósaði Satan sigri. Hann dirfðist vona að frelsarinn mundi ekki vakna til lífs aftur. Hann krafðist líkama Drottins og setti varðlið sitt kringum gröfina í því skyni að halda Kristi innilokuðum. Hann varð hamslaus af bræði þegar englar hans flýðu við komu himneska sendiboðans. Þegar hann sá Krist ganga sigri hrósandi út varð honum ljóst að ríki hans mundi líða undir lok og að hann yrði að síðustu að deyja“ (ÞA, bls. 586). Og þó svo Kristur dæi sem maður þá dó guðdómur hans ekki. Í guðdómi sínum hafði Kristur mátt til að leysa fjötra dauðans.

`Lestu Matt 28:1-6; Jóh 10.17, 18 og Róm 8.11. Hverjir áttu hlut að máli í upprisu Jesú?`

Þegar Jesús starfaði í Samaríu-Pereu hélt hann því fram að hann hefði „vald til að leggja það [líf sitt] í sölurnar og vald til að taka það aftur” (Jóh 10.18). Hann sagði við Mörtu: „Ég er upprisan og lífið“ (Jóh 11.25). Aðrir textar tala um upprisuna sem verk Guðs (Post 2.24; Róm 8.11; Gal 1.1 og Heb 13.20). Jafnvel voldugur engill Drottins átti þátt í þeim dýrðlega atburði (Matt 28.1, 2).

Í Matt 28.11-15 er sagt frá heimskulegri og gagnslausri viðleitni leiðtoganna að halda áfram að berjast gegn Jesú. Rómversku varðliðarnir sögðu leiðtogunum „allt sem gerst hafði“ (Matt 28.11) sem gefur til kynna að verðirnir hafi verið vitni að upprisunni. Ef ekki, hvað táknuðu þá orð þeirra? Engill kom af himni ofan, fjarlægði steininn, sat á honum og það leið yfir verðina. Það næsta sem þeir vissu var að gröfin var tóm. Var það allt og sumt? Ef til vill hafði engillinn fjarlægt líkama Jesú meðan varðmennirnir voru í yfirliði? Eða þá lærisveinarnir hefðu gert það? Eða kanski kom einhver og stal honum? En hvað sem gerðist þá var líkami Jesú augljóslega farinn.

Sú staðreynd að engill hafði komið af himni, mennirnir fallið í yfirlið af ótta og gröfin var tóm hefði verið nægilega óþægileg fyrir trúarleiðtogana. En sú staðreynd að þeir „báru mikið fé á hermennina“ (Matt 28.12) til þess að fá þá til að þegja bendir til þess að það sem hermennirnir sögðu frá gerði þeim mjög erfitt fyrir. En það var auðvitað upprisa Jesú sem þeir sögðu frá.

`Sumir hæðast að þeirri hugmynd að það hafi verið Rómverjar sem fyrst sáu hinn upprisna Krist. En hvers vegna? Að hvaða leyti er sá sannleikur táknrænn um það sem koma myndi: að fagnaðarerindið yrði einnig boðað heiðingjunum.`