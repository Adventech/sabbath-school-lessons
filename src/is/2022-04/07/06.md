---
title:  Frumgróði þeirra sem dánir eru
date:  10/11/2022
---

`Lestu 1Kor 15.20 í ljósi 5Mós 26.1-11. Í hvaða skilningi vísar Páll til hins upprisna Krists sem „frumgróða þeirra sem dánir eru“?`

Frumgróðafórnin var forn jarðyrkjuhefð í Ísrael sem var mikilvæg í trú þeirra. Hún var heilög viðurkenning á Guði sem þeim sem sá fyrir þörfum þeirra af náð sinni og fól ráðsmönnum sínum landið þar sem uppskeran óx og þroskaðist allt til uppskerunnar (sjá 2Mós 23.19; 2Mós 34.26; 3Mós 2.11-16; 5Mós 26.1-11). Frumgróðinn benti ekki aðeins til þess að uppskeran væri að hefjast heldur sýndi hann einnig fram á gæði vörunnar.

Wayne Grudem bendir á að „þegar Páll kallar Krist „frumgróða“ er hann að nota myndlíkingu frá akuryrkjunni til þess að benda á að við munum verða lík Kristi. Á sama hátt og frumgróðinn eða fyrsta bragðið af fullþroskaðri uppskeru sýnir hvernig heildaruppskeran verður þannig sýnir frumgróðinn Kristur fram á hvernig líkamar okkar verða við upprisuna þegar Guð reisir hina dánu upp í lokauppskerunni og færir okkur inn í návist sína“ (Wayne Grudem, Systematic Theology. (Grand Rapids, MI: Zondervan, 1994, bls. 615).

Það er rétt að minnast þess að Jesús kom út úr gröfinni í dýrðarlíkama þó svo hann bæri enn merki krossfestingarinnar (Jóh 20.20, 27). Merkir það þá að upprisin börn Guðs muni bera líkamleg merki um þjáningar sínar? Mun Páll, til dæmis, bera fleininn í holdi sínu (2Kor 12.7) og merki Jesú (Gal 6.17)?

Allt til dauða síns átti Páll „að bera merki dýrðar Krists í líkama sínum, í augum sínum, sem höfðu blindast af himneska ljósinu [sjá Post 9.1-9]“ (SR, bls. 275). Það þýðir samt ekki að hann eða aðrir endurleystir sem hafa verið gerðir vegsamlegir verði reistir upp með ummerkjum eigin þjáninga (sbr. 1Kor 15.50-54). En Kristur „mun ávallt bera merki um þá grimmd sem hann þoldi. Naglaförin munu tjá söguna um dásamlega endurlausn mannsins og það mikla verð sem greitt var fyrir hana“ (EW, bls. 179). Merki hans tryggja okkur að allt sem við höfum fengið er okkar um aldur og ævi.

`Kristur mun að eilífu bera með sér ör krossfestingarinnar. Hvað segir það okkur um kærleika Guðs til okkar og hvert verð frelsunar okkar var? Hvernig sýnir það einnig hvað Guð hefur lagt af mörkum til þess að frelsa okkur?`