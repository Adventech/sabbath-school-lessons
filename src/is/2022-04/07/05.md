---
title:  Vottar um upprisu Krists
date:  09/11/2022
---

`Lestu Jóh 20.11-29 og 1Kor 15.5-8. Hver voru viðbrögð lærisveinanna þegar þeir hittu hinn upprisna Krist í fyrsta sinn?`

Englarnir tveir við tómu gröfina sögðu Maríu Magðalenu og nokkrum öðrum konum að Jesús væri upprisinn (Matt 28.1, 5-7; Mrk 16.1-7; Lúk 24.1-11). Stuttu síðar birtist Jesús þeim og þær tilbáðu hann (Matt 28.1, 9, 10; Jóh 20.14-18). Hann birtist einnig Pétri (Lúk 24.34; 1Kor 15.5) og lærisveinunum tveim á leiðinni til Emmaus en hjörtu þeirra brunnu þegar hann talaði við þá (Mrk 16.12; Lúk 24.13-35). Þegar Jesús kom í loftsalinn voru lærisveinarnir í fyrstu skelkaðir en fylltir fögnuði og undrun yfir því sem gerst hafði (Lúk 24.33-49; Jóh 20.19-23). Viku síðar kom Jesús aftur í sama salinn án þess að opna dyrnar og það var þá sem jafnvel Tómas trúði á upprisu hans (Jóh 20.24-29).

Á þeim fjörutíu dögum sem liðu milli upprisu hans og uppstigningarinnar sáu rúmlega fimm hundruð einstaklingar hann við eitt tækifæri (1Kor 15.6) auk Jakobs (1Kor 15.7). Jesús mætti nokkrum lærisveinum á bökkum Galíleuvatnsins og snæddi morgunmat með þeim og talaði síðan við Pétur (Jóh 21.1-23). Hann kann að hafa birst við önnur tækifæri (Post 1.3) áður en hann átti síðasta fund sinn með lærisveinunum við uppstigninguna (Lúk 24.50-53; Post 1.1-11). Páll sagði sig einnig vera sjónarvott að hinum upprisna Kristi sem birtist honum á leið hans til Damaskus (1Kor 15.8; sbr. Post 9.1-9).

Þegar lærisveinarnir sögðu Tómasi, sem hafði verið fjarverandi, að þeir hefðu séð hinn upprisna Drottin sagði hann: „Sjái ég ekki naglaförin í höndum hans og geti sett fingur minn í naglaförin og lagt hönd mína í síðu hans, mun ég alls ekki trúa“ (Jóh 20.25). Að viku liðinni voru lærisveinarnir aftur samankomnir og Tómas með þeim. Þá birtist Jesús þeim og sagði við Tómas: „Kom hingað með fingur þinn og sjá hendur mínar og kom með hönd þína og legg í síðu mína og vertu ekki vantrúaður, vertu trúaður“ (Jóh 20.27). Tómas svaraði: „Drottinn minn og Guð minn.“ Og Jesús bætti við: „Þú trúir af því þú hefur séð mig. Sælir eru þeir sem hafa ekki séð og trúa þó“ (Jóh 20.29).

`„Sælir eru þeir sem hafa ekki séð og trúa þó.“ Jafnvel þó við höfum ekki sjálf séð hinn upprisna Krist hvaða ástæður aðrar höfum við fyrir trú okkar á Jesú?`