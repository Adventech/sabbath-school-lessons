---
title:  Innsigluð gröf
date:  06/11/2022
---

Ætlunarverk Krists virtist á enda (eða jafnvel hafa mistekist) þegar hann dó á krossinum. Satan tókst að fá Júdas til að svíkja frelsarann (Lúk 22.3, 4; Jóh 13.26, 27) og æðstu prestana og öldungana til að krefjast dauða hans (Matt 26.59; Matt 27.20). Eftir að Jesús var tekinn höndum „yfirgáfu allir lærisveinarnir Jesú og flýðu“ (Matt 26.56) og Pétur afneitaði honum þrisvar (Matt 26.69-75). Nú lá Jesús í gröf sem var höggvin út í klett og lokað með stórum innsigluðum steini undir vernd rómverskra varðmanna (Matt 27.57-66) og undir ósýnilegu eftirliti djöflaafla. „Ef hann [Satan] hefði átt tök á því hefði hann haldið Kristi þar í lokaðri gröfinni“ (12 MR, bls. 412).

Á jarðneskum starfsferli sínum hafði Kristur ekki aðeins sagt fyrir um dauða sinn á krossinum heldur einnig upprisu sína. Jesús notaði austurlenska málhefð, þar sem brot úr degi telst heill dagur, þegar hann sagði: „Jónas var í kviði stórhvelisins þrjá daga og þrjár nætur og eins mun Mannssonurinn vera þrjá daga og þrjár nætur í skauti jarðar“ (Matt 12.40). Við önnur tækifæri lagði Jesús áherslu á að hann yrði líflátinn en á þriðja degi myndi hann rísa aftur upp (Matt 16.21; Matt 17.22, 23; Matt 20.17-19). Æðstu prestunum og faríseunum var kunnugt um þessar yfirlýsingar og gerðu ráðstafanir sem þeir vonuðust til að gætu komið í veg fyrir upprisu hans.

`Lestu Matt 27.62-66. Hvernig tryggðu þessar athafnir heiminum ítarlegri vísbendingar um upprisu Jesú?`

Allar öryggisráðstafanirnar sem gerðar voru til að halda Jesú innilokuðum í gröfinni gerðu sigur hans yfir dauðanum og illum máttarvöldum enn eftirtektarverðari vegna allra varúðaráðstafananna sem teknar voru er reynt var að fyrirbyggja að hún ætti sér stað.

Þessir menn höfðu vissulega heyrt um kraftaverk Jesú, þeir höfðu einnig verið vitni að sumum þeirra. Héldu þeir samt virkilega að vörður við gröfina gæti komið í veg fyrir upprisu hans sem gat framkvæmt svo mörg kraftaverk?

Setja vörð við gröfina ef hvað mundi gerast? Lærisveinarnir kynnu að stela líkama hans og halda því svo fram að Jesús hefði risið frá dauðum? Þegar svo fólk myndi spyrja hvar hinn upprisni Jesús væri gætu þeir svarað: „Takið okkur bara trúanlega.“

Þannig sýndu athafnir þeirra hversu hræddir æðstu prestarnir voru við Jesú jafnvel eftir dauða hans. Ef til vill óttuðust þeir hið innra með sér að hann myndi virkilega rísa upp.