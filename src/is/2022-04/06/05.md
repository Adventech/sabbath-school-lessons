---
title:  Hann dó fyrir okkur
date:  02/11/2022
---

`Lestu Jóh 3.14-18 og Róm 6.23. Hvað kenna þessi vers okkur varðandi það sem dauði Krists hefur áunnið okkur?`

Þegar Jesús kom til Jórdanfljótsins til að láta skírast hafði Jóhannes skírari hrópað: „Sjá, Guðs lamb sem ber synd heimsins“ (Jóh 1.29). Sú yfirlýsing viðurkenndi Krist sem lamb Guðs sem allar fórnir Gamla testamentisins bentu fram til.

En dýrafórnir gátu ekki sem slíkar numið burt syndir (Heb 10.4). Þær tryggðu aðeins fyrirgefningu sem var háð skilvirkni fórnar Krists á krossinum í framtíðinni. „Ef við játum syndir okkar, þá er hann trúr og réttlátur svo að hann fyrirgefur okkur syndirnar og hreinsar okkur af öllu ranglæti“ (1Jóh 1.9).

`Lestu Jóh 3.16, 17. Hvaða miklu von finnum við í þessum versum einkum ef við skiljum að við ættum skilið að vera fordæmd vegna einhvers sem við höfum gert?`

Hugleiddu hvað felst í þessum orðum. Jesús, hann sem skapaði alheiminn (Jóh 1.1-3) fórnaði sér sem syndafórn fyrir hvert okkar þannig að við þurfum ekki að verða fordæmd fyrir það sem með réttu mætti ásaka okkur um. Það er hið mikla fyrirheit fagnaðarerindisins.

Jesús Kristur lýsti því yfir að „svo elskaði Guð heiminn að hann gaf einkason sinn“ (Jóh 3.16) til þess að deyja fyrir okkur. En við ættum aldrei að gleyma því að Kristur bauð sjálfan sig fram okkar vegna (Heb 9.14). Lúter talaði um krossinn sem „altarið þar sem hann [Kristur] brann af takmarkalausum kærleika í hjarta sínu og bar fram líkama sinn og blóð sem lifandi og heilaga fórn fram fyrir föðurinn með brennheitri meðalgöngu, sárum andvörpum og tárum (Heb 5.7)“ (Luther´s Works, 13. bindi. St. Louis, Missouri: Concordia Publ. House, 1956, bls. 319). Kristur dó í eitt skipti fyrir öll (Heb 10.10) og fyrir alla þar sem fórn hans var alnæg og missir aldrei mátt sinn.

En það er meira: „Þó svo einungis ein sál hefði tekið á móti fagnaðarerindi náðar hans hefði Kristur valið líf sitt í armæðu og auðmýkt og smánarlegan dauða til þess að frelsa þennan eina“ (MH, bls. 135).

`Lestu aftur Jóh 3.16 en í stað orðanna „heiminn“ og „hver“ settu þitt eigið nafn. Hvernig getur þú lært frá degi til dags að tileinka þér þetta dásamlega loforð, einkum þegar þín er freistað?`