---
title:  „Það er fullkomnað!“
date:  01/11/2022
---

`Lestu Jóh 19.1-30. Hver er kjarnaboðskapurinn í þessari yfirlýsingu Jesú: „Það er fullkomnað“?`

Að lokum var komið að úrslitastundinni í lífi Krists, mannkynsins og alheimsins. Með miklum þjáningum hafði hann barist gegn myrkravöldunum. Hægt og rólega lagði hann leið sína gegnum Getsemane-garðinn, þoldi óréttlát réttarhöld og hélt svo upp á Golgata hæðina. Illir englar reyndu að buga hann. Meðan Jesús hékk á krossinum hæddu æðstu prestarnir hann ásamt hinum skriftlærðu og öldungunum og sögðu: „Öðrum bjargaði hann, sjálfum sér getur hann ekki bjargað. Hann er konungur Ísraels, stígi hann nú niður af krossinum, þá skulum við trúa á hann“ (Matt 27.42).

Hefði Kristur getað komið niður af krossinum og bjargað sér? Já, hann hefði getað það en hann kaus að gera það ekki. Óskoruð elska hans til alls mannkyns, þar á meðal þeirra sem hæddu hann, leyfði honum ekki að gefast upp. „Þeir sem hæddu hann voru á meðal þeirra sem hann dó til að frelsa og hann gat ekki komið niður af krossinum til að bjarga sér þar sem það voru ekki naglarnir sem héldu honum þar heldur vilji hans að frelsa þá“ (Alfred Plumer, An Exegetical Commentary on the Gospel According to S. Matthew. London: Elliot Stock, 1910, bls. 397).

Með þjáningum sínum vann Jesús sigur yfir ríki Satans, jafnvel þó það hafi verið Satan sem stofnaði til þeirrar atburðarásar sem leiddu til krossins, þar á meðal svik Júdasar (Jóh 6.70; Jóh 13.2, 27). „Á einhvern hátt, sem guðspjallamaðurinn reynir ekki að lýsa, er dauði Jesú bæði verk Satans og athöfn þar sem Jesús vinnur sigur yfir Satan“ (George Ladd, A Theology of the New Testament. Cambridge, UK: Lutterworth Press, 1994, bls. 192).

Þegar Kristur hrópaði frá krossinum: „Það er fullkomnað“ (Jóh 19.30) gaf hann ekki einungis til kynna að þjáningar hans væru á enda heldur einkum að hann hefði sigrað í hinni miklu alheimsvíðtæku deilu við Satan og ill öfl hans. „Allur himinninn fagnaði yfir sigri með frelsaranum. Satan var yfirunninn og hann vissi að ríki hans var liðið undir lok“ (ÞA, bls. 568).

Það er erfitt að gera sér grein fyrir þeirri undraverðu andstæðu sem kemur fram hér: Með algjörri auðmýkingu sonar Guðs vann hann hinn mesta og dýrlegasta sigur fyrir okkur og alheiminn.

`Hugleiddu hversu hræðileg syndin hlýtur að vera fyrst það tók dauða Krists að friðþægja fyrir hana. Hvað ætti sá sannleikur að kenna okkur um hve gagnslaus verk okkar eru til að ávinna okkur verðleika frammi fyrir Guði. Hvað gætum við svo sem bætt við það sem Kristur hefur þegar gert fyrir okkur?`