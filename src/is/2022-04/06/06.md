---
title:  Merking krossins
date:  03/11/2022
---

`Lestu 1Kor 1.18-24. Hvað segir Páll um krossinn og hvernig er það samanborið við „visku heimsins“? Hvers vegna er boðskapurinn um krossinn svo mikilvægur í dag þegar efnishyggjan er ráðandi sem heldur því fram að allt sem er raunverulegt sé efnislegt og því sé enginn Guð til né neitt yfirnáttúrulegt?`

Kross Krists er þungamiðjan í sögu frelsunarinnar. „Eilífðin fær aldrei skilið dýpt kærleikans sem birtist á krossinum á Golgata. Þar mættust eilífur kærleiki Krists og takmarkalaus eigingirni Satans“ (Stephen Haskell, The Cross and Its Shadow. South Lancaster, Massachusetts: Bible Training School, 1914, bls. v).

Þegar Kristur fórnaði sér í auðmýkt sem lausnargjald fyrir mannkynið umlukti Satan hann með þjáningum og harmkvælum. Kristur dó ekki aðeins þeim venjulega dauðdaga sem sérhver maður verður að fara í gegnum. Hann dó hinum síðari dauða, þannig að allir þeir sem taka á móti honum þurfi aldrei að fara í gegnum þá reynslu sjálfir.

Það eru mörg mikilvæg atriði sem við ættum að hafa í huga varðandi merkingu krossins. Í fyrsta lagi er krossinn fyllsta opinberun á réttvísi Guðs varðandi syndina (Róm 3.21-26). Í öðru lagi er krossinn æðsta opinberun á kærleika Guðs til syndaranna (Róm 5.8). Í þriðja lagi er krossinn hinn mikli orkugjafi til að slíta hlekki syndarinnar (Róm 6.22, 23; 1Kor 1.17-24). Í fjórða lagi er Kristur einasta von okkar um eilíft líf (Fil 3.9-11; Jóh 3.14-16; 1Jóh 5.11, 12). Og í fimmta lagi er krossinn einasta mótefnið gegn framtíðaruppreisn í alheiminum (Opb 7.13-17; Opb 22.3).

Engin viska heimsins getur komist að þessum mikilvægu sannindum um krossinn. Þvert á móti er boðun krossins heimska að mati visku heimsins sem oft getur ekki einu sinni viðurkennt augljósustu sannindin um að til sé skapari (sjá Róm 1.18-20).

Gríska orðið fyrir „heimsku“ er skylt enska orðinu „moron“ sem merkir „hálfviti,“ eða „vitfirringur“ en það þýðir að boðun krossins er vitfirring að mati visku heimsins. Heimsleg viska þekkir ekki Jesú eða það frelsi sem hann býður okkur vegna staðgengilsdauða hans á krossinum.

`Hvers vegna megum við ekki láta heimslega visku, hversu verðmæt sem hún kann að vera, trufla trú okkar á Jesú og þá von sem okkur býðst fyrir „heimsku þess boðskapar sem boðaður er“ (1Kor 1.21)?`