---
title:  Í musteri Guðs
date:  26/12/2022
---

Sumir tala um himininn sem musteri Guðs en Opinberunarbókin vísar til sérstaks helgidóms/musteris í hinni nýju Jerúsalem þar sem hásæti Guðs er og glerhafið (Opb 4.2-6; Opb 7.9-15; Opb 15.5-8) þar sem hinn mikli fjöldi heilagra frá öllum þjóðum, kynkvíslum, tungum og lýðum munu tilbiðja Guð um eilífð (Opb 7.9-17).

`Berðu saman Opb 7.9-15 og Opb 21.3, 22. Hvernig getum við samræmt lýsinguna af hinum mikla fjölda hinna endurleystu sem þjóna Guði dag og nótt í musteri hans (Opb 7.15) og yfirlýsingu Jóhannesar um að hann hafi ekki séð neitt musteri í hinni nýju Jerúsalem (Opb 21.22)?`

Himneski helgidómurinn hefur alltaf verið sá staður þar sem himnesku hersveitirnar hafa tilbeðið Guð. En þegar syndin kom inn í myndina var það einnig úr helgidóminum að manninum var boðin frelsunin. „Þegar vandamál syndarinnar hefur verið leyst mun helgidómur himinsins aftur gegna sínu upphaflega hlutverki. Í Opb 21.22 segir Jóhannes að hann hafi ekki lengur séð musteri í borginni þar sem Drottinn Guð alvaldur og lambið eru musteri hennar. En þýðir það að hús Drottins sé þar ekki lengur þar sem skapaðar verur hans geta komið saman og átt sérstakt samfélag með honum? Alls ekki!“ (Richard M. Davidson, „The Sanctuary: To Behold the Beauty of the Lord“ í Artur Stele, ritstjóri: The Word: Searching, Living, Teaching, 1. bindi. Silver Spring, MD: Biblical Research Institute, 2015, bls. 31).

Opinberunarbókin beinir athyglinni einkum að honum sem er tilbeðinn og þeim sem tilbiðja hann. Þessi himneska tilbeiðsla snýst um Guð og Lambið (Opb 5.13; Opb 7.10) og Kristur er ávallt brennipunktur tilbeiðslunnar eins og vera ber.

Þeir sem tilbiðja eru „þeir sem komnir eru úr þrengingunni miklu og hafa hvítþvegið skikkjur sínar í blóði lambsins“ (Opb 7.14). Þeir eru lifandi vitni um frelsandi og umbreytandi mátt Guðs. Þeir syngja Guði lof fyrir hver hann er og það sem hann hefur gert fyrir þá.

Í Opb 21.3 lesum við: „Sjá, tjaldbúð Guðs er meðal mannanna og hann mun búa hjá þeim og þeir munu vera fólk hans og Guð sjálfur mun vera hjá þeim, Guð þeirra.“ Þessi texti endurspeglar fjölda annarra texta (Jer 32.38; Esk 37.27; Sak 8.8; Heb 8.10). Hvaða þýðingu hefur það fyrir okkur hér og nú að Guð muni vera Guð okkar og við munum vera fólk hans? Hvaða áhrif ætti þessi undraverði sannleikur að hafa á líferni okkar hér og nú?