---
title:  Nafn hans á ennum þeirra
date:  29/12/2022
---

`Lestu Opb 22.3-5. Hvernig getum við verið fullviss um að við séum á meðal þeirra sem hafa nafn Guðs skráð á ennum sínum? Er mögulegt fyrir okkur að vera fullviss um það?`

Eftir uppreisn Lúsífers (Satans) og fall Adams og Evu hefði Guð getað tortímt þessum tveim syndurum. En til merkis um óskilorðsbundna elsku sína til þeirra sem hann hafði skapað setti Guð fram líknsamt áform um að frelsa þá sem myndu taka á móti boði hans. Þó svo þetta áform, frelsunaráformið, hafi verið til frá því fyrir sköpun jarðarinnar (Ef 1.3, 4; 2Tím 1.9; Tít 1.2; Opb 13.8) þá var það fyrst kynnt fyrir manninum í Eden, rétt eftir syndafallið. Síðan var það birt í táknmyndum í helgidómsþjónustu Hebreanna (2Mós 25). Að lokum birtist það í sinni fullu mynd í lífi Jesú, dauða hans og upprisu (sjá Róm 5).

Þungamiðja frelsunaráformsins er fyrirheitið um eilíft líf sem grundvallast á verðleikum Jesú og stendur öllum þeim til boða sem fyrir trú taka á móti því sem krossinn sér þeim fyrir. Frelsunin hefur alltaf verið fyrir trú, bæði fyrir og eftir krossinn, og aldrei fyrir verk, hversu vel sem þau sýna fram á frelsun okkar.

`Páll sagði um Abraham, sem var uppi löngu fyrir komu Krists, að hann væri dæmi um frelsun fyrir trú: „Ef hann varð réttlættur vegna verka sinna mætti hann hrósa sér. Þó ekki fyrir Guði. Eða hvað segir ritningin? Abraham trúði Guði og það var honum til réttlætis reiknað“ (Róm 4.2, 3). Hvernig hjálpa þessi vers okkur að skilja hvað felst í frelsun fyrir trú?`

Þannig getum við haft fullvissu um frelsun ef við höfum veitt Jesú viðtöku, gefist honum og gert tilkall til fyrirheita hans, þar á meðal þeirra sem tala um nýtt líf í honum hér og nú, og byggjum algjörlega á verðleikum hans og engu öðru. Abraham trúði og það var honum til réttlætis reiknað. Það sama gildir fyrir okkur.

Þetta er það sem felst í því að hafa nafn hans skráð á ennum okkar. Ef við höfum það skráð þar nú og snúum okkur ekki frá honum þá verður það einnig þar á hinum nýja himni og hinni nýju jörð.