---
title:  Nýr himinn og ný jörð
date:  25/12/2022
---

Í huga sumra, sem aðhyllast gríska heimspeki, merkir eitthvað sem er áþreifanlegt að það sé slæmt. Þess vegna er raunverulegur himinn í framtíðinni með raunverulegu fólki óhugsanlegur. Til þess að vera himinn og góður staður verður hann að vera algjörlega andlegur, laus við þá galla sem finnast í efnisheiminum. Þeir halda því fram að ef eitthvað er efniskennt geti það ekki verið andlegt, og ef eitthvað er andlegt þá geti það ekki verið efniskennt. Biblían, aftur á móti, talar um áþreifanlegan himin en án þeirra takmarkana sem návist syndarinnar orsakar.

`Lestu Jes 65.17-25; Jes 66.22, 23; 2Pét 3.13 og Opb 21.1-5. Hver er kjarni boðskaparins í þessum versum?`

Jesaja bregður upp athyglisverðri svipmynd af jörðinni eins og hún myndi hafa orðið ef Ísraelsþjóðin hefði verið trúföst í sáttmála sínum við Guð (Jes 65.17-25; Jes 66.22, 23; sbr. 5Mós 28). Allt umhverfið með mismunandi lífsformum sínum hefði stöðugt komið nær upphaflegu áformi Guðs eins og það var fyrir tilkomu syndarinnar.

En áformið varð ekki að veruleika eins og því var ætlað. Nýtt áform var lagt, að þessu sinni með kirkju Guðs sem náði bæði til Gyðinga og heiðingja allra þjóða (Matt 28.18-20; 1Pét 2.9). Þar af leiðandi verðum við að lesa spádóma Jesaja frá sjónarhóli kirkjunnar (2Pét 3.13; Opb 21.1-5).

„Í Biblíunni er arfleifð hinna frelsuðu nefnd „ættjörð“ (Heb 11.14-16). Þar leiðir hinn himneski hirðir hjörð sína að lindum lifandi vatna. Lífsins tré ber ávöxt í hverjum mánuði og blöð trésins eru í þjónustu þjóðanna. Þar eru sístreymandi ár, kristaltærar, og á bökkum þeirra eru tré sem bærast í blænum og veita forsælu yfir þá gangstíga sem ætlaðir eru hinum endurleystu Drottins að ganga. Þar eru víðáttumiklar sléttur sem hækka í fagrar hæðir og fjallatindar Guðs gnæfa yfir þeim. Á þessum friðsælu sléttum, meðfram þessum lifandi fljótum, mun lýður Guðs, pílagrímar og vegfarendur, finna sér heimkynni“ (DM, bls. 465).

`Margir veraldlegir höfundar, sem hafa ekki þá eilífðarvon sem Biblían framsetur, hafa sett fram markleysu tilveru mannsins. Hvers vegna er svo erfitt að deila við þá um markleysu lífsins án framtíðarvonar, þó svo við vitum að þeir hafi rangt fyrir sér varðandi framtíðina?`