---
title:  Enginn dauði og engin tár framar
date:  28/12/2022
---

Kenningin um ódauðlega sál sem þjáist um eilífð í óslökkvandi eldi heljar er í mótsögn við kenningu Biblíunnar um að á hinum nýja himni og hinni nýju jörð muni „dauðinn ekki framar til vera, hvorki harmur né vein né kvöl er framar til“ (Op 21.4). Ef kenningin um sílogandi víti væri sönn myndi „hinn annar dauði“ ekki tortíma synd né syndurum úr alheiminum heldur einungis einangra þá í sílogandi víti harms og kvala. Og það sem meira er: alheimurinn myndi aldrei verða endurreistur í upphaflegri fullkomnun. En, Guði sé lof að Biblían dregur upp gjörólíka mynd!

`Lestu Jes 25.8; Opb 7.17 og Opb 21.4. Hvaða huggun og von geta þessir textar veitt okkur mitt í þjáningum og reynslum þessa heims?`

Lífið getur verið erfitt, ósanngjarnt og grimmilegt. Köld faðmlög dauðans hrífa suma ástvini okkar frá okkur. Eða fólk laumast inn í líf okkar, rænir tilfinningum okkar og gengur síðan á brott eins og ekkert hafi í skorist. Það er hræðileg tilfinning þegar einhver sem við elskuðum og treystum blekkir okkur.

Það koma jafnvel augnablik þegar við erum harmþrungin og veltum því fyrir okkur hvort lífið sé þess virði að því sé lifað. En hverjar svo sem sorgir okkar kunna að vera þá er Guð ávallt reiðubúinn að þurrka eins mörg tár af hvörmum okkar og mögulegt er. En sum erfiðustu tárin munu halda áfram að streyma niður kinnar okkar allt til þess dags að endir verður bundinn á dauða, kvöl og sorg (Opb 21.1-5).

Við getum treyst því að í lokadómnum muni Guð fjalla um mál hvers og eins af sanngirni og elsku. Allir ástvinir okkar sem dáið hafa í Kristi munu verða reistir upp frá dauðum og vera með okkur að eilífu. Þeir sem eru ekki verðugir eilífs lífs munu ekki vera lengur til og þurfa ekki að lifa á ógeðfelldum himni né í sílogandi víti. Við finnum mestu huggunina í sanngirni Guðs í garð allra. Þegar dauðinn er ekki lengur til, hrópa hinir útvöldu með gleði: „Dauði, hvar er sigur þinn? Dauði, hvar er broddur þinn?“ (1Kor 15.54, 55).

Drottinn hefur heitið því að á hinum nýja himni og hinni nýju jörð sem hann skapar verður hins fyrra „ekki minnst framar og það skal engum í hug koma“ (Jes 65.17). Það þýðir þó ekki að himinninn sé staður minnisleysis heldur að það liðna muni ekki grafa undan viðvarandi fögnuði himinsins.

`Höfum við ekki öll fundið fyrir ósanngjarnri eyðileggingu í tilveru okkar? Hvernig getum við einkum á þeim erfiðleikatímum lært að treysta og að einhverju leyti fagnað yfir gæsku Guðs og elsku?`