---
title:  Í návist Guðs
date:  27/12/2022
---

Biblían segir að Guð búi „í því ljósi sem enginn fær nálgast“ (1Tím 6.16) og enginn hafi „nokkurn tíma séð Guð“ (Jóh 1.18; 1Jóh 4.12). Þýðir það að hinir heilögu á himnum muni aldrei sjá Guð föðurinn? Nei, alls ekki. Það er mjög ljóst að textinn er að tala um manninn eftir syndafallið því að það eru fjölmargar tilvísanir í ritningunni um að hinir heilögu muni sjá hann á himnum.

`Lestu Matt 5.8; 1Jóh 3.2, 3 og Opb 22.3, 4. Hvað segja þessir textar okkur um þau einstöku forréttindi að sjá Guð?`

Sami Jóhannes sem sagði að enginn hafi nokkurn tíma séð Guð (Jóh 1.18; 1Jóh 4.12) segir einnig að „við munum sjá hann eins og hann er“ (1Jóh 3.2, 3) og „sjá ásjónu hans“ (Opb 22. 3, 4). Spurningin er hvort þessir textar séu að tala um Guð föður eða Krist. En allur vafi hverfur þegar við lesum orð Krists sjálfs: „Sælir eru hjartahreinir því að þeir munu Guð sjá“ (Matt 5.8). Hvílík forréttindi fyrir hina endurleystu að tilbiðja Guð í musteri hans! En hámark foréttindanna er að fá að sjá auglit hans.

„Lýður Guðs hefur þau forréttindi að hafa beint samband við föðurinn og soninn. „Nú sjáum vér svo sem í skuggsjá, í ráðgátu“ (1Kor 13.12). Við sjáum mynd Guðs eins og endurvarpaða úr spegli í verkum náttúrunnar og í samskiptum hans við mennina, en þá munum við sjá hann augliti til auglitis, án þess að hula sé á milli. Við munum standa í návist hans og sjá dýrð ásjónu hans“ (DM, bls. 466).

Takið eftir að í sumum versunum eru tengsl milli hreinleika og þess að sjá Guð. „Hreinhjartaðir“ munu sjá Guð, og sá sem sér Guð mun hreinsa sjálfan sig eins og hann er hreinn (1Jóh 3.3). Það sem þessi vers opinbera er að Guð hefur verk að vinna í okkur hér og nú til að búa okkur undir himininn.

Þó svo að réttur okkar til himinsins hafi verið tryggður með dauða Jesú munum við verða að fara í gegnum hreinsunarferli hér og nú sem hjálpar við að búa okkur undir eilífðarheimkynni okkar. En hlýðni við orð Guðs er miðlæg í því hreinsunarferli.

`Lestu 1Pét 1.22. Hvernig opinberar þessi texti okkur tengslin milli hlýðni og hreinleika? Hvað er það við hlýðnina sem hreinsar okkur? Hvernig segir Pétur að hlýðni okkar birtist?`