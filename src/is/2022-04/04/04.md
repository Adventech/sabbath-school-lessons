---
title:  „Úr undirdjúpum jarðar“
date:  18/10/2022
---

`Lestu Slm 71. Hvað gaf sálmaskáldið í skyn þegar hann bað Guð um að hefja sig „aftur úr undirdjúpum jarðar“ (Slm 71.20)?`

Í Slm 49 fundum við hrífandi von um upprisuna í andstöðu við falska fullvissu heimskingjans sem treystir á auð sinn.  Í Slm 71 leitar sálmaskáldið að öryggi og von frá Guði þegar hann er umkringdur af óvinum og fölskum ákærendum sem halda því fram að Guð hafi yfirgefið hann (Slm 71.10, 11).

Mitt í erfiðleikum sínum finnur sálmaskáldið huggun og fullvissu í því að minnast þess hvernig Guð hefur annast um hann til þessa. Í fyrsta lagi gerir hann sér grein fyrir því að Guð hefur verndað hann allt frá móðurskauti (Slm 71.6). Síðan kannast hann við að Guð hafi kennt honum frá æsku (Slm 71.17).

Í fullvissu um að Guð sé bjarg hans og vígi biður hann Guð um að vera verndarbjarg sitt og vígi sem hann geti stöðugt flúið til (Slm 71.3). „Útskúfa mér ekki í elli minni, yfirgef mig eigi er þróttur minn þver (Slm 71.9). „Guð, ver eigi fjarri mér, Guð minn, skunda mér til hjálpar“ (Slm 71.12). Síðan bætir hann við: „Þú, sem lést mig reyna miklar þrautir og þrengingar, munt lífga mig að nýju. og hefja mig aftur úr undirdjúpum jarðar“ (Slm 71.20).

Orðalagið „úr undirdjúpum jarðar“ mætti skilja sem vísbendingu um líkamlega upprisu sálmaskáldsins í framtíðinni, en samhengið virðist fremur benda til myndrænnar lýsingar á djúpu hugarangri sálmaskáldsins eins og jörðin hefði gleypt hann (Sbr. Slm 88.7 og Slm 130.1). Þannig getum við sagt að þetta sé „fyrst og fremst myndrænt mál sem gefur líkamlega upprisu í skyn“ (skýring á Slm 71.20 í ASB).

Það sem að lokum er mikilvægt að skilja er að Guð er með okkur undir öllum kringumstæðum okkar og hann annast okkur og að lokum er von okkar ekki bundin við þetta líf heldur beinir hún huga okkar að framtíðarlífinu – eilífa lífinu sem við höfum í Jesú eftir upprisu okkar við endurkomu hans.

`Við höfum öll farið í gegnum hræðileg vonbrigði. Hvernig getur það að einblína á handleiðslu Drottins til þessa hjálpað okkur að halda ótrauð áfram í trú og trausti þegar Guð virðist fjarlægur?`