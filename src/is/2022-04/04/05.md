---
title:  „Menn þínir, sem dánir eru, munu lifna“
date:  19/10/2022
---

`Lestu Jes 26.14, 19. Hvaða andstæður koma fram milli þeirra sem glatast að eilífu (Jes 26.14; sjá einnig Mal 3.19) og þeirra sem öðlast eilíft líf (Jes 26.19)?`

Jesaja dregur upp umtalsverða andstæðu milli tignar Guðs og veikleika mannsins (sjá Jes 40). Við erum eins og grasið sem visnar og blómið fölnar en orð Guðs varir að eilífu (Jes 40.6-8). En þrátt fyrir syndugleika okkar stendur frelsandi náð Guðs okkur öllum til boða, jafnvel þeim heiðingjum sem halda sér fast við sáttmála hans og halda hvíldardaginn (Jes 56).

Jesaja víkkar upprisuvonina að mun. Eldri vísbendingar Bibíiunnar um upprisuna eru yfirleitt bundnar við einstaklinga (Job 19.25-27; Slm 49 16; Slm 71.20) en Jesaja talar um að hún nái bæði til sín og samfélags þeirra sem eru í sáttmálstengslum við Guð (Jes 26.19).

Í Jes 26 eru örlög ranglátra og réttlátra borin saman. Annars vegar munu hinir ranglátu vera áfram dánir og eru ekki vaktir aftur til lífs, a.m.k. ekki eftir hinn annan dauða (Opb 21.8). Þeim verður algjörlega útrýmt og minningin um þá að eilífu afmáð (Jes 26.14). Þessi ritningargrein leggur áherslu á að það séu engar sálir eða andar sem lifa eftir dauðann. Þegar Drottinn talar um endanlega eyðingu hinna illu, sem kemur síðar, þá segir hann að hinir illu muni verða brenndir upp „svo að hvorki verður eftir af þeim rót né grein“ (Mal 3.19).

Á hinn bóginn verða hinir réttlátu reistir upp frá dauðum til að veita viðtöku blessuðum launum sínum. Í Jes 25 er athyglin dregin að því að Drottinn Guð muni „afmá dauðann að eilífu“ og „þerra tárin af hverri ásjónu“ (Jes 25.8). Og í Jes 26 finnum við þessi orð: „Menn þínir, sem dánir eru, munu lifna, lík þeirra rísa upp. Þeir sem í moldinni búa munu vakna og fagna. Þar sem dögg þín er dögg ljóssins mun jörðin fæða þá sem dánir eru“ (Jes 26.19). Allir réttlátir sem reistir eru upp frá dauðum munu taka þátt í þeirri fagnaðarhátíð sem Drottinn mun fyrirbúa öllum (Jes 25.6). Hin endanlega upprisa mun leiða saman alla réttláta allra alda þar á meðal ástvini okkar sem hafa dáið í Kristi.

`Hugsaðu þér ef við hefðum enga von, fullvissu eða ástæðu til að hugsa annað en að dauðinn sé endir alls fyrir okkur. Og það sem verra er hyrfu allir sem við höfum nokkru sinni þekkt og brátt væri eins og við hefðum aldrei verið til og líf okkar væri marklaust. Hvernig eru þessi örlög í andstöðu við þá von sem við höfum?`