---
title:  Frá valdi grafarinnar
date:  17/10/2022
---

`Lestu Slm 49. Hvað varð til þess að sálmaskáldið var svo fullviss um upprisu sína (Slm 49.16) andstætt þeim sem dóu án þeirrar fullvissu (Slm 49.7-15)?`

Í Slm 49.3 er talað um falska tiltrú heimskingjanna sem „reiða sig á auð sinn og stæra sig af ríkidæmi sínu“ (Slm 49.7), kenna „lendur við nafn sitt“ (Slm 49.12) og telja sig sæla meðan þeir lifa (Slm 49.19). Þeir koma fram eins og hús þeirra og eigin dýrð muni vara að eilífu (Slm 49.12, 18).

En heimskingjarnir gleyma því að heiður þeirra hverfur og þeir deyja líkt og dýrin (Slm 49.13). „Þeir stefna til heljar sem sauðahjörð, dauðinn heldur þeim á beit. . . . mynd þeirra eyðist, hel verður bústaður þeirra“ (Slm 49.15).

Það er eins og Job sagði mörgum öldum áður: „Nakinn kom ég af móðurskauti og nakinn hverf ég þangað aftur“ (Job 1.21; 1Tím 6.7). Sálmaskáldið bendir á að bæði heimskinginn og spekingurinn deyi og láti „öðrum eftir auð sinn“ (Slm 49.11).

En það er reginmunur á þeim. Annars vegar er heimskinginn sem deyr jafnvel þó svo hann reyni að finna öryggi í eigin hverfulu eignum og afrekum. Hins vegar sér spekingurinn dýrleg laun sem Guð hefur búið honum handan við sögu mannsins og fangelsi grafarinnar (1Pét 1.4). Það er með þennan skilning í huga að sálmaskáldið gat sagt með fullvissu: „En Guð mun leysa líf mitt úr greipum heljar og hann mun taka við mér“ (Slm 49.16).

Í samræmi við vonina í Gamla testamentinu er þessi texti ekki að gefa til kynna að sál sálmaskáldsins mundi fljúga strax til himins við dauða hans. Það sem hann er einfaldlega að segja er að hann muni ekki vera ævinlega í gröfinni. Sá tími komi að Guð muni leysa hann úr fjötrum dauðans og færa hann til himneskra heimkynna.

Aftur er vissunni um upprisu í framtíðinni brugðið upp en hún gefur núverandi tilveru okkar von, fullvissu og tilgang. Þannig munu< hinir vitru öðlast mikið dýrmætari og varanlegri laun en þau sem heimskinginn gæti aflað sér á stuttri ævi sinni.

`Hvernig hefur þú séð heimsku þeirra sem treysta á auðæfi sín og framkvæmdir? Hvernig getur það verndað okkur frá því að verða á slík mistök ef við einblínum á krossinn?`