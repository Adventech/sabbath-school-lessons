---
title:  „Ég mun líta Guð“
date:  16/10/2022
---

`Lestu Job 19.25-27 og berðu það saman við Jóh 1.18 og 1Tím 6.16. Hvenær og undir hvaða kringumstæðum reiknaði hann með að „sjá Guð“?`

Lífið er ekki sanngjarnt. Við sjáum það einkum þegar við sjáum þjáningar hinna góðu og velgengni hinna óréttlátu (sjá Slm 73.12-17; Mal 3.14-18). Til dæmis var Job „ráðvandur og réttlátur, óttaðist Guð og forðaðist illt“ (Job 1.1). Samt sem áður leyfði Guð Satan að hrjá hann á margvíslegan og hörmulegan hátt. Sársaukafullur sjúkdómur heltók líkama hans (Job 2.1-8). Hann missti mikinn hluta af eignum sínum og kvikfénað (Job 1.13-17). Auk þess missti hann þjóna sína og jafnvel börn sín (Job 1.16, 18). Þar að auki var hann umkringdur vinum sem ásökuðu hann um að vera forhertur syndari sem átti skilið það sem dundi yfir hann (sjá m.a. Job 4.1 – 5.27; Job 8.1-22; Job 11.1-20). Jafnvel konan hans sagði við hann: „Ertu enn staðfastur í ráðvendni þinni? Formæltu Guði og farðu að deyja“ (Job 2.9).

Job gerði sér ekki grein fyrir því að hann væri orðinn miðdepill djúptækrar alheimsátaka Guðs og Satans. Þjáður vegna þeirra átaka var Job harmi sleginn yfir fæðingu sinni og óskaði þess að hann hefði aldrei fæðst (Job 3.1-26). En skilyrðislaus trúmennska hans við Guð kemur vel fram í þessum orðum: „Sjá, hann mun deyða mig – ég bíð hans“ (Job 13.15, 1981).1 Jafnvel þó hann ímyndaði sér að líf hans væri brátt á enda hélt hann fast við fullvissu sína um að daðinn hefði ekki síðasta orðið. Með sterkri sannfæringu lýsti hann því yfir að þó svo hann dæi muni endurlausnari hans dag einn ganga fram á foldu og hann, Job, mundi líta hann með eigin augum (Job 19.25-27). „Þetta er óyggjandi leifturmynd af upprisunni“ (3SDABC, bls. 549).

Hvílík dýrðarvon mitt í slíkum harmleik! Þó svo Job væri umkringdur af sjúkdómi og sársauka, fjárhagslegu hruni, félagslegum ásökunum og tilfinningalegu áfalli þá gat hann samt litið fram til þess dags þegar hann myndi rísa upp frá dauðum og líta lausnara sinn. Yfirlýsing Jobs um upprisuna einkennist reyndar af sömu fullvissu og Marta lét í ljósi við Jesú með orðunum: „Ég veit að hann [Lasarus] rís upp í upprisunni á efsta degi“ (Jóh 11.24). Líkt og Marta varð Job að gera tilkall til þessa fyrirheitis í trú, þó svo Marta fengi brátt áhrifamikla og áþreifanlega vísbendingu fyrir trú sína en Job ekki.

`Hvernig getum við lært að treysta Guði jafnvel mitt í hörkulegri óbilgirni lífsins?`