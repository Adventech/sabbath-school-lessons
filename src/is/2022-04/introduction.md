### Dauðinn Og Framtíðarvon Okkar

Guð skapaði manninn til að njóta eilífðarinnar í kærleiksríku samfélagi við Guð og sköpunarverk hans. En þetta samfélag brenglaðist vegna syndarinnar sem birtist á leyndardómsfullan hátt á himnum (Jes 14.12-15; Esk 28.12-19; Opb 12.7-12) og síðan í falli Adams og Evu (1Mós 3.1-19; Róm 5.12). Því miður leiddi það til þess að dauðinn svelgdi ekki aðeins allt mannkynið í sig heldur einnig allt líf. Við finnum vísbendingu um dauðann í dag í visnuðum laufum trjánna, blómunum sem fölna í blómavösum okkar, þegar saklaus gæludýr okkar deyja kvalræðisdauða og ástvinir eru hrifnir burt frá okkur á svo hrottalegan hátt. Heimur okkar er fullur af þjáningum og tárum.

Margir bíða eftirvæntingarfullir eftir betri heimi og hafa því gert sér í hugarlund margar paradísir sem þeir gætu hugsað sér að búa í. Til dæmis má nefna bókina Lost Horizon (Glataður sjóndeildarhringur) eftir enska rithöfundinn James Hilton sem var útgefin árið 1933 og síðar gerð kvikmynd um með sama nafni. Kvikmyndin sýnir afdrif flugvélar sem verður bensínlaus og hrapar að lokum í snæviþöktum Himalajafjöllunum. Flugmaðurinn deyr en hópur Tíbetana bjargar þeim sem lifðu af og færðu þá til „paradísardalsins“ Sjangri-La. Þar eru þeir einangraðir frá umheiminum og vaxa í kærleika og visku og lifa næstum ódauðlegu lífi í ævarandi sameiningu og fögnuði.

**Auðvitað er þetta einungis skáldskapur.**

Sem dauðlegar verur höfum við þörf fyrir fullvissu bæði í nútíð og framtíð. Svissneski guðfræðingurinn Emil Brunner kemst vel að orði þegar hann segir: „Vonin gegnir sama tilgangi fyrir mannlífið og súrefni hefur fyrir lungun. Sé súrefnið tekið burt leiðir það til dauða vegna köfnunar, sé vonin fjarlægð þrengir að lífi mannsins vegna öndunartregðu og leiðir til örvæntingar sem lamar andleg og vitsmunaleg öfl vegna tilfinningar um merkingarleysi og tilgangsleysi tilverunnar. Á sama hátt og líffæri mannsins eru háð aðgengi að súrefni þannig eru örlög mannsins háð aðgengi að von“ (Eternal Hope. Lutterworth Press, 1954, bls. 7). Raunar styður von Biblíunnar okkur á örlagastundum lífsins á leið okkar inn í eilífðina.

Andstætt því sem gerðist í skáldsögunni um Sjangri-La í Lost Horizon þá byggir von okkar um eilíft líf ekki á „spaklega uppspunnum skröksögum“ (2Pét 1.16). Þess í stað byggir hún á áreiðanlegum fyrirheitum Guðs um fullkominn heim þar sem ekki eru framar tár, sársauki eða dauði (Opb 21.1-5). Þetta dýrmæta fyrirheit var hvatning fyrir postulasöfnuðinn og margir kristnir varðveittu og héldu fast við það í aldanna rás. Þetta fyrirheit hefur ekki glatað neinu af mætti sínum og fyllir líf okkar merkingu og tilgangi í dag. Það fullvissar okkur um að allir ástvinir okkar sem dáið hafa í Kristi munu að lokum verða reistir frá dauðum til að erfa eilíft líf.

Þessi Biblíurannsókn fjallar um deiluna miklu milli góðs og ills í ljósi tveggja meginþema. Annars vegar er það upphaf og tilvera syndar og dauða og hins vegar er það stöðug viðleitni Guðs að leysa þau vandamál og færa heiminn aftur til hins upphaflega, fullkomna ásigkomulags. Sérstök áhersla verður lögð á dauðlegt eðli mannsins og hvernig upprisan færir með sér ódauðleika. Í rauninni ættum við ekki að óttast dauðann þar sem Kristur dó fyrir okkur og sigraði mátt dauðans. Við erum einnig fullvissuð um að hann hafi „lykla dauðans og heljar“ (Opb 1.18).

Þennan ársfjórðung munum við rannsaka hið sársaukafulla efni „dauðann“ með linsu vonarinnar sem okkur býðst fyrir Jesú.

_Alberto Timm, Ph.D. frá Andrews University, er aðstoðarforstöðumaður Ellen G. White stofnunarinnar og meðlimur í Biblíurannsóknarnefnd aðalsamtakanna (BRICOM) og Rannsóknardeild aðalsamtakanna á sviði jarðvísinda (GRICOM). Áður starfaði hann sem skólastjóri Latin-American Adventist Theological Seminary (LATS)._