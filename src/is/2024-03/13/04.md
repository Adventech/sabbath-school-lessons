---
title:  Konurnar við gröfina
date:   24/09/2024
---

„Konurnar, sem staðið höfðu hjá krossi Krists, biðu og gáfu því gætur að stundir hvíldardagsins liðu. Árla morguns á fyrsta degi vikunnar fóru þær til grafarinnar og tóku með sér dýrindiskryddjurtir til að smyrja líkama frelsarans. Þeim kom ekki til hugar að hann myndi rísa upp. Sól vona þeirra var gengin til viðar og nóttin hafði tekið sér bólstað í hjörtum þeirra. Á göngu sinni rifjuðu þær upp fyrir sér miskunnarverk Krists og hughreystingarorð. En þær minntust ekki orða hans: „Ég mun sjá yður aftur“ (Jóh 16.22)“ (ÞA, bls. 590).

`Lestu Mrk 16.1-8. Hvað gerðist og hvernig brugðust konurnar við í fyrstu?`

Allt frá upphafi guðspjallsins veit lesandinn að Jesús sé Messías. En í textanum sjálfum er Pétur sá fyrsti, sem er ekki haldinn illum anda, sem lýsir því yfir að Jesús sé Messías í Mrk 8.29. Og þessi yfirlýsing kemur ekki fyrr en í miðri bókinni!

Í öllu guðspjallinu segir Jesús fólkinu að þegja varðandi það hver hann er og þá lækningu sem þeir hafi fengið frá honum. Í Mrk 1.44 segir hann holdsveikum manni að segja engum frá lækningu sinni. Í Mrk 5.43 segir hann Jaírusi og konu hans að segja engum frá því að hann reisti upp dóttur þeirra. Í Mrk 7.36 segir hann hópi manna að segja ekki frá því að hann læknaði mann sem var heyrnarlaus og mállaus. Síðan bauð hann lærisveinum sínum að segja fólkinu ekki að hann væri Messías (Mrk 8.30, sjá einnig 9.9). Það er enginn vafi að megin ástæðan fyrir því að Jesús bauð þeim að þegja yfir því hver hann væri var sú að gefa honum tíma til að ljúka starfi sínu í samræmi við spádómstíma Daníels í Dan 9.24-27.

Jafnvel eftir að konunum hafði verið sagt frá upprisu Jesú flúðu þær óttaslegnar og undrandi frá gröfinni og til að byrja með töluðu þær ekki heldur um það sem gerst hafði.

En þögnin varði ekki lengi. En hvað lesum við þegar við komum að lokum bókarinnar? „Þeir fóru og prédikuðu hvarvetna og Drottinn var í verki með þeim og staðfestu boðun þeirra með táknum sem henni fylgdu“ (Mrk 16.20).

Þannig lýkur stefinu um að vera þögull varðandi Jesú og hver hann er og hvað hann gerði. Bókinni lýkur með því að lærisveinarnir boðuðu hann „hvarvetna.“

`Hvers vegna megum við ekki vera þögul varðandi Jesú og það sem hann hefur gert? Hverjum getur þú sagt frá Jesú og frelsunaráforminu í dag?`