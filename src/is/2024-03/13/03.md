---
title:  Steininum hafði verið velt frá
date:   23/09/2024
---

`Lestu Mrk 16.1-8 og 1Kor 15.1-8. Hvað er sameiginlegt með þessum textum?`

Öll guðspjöllin hafa frásögnina um upprisuna. Hver guðspjallahöfundur segir hana frá mismunandi sjónarhorni en allar frásagnirnar hafa sömu kjarnahugmynd sem einnig birtist í 1Kor 15.1-8.

Það eru fjórar hugmyndir sem eru stöðugt endurteknar --dáinn, greftraður, upprisinn og birtist. Í frásögn Markúsar eru hugmyndirnar dáinn og greftraður í 15. kaflanum. Hinar tvær -- upprisinn og birtist -- eru svo í 16. kaflanum en svolítið óbeint. Í Mrk 16.7 er talað um endurfund í Galíleu þar sem þér munuð sjá hann (sjá Jóh 21).

Sumum finnst ótrúlegt að kristnir menn og konur trúi á upprisinn Drottin. En vísbendingin um upprisu hans er staðgóð og skynsamleg.

Í fyrsta lagi með því að trúa á Guð sem skaparann (sjá 1Mós 1 og 2) verður hugmyndin um upprisu eða kraftaverk eðlileg. Sá Guð sem skapaði alheiminn og síðan lífið á jörðinni hafði vissulega mátt til að reisa Jesú frá dauðum ef það væri í samræmi við vilja hans. Tilvera Guðs gerir upprisuna ekki óhjákvæmilega heldur aðeins eðlilega.

Næst var gröfin greinilega tóm. Jafnvel guðleysingjar viðurkenna þá staðreynd. Ef svo væri ekki félli frásögnin um upprisuna um sjálfa sig þar sem líkami hans myndi gera fullyrðinguna um upprisu að engu.

Sú útskýring að lærisveinar hans hafi stolið líkama hans virkar ekki. Lærisveinarnir hefðu ekki komist fram hjá vörðunum. Jafnvel þó þeir hefðu gert það og þeir hefðu náð líkamanum hvers vegna voru þeir aldrei ákærðir eða handteknir fyrir að hafa stolið líkamanum? Svarið er að finna í þeirri staðreynd að trúarleiðtogarnir vissu að lærisveinarnir höfðu ekki gert það.

Auk þess var fjöldi manns sem vitnaði um að þeir hefðu séð hinn upprisna Krist. Margir, þar á meðal lærisveinarnir, trúðu því ekki í fyrstu. Auk þess var einn sterkur andstæðingur, Páll, sem hélt því ekki einungis fram að hann hefði séð hinn upprisna Drottin heldur hafi sú reynsla gjörbreytt lífsstefnu hans.

Að lokum (þó nefna mætti fjölda annarra ástæðna), hvernig má útskýra upphaf og vöxt kristinnar kirkju sem stofnuð var af mönnum og konum sem töldu sig hafa séð hinn upprisna Drottin? Hvers vegna var þetta fólk reiðubúið að deyja fyrir það sem það vissi að væri lygi? Mótsagnalaus vitnisburður þess stuttu eftir dauða hans (Post 3.15) og einnig árum síðar (1Pét 1.3) er áhrifamikil vísbending um upprisu hans.

Steinninn var fjarlægður. Máttur upprisunnar er ekki einungis fyrir þá sem dánir eru heldur einnig fyrir þá sem eru grafnir undir „steinum.“ Hinn upprisni getur velt steinum lífs okkar frá svo að við getum aftur andað.

`Hverju myndir þú svara ef einhver spyrði þig hvaða vísbendingu þú hafir um upprisu Krists?`