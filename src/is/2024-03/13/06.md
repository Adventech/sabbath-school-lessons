---
title:  Farið út um allan heim
date:   26/09/2024
---

`Lestu Mrk 16.14-20. Hvað sagði Jesús við lærisveina sína þegar hann birtist þeim, og hvaða merkingu hafa þau orð fyrir okkur í dag?`

Fyrstu orð Jesú til lærisveina sinna eru einungis skráð sem óbein ræða í Mrk 16.14 þar sem hann ávítar þá fyrir vantrú og þverúð hjartans. Spurningin um vantrú er ekki einungis nútímavandamál. Við höfum þegar séð að lærisveinar Jesú áttu í baráttu við vantrú (Matt 28.17; Jóh 20.24-29) og þeir nutu nærveru Jesú og voru hvað eftir annað vitni að kraftaverkum hans.

En Jesús sýndi þeim á ýmsan veg að upprisa hans væri raunveruleg. Þess vegna er vitnisburður þeirra, ásamt vísbendingunni sem er að finna í mánudagskaflanum, traustur grundvöllur fyrir trúna.

Síðan býður Jesús lærisveinum sínum að fara með fagnaðarerindið út um allan heim. Fyrirmæli hans eru umfangsmikil. Þeir eiga að fara út um allan heiminn og boða fagnaðarerindið öllum mönnum. Síðan útskýrir Jesús áhrif starfs þeirra til velmegunar eða ógæfu -- þeir sem trúa verða frelsaðir en vantrúaðir fordæmdir.

Jesús lýsir einnig þeim táknum sem munu koma samhliða starfi lærisveinanna -- þeir munu reka út illa anda, tala nýjum tungum, lækna sjúka og vera verndaðir frá því sem skaðlegt er. Sumir hafa rangtúlkað Mrk 16.18 og haldið því fram að kristnum beri að sýna trú sína með því að taka upp eiturslöngur. Þessi texti er ekki að heimila slíka framhleypni heldur er Jesús að lýsa yfir vernd fyrir þá sem vinna að boðun líkt og Páll naut samkvæmt Post 28.3-6.

Biblían kennir samt ekki að hinir kristnu verði ávallt verndaðir frá skaða. Stundum sér Guð að kraftaverk muni efla málstað fagnaðarerindisins, en stundum líða kristnir vegna vitnisburðar síns. Undir slíkum kringumstæðum er þolgæði þeirra annað tákn til vantrúaðra um mátt trúarinnar.

Þegar Jesús hafði lokið starfi sínu hér „var hann numinn til himins og settist til hægri handar Guði“ (Mrk 16.19). Jesús steig upp til að setjast til hægri handar Guði, sem táknaði æðsta valdið, þar sem hann hafði sigrað máttarvöld hins illa.

Takið eftir síðasta versinu. Þó svo lærisveinarnir hafi farið og prédikað „hvarvetna“ þá fóru þeir ekki einir. „Drottinn var í verki með þeim og staðfesti boðun þeirra með táknum sem henni fylgdu“ (Mrk 16.20). Hann var með þeim þá og hann heitir því að vera með okkur nú þegar við höldum áfram því verki sem þeir byrjuðu.

> <p></p>
> „Sjá, ég er með yður alla daga allt til enda veraldar“ (Matt 28.20).

`Hvaða uppörvun getum við fundið í þessu fyrirheiti þegar við leitumst einnig við að boða fagnaðarerindið „hvarvetna“?`