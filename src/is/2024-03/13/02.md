---
title:  Fögnuður yfir upprisunni
date:   22/09/2024
---

`Lestu Mrk 15.42 - 16.6. Hvað er að gerast og hvers vegna skiptir þessi frásögn svo miklu máli fyrir frásögnina um upprisuna?`

Höfundar allra guðspjallanna eru sammála um að Jesús hafi dáið á degi sem nefndur er „aðfangadagur, dagurinn fyrir hvíldardag“ (Mrk 15.42; Lúk 23.54; Jóh 19.31, 42) eða dagurinn fyrir hvíldardaginn (Matt 27.62). Flestir ritskýrendur skilja að þetta á við um tímann frá sólsetri fimmtudagsins til sólseturs föstudagsins. Jesús dó þetta föstudagssíðdegi og var síðan fljótt grafinn fyrir sólsetur.

Yfir hvíldardaginn hvíldi Drottinn í gröfinni og allir lærisveinar hans héldu einnig kyrru fyrir. „Hvíldardaginn héldu þær kyrru fyrir samkvæmt boðorðinu“ (Lúk 23.56), sem væri undarlegt ef Jesús hefði í raun dregið úr skyldunni að halda hvíldardaginn að þeirra mati.

Konurnar keyptu ilmsmyrsl laugardagskvöldið og á sunnudagsmorguninn fóru þær til grafarinnar með það í huga að ljúka hefðbundnu greftrunarferli. En Jesús var auðvitað ekki þar.

Allt frá upphafi 2. aldar sáu hinir kristnu mikilvægi þess að Jesús reis upp á sunnudegi og það varð grundvöllurinn að helgihaldi sunnudagsins. En er þetta það sem Nýja testamentið kennir?

Lestu Kól 2.10-12. Hvað minnir okkur á upprisu Jesú í Nýja testamentiinu?

Ekkert í Biblíunni bendir til helgihalds sunnudagsins til minningar um upprisuna. Minnismerkið sem bent er á er skírnin. „Við erum því dáin og greftruð með honum í skírninni. Og eins og faðirinn vakti Krist frá dauðum með dýrðarmætti sínum, eins eigum við að lifa nýju lífi“ (Róm 6.4).

Burtséð frá falskenningum varðandi helgihald sunnudagsins ættum við aðventistar að fagna upprisu Jesú sunnudagsmorguninn. Með dauða sínum og upprisu hefur Jesús sigrað dauðann, og upprisa hans er trygging fyrir upprisu okkar.

> <p></p>
> „Lofaður sé Guð og faðir Drottins vors Jesú Krists sem eftir mikilli miskunn sinni hefur endurfætt oss til lifandi vonar fyrir upprisu Jesú Krists frá dauðum“ (1Pét 1.3).

`Hugleiddu þá fullvissu sem Pétur hafði varðandi upprisu Jesú. Hvernig getum einnig við haft þá fullvissu?`