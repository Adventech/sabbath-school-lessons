---
title:  Heill þér, konungur Gyðinga!
date:   16/09/2024
---

`Lestu Mrk 15.15-20. Hvað gerðu hermennirnir við Jesú, og hvaða merkingu hafði það?`

Rómverjar notuðu harkalega aðferð til að berja fanga sem átti að taka af lifi. Fórnarlambið var afklætt, bundið við staur og síðan barið með leðursvipum alsettum brotnum beinum, glerbrotum, steinum og nöglum.

Eftir að Jesús var hýddur héldu hermennirnir sem áttu að sjá um aftöku hans áfram að auðmýkja hann með því að klæða hann í purpuraskikkju, setja þyrnikórónu á höfuð hans og hæða hann sem konung Gyðinga. Hópur hermannanna var kallaður hersveit sem samanstóð af um 200-600 hermönnum.

Kaldhæðnin í þessu atviki er lesandanum ljós þar sem Jesús er í rauninni konungur og hæðnisorð hermannanna kunngera þann sannleika. Það sem hermennirnir gerðu var í rauninni skopstæling af því hvernig hermenn hylltu rómverska keisarann með orðunum: „Heill, keisari.“ Það er því óbeinn samanburður við keisarann.

Það sem hermnnirnir gerðu þegar þeir hæddu Jesú var að „slá“ höfuð hans með reyrsprota, „hrækja“ á hann og „krjúpa“ fyrir honum í hæðnislegri virðingu. Form þessara sagna á frummálinu gefur til kynna endurtekið athæfi, þ.e.a.s. þeir héldu áfram að slá hann, héldu áfram að hrækja á hann og héldu áfram að krjúpa í hæðnislegri virðingu fyrir honum. Jesús tekur því öllu þegjandi og hljóðalaust og svarar engu.

Það var venja Rómverja við aftöku með krossfestingu að hinn seki bæri krossinn til aftökustaðarins nakinn. Þetta var gert til að auðmýkja og svívirða einstaklinginn algjörlega í augsýn samfélagsins.

En Gyðingarnir fyrirlitu nekt á almannafæri. Þess er getið í Mrk 15.20 að þeir fjarlægðu purpuraskikkjuna og klæddu hann í eigin föt. Það virðist því vera ívilnun sem Rómverjar gerðu við Gyðinga á þeim stað og tíma.

Hugleiddu kaldhæðnina: Hermennirnir krupu og vottuðu Jesú „virðingu“ sína sem konungi, ekki einungis konungi Gyðinga heldur einnig þeirra eigin konungi.

`Þessir menn höfðu ekki hugmynd um hvað þeir voru að gera. En hvers vegna afsakar fáfræði þeirra þá ekki á tíma dómsins?`