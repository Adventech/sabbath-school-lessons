---
title:  Krossfestingin
date:   17/09/2024
---

`Lestu Mrk 15.21-38. Hvaða hræðilega og átakanlega kaldhæðni kemur fram í þessum versum?`

Þegar hér var komið sögu í þjáningafrásögninni er Jesús þögult fórnarlamb undir stjórn þeirra sem eru ákveðnir í að taka hann af lífi. Í öllu guðspjallinu, allt til handtöku hans, réði hann sjálfur hvað hann gerði. Nú er hann þolandi gerða annarra. Þó svo hann væri þróttmikill farandprédikari þá þreyttu barsmíðarnar sem hann þoldi og skortur á mat og svefni hann svo mjög að óþekktur aðili varð að bera kross hans.

Við krossinn var hann afklæddur og hermennirnir vörpuðu hlutkesti um hver skyldi eignast klæði hans (sbr. Slm 22.19). Krossfesting var frekar blóðlítil aftaka. Naglarnir sem notaðir voru til að negla einstaklinginn á krossinn (sbr. Jóh 20.24-29) voru að öllum líkindum reknir í gegnum úlnliðinn fyrir neðan höndina þar sem engar aðalæðar eru. (Bæði á grísku og hebresku getur orðið „hönd“ átt bæði við höndina og framhandlegginn.) Uppbygging handarinnar sjálfrar er ekki nægilega sterk til að bera líkama þess sem er krossfestur. Ein aðaltaug liggur niður miðjan framhandlegginn og naglarnir nístu hana en það orsakaði kvalafullan sársauka upp allan handlegginn. Erfitt var um andardrátt. Til þess að geta andað varð hinn krossfesti að ýta sér upp með negldum fótunum og beygja handleggina, sem hvort tveggja skapaði óbærilegan sársauka. Ein dauðaorsökin var köfnun vegna örmögnunar.

Jesús var hæddur og auðmýktur ofsalega þegar hann var krossfestur. Markúsarguðspjallið hefur stef opinberunar/leyndardóms þar sem Jesús fer fram á þögn yfir því hver hann er. Þar af leiðandi koma titlar eins og „Drottinn,“ „Sonur Guðs“ og „Kristur“ ekki oft fyrir í frásögn hans.

Eitt af hæðnishrópum múgsins er athyglisvert. Í Mrk 15.31 hrópar mannfjöldinn: „Öðrum bjargaði hann, sjálfum sér getur hann ekki bjargað.“ Til þess að leggja áherslu á hjálparleysi hans á krossinum bendir mannfjöldinn á að hann bjargaði öðrum (gríska orðið þýðir m.a. að „frelsa,“ „lækna“ og „bjarga“) og í kaldhæðni viðurkenndu þar með að hann væri frelsarinn. Og kaldhæðnin er umfangsmeiri -- ástæðan fyrir því að hann getur ekki eða vill ekki bjarga sjálfum sér er sú að á krossinum var hann að frelsa aðra.

`Lestu Jóh 1.1-3 og hugleiddu hvað þessi vers segja okkur um Jesú, þann Jesú sem Markús talar um að sé að verið sé að krossfesta. Hvernig getum við gert okkur grein fyrir því hvaða merkingu dauði Krists hefur fyrir okkur?`