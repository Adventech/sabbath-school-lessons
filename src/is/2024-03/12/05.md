---
title:  Yfirgefinn af Guði
date:   18/09/2024
---

`Lestu Mrk 15.33-41. Hvað var það einasta sem Jesús sagði á krossinum samkvæmt Markúsi? Hvaða úrslitaþýðingu hefur dauði Krists fyrir okkur?`

Markúsarguðspjallið gefur mjög dimma mynd af krossinum, bæði raunverulega og andlega. Yfirnáttúrulegt myrkur kom yfir Golgata um hádegisbilið á föstudeginum og varði til nóns. „Á hádegi varð myrkur um allt land til nóns“ (Mrk 15.33).

Þegar Jesús biður og hrópar til Guðs og spyr hvers vegna hann hafi verið yfirgefinn vitnar hann í Slm 22.2. Aðrar tilvísanir til sama sálms er að finna í Mrk 15.24, 29 sem bendir til þess að ritningin sé að rætast með dauða Jesú. Vilji Guðs nær uppfyllingu sinni jafnvel í baktjaldamakki mannanna.

Orð Jesú á krossinum eru skráð á aramísku ásamt þýðingu þeirra. Mjög auðvelt væri fyrir suma áheyrendurna að heyrast hann kalla á Elía (elíjja sem þýðir „Guð minn er Drottinn“) þegar hann kallar til Guðs síns (elaí)

Það sem er eftirtektarvert við þessi vers er hliðstæða þeirra við skírn Jesú í Mrk 1.9-11.

| Skírnin: Mrk 1.9-11 | Krossinn: Mrk 15.34-39 |
| --- | --- |
| Jóhannes skírir Jesú | „Skírn“ Jesú (sbr. Mrk. 10.38) |
| Jóhannes (= Elía; sjá Mrk 9.11-13) | Elía |
| Himnarnir opnast | Fortjaldið rifnar |
| Andinn | Jesús gefur upp andann |
| Rödd Guðs: „Minn elskaði sonur“ | Hundraðshöfðinginn segir: Sonur Guðs |

Það sem þessar hliðstæður benda til er að á sama hátt og skírn Jesú í Mrk 1 markar upphaf starfs hans, eins og Dan 9.24-27 hafði gefið til kynna, þá markar það sem gerðist í Mrk 15 á krossinum hámarkið eða markmið starfs hans þegar hann dó sem lausnargjald fyrir marga (Mrk 10.45). Dauði Jesú á krossinum uppfyllir einnig spádóminn í Dan 9.24-27. Á því augnabliki sem Jesú gaf upp andann rifnaði fortjald musterisins, sem var um 18 m hátt, ofan frá og niðureftir (Mrk 15.38). Sú staðreynd bendir til uppfyllingar fórnakerfisins, þegar uppfylling táknmyndarinnar rættist og nýr þáttur frelsunaráformins hófst. Þannig gaf Guð greinilegt tákn líkt og þegar hönd hans skrifaði á vegginn á tíma Daníels (Dan 5).

`Þrátt fyrir baktjaldamakk mannanna uppfylltist áform Guðs. Hvernig ætti það að hjálpa okkur að skilja að hvað sem gerist umhverfis okkur getum við samt treyst Guði og vitað að gæska hans muni rætast að lokum?`