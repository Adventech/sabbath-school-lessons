---
title:  „Ert þú konungur Gyðinga?“
date:   15/09/2024
---

`Lestu Mrk 15.1-15. Hvaða kaldhæðnislega atburði er lýst í þessum versum?`

Pontíus Pílatus var landsstjóri í Júdeu frá 26 - 36 e.Kr. Hann var ekki góðviljaður leiðtogi og margt sem hann gerði vakti skelfingu meðal íbúa landsins (sbr. Lúk 13.1). Réttarhöld Gyðinganna yfir Jesú leiddu til dauðadóms yfir honum fyrir guðlast. En undir stjórn Rómverja gátu Gyðingarnir í flestum tilvikum ekki tekið fólk af lífi svo þeir tóku Jesú fram fyrir Pílatus til sakfellingar.

Ekki er getið um ásakanirnar gegn Jesú frammi fyrir Pílatusi en svo virðist sem þær tengdust spurningunni sem Pílatus lagði fyrir Jesú: „Ert þú konungur Gyðinga?“ (Mrk 15.2). Á tímum Gamla testmentisins smurði Ísrael konunga sína svo að það er ekki erfitt að sjá hvernig titillinn Messías („Hinn smurði“) gat framkallað virðingu sem konungi sæmdi og benti þar með til samkeppni við keisarann. Þess vegna var ákæran á hendur Jesú frammi fyrir ráðinu guðlast en uppreisnaráróður frammi fyrir landsstjóranum leiddi til lífláts.

Kaldhæðnin felst í því að Jesús var bæði Messías og konungur Gyðinga. Ákærurnar um guðlast og uppreisnaráróður voru rangar. Hann hefði átt að njóta heiðurs og tilbeiðslu í staðinn. En Jesús brást samt við á konunglegan hátt. Svar hans við spurningu Pílatusar -- „Það eru þín orð“ (Mrk 15.2) -- er hlutlaust. Hann hvorki afneitar titlinum né staðfestir hann. Svar hans kann að fela í sér að hann sé konungur, en frábrugðinn konungur (sbr. Jóh 18.33-38).

Níunda og tíunda versið gefa til kynna bæði skilning og vanskynjun. Pílatus gerir sér grein fyrir því að trúarleiðtogarnir færðu Jesú til hans af öfundsemi, en hann skynjar ekki að með því að skírskota til mannfjöldans er hann að styðja málstað trúarleiðtoganna. Þeir æsa upp múginn og krefjast þess að Jesús verði krossfestur. Pílatusi er brugðið. Krossfestingin var hræðilegur dauðdagi, einkum fyrir mann sem hann taldi vera saklausan. Það var sársukafull kaldhæðni að þessi heiðni landsstjóri vildi sleppa Messíasi en trúarleiðtogarnir vildu krossfesta hann.

`Hvað getur komið i veg fyrir að þú farir að ráðum múgsins þegar virkilega á reynir?`