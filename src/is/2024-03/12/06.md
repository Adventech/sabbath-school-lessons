---
title:  Lagður til hvíldar
date:   19/09/2024
---

`Lestu Mrk 15.42-47. Í hverju felst mikilvægi þess að Jósef frá Arímaþeu kom inn í myndina, einkum í ljósi þess að enginn lærisveina Jesú var sjáanlegur?`

Eftir allt þetta drama gerast „hversdagsatburðir.“ Til að byrja með verður að jarða hina dánu. En ýmislegt sem gerist er mjög andlega hjartnæmt og annað hefur mikið sögulegt gildi.

Í þessum versum birtist Jósef frá Arímaþeu í fyrsta og síðasta sinn í Markúsarguðspjalli. Hann var virtur meðlimur ráðsins og einn þeirra sem tilheyrði yfirstéttinni. Hann var auðugur og vel virtur og var í góðu áliti hjá landsstjóranum, en það hjálpar okkur að skilja hvers vegna hann áræddi að fara til Pílatusar og biðja um líkama Jesú. Það er hjartnæmt að vita til þess að meðlimur ráðsins hafi haft svo mikinn áhuga á greftrun Jesú. En hvar voru lærisveinar Jesú, sem hann treysti, meðan allt þetta var að gerast?

Eitt afar mikilvægt sagnfræðilegt atriði er staðfestingin á dauða Jesú. Í Mrk 15.43 er sagt frá því að Jósef bað um líkama Jesú, en Pílatus furðaði sig á að Jesús væri þegar dáinn (Mrk 15.44). Hann kallaði því til sín hundraðshöfðingjann sem sá um krossfestinguna og spurði hvort Jesús væri þegar dáinn og hundraðshöfðinginn staðfesti það.

Þetta er mikilvægt vegna síðari fullyrðinga um að Jesús hafi ekki dáið á krossinum heldur hafi hann aðeins fallið í yfirlið. Vitnisburður hundraðshöfðingjans til rómverska landsstjórans andmælir þeirri fullyrðingu. Rómverjar vissu vel hvernig taka ætti glæpamenn af lífi.

Jósef kom með línklæði til að setja líkama Jesú í og lagði líkama hans í gröf sem höggvin var í klett. Þessi gröf var nægilega stór svo að hægt var að ganga inn í hana (Mrk 16.5). Markús getur þess að auk Jósefs hafi tvær konur, þær María Magdalena og María móðir Jakobs séð gröfina. Þær ásamt Salóme höfðu fylgst með krossfestingunni úr fjarska og allar þrjár fóru svo til grafarinnar árla morguns á sunnudeginum í því skyni að ljúka því að smyrja líkama Jesú (Mrk 16.1).

Hvers vegna er þessara þriggja kvenna getið? Þær urðu vitni að tómu gröfinni í Mrk 16 og eru því mikillvæg vitni um upprisu Jesú.

`Það er kaldhæðnislegt að fylgjendur Jesú voru hvergi nærri á sama tíma og meðlimur ráðsins, sem hafði sakfellt Jesú, verður „hetja dagsins.“ Hvernig getum við tryggt að okkur vanti ekki einnig þegar á reynir?`