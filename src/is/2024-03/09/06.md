---
title:  Æðsta boðorðið
date:   29/08/2024
---

`Lestu Mrk 12.28-34. Hvaða djúpstæðu spurningu lagði þessi vingjarnlegi fræðimaður fyrir Jesú og hvaða tvöfalda svar gaf hann?`

Í guðspjalli Markúsar hafa trúarleiðtogarnir, með fáeinum undartekningum, til þessa verið andvígir Jesú, einkum í Jerúsalem þar sem Jesús ávítti leiðtogana fyrir tilbeiðsluna i musterinu - sem var miðstöð Gyðingatrúarinnar. Í ljósi þeirrar andúðar á Jesú sem var ríkjandi á þeim tíma var það merki um heiðarleika og hugrekki að fræðimaður hlýddi á svör Jesú og kunni að meta þau. Það hefði verið auðveldara að draga sig í hlé og fylgjast með gangi mála, jafnvel þó hann hefði samkennd með Jesú. En hann gerði það ekki.

Fræðimaðurinn snýr sér að kjarna trúarbragðanna þegar hann spyr hvert boðorðanna sé mikilvægast. Jesús svarar á einfaldan og skýran hátt og vísar til trúarjátningar Gyðingatrúarinnar í 5Mós 6.4, 5, sem á hebresku er kölluð Shema (= „Heyr“). Samkvæmt Jesú er æðsta boðorðið það að elska Guð af öllu hjarta, huga, sál og mætti - þ.e.a.s. með heild þinni. Jesús gefur fræðimanninum uppbót með því að nefna næstæðsta boðorðið, sem einnig er að finna í Gamla testamentinu, í 3Mós 19.18, um að elska náungann eins og okkur sjálf.

Stundum veltir fólk því fyrir sér hvernig hægt sé að fyrirskipa elskuna. Menningarumhverfi textans í 5Mós hjálpar okkur að skilja það betur. Orðalagið sem notað er kemur úr fornum samningum milli flokka og hugtakið „elska“ felur í sér að vera trúr skilmálum samningsins og uppfylla hann af trúmennsku. Þó svo það útiloki ekki djúpstæðar tilfinningar í garð annarra þá er hefur það meira að gera með athafnir sem sýna slíka tryggð.

Fræðimaðurinn var heiðarlegur og sá hve skýrt og einfalt svar Jesú var og hann lét það í ljós. Við getum ímyndað okkur reiðisvipinn á öðrum fræðimönnum yfir því að þessi heiðarlegi fræðimaður tók svar Jesú gilt, sem enginn annar var tilbúinn að gera. Jesús lýsti einnig yfir stuðningi við fræðimanninn fyrir heiðarlegt svar hans og sagði hann ekki vera fjarri ríki Guðs. Það er þó ekki það sama og að vera í ríkinu. Það sem fræðimanninn skorti var að viðurkenna hver Jesús væri og fylgja honum á trúargöngu sinni.

`Hvernig lærum við að elska Guð og elska náunga okkar eins og okkur sjálf? Hvers vegna er krossinn lykillinn að því að fylgja þeim fyrirmælum?`