---
title:  Jarðnesk skylduverk og himnesk málalok
date:   28/08/2024
---

`Lestu Mrk 12.13-27. Hvað er á seyði og hvaða sannleika er Jesús að kenna?`

Trúarleiðtogarnir voru að reyna að veiða Jesú með orðum svo þeir gætu sakfellt hann annaðhvort frammi fyrir rómverska landshöfðingjanum eða fólkinu. Í þetta sinn varðaði það skattgreiðslu. Á þessum tíma og stað var oft litið á það sem uppreisn og alvarlegt brot gegn stjórn Rómarveldis að neita að greiða skatta.

Svar Jesú um að gjalda keisaranum það sem keisarans er og Guði það sem Guðs er hélt honum frá gildrunni en gaf jafnframt hinum trúuðu alvarlega tilsögn um ábyrgð þeirra gagnvart stjórnendum landsins. „Hann lýsti því yfir að fyrst þeir byggju undir vernd hins rómverska valds ættu þeir að veita þessu valdi þann stuðning sem það krafðist svo framarlega sem það bryti ekki í bága við æðri skyldu. En þótt þeir gæfu sig friðsamlega undir lög landsins skyldu þeir ávallt gæta fyrst trúnaðar síns við Guð“ (ÞA, bls. 447).

Það sem á eftir kemur er spurning um upprisu dauðra. Saddúkearnir voru hluti af prestastéttinni og þeir viðurkenndu einungis Mósebækurnr fimm sem ritningu en þeir trúðu ekki á upprisu dauðra. Myndin sem þeir brugðu upp fyrir Jesú var að öllum líkindum ímynduð. Hún fjallaði um sjö bræður og eina konu. Til þess að eignir væru áfram í eigu fjölskyldunnar þegar maður dó án þess að eignast son þá myndi bróðir hans giftast ekkjunni samkvæmt Móselögunum og öll börn sem fæddust í því sambandi væru löglega börn dána mannsins (5Mós 25.5-10).

Saddúkearnir leituðust við að draga upprisuna í efa með því að benda á þann siðferðilega vanda hvers eiginkona hún yrði í upprisunni. Jesús mætir rökum þeirra í tveimur skrefum og vísar til ritninganna og máttar Guðs. Fyrst lýsir hann mætti Guðs í upprisunni og gefur til kynna að engir muni giftast á himnum. Síðan ver hann kenninguna um upprisuna með því að vitna í 2Mós 3.1-22 þar sem Guð bendir á að hann sé Guð Abrahams, Ísaks og Jakobs. Jesús gefur í skyn að það þýði að þeir verði reistir upp; þeir geta ekki verið áfram dánir ef Guð er Guð Abrahams, Ísaks og Jakobs sem eru dánir á þessari stundu.

`Ef einhver spyrði þig hvort þú þekkir mátt Guðs, hverju mundir þú svara og hvers vegna?`