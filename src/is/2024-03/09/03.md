---
title:  Bannfært tré og hreinsað musteri
date:   26/08/2024
---

`Lestu Mrk 11.12-26. Í hverju felst mikilvægi þeirra atburða sem hér er lýst?`

Næsta morgun þegar Jesús kom frá Betaníu, sem var í rúmlega 3 km fjarlægð frá Jerúsalem, var hann hungraður.  Hann sér laufgað fíkjutré, gengur að því ef það kynni að hafa snemmvaxna ávexti. Það myndi ekki teljast þjófnaður þar sem samkvæmt lögum Gamla testamentisins var heimilt að seðja hungur sitt af uppskeru akurs eða aldingarðs nágrannans (3Mós 19.9; 3Mós 23.22; 5Mós 23.25). En Jesús fann engan ávöxt svo að hann sagði við tréð: „Enginn neyti framar ávaxtar af þér að eilífu“ (Mrk 11.14). Þetta voru undarleg og óvenjuleg viðbrögð Jesú, en það sem á eftir kemur er enn undarlegra.

Það sem gerist næst gerðist líklega í forgarði heiðingjanna þar sem fórnardýr voru seld (Kaífas hafði nýlega byrjað það). Jesús rekur sölumennina burt úr forgarðinum þannig að hljóð tilbeiðsla geti hafist að nýju. Aðgerð Jesú er bein lítilsvirðing á þeim sem annast musterisþjónustuna.

Jesús tengir saman tvo texta úr Gamla testamentinu í ávítunarskyni fyrir vanheilagan umgang. Hann heldur því fram að musterið eigi að vera bænahús fyrir allar þjóðir (Jes 56.7) með áherslu á meðtalningu heiðingjanna. Síðan bendir hann á að leiðtogarnir hafi gert musterið að ræningjabæli (Jer 7.11). Í lok þessa markverða dags yfirgefur Jesús borgina ásamt lærisveinum sínum (Mrk 11.19).

Þegar þeir snúa aftur til borgarinnar næsta morgun (sjá Mrk 11.20-26) furða lærisveinarnir sig á því að fíkjutréð var visnað frá rótum. Þegar Jesús útskýrir það sem gerst hafði notar hann það sem lexíu varðandi bæn og fyrirgefningu. En hvaða þýðingu hefur það?

Þessar tvær frásagnir eru fjórða „samlokufrásögnin“ í guðspjallinu (sjá 3. lexíuna). Í þeim frásögnum kemur fram ákveðin kaldhæðni þar sem hliðstæðir aðilar framkvæma frábrugðnar aðgerðir eða frábrugðnir aðilar framkæma hliðstæðar aðgerðir. Í þessari frásögn eru fíkjutréð og musterið hliðstæð og Jesús bannfærir tréð en hreinsar musterið, sem eru frábrugðnar aðgerðir. En kaldhæðnin felst í því að trúarleiðtogarnir leggja nú á ráðin að ráða Jesú af dögum en sá verknaður mun binda endi á mikilvægi helgidómsþjónustunnar sem uppfylltist í Jesú.

`Hvað er það í lífi þinu sem þú þarft að láta Jesú hreinsa? Hvernig gerist það?`