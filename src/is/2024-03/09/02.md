---
title:  Sigurförin
date:   25/08/2024
---

`Lestu Mrk 11.1-11 og Sak 9.9, 10. Hverju er verið að lýsa?`

Helmingurinn af þessari frásögn fjallar um það að Jesú sendi tvo af lærisveinum sínum inn í nálægt þorp til að ná í asna sem hann geti riðið á inn í Jerúsalem. En hvers vegna er fjallað svo ítarlega um það?

Svarið er tvíþætt. Í fyrsta lagi sýnir það fram á spádómshæfileika Jesú og eykur þannig á virðingu komu hans og tengir hana vilja Guðs. Í öðru lagi tengir sá þáttur frásagnarinnar hana við Sak 9.9, 10 sem talar um konung sem kemur ríðandi á asna til Jerúsalem. Hún minnir einnig á Salómon konung sem kom inn til Jerúsalem ríðandi á asna (1Kon 1.32-48) þegar Adonía reyndi að sölsa undir sig hásætið og Davíð fyrirskipaði að krýna Salómon samstundis.

„Fimm hundruð árum fyrir Krists burð sagði spámaðurinn Sakaría fyrir komu konungs Ísraels. Nú er þessi spádómur að rætast. Hann sem svo lengi hefur hafnað konunglegum tignarmerkjum kemur nú til Jerúsalem sem hinn fyrirheitni erfingi veldisstóls Davíðs“ (ÞA, bls. 422).

Jerúsalem er staðsett á hæð, um það bil 740 m yfir sjávarmáli. Á tíma Jesú bjuggu þar um 40 - 50000 manns sem jókst talsvert yfir páskahátíðina. Borgin sjálf var um 1 km2 en musterið náði yfir um 1/7 hluta þess. Hinar fögru musterisbyggingar yfirgnæfðu borgina.

Jesús kom inn til Jerúsalem frá austri þar sem hann kom niður af Olíufjallinu og fór sennilega inn um Gullnahliðið inn á musterishæðina (það hlið er nú lokað þar sem hlaðið hefur verið upp í það). Öll borgin var í uppnámi vegna komu hans þar sem allir gerðu sér grein fyrir mikilvægi þessarar táknrænu athafnar. Mannfjöldinn sem fylgdi Jesú hrópaði „hósanna“ sem upphaflega merkti „frelsaðu nú“ en fékk síðar merkinguna „Guði sé lof.“

Tími leyndarinnar sem Jesús hafði lagt áherslu á í mestum hluta guðspjallsins var nú að lokum kominn. Jesús notar vel þekkta táknræna konunglega athöfn þegar hann kemur nú inn til Jerúsalem. Hann kemur inn á musterissvæðið, en vegna þess að þetta var síðla dags þá lítur hann einungis í kringum sig og dregur sig síðan í hlé til Betaníu ásamt lærisveinum sínum. Það sem auðveldlega hefði getað orðið að upphlaupi eða uppreisn endar þess í stað með því að hann dregur sig rólega í hlé. Næsti dagur er aftur á móti frábrugðinn.

`Hugmyndin um að koma ríðandi á asna vekur tilhugsunina um auðmýkt. Hvers vegna er það svo mikilvægur eiginleiki, einkum fyrir hina kristnu? Þegar við lítum til krossins höfum við þá eitthvað að vera hreykin af?`