---
title:  Til íhugunar
date:   30/08/2024
---

Lestu kaflana „Dæmdur lýður,“ „Musterið hreinsað að nýju“ og „Sverfur til stáls“ í ÞA, bls. 430 - 452.

„Athöfn Krists að formæla trénu, sem máttur hans sjálfs hafði skapað, er til viðvörunar öllum söfnuðum og öllum kristnum mönnum. Enginn getur lifað eftir lögmáli Guðs án þess að þjóna öðrum. En margir eru þeir sem lifa ekki miskunnsömu, óeigingjörnu lífi Krists. Sumir, sem telja sig ágætlega kristna, skilja ekki hvað felst í þjónustu fyrir Guð. Allt líf þeirra snýst um að þóknast sjálfum sér. Allt miðast við þá sjálfa. Tíminn er þeim því aðeins einhvers virði að þeir geti skarað eld að eigin köku. Allar athafnir þeirra stefna að þessu marki. Þeir hlúa ekki að öðrum heldur sjálfum sér. Guð skapaði þá til að hjálpa meðbræðrum sínum á allan hátt. En sjálfið er svo yfirgnæfandi að þeir sjá ekkert annað. Þeir eru ekki í snertingu við mannkynið. Þeir sem þannig lifa sjálfum sér eru eins og fíkjutréð sem skartaði sínu fegursta en bar ekki ávöxt. Þeir gæta formsatriða tilbeiðslunnar án iðrunar og trúar. Þeir segjast heiðra lögmál Guðs en hlýðnina vantar. Þeir segja en gera ekki. Í dóminum yfir fíkjutrénu lýsir Kristur hversu andstyggilegt slíkt innantómt yfirskin er honum. Hann segir að sá sem opinskátt syndgar sé saklausari en sá sem þykist þjóna Guði en ber engan ávöxt honum til dýrðar“ (ÞA, bls. 433).

**Til umræðu**:

`Hugleiddu merkingu þess að Jesús hreinsaði musterið. Hvernig mætti nota þá meginreglu í söfnuðinum í dag? Hvernig ætti slík hreinsun að eiga sér stað?`

`Hvað eftir annað í guðspjöllunum vitnar Jesús í ritninguna og hvernig hún hljóti að rætast. Hvað segir það okkur um það hve miðlæg hún eigi að vera í lífi trúarinnar? Hvers vegna verðum við í einlægni að hafna allri viðleitni að gera lítið úr valdi ritningarinnar, einkum þeirri hugmynd að hún innihaldi einungis hugmyndir manna um Guð, hver hann er og hvernig hann starfar?`

`Hvar eru mörkin milli kirkju og ríkis? Hvaða leiðsögn gefur Jesús okkur í Mrk 12.13-17 varðandi það mál?`

`Líttu á texta sem fjalla um upprisuna. Hvers vegna er sú kenning svo miðlæg í trú okkar, einkum varðandi ástand hinna dánu?`