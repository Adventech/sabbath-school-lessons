---
title:  'Samlokufrásögn: síðari hluti'
date:   18/07/2024
---

`Lestu Mrk 3.20, 21. Hvað var það sem fékk fjölskyldu Jesú til að halda að hann væri ekki með réttu ráði?`

Ásökun um geðræna erfiðleika er alvarleg. Að jafnaði byggist hún á atvikum þar sem einstaklingurinn ógnar eigin öryggi. Fjölskylda Jesú taldi hann vera það þar sem hann var svo upptekinn að hann tók ekki tíma til að neyta matar. Þeir bjuggu sig undir að hafa umsjón með honum en þá byrjar „innri“ hluti samlokunnar um fræðimennina sem ásökuðu Jesú um að vera í samstarfi við djöfulinn.

Það er undarleg samsvörun milli „ytri“ og „innri“ frásagnanna í þessari samloku. Fjölskylda Jesú virðist hafa svipað viðhorf til hans og fræðimennirnir höfðu. Fjölskyldan taldi hann vitskertan og fræðimennirnir segja hann í bandalagi við djöfulinn.

`Lestu Mrk 3.31-35. Hvað vill fjölskylda Jesú og hvernig brást hann við?`

Þetta er undarlegt atvik. Ef móðir þín eða aðrir fjölskyldumeðlimir koma til að hitta þig, ættir þú ekki að hitta þau? Vandamálið var að fjölskylda Jesú var ekki samstillt vilja Guðs. Jesús gerði sér grein fyrir því og kemur með nýja skýrgreiningu á fjölskyldu. Þeir sem gera vilja Guðs eru bræður hans, systur og móðir. Hann er sonur Guðs og þeir sem eru samstilltir vilja Guðs verða fjölskylda hans.

Frásagnirnar tvær í þessari samloku innihalda djúpstæða kaldhæðni. Í „innri“ frásögninni segir Jesús að heimili sem er sjálfu sér sundurþykkt fái ekki staðist. Við fyrstu sýn virðist eigið heimili Jesú, fjölskylda hans, vera sjálfu sér sundurþykk í „ytri“ frásögninni. En Jesús leysir þá ráðgátu með því að endurskilgreina fjölskylduna. Hin sanna fjölskylda hans eru þeir sem gera vilja Guðs með honum (sjá Lúk 12.53; Lúk 14.26).

Oft á tíðum hafa kristnir verið firrtir af ættingjum sínum. Það er erfið reynsla. Þessi vers sýna að Jesús fór í gegnum sömu reynslu. Hann skilur hvað það ber með sér og getur hughreyst þá sem verða fyrir slíkri reynslu sem er oft sársaukafull.