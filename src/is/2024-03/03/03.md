---
title:  Köllun Leví og spurningin um föstu
date:   15/07/2024
---

`Lestu Mrk 2.13-22. Hver var Leví Alfeusson og hvað mælti gegn því að hann yrði lærisveinn Jesú?`

Á tíma Jesú voru tollheimtumenn opinberir starfsmenn undir stjórn Rómverja. Þeir voru óvinsælir meðal Gyðinganna í Júdeu þar sem þeir innheimtu meira en krafist var og urðu því ríkir á kostnað samborgara sinna. Ritskýring Gyðinga á trúarlögum sem nefnd er Tóhoroþ hefur þetta að segja í tengslum við þá: „Ef tollheimtumaður kemur í hús saurgast allt sem í því er. . . .“

Það er því engin furða að fræðimennirnir spyrðu með vanþóknun: „Hvers vegna etur hann með tollheimtumönnum og syndurum?“

Hvernig brást Jesús við spurningu þeirra? Hann neitar ekki fyrirspurn þeirra. Þess í stað snýr hann málinu við og bendir á að það séu þeir sem sjúkir eru sem þarfnast læknis en ekki þeir heilbrigðu. Hann tekur þannig á sig viðurnefni andlegs læknis sem getur læknað þá sem eru sjúkir af synd. Ætti læknirinn ekki að fara til þeirra sem eru sjúkir?

Nýtt þema byrjar svo í Mrk 2.18-22. Það er þriðja sagan af þeim fimm sem fjalla um deilumál. Undanfarandi frásögn fjallar um veislu sem Leví hélt en þessi fjallar um föstur. Hún fjallar um fyrirspurn um það hvers vegna lærisveinar Jesú fasti ekki eins og lærisveinar Jóhannesar skírara og faríseanna gera. Jesús svarar með dæmisögu þar sem hann líkir návist sinni við brúðkaupsveislu. Það væri mjög svo undarlegt brúðkaup ef allir gestirnir föstuðu. En Jesús segir fyrir um að sá dagur muni koma að brúðguminn yrði tekinn burt, sem bendir fram til krossins. Þá verður nægur tími til að fasta.

Jesús heldur áfram með tveimur myndlíkingum sem sýna fram á mismuninn milli kenninga hans og kenninga trúarleiðtoganna - óþæfður dúkur á gömlu fati og nýtt vín á gömlum vínbelg. Það er athyglisverð leið til að sýna mismuninn á kenningum Jesú og kenningum fræðimannanna og sýnir ljóslega hve spillt afstaða fræðimannanna var orðin. Jafnvel sönn trúarbrögð geta orðið að myrkri ef við gætum okkar ekki.

`Á hverja gætu ýmsir í dag litið sömu augum og tollheimtumennina á tíma Jesú? Hvernig getum við breytt hugsun okkar gagnvart þeim?`