---
title:  'Samlokufrásögn: fyrri hluti'
date:   17/07/2024
---

`Lestu Mrk 3.20-35. Hvaða tengsl sérðu milli þessara tveggja samfléttuðu frásagna?`

Þessi vers innihalda fyrstu samlokufrásögnina í Markúsarguðspjallinu þar sem höfundurinn byrjar á einni frásögn, fellir svo aðra frásögn inn í, og heldur svo áfram með þá fyrstu.

„Ytri“ frásögnin segir frá ættingjum Jesú sem vildu stjórna honum af því að þeir töldu að hann væri frá sér. „Innri“ frásögnin er um fræðimennina frá Jerúsalem sem ásökuðu Jesú um að vera í samstarfi við djöfulinn. Lexían í dag beinir athyglinni að þeirri frásögn í Mrk 3.22-30.

Í Mrk 3.22 saka fræðimennirnir hann um að fá lækningamátt sinn frá djöflinum. Jesús svarar í fyrstu með yfirgripsmikilli spurningu: „Hvernig getur Satan rekið Satan út?“ Það er alveg út í hött að halda því fram að Satan vinni gegn sjálfum sér. Jesús heldur áfram með því að tala um klofning innan ríkis, heimilis eða hjá Satan sjálfum og sýnir fram á hve fjarstæðukenndur slíkur klofningur er fyrir nokkurn framgang. En svo snýr Drottinn málunum við og talar um að binda sterkan mann til þess að ræna hús hans. Í því dæmi er Jesús þjófurinn sem brýst inn í hús Satans og bindur myrkrahöfðingjann til þess að leysa fanga hans.

`Lestu Mrk 3.28-30. Hver er ófyrirgefanlega syndin, og hvað felst í því?`

Syndin sem ekki verður fyrirgefin er syndin gegn Heilögum anda, það að kalla verk andans verk djöfulsins. Takið eftir að í Mrk 3.30 finnum við ástæðuna fyrir yfirlýsingu Jesú í Mrk 3.28, 29 um að fræðimennirnir haldi því fram að hann sé haldinn óhreinum anda þegar hann í rauninni hefur heilagan anda. Ef þú kallar verk heilags anda verk djöfulsins þá munt þú ekki hlýða á heilagan anda því að enginn með réttu hugarfari vill fylgja leiðsögn djöfulsins.

`Hvernig opinberar óttinn við að hafa drýgt syndina sem verður ekki fyrirgefin að þú hafir ekki drýgt hana? Hvers vegna er óttinn vísbending um að þú hafir ekki gert það?`