---
title:  Drottinn hvildardagsins
date:   16/07/2024
---

Í Mrk 2.23, 24 ásaka farísearnir lærisveinana um að brjóta hvíldardaginn. Samkvæmt hefðum Gyðinga voru 39 tegundir starfa bannaðar á hvíldardeginum, þar á meðal það sem lærisveinarnir höfðu gert að mati faríseanna.

`Lestu Mrk 2.23-28. Hvernig brást Jesús við ásökun faríseanna?`

Jesús svaraði með frásögninni um Davíð þegar hann borðaði hið heilaga skoðunarbrauð (1Sam 21.1-6). Jesús hélt því fram að ef Davíð og menn hans höfðu fullan rétt til að eta skoðunarbrauðin þá höfðu lærisveinar Jesú fullan rétt til að tína kornöx og borða þau.

Jesús bendir auk þess á að hvíldardagurinn hafi orðið til vegna mannsins, en ekki öfugt, á þeim grundvelli að hann sé Drottinn hvíldardagsins.

`Lestu Mrk 3.1-6. Hvernig sýnir þessi frásögn það sem Jesús bendir á að hvíldardagurinn hafi verið settur mannsins vegna?`

Jesús á aftur í deilum við trúarleiðtogana um hvíldardaginn. (En takið eftir því að deilan er aldrei um daginn sem slíkan.). Trúarleiðtogarnir vilja ákæra Jesú ef hann læknar á hvíldardeginum. Jesús hikar ekki við að mæta þeim. Hann framsetur andstæðuna milli þess að gera það sem gott er eða valda skaða, bjarga lífi eða deyða. Spurningu hans er auðsvarað. Góðverk og björgun lífs eru viðeigandi athafnir á hvíldardegi.

Jesús snýr sér að því að lækna manninn en það fyllir andstæðinga hans reiði og þeir byrja strax að leggja áform um að taka hann af lífi. Það er kaldhæðnislegt að þeir sem reyndu að ásaka Jesú fyrir að brjóta hvíldardaginn voru sjálfir að brjóta hvíldardaginn með því að leggja áform um dauða hans þann sama dag.

`Hvaða meginreglur um helgihald hvíldardagsins getum við dregið af þessari frásögn og þær áskoranir sem við mætum á okkar tíma varðandi helgihald hvíldardagsins?`