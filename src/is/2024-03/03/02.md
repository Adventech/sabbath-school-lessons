---
title:  Lama maður læknaður
date:   14/07/2024
---

`Lestu Mrk 2.1-12. Að hverju var lamaði maðurinn að leita þegar komið var með hann til Jesú og hvað fékk hann?`

Við þetta tækifæri er athyglinni fyrst beint að lamaða manninum og vinum hans sem standa næst Jesú, en síðan snýr hún að fræðimönnunum sem voru til staðar og voru skiljanlega tortryggnir því að þeir vissu allir að einungis Guð gæti fyrirgefið syndir. Þess vegna mátti skilja orð Jesú um fyrirgefningu sem hroka eða guðlast sem kallaði á dauðarefsingu með grýtingu (3Mós 24.16).

Maðurinn var lamaður svo að fjórir vinir hans urðu að bera hann til Jesú. Þegar þeir höfðu rofið þekjuna og látið manninn síga niður í návist Jesú bendir Markús á að Jesús hafi séð trú þeirra (Mrk 2.5). Hvað er það sem gerir trúna sýnilega? Líkt og elskan birtist hún í athöfnum eins og þrautseigja vinanna sýnir augljóslega.

Auðsýnileg þörf mannsins var líkamleg. En þegar hann kemur í návist Jesú vísa fyrstu orð Jesú til fyrirgefningar fyrir syndir. Maðurinn segir ekkert í þessu sambandi. Þess í stað eru það trúarleiðtogarnir sem andmæla (í huga sínum) því sem Jesús segir. Þeir líta á orð hans sem guðlast, ærumeiðandi fyrir Guð, og að hann taki sér forréttindi sem tilheyra Guði einum.

Jesús mætir andmælendum sínum á eigin vettvangi með því að nota rökfærslu sem kölluð er „frá því sem minna er til þess sem er meira.“ Það er eitt að segja að syndir manns séu fyrirgefnar, það er annað að virkilega gera lama manninn heilan svo hann geti gengið. Ef Jesús gat látið manninn ganga fyrir mátt Guðs þá staðfestir það yfirlýsingu hans um fyrirgefningu syndanna.

`Lestu Mík 6.6-8. Hvaða ljósi varpar þetta á það sem gerðist í samskiptum Jesú og leiðtoganna?`

Þessir trúarleiðtogar misstu sjónar af því sem virkilega skipti máli: réttvísi, miskunn og göngu í auðmýkt frammi fyrir Guði. Þeir voru svo uppteknir af að verja skilning sinn á Guði að þeir voru blindir fyrir því sem Guð var að gera fyrir augum þeirra. Ekkert bendir til þess að þeir hafi breytt um viðhorf sitt til Jesú jafnvel þó hann hafi gefið þeim meira en næga vísbendingu um að hann væri frá Guði kominn. Hann sýndi þeim ekki aðeins að hann gæti lesið huga þeirra (sem er í sjálfu sér ekki auðvelt) heldur læknaði hann einnig lama manninn í návist þeirra sem þeir gátu ekki andmælt.

`Hvernig getum við varast að falla í sömu gildru og þessir menn: Að vera svo upptekin af helgisiðum að við missum sjónar af því sem í rauninni skiptir máli í sönnum trúarbrögðum?`