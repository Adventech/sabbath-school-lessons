---
title:  Kvöldmáltíðin
date:   09/09/2024
---

`Lestu Mrk 14.22-31 og 2Mós 24.8. Hvað mikilvæga þátt kristinnar trúar er að finna í þessari frásögn?`

Í Mrk 14.12 er þess getið að þetta var fyrsti dagur ósýrðu brauðanna, þegar páskalambinu var slátrað. Máltíðin var því á fimmtudagskvöldinu.

Við kvöldmáltíðina stofnsetti Jesús nýja minningarhátíð. Hún markar umskipti frá páskahátíð Gyðinga og er í beinum tengslum við brottför Ísraelsmanna úr Egyptalandi og þá staðreynd að þeir urðu sáttmálalýður Guðs við Sínaí. Þegar Móses innsiglaði sáttmálann í 2Mós 24.8 stökkti hann blóði fórnanna á fólkið og sagði: „Þetta er blóð sáttmálans sem Drottinn gerir hér með við ykkur og byggður er á öllum þessum fyrirmælum.“

Það er eftirtektarvert að ekkert er getið um páskalambið í tengslum við kvöldmáltíðina. Það er vegna þess að Jesús er Guðs lamb (sbr. Jóh 1.29). Brauðið við kvöldmáltíðina táknar líkama hans, og nýi sáttmálinn (sbr Jer 31.31-34) er innsiglaður með blóði Jesú, sem kaleikurinn er tákn um. Jesús sagði: „Þetta er blóð mitt, blóð sáttmálans, úthellt fyrir marga“ (Mrk 14.24).

Mitt í þessari athöfn segir Jesús fyrir um að lærisveinar hans muni hafna sér og vitnar í Sak 13.7 sem talar um sverð sem beitt er gegn hirðinum og hjörðin muni tvístrast. Jesús er hirðirinn og lærisveinar hans eru hjörðin. Það er blákaldur og hryggilegur boðskapur. En Jesús bætir inn vonarorði með því að endurtaka forsögn sína um upprisu sína. En hann bætir því við að hann muni fara á undan lærisveinum sínum til Galíleu. Ungi maðurinn við gröf Jesú vísar til þeirrar forsagnar í Mrk 16.7 og því er hún mikilvæg í þessu sambandi.

En allt þetta var of erfitt fyrir lærisveinana að taka á móti, einkum fyrir Pétur sem heldur því fram að jafnvel þó allir aðrir hafni honum þá muni hann ekki gera það. En Jesús heldur áfram alvöru sinni og segir fyrir um að Pétur muni hafna honum þrisvar áður en haninn gali tvisvar. Sú forsögn gegnir mikilvægu hlutverki við réttarhöld Jesú og afneitun Péturs, og hún gegnir einnig mikilvægu hlutverki í þessu sambandi.

`Hvað getur þú lært af því að hafa lofað Guði einhverju en gerðir það samt ekki?`