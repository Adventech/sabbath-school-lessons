---
title:  Flótti frá Jesú
date:   11/09/2024
---

`Lestu Mrk 14.43-52. Hvað er að gerast hér sem er svo mikilvægt fyrir frelsunaráformið?`

Það er átakanlegt að einn af nánustu samstarfsmönnum Jesú sveik hann. í hendur óvina hans. Guðspjöllin gefa ekki mjög nánar upplýsingar um hvað lá að baki þess sem Júdas gerði. En Ellen G. White skrifar: „Júdas var að eðlisfari fégjarn maður en hann hafði ekki alltaf verið nægilega spilltur til að vinna slíkt verk sem þetta. Hann hafði leyft ágirndinni að dafna með sér þangað til hún varð allsráðandi í lífi hans. Ást hans á mammon yfirgnæfði ást hans á Kristi. Eftir að hann var orðinn þræll eins lastar ofurseldi hann sig Satan og eftir það var honum engin synd of stór“ (ÞA, bls. 533).

Allir harma svik, jafnvel þeir sem nota þau (sbr. Matt 27.3-7). En það sem Júdas gerði var sérstaklega níðingslegt þar sem hann leitaðist við að fela svik sín undir yfirskini vináttu. Hann sagði múgnum að sá sem hann kyssti væri sá sem ætti að handtaka. Svo virðist sem Júdas vildi fela sviksemi sína fyrir Jesú og hinum lærisveinunum.

Ringulreið brýst út þegar múgurinn handtekur Jesú. Einhver dregur fram sverð (skv. Jóh 18.10, 11 var það Pétur) og heggur eyrað af þjóni æðsta prestsins. Jesús ávarpar múginn og ávítar þá fyrir að gera það í leyni sem þeir óttuðust að gera opinberlega þegar hann kenndi í musterinu. En Jesús lýkur orðum sínum með því að benda til þess að ritningin væri að rætast. Það er annað merki um tvöfalt ráðabrugg sem einkennir frásögnina um þjáningar -- vilji Guðs uppfyllist jafnframt því sem vilji mannsins ræður niðurlögum Messíasar.

Allir lærisveinarnir flýja, þar á meðal Pétur sem á þó eftir að birtast síðar og fylgja í humátt eftir Jesú og lenda í vandræðum. En Mrk 14.51, 52 talar svo um ungan mann sem fylgdi Jesú, atvik sem ekki er nefnt í hinum guðspjöllunum. Sumir telja að það hafi verið Markús sjálfur en við höfum engar sannanir fyrir því. Það sem vekur athygli er að hann hleypur burt nakinn. Í stað þess að yfirgefa allt til að fylgja Jesú, skilur hann allt eftir til að flýja frá Jesú.

`Hugleiddu þá hræðilegu staðreynd að þar sem Júdas var þræll eins lastar leiddi það hann til að gera það sem hann gerði. Hvað ætti það að segja okkur um mikilvægi þess að hata syndina og sigra hana fyrir náð Guðs?`