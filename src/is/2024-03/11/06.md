---
title:  Hver ert þú?
date:   12/09/2024
---

`Lestu Mrk 14.60-72. Berið saman viðbrögð Jesú og Péturs við því sem var að gerast. Hvað getum við lært af þeim mismun?`

Í Mrk 14.53-59 er lýsing af því að Jesús var leiddur fram fyrir Ráðið og fyrsta hluta réttarhaldanna, sem einkenndist af skapraunum. Hvað eftir annað leitast leiðtogarnir við að staðfesta ásakanir sínar gegn Jesú. Markús getur þess að vitnisburðurinn væri falskur og vitnunum bæri ekki saman.

Að lokum stendur æðsti presturinn upp og beinir tali sínu að Jesú sem svarar ekki til að byrja með. Þá tekur æðsti presturinn til þeirra ráða að særa hann við Guð (sjá Matt 26.63) og spyr hann beint hvort hann sé Messías. Jesús viðurkennir opinskátt að hann sé það og vísar síðan til Dan 7.13, 14 varðandi Mannssoninn sem situr til hægri handar Guðs og kemur í skýjum himinsins. Þetta var einum of mikið fyrir æðsta prestinn sem rífur skikkju sína og kallar eftir fordæmingu Jesús, sem Ráðið samþykkir samstundis. Leiðtogarnir byrja að hæða Jesú með því að hrækja á hann, hylja andlit hans, berja hann og biðja hann um að spá fyrir sig.

Á meðan réttarhöldin yfir Jesús halda áfram inni í réttarsalnum, þar sem hann gefur trúfastan vitnisburð, er Pétur fyrir utan að gefa falskan vitnisburð. Þetta er sjötta og síðasta samlokufrásögnin í guðspjallinu og hér er kaldhæðnin sérstaklega áberandi. Við höfum tvær persónur, Jesús og Pétur, sem gera eitthvað sem er gagnstætt. Jesús gefur trúan og sannan vitnisburð en Pétur falskan. Þrisvar er Pétur ávarpaður af þjóni eða þeim sem hjá stóðu en í hvert sinn neitar hann og sver og sárt við leggur að hafa nokkuð samband við Jesú.

Þegar hér var komið sögu galar hani í annað sinn og Pétur man allt í einu eftir forsögn Jesú um að Pétur myndi afneita Drottni þrisvar þá nótt. Hann brotnar saman og grætur. Það er sláandi kaldhæðni að í lok réttarhaldanna er bundið fyrir augu Jesú og hann barinn og beðinn um að segja til um hver barði hann. Hugmyndin var að hæða hann þar sem hann gat ekki séð hver barði hann. En á sama tíma er Pétur að afneita Jesú í forgarðinum og uppfylla einn af spádómum Jesú. Þar með sýnir Pétur fram á með afneitun sinni að Jesús sé Messías.

`Hvaða vonarorð myndir þú gefa einhverjum sem bregst því stundum að fylgja Jesú þó svo hann gjarnan vildi það? Hvert okkar hefur ekki stundum brugðist að fylgja því sem við vissum að Jesús vildi að við gerðum?`