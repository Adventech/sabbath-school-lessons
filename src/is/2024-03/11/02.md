---
title:  Elska og hatur
date:   08/09/2024
---

`Lestu Mrk 14.1-11. Hvaða tvær frásagnir eru fléttaðar saman í þessum versum og hvernig tengjast þær?`

Í Mrk 14.1 er þess getið að tveir dagar væru til páska, svo að þessi fundur átti sér sennilega stað að kvöldi þriðjudagsins eða á miðvikudaginn í píslarvikunni. Trúarleiðtogarnir hafa áform og hafa sett sér tíma. Þeir þurfa einungis eitthvað til að koma því í framkvæmd. Það kemur svo úr óvæntri átt.  Frásögnin er fimmta samloku-frásögn Markúsar (sjá 3. lexíu). Hún segir frá samsæri gegn Jesú og tengist frásögninni um konuna sem smurði höfuð Jesú með dýrmætum ilmsmyrslum. Tvær hliðstæðar persónur gera eitthvað sem er gagnstætt hvort öðru og birta þannig kaldhæðnislegar andstæður.

Markús gefur ekki til kynna hver konan er en undraverð gjöf hennar er í sterkri andstöðu við svik Júdasar. Hún er ekki nefnd með nafni, en hann er einn af þeim tólf. Verðmæti gjafar hennar er gefið, mat hans er einungis loforð um peningagjöf.

Engin ástæða er gefin fyrir því sem hún gerði en gestirnir eru hreykslaðir yfir því sem þeir töldu vera óheyrilega eyðslusemi, sem jafngilti um árslaunum, þegar hún hellti ilmvatninu yfir Jesú. En Jesús tekur upp hanskann fyrir hana og segir að þess sem hún hafi gert muni verða minnst við boðun fagnaðarerindisins um allan heim til minningar um hana. Það er ógleymanlegt. Reyndar er þessa frásögn að finna í einhverju formi í öllum guðspjöllunum, að öllum líkindum vegna orða Jesú um að halda minningunni um athöfn hennar vakandi.

Svik Júdasar eru einnig ógleymanleg. Markús gefur til kynna að það sem knúði Júdas hafi verið ágirnd. Í Jóhannesarguðspjalli er það sagt beint (Jóh 12.4-6).

Í guðspjalli Markúsar má finna einskonar orðaleik með orðið „góður/gott“ til þess að sýna fram á að tvær ástæður eru að baki þess sem er að gerast. Jesús segir að það sem konan gerði væri „gott“ (Mrk 14.6). Hann segir einnig að við getum ávallt gert hinum fátæku „gott“ (Mrk 14.7) og í Mrk 14.9 talar hann um að það sem hún gerði væri „góð“ fregn eða hluti af fagnaðarerindinu. Í Mrk 14.11 leitar Júdas eftir „góðu“ færi til að svíkja Jesú.<sup>1</sup> Þessi orðaleikur bendir til þess að ráðabrugg mannanna um að ráða Messías af dögum muni að lokum verða hluti af fagnaðarerindinu þar sem það uppfyllir vilja Guðs um að gefa son sinn til frelsunar mannkynsins.

`Hvernig hjálpar Róm 8.28 okkur að skilja það sem er að gerast hér?`

<sup>1</sup> Í fyrsta textanum notar frummálið orðið kalos sem merkir „góður,“ „ heiðvirður,“ „viðeigandi“ en hinir  textarnir nota forskeytið eu- sem þýðir „góður“ (Þýð.).