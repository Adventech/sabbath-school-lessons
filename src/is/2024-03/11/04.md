---
title:  Getsemane
date:   10/09/2024
---

`Lestu Mrk 14.32-42. Hvað bað Jesús um í Getsemane og hvernig var þeirri bæn svarað?`

Þegar Jesús og lærisveinar hans fóru frá Jerúsalem þar sem þeir neyttu páskamáltíðarinnar fóru þeir yfir Kedron-dalinn í garð í hlíðum Olíufjallsins. Nafnið Getsemane þýðir olíupressa sem gefur til kynna að það væri olívu-olíu vinnsla í nágrenninu. Við vitum ekki nákvæmlega um staðsetninguna því að Rómverjar felldu öll trén á Olíufjallinu á tíma umsátursins árið 70 e.Kr.

Þegar Jesús kom inn í garðinn skildi hann lærisveinana eftir og hélt svo áfram ásamt Pétri, Jakob og Jóhannesi. Svo skilur hann einnig þá eftir og fer enn lengra sjálfur. Þessi dreifing bregður upp mynd af Jesú þar sem hann verður í vaxandi mæli einn og yfirgefinn er hann nálgast þjáningar sínar.

Jesús biður þess að bikar þjáninganna verði fjarlægður, en einungis ef það er samkvæmt vilja Guðs (Mrk 14.36). Hann notar aramíska hugtakið „Abba“ sem Markús segir að þýði „faðir.“ Það þýðir þó ekki „pabbi“ eins og sumir hafa haldið fram. Börn kölluðu föður sinn „abí“ (sjá Raymond E. Brown, The Death of the Messiah, Anchor Bible Reference Library [New York: Doubleday, 1994], 1. bindi, bls. 172, 173). Samt sem áður bendir hugtakið Abba, faðir, til náinna fjölskyldutengsla, sem ekki ætti að gera lítið úr.

Það sem Jesús biður um er að kaleikur þjáninganna verði fjarlægður. En samt beygir hann sig undir vilja Guðs (sbr. bæn Drottins í Matt 6.10). Það kemur ljóslega fram í framhaldi þjáninga-frásagnarinnar að svar Guðs var „Nei.“ Hann vill ekki fjarlægja kaleik þjáninganna þar sem það er fyrir þá reynslu að heiminum býðst frelsun.

Þegar við mætum erfiðleikum er það uppörvandi að hafa vini sem styðja okkur. Í Fil 4.13 talar Páll um að hann megni allt fyrir hjálp hans sem gerir hann styrkan. En margir gleyma Fil 4.14 þar sem postulinn segir: „Eigi að síður gerðuð þið vel í því að vilja hjálpa mér í þrengingu minni.“ Það er einmitt það sem Jesús óskaði eftir í Getsemane. Þrisvar sinnum leitaði hann eftir hughreystingu lærisveina sinna. Þrisvar fann hann þá sofandi. Að lokum vekur hann þá til að fara með sér til réttarhaldanna. Hann er reiðubúinn, en þeir ekki.