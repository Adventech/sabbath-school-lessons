---
title:  Ljósið og mælikerið
date:   24/07/2024
---

`Lestu Mrk 4.21-23. Hver er megináhersla Jesú í dæmisögunni um ljósastikuna?`

Hús í þeim hluta heimsins á tíma Jesú voru breytileg að stærð og byggingarlagi eftir staðsetningu þeirra og auði eigenda. Þau fylgdu samt grískri fyrirmynd að því leyti að þau voru byggð umhverfis húsagarð en voru misvönduð. Jesús kann einnig hafa verið að tala um minni bóndabýli. En hvort sem húsið var stórt eða lítið þá var aðalatriðið sú meginregla að sannleikurinn um Jesú myndi verða opinberaður.

Jesús leggur fram tvær spurningar í Mrk 4.21. Sú fyrri gerir ráð fyrir neikvæðu svari -- ljósið er ekki borið inn og sett undir mæliker eða rúm, er það? Síðari spurningin gerir ráð fyrir jákvæðu svari -- ljósið er borið inn og sett á ljósastikuna, er það ekki? Jesús sviðsetur fjarstæðukennda, næstum broslega mynd máli sínu til stuðnings. Lampar eru til þess gerðir að lýsa upp, annars eru þeir tilgangslausir. Í Mrk 4.22 er dæmisagan útskýrð með því að vísað er til leyndardóma sem eru opinberaðir. Allir sem hafa orðið fyrir því að brotist hafi verið inn í tölvur þeirra eða tölvupóst skilja hvað um er að ræða þegar leyndarmál eru opinberuð! Það sem Jesús er aftur á móti að tala um er fagnaðarerindið.

`Lestu Mrk 4.24, 25. Hvaða lexíu er Jesús að reyna að kenna með dæmisögunni um mælikerið?`

Á ýmsum stöðum í heiminum eru ferskar búvörur seldar í opnum marköðum. Sölumenn hafa þá tæki til að mæla það sem þeir eru að selja. Algengt er að þeir bæti örlitlu við söluna til þess að kaupandanum finnist sölumaðurinn vera heiðarlegur í sinn garð. Jesús notar þá mynd til að leggja áherslu á nauðsyn þess að vera opinn fyrir sannleikanum. Ef við erum opin og fylgjum ljósinu munum við fá jafnvel meira. En ef við höfnum ljósinu þá mun jafnvel það sem við höfum þegar verða tekið frá okkur.

`Hvernig getum við enn betur lært þá meginreglu að með þeim mæli sem við mælum muni okkur verða mælt? Hugleiddu það í sambandi við samskipti þín við aðra.`