---
title:  Dæmisögur
date:   20/07/2024
---

### Lesefni vikunnar
Mrk. 4.1-34; Jak 1.21; Jes 6.1-13; Slm 104.12; Dan 4.10-12.

> <p>Minnistexti</p>
> „Enn sagði hann við þá: „Gætið að hvað þið heyrið. Með þeim mæli, sem þið mælið, mun ykkur mælt verða og við ykkur bætt. Því að þeim sem hefur mun gefið verða og frá þeim sem eigi hefur mun tekið verða jafnvel það sem hann hefur““ (Mrk 4.24, 25)

Hin þrjú guðspjöllin leggja meiri áherslu á boðskap Jesú en í guðspjalli Markúsar hafa athafnir hans forgang. Jafnvel þegar hann getur þess að Jesús hafi kennt segir hann lítið frá innihaldi boðunar hans (Mrk 2:13; 6.2, 6, 34; 10.1). Þar af leiðandi finnum við í guðspjalli Markúsar, sem er stysta guðspjallið, 18 kraftaverk en aðeins eina langa ræðu hans (Mrk 13) og fáeinar dæmisögur (Mrk 4.1-34 og 12.1-9). Guðspjall Markúsar hefur reyndar fæstu dæmisögurnar af samstofna guðspjöllunum (Matt, Mrk, Lúk). Þessa viku munum við rannsaka dæmisögurnar í Mrk 4.

Árum saman hafa fræðimenn deilt um merkingu og túlkun þeirra dæmisagna sem Jesús sagði -- hvernig ætti að túlka þær, merkingu þeirra, hvers vegna Jesús notaði þær, hvaða lexíur þær ættu að kenna, hve bókstaflega ætti að taka þær eða hvort þær væru einungis táknsögur (allegories), o.s.frv.

Það er greinilegt að við munum ekki leysa öll þessi mál í þessari lexíu. Þess í stað munum við líta á þau og fyrir náð Guðs komast að því hvað Jesús vildi kenna með þeim.

Í Mrk 4 eru aðeins fimm dæmisögur -- dæmisagan um sáðmanninn, ljósið á ljósastikunni, mælinn, vaxandi sáðkorn og mustarðkornið. Meginhluti kaflans fjallar um sáðmanninn. Fyrst er dæmisagan sögð, síðan er ástæðan gefin fyrir þeirri dæmisögu og að lokum túlkun hennar.  Þetta þriggja þrepa mynstur er meginefni sunnudags-, mánudags- og þriðjudagskaflans. Síðan munum við rannsaka hinar dæmisögurnar í miðvikudags- og fimmtudagsköflunum.