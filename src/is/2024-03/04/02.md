---
title:  Dæmisagan um sáðmanninn
date:   21/07/2024
---

`Lestu Mrk 4.1-9. Hvernig er jarðvegurinn og hvað verður um sáðkornið sem þar er sáð?`

Þegar við lesum dæmisögur Jesú í guðspjöllunum viljum við oft flýta okkur að skilja túlkun Jesú á þeim. Það er hvort eð er hlutverk þessara sagna að kenna einhverja andlega lexíu varðandi kristilegt líf. En oft útskýrir Jesú ekki dæmisöguna nema með orðum eins og „guðsríki er líkt,“ eða „sá sem eyra hefir hann heyri.“

Þar af leiðandi er gott að staðnæmast og kanna sjálfa söguna til þess að gera sér grein fyrir því hvert mismunandi þættir hennar benda. Ef við gerum það við söguna um sáðmanninn koma ýmsar hugmyndir í ljós. Sæðið er það sama en það fellur í fjóra mismunandi jarðvegi. Tegund jarðvegsins hefur mikil áhrif á afraksturinn. Í stað þess að vera ein samfelld frásögn þá er dæmisagan í rauninni fjórar frásagnir sem sagðar eru til enda. Lengd frásagnanna eykst með hverri endurtekningu.

Fuglar átu jafnskjótt sæðið sem fellur á veginn: „Þá er hann sáði féll sumt hjá götunni og fuglar komu og átu það upp“ (Mrk 4.4).

Það tekur sæðið sem féll í grýtta jörð nokkra daga eða vikur að koma upp, en svo visnar það í sólinni.

Sæðið sem fellur meðal þyrna tekur lengri tíma að vaxa upp en ber engan ávöxt því að þyrnarnir kæfa það.

Það tekur lengstan tíma fyrir sæðið sem fellur í góðan jarðveg að bera ávöxt, að öllum líkindum allt vaxtartímabilið líkt og venjuleg uppskera.

Þrjár af þessum sögum eru um misbrest, einungis sú síðasta gefur til kynna velgengni, góða og ríkulega uppskeru. Lengd frásagnanna og lengd vaxtartímabilsins í hverri þeirra ásamt því að einungis ein frásögn talar um velgengni bendir til áhættunnar á misbresti en jafnframt ríkulegan ávöxt þegar vel tekst til.

Dæmisagan virðist benda til áhættu þess að vera lærisveinn og misbrest starfs þeirra en jafnframt ríkuleg laun þess að fylgja Jesú.

`Hvaða andlegu lexíur getum við dregið af náttúrunni?`