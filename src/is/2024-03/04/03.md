---
title:  Túlkun Jesú
date:   22/07/2024
---

Jesús lauk dæmisögunni án þess að útskýra hana nánar strax. Textinn (Mrk 4.1) bendir á að Jesús hafi sagt hana frammi fyrir miklum mannfjölda og það var aðeins síðar (Mrk 4.10) að hann útskýrði dæmisöguna fyrir minni hóp.

`Lestu Mrk 4.13-20. Hvernig útskýrði Jesús dæmisöguna um sáðmanninn?`

Jesús túlkar dæmisöguna með því að tilgreina ýmislegt sem ákveðnir þættir í sögunni tákna. Túlkun hans bendir til þess að frásögnin sé lausleg líkingasaga sem vísar til hins raunverulega heims en það á ekki endilega við um öll smáatriðin.

Jesús bendir á að sæðið tákni „orðið.“ Það vísar til orðs Guðs, einkum eins og Jesús boðaði það. Í Jakobsbréfinu lesum við: „Leggið því af hvers konar saurugleika og alla vonsku og takið með hógværð á móti hinu gróðursetta orði er frelsað getur sálir ykkar“ (Jak 1.21).

Mismunandi jarðvegur bendir til mismunandi áheyrenda. Samkvæmt túlkun Jesú heyra allir orðið, þ.e.a.s. alls konar jarðvegur fær sáðkorn. En viðtakan er mismunandi. Jarðvegurinn á stígum er harður og fuglar taka sér það. Jesús setur það í samband við það að Satan taki burt sannleikann. Grýttur jarðvegur er grunnur. Jesús tengir það þeim sem hafa yfirborðskennda undirgefni og hafa ekki tekið með í reikninginn hvað felst í því að vera lærisveinn. Jarðvegur sem er fullur af illgresi kæfir sæðið sem sáð er. Jesús útskýrir það þannig að það tákni áhyggjur lífsins og auðæfi sem kæfa „orðið.“ En góði jarðvegurinn táknar þá sem heyra orðið og taka á móti því þannig að það vex og gefur af sér ríkulega uppskeru.

Lengstu skýringarnar eru varðandi grýtta jarðveginn og þann með illgresinu. Þegar Jesús lýsir áheyrendunum með grýtta jarðveginn bendir hann á tvær andstæður. Þeir taka á móti orðinu með fögnuði en eru aðeins tímabundnir lærisveinar. Þegar ofsóknir skella á yfirgefa þeir. Illgresis-áheyrendurnir eru andstæðir því. Þeir yfirgefa ekki vegna erfiðleika heldur vegna velgengni -- athygli þeirra beinist að því sem heimurinn býður upp á fremur en ríki Guðs. Áhugamál þeirra og hugðarefni snúast um það sem heimurinn hefur upp á að bjóða.

Indíáni nokkur heimsótti hvítan vin sinn. Hávaði stórborgarinnar var honum framandi og gerði hann ruglaðan. Þeir gengu eftir einni götu og Indíáninn sagði eitt sinn við vin sinn: „Heyrir þú það sem ég heyri?“ -- „ Ég heyri bílaflaut og skrölt strætisvagnanna“ -- „Ég heyri krybbu tísta.“ -- Þar skjátlast þér, hér eru engar krybbur. Og ef þær væru gætum við ekki heyrt í þeim vegna hávaðans á götunni.“ Nokkrum skrefum lengra stansaði Indíáninn við húsvegg þar sem villtur vínviður hékk yfir vegginn. Á milli blaðanna sat krybba. Hvíti maðurinn sagði: „Indíánar heyra sannarlega betur en við.“ Indíáninn andmælti því og tók pening og lét hann detta á gangstéttina. Fólk sem átti leið hjá heyrði glamrið þó það væri nokkra metra frá. Þá sagði Indíáninn: „Sástu þetta? Við heyrum vel það sem við erum vön að bregðast við.“

`Hugleiddu líf þitt. Eru einhver einkenni götunnar, grýtta jarðvegsins eða illgresis þar að finna? Það gæti gerst á lævísari hátt en þú heldur. Hvað gætir þú gert til að breyta því, ef þess er þörf?`