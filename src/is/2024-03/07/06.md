---
title:  Heilbrigðir í helvíti
date:   15/08/2024
---

`Lestu Mrk 9.42-50. Hvað er það sem tengir þessar kenningar Jesú saman?`

Við fyrstu sýn virðast þessi vers innihalda samansafn óskyldra kenninga Jesú sem settar eru saman af handahófi. En við nánari athugun kemur í ljós að hver um sig hefur lykilorð sem tengir hana við þá sem á undan fer. Þessi kaflahluti fjallar um þrjú lykilhugtök sem þróa frásögnina skref fyrir skref -- „tæla til falls,“ „eldur“ og „salt.“

Fyrsta kenningin hefur með „hina litlu,“ þ.e.a.s. þá sem nýlega hafa tekið trú. Í ríki Guðs er kennurum og leiðtogum falin sú ábyrgð að annast þessa nýju trúskiptinga af sérstakri alúð, líkt og við lesum um í Gamla testamentinu um umönnun þeirra sem minnst máttu sín í þjóðfélaginu -- ekkjur, munaðarleysingjar og útlendingar. Jesús notar ofhvörf er hann segir að betra væri að drukkna í hafinu en að „tæla til falls einn að þessum smælingjum.“

Orðasambandið „að tæla til falls“ opnar leiðina fyrir lengstu fræðsluna í þessum kaflahluta. Lesandinn stendur andspænis tveimur ráðgátum. Í fyrsta lagi, er Jesús virkilega að kenna mönnum að skera af sér hönd eða fót eða jafnvel að rífa út auga? Og í öðru lagi, er hann að kenna víti sem brennur að eilífu? Svarið við fyrri spurningunni er „nei,“ Jesús er ekki að kenna limlestingu -- Gyðingdómurinn bannaði slíkt (sbr. 5Mós 14.1; 1Kon 18.27, 28). Drottinn notar hér ofhvörf til að benda á mikilvægt atriði. Ef það er hræðilegt að missa hönd, fót eða auga þá er það enn meira áfall fyrir hinn kristna að syndga.

Síðari spurningin hefur einnig neikvætt svar. Jesús er ekki að kenna víti sem logar að eilífu. Hvernig vitum við það? Í fyrsta lagi innihalda þessi vers grín. Hugsið ykkur eineygt, einfætt og einhent fólk á leiðinni inn í hina himnesku borg og svo heilbrigt fólk á leið til vítis. Heilbrigðir í helvíti? Það er grín Slíkt grín um svo alvarlegt mál fær okkur til að líta svo á að Jesús noti ofhvörf til að beina athyglinni að einhverju atriði. Við ættum að líta svo alvarlega á syndina að það væri betra að missa hönd, fót eða auga en að falla í synd.

Hvað eílíft víti áhrærir þá eru afleiðingar þess eilífar en ekki eldurinn sem slíkur. „Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf“ (Jóh 3.16). Þeir sem glatast brenna ekki að eilífu, þess í stað eru þeir glataðir að eilífu -- mikilvægur mismunur!