---
title:  Hver er mestur?
date:   14/08/2024
---

`Lestu Mrk 9.34-41. Hvað er frábrugðið við þessa forsögn Jesú um dauða sinn og upprisu (sbr. Mrk 8.31)? Um hvað deildu lærisveinarnir og hvaða ábendingar kom Jesús með?`

Í fyrri forsögn sinni vísar Jesús til þeirra sem muni hafna honum og deyða. Í síðari forsögninni talar hann um að hann muni verða svikinn. Svikarinn er ekki nefndur að þessu sinni en lesandinn veit þegar hver það er því hann er tilgreindur sem Júdas í Mrk 3.19. Jesús talar aftur um að hann muni verða deyddur og muni síðan rísa upp eftir þrjá daga. En lærisveinarnir virðast hafa minni áhuga á lýsingu þessarar forsagnar en þeirri fyrri. Óvelkomnar fréttir vekja ekki umræður.

Í Mrk 8.27 var Jesús fyrir norðan Galíleuvatnið, nálægt Sesareu Filippí. Í Mrk 9.30 er hann á leið um Galíleu og í Mrk 9.33 kemur hann til Kapernaúm. Það er því ekki erfitt að sjá fyrir sér för hans frá norðri til suðurs. En hann kemur einn síns liðs til Kapernaúm þar sem lærisveinarnir drógust afturúr. Þegar þeir eru komnir í hús spyr hann þá hvað þeir hefðu verið að ræða á leiðinni. Enginn þeirra svarar, sem sýnir að þetta var þeim óþægileg spurning líkt og þegar börn eru gripin í að gera eitthvað sem er rangt. Samræður þeirra höfðu verið um það hver væri þeirra mestur. Þó svo flestir séu tregir til að viðurkenna það þá er þetta eitthvað sem flestir hugsa um. En í ríki Guðs er hugmyndin öfug við það sem við eigum að venjast.

Jesús bregst við vandamálinu á tvennan hátt. Fyrst kemur hann með yfirlýsingu um að til þess að vera fremstur eða mestur verður þú að verða þjónn. Síðan sýnir hann dæmi um það sem hann á við. Hann tekur barn sem stóð nálægt og stillir því upp mitt á meðal þeirra. Það var ef til vill svolítið yfirþyrmandi fyrir barnið, en Jesús tekur það í arma sína svo það róast. Síðan segir hann að ef við tökum við barninu þá tökum við á móti honum. Og ef við tökum á móti honum þá veitum við föður hans viðtöku. Þannig tengist litla barnið Guði sjálfum.

Jóhannes spyr um þá sem fyrir utan standa og Jesús bendir á það mikilvæga atriði að þeir sem eru ekki á móti okkur séu með okkur. Drottinn slær því föstu að himinninn tekur eftir því þegar einhver hjálpar þeim sem er í þjónustu Krists, jafnvel þó það sé í litlu.

`Hver er hugmynd Biblíunnar um mikilleika í samanburði við hugmynd heimsins? Hvora þeirra velur þú?`