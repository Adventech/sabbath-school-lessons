---
title:  Fjallið og mannfjöldinn
date:   13/08/2024
---

`Lestu Mrk 9.1-13. Hvað urðu Pétur, Jakob og Jóhannes vitni að nótt eina með Jesú?`

Orð Jesú í Mrk 9.1 um að sumir þeirra sem með honum voru myndu ekki deyja fyrr en þeir sæju ríki Guðs koma með krafti rættust innan fárra daga þegar Jesús tók Pétur, Jakob og Jóhannes með sér upp á hátt fjall. Þar ummyndaðist hann að þeim ásjáandi í dýrð hins himneska ríkis.

Elía og Móses komu frá himnum og ræddu við Jesú. Lúkas bendir á að þeir hefðu rætt um brottför Jesú sem var í aðsigi í Jerúsalem (Lúk 9.30, 31). Þannig er þetta dýrðarsvið tengt aðvífandi dauða Jesú á krossinum og Guð notar það til að styrkja son sinn á þeirri þjáningabraut (sbr. Mrk 9.9). Yfirlýsing Guðs myndi einnig gefa lærisveinunum von þegar þeir sæju hann krossfestan: „Þessi er minn elskaði sonur, hlýðið á hann.“

Þegar þeir komu niður af fjallinu næsta morgun spurðu lærisveinarnir þrír Jesú um komu Elía áður en það gerðist. Sú hugmynd tengist að öllum líkindum eftirvæntingunni um endurkomu Elía áður en Messías kæmi (sbr. Mal 3.23, 24). Jesús svarar að Elía sé þegar kominn. Þar með á hann við Jóhannes skírara. Á sama hátt og Jóhannes var tekinn af lífi þannig myndi Jesús einnig verða deyddur, en hann myndi síðan verða reistur upp eftir þrjá daga.

Í samanburði við dýrð næturinnar er sviðið við rætur fjallsins í sorglegri ringulreið (sjá Mrk 9.14-29). Lærisveinarnir níu stóðu andspænis dreng sem var haldinn illum anda og þeir gátu ekki læknað. Þegsr Jesús birtist hlaupa allir til að sjá hann. Frásögnin heldur áfram og skýrir frá valdi illa andans yfir barninu. Jesús virðist taka langan tíma til að spyrjast fyrir um smáatriði í ásigkomulagi hans. Það er meira en faðirinn þolir svo hann segir bara: „Ef þú getur nokkuð þá sjá aumur á okkur og hjálpa okkur“ (Mrk 9.22).

Jesús skynjar strax efa hans og svarar efnislega: „Hvað áttu við -- ef þú getur?“ (Mrk 9.23). Skyndilega áttar faðirinn sig á því að það er ekki aðeins sonur hans sem er í vanda -- hann sjálfur er vantrúaður og vantrú hans getur orðið til þess að sonur hans hljóti ekki lækningu. Í örvæntingu sinni varpar faðirinn sér í faðm miskunnar Jesú með þessum minnisverðu orðum: „Ég trúi, hjálpa þú vantrú minni“ (Mrk 9.24). Og Jesús læknar drenginn.

`Hefur þú einhvern tímann hrópað: „Ég trúi, hjálpa þú vantrú minni?“ Undir hvaða kringumstæðum gerðir þú það, og hvað lærðir þú af þeirri reynslu?`