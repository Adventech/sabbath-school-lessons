---
title:  Kostnaður þess að vera lærisveinn
date:   12/08/2024
---

`Lestu Mrk 8.31-38. Hvað segir Jesús um hvað það kostar að fylgja Kristi?`

Lærisveinarnir eru nú á tímamótum hvað tengsl þeirra við Jesú varðar. Þeir vita nú að hann er Messías. Lesandi guðspjallsins kannast við það frá upphafi þess (Mrk 1.1) og hefur þannig forskot framyfir lærisveinana sem stundum voru fumkenndir.

Þegar Jesús kallaði fyrstu lærisveinana sagði hann að hann myndi gera þá að mannaveiðurum (Mrk 1.17). Ekkert var nefnt um erfiðleika. En núna, þegar þeir vissu hver hann var, opinberar hann fyrir þeim hvert markmið ætlunarverks hans var -- það væri nauðsynlegt að hann liði þjáningar, honum yrði hafnað og hann deyddur en síðan myndi hann rísa upp aftur eftir þrjá daga.

Þetta eru átakanlegar fréttir. Pétur, sem hafði rétt viðurkennt að Jesús væri Messías, tekur hann til hliðar og átalar hann fyrir að segja slíkt. Þetta er allt skráð sem óbein ræða en nú skiptir höfundurinn um og skráir orð Jesú sem hljóta að hafa sært Pétur þegar hann heyrði þau. Hann kallar Pétur Satan og segir honum að víkja burt frá sér þar sem hugsanagangur hans sé ekki í samræmi við vilja Guðs.

„Orð Péturs voru ekki þess eðlis að þau væru Jesú hjálp eða huggun í hinni miklu raun sem fram undan var. Þau voru ekki í samræmi við náðaráform Guðs gagnvart glötuðum heimi né þá sjálfsfórnarkenningu sem Jesús var kominn til að flytja með sínu eigin fordæmi“ (ÞA, bls. 309, 310).

Fylgjendur Jesú eru kallaðir til að hafa sama markmið og hann -- að taka upp krossinn og fylgja honum. Krossfestingin var grimmilegasta, mest ógnvekjandi og skelfilegasta aftökuaðferð Rómverja. Hvers vegna myndi því einhver vilja taka upp krossinn sem merki um hollustu sína við Jesú?

Jesús útskýrir ekki aðeins hvað það kostar að vera lærisveinn heldur einnig hve mikils virði það er. Í þversögn kristninnar er það svo að sá sem týnir lífi sínu hans vegna muni bjarga því. Aftur á móti er það svo að það er heimskulegt að eignast allan heiminn en glata sálu sinni. Kristniboðinn Jim Elliott komst vel að orði í dagbók sinni 28. október, 1949, þegar hann sagði: „Sá er enginn heimskingi sem gefur það sem hann getur ekki haldið í til að öðlast það sem hann getur ekki glatað.“

> <p></p>
> „Sá sem elskar líf sitt glatar því en sá sem hatar líf sitt í þessum heimi mun varðveita það til eilífs lífs“ (Jóh 12.25).

`Hefur þú fundið fyrir þessum sannleika í þínu lífi?`