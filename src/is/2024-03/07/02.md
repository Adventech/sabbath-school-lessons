---
title:  Góð sjón
date:   11/08/2024
---

`Lestu Mrk 8.22-30. Hvers vegna þurfti Jesús að snerta blinda manninn tvisvar til að lækna hann, og hvað getum við lært af þeirri frásögn?`

Guðspjöllin segja frá mörgum blindum mönnum sem Jesús læknaði. Auk þessarar í Mrk 8 finnum við frásögnina um Bartímeus blinda í Mrk 10.46-52. Matteus talar um tvo blinda menn (Matt 20.29-34) og í Jóh 9 er sagt frá lækningu manns, sem hafði fæðst blindur, sem þvoði sér í Sílóam-lauginni.

En þessi frásögn í Mrk 8 er sérstæð. Hún er einungis skráð í þessu guðspjalli og er einasta kraftaverkið sem krefst tveggja snertinga til að veita fulla heilsu. Það er einnig hjartnæmt að hugsa til þess að Jesús tók í hönd mannsins og leiddi hann út úr þorpinu, sem sýnir samúð hans með fötlun mannsins.

En hvers vegna tvær snertingar? Þar sem þetta er einasta kraftaverkið sem kallar á tvær athafnir er ekki líklegt að það sé vegna máttarskorts hjá Jesú. Þess í stað er líklegra að um verklega dæmisögu sé að ræða sem sýnir fram á að það tekur stundum tíma að öðlast andlega innsýn. Bókmenntalegt mynstur þessa hluta guðspjallsins staðfestir þessa túlkun, þar sem uppfræðsla lærisveinanna um dauða Jesú og upprisu byrjar og endar með frásögn um lækningu á blindu. Bætt sjón verður þannig myndlíking af því að vera skilningsríkur lærisveinn.

Kennarar elska spurningar. Þær eru oft lykillinn sem opnar skilning nemandans. Þessi frásögn í Mrk 8 er í rauninni vendipunktur guðspjallsins. Þrjú einkenni staðfesta þá fullyrðingu. Í fyrsta lagi spyr Jesús lærisveina sína hver hann sé, en það hefur hann aldrei gert áður. Í öðru lagi er Pétur sá fyrsti þeirra, sem eru ekki haldnir illum anda, sem lýsir því yfir að Jesús sé Messías. Og í þriðja lagi byrjar Jesús strax eftir þessa yfirlýsingu að útskýra fyrir þeim hvert leið hans liggur -- til krossins.

En hvers vegna segir Jesús lærisveinum sínum að segja engum frá því að hann sé Messías? Það virðist vera í mótsögn við að setja á stofn ríki Guðs. En á tíma Jesú hafði hugtakið „Messías“ pólitískan undirtón um að kollvarpa rómverskri yfirstjórn. Jesús kom ekki til að vera slíkur messías og þess vegna fór hann fram á að þeir þegðu yfir því hver hann væri.

`Hvað kennir þessi frásögn okkur um það hvenær það er betra að tala ekki um sumt, hversu gott sem það kynni að vera?`