---
title:  Til íhugunar
date:   02/08/2024
---

Lestu „Haf hljótt um þig“ og „Snerting í trú“ í ÞA, bls. 244-254.

„Í öllum sem eru undir handleiðslu Guðs á að opinberast líf sem er ekki í samræmi við heiminn, siði hans og venjur og allir þurfa að öðlast persónulega reynslu til þess að eignast þekkingu á vilja Guðs. Við verðum hvert og eitt að heyra hann tala til hjartans. Þegar allar aðrar raddir eru hljóðar og við bíðum frammi fyrir honum í kyrrðinni gerir þögn sálarinnar rödd Guðs greinilegri. „Verið kyrrir og viðurkennið, að ég er Guð“ (Slm 46.11). Aðeins hér er sanna hvíld að finna. Fyrir alla þá sem vinna fyrir Guð er þetta sá undirbúningur sem ber árangur. Í miðri iðandi mannþröng og streitu alls umstangs lífsins verður sá sem þannig er endurnærður umkringdur andrúmslofti ljóss og friðar. Lífið mun anda frá sér ilmi og opinbera guðlegan kraft sem nær til hjartna mannanna“ (ÞA, bls. 267).

„Vanþakklát hjörtu þeirra spurðu: Fyrst Jesús gat unnið svo mörg dásemdarverk sem þeir höfðu séð hvers vegna gæti hann þá ekki gefið heilsu, mátt og auðæfi öllum lýð sínum, frelsað hann undan kúgurum sínum og hafið hann upp til valda og virðingar? Þeim var það óskiljanleg ráðgáta að hann skyldi segja að Guð hefði sent hann og neita samt að gerast konungur yfir Ísrael. Neitun hans var rangtúlkuð. Margir ályktuðu að hann þyrði ekki að halda fram kröfum sínum af því að hann efaðist sjálfur um guðlegt eðli köllunar sinnar. Með því opnuðu þeir hjörtu sín fyrir vantrú og sæðið, sem Satan hafði sáð, bar ávöxt samkvæmt eðli sínu því að Kristur var misskilinn og menn sneru baki við honum“ (ÞA, bls. 281, 282).

**Til umræðu**:

`Hverju mundir þú svara ef einhver spyrði þig: Frá hverju hefur Jesús leyst þig?`

`Ræðið um það hvers vegna Guð leyfir stundum góðum einstaklingum, eins og Jóhannesi skírara, að verða hnepptir í fangelsi og jafnvel deyddir. Hvaða huggun eða von getum við fundið þrátt fyrir þá erfiðleika?`

`Hvað getum við, sem lítill söfnuður, sem hefur lítið bolmagn, lært af frásögninni um 5000 manns sem var gefið að eta?`

`Berðu saman almennt viðhorf í dag til Jesú og þeirrar myndar sem gefin er af honum í Mrk 5 og 6. Hvað með þá sem notfæra sér Jesú til að öðlast vald á sviði stjórnmála og til að ráða yfir öðrum?`