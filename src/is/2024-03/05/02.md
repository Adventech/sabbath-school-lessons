---
title:  Stormurinn lægður
date:   28/07/2024
---

`Lestu Mrk 4.35-41. Hvaða atburði er lýst í þessum versum og hvað getum við lært af því um það hver Jesús er?`

Í byrjun fjórða kaflans fer Jesús út í bát til þess að kenna fólkinu sem var á ströndinni. Í Mrk 4.10-12 virðist hann vera kominn úr bátnum og tali einslega við lærisveinana. Og eftir langan kennsludag fóru lærisveinarnir með Jesú í bátinn. Hann var augsýnilega mjög þreyttur þar sem hann sofnaði strax á bátspúða í skut bátsins. Mikil stormhrina brast á og báturinn var í hættu að sökkva þegar lærisveinarnir vöktu Jesú. Á dramatískan hátt skipaði Jesús storminum og bylgjunum að stillast. Það gerði stillilogn á vatninu og lærisveinarnir urðu skiljanlega slegnir ótta yfir mætti hans.

`Lestu Slm 104.1-9. Hvernig ber myndinni af Drottni í þessum versum saman við Jesú sem lægir storminn?`

Frásögnin í Mrk 4.35-41 fellur vel inn í það sem kallað er „guðdómsbirting“ (theophany) - Guðs eða engla hans. Fimm atriði einkenna það fyrirbæri: (1) opinberun guðlegs máttar, (2) ótti mannsins, (3) fyrirmælin „óttast ekki,“ (4) boðskapurinn sem Guð eða engillinn kom til að færa, og (5) viðbrögð mannsins við opinberuninni. Fjögur þeirra koma fram í þessari frásögn -- læging stormsins sýnir guðlegan mátt, ótti lærisveinanna sýnir ótta mannsins. Spurning Jesú: „Hví eruð þið hræddir?“ tilsvarar fyrirmælunum um að óttast ekki. Og spurning lærisveinanna: „Hver er þessi?“ sýnir viðbrögð mannsins. Það sem á vantar eru orð opinberunarinnar, en það fellur undir stefið um opinberun/leyndardóm sem er að finna í öllu guðspjallinu þar sem sannleikurinn um Jesú birtist. Spurning lærisveinanna: „Hver er þessi? Jafnvel vindur og vatn hlýða honum,“ fá lesandann til að fylla inn það sem á vantar í opinberuninni -- hann er sonur Guðs, Drottinn sjálfur.

`Hugleiddu mátt Guðs. Hvernig getur þú lært að reiða þig á þann mátt og treysta honum varðandi allt í lífi þínu?`