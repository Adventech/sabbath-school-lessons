---
title:  Heyrir þú hvísl þrátt fyrir hróp?
date:   29/07/2024
---

`Lestu Mrk 5.1-20. Hvað getum við lært af þessum undraverða atburði um deiluna miklu og mátt Jesú?`

Nóttin á vatninu var ógleymanleg en koma þeirra til Gerasena um morguninn var engu síður áhrifamikil. Frásögnin um manninn sem var haldinn óhreinum anda er átakanleg. Hann reif sig lausan úr öllum fjötrum, hafðist við í gröfum og lamdi sig grjóti. „Enginn gat ráðið við hann“ (Mrk 5.4), en svo mætti hann Jesú.

Maðurinn hraðaði sér til Jesú, en ekkert er sagt um lærisveinana (e.t.v. flýðu þeir). Þegar hann nálgaðist Jesú féll hann fram fyrir honum. Orðin „féll fram“ eru þýðing á gríska orðinu sem yfirleitt er þýtt „að tilbiðja.“ Svo virðist sem maðurinn hafi gert sér grein fyrir því að Jesús gæti hjálpað honum. En þegar hann opnaði munn sinn til að tala hrópuðu illu andarnir í honum til Jesú sem gat heyrt hljóða beiðni hans þrátt fyrir óp illu andanna. Þegar þeir báðu um að verða sendir í svínahjörð varð Jesús við ósk þeirra. Öll hjörðin, um 2000 talsins, ruddist fram af bröttum árbakkanum og drukknaði í vatninu. Það var mikið fjárhagstjón fyrir eigendurna.

Það sem vekur athygli er að illu andarnir vissu nákvæmlega hver Jesús var og þeir gerðu sér grein fyrir að þeir voru máttvana frammi fyrir honum og þar af leiðandi báðu þeir hann tvisvar (Mrk 5.10, 12) að verða við bæn þeirra. Þeir gerðu sér augljóslega grein fyrir valdi hans yfir þeim.

Það er tvennt sem einkennir þessa frásögn framar öðru. Í fyrsta lagi er hún full af óhreinleika og helgisiðalegri saurgun samkvæmt lögmáli Gamla testamentisins. Grafir og þeir dánu voru óhrein (4Mós 19.11, 16). Blæðing gerði einstaklinginn óhreinan (3Mós 15), og svín voru óhrein (3Mós 11.7).

En í öðru lagi, mitt í þessum óhreinleika, er baráttan milli góðra og illra afla. Jesús rekur illu andana út úr manninum, illu andarnir drepa svínin, íbúar bæjarins biðja Jesú um að fara burt en Jesús sendir manninn, sem hann hafði læknað, sem vitni fyrir sig. Að ýmsu leyti var þessi maður ólíklegasti kristniboðinn en hann hafði undraverða sögu að segja.

`Hvaða von getum við dregið af þessari frásögn um mátt Jesú til að hjálpa okkur undir öllum kringumstæðum?`