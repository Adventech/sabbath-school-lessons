---
title:  Annars konar Messías
date:   01/08/2024
---

`Lestu Mrk 6.34-52. Hvaða vandamáli stóðu Jesús og lærisveinar hans andspænis og hvernig leystist það?`

Þegar lærisveinarnir snúa aftur úr boðunarferð sinni fara þeir með Jesú á óbyggðan stað á austurströnd Galíleuvatnsins til að hvíla sig. En mikill hópur manna, um 5000 manns, kemur þangað á undan þeim. Í augum Jesú eru þeir sem sauðir án hirðis. Hann kennir þeim allan daginn.

Þegar kvölda tekur leggja lærisveinarnir til að senda mannfjöldann burt til að leita matar, en Jesús segir þeim að gefa mannfjöldanum að borða. Samræður þeirra (Mrk 6.35-38) sýnir að lærisveinarnir hugsa sem mannverur um hvernig leysa megi vandann. En Jesús leysir vandann með því kraftaverki að sjá mannfjöldanum fyrir mat með fimm brauðum og tveim fiskum.

Það sem einkennir þessa frásögn fellur inn í hina almennu hugmynd um Messías á tíma Jesú. Menn bjuggust við því að Messías mundi frelsa Ísrael frá óvinum sínum og innleiða réttlæti og frið. Í þeirra huga gaf fjöldi manna í eyðimörk til kynna hernaðarlega uppreisn (sbr. Jóh 6.14, 15; Post 21.38).

Sú skoðun fann stuðning í orðum Jesú þegar hann sá fólkið sem „sauði án hirðis,“ sem var að nokkru leyti tilvísun til 4Mós 27.17 þar sem Móses biður Guð um að útnefna leiðtoga fyrir Ísrael eftir hann. Þetta orðalag kemur einnig fram annars staðar í Gamla testamentinu, aðallega í tengslum við það að Ísrael vantaði leiðtoga eða konung (sbr. 1Kon 22.17; 2Kron 18.16; Esk 34.5, 6).

En Jesús uppfyllti ekki falska eftirvæntingu þeirra. Þess í stað sendi hann lærisveinana út og vísar mannfjöldanum frá. Og í stað þess að leiða uppreisn gegn Róm eins og fólkið vænti þá dró hann sig í hlé upp í fjall til þess að biðjast fyrir.

Í stað þess almenna álits að Messías kæmi sem konungur sem frelsa mundi Ísrael þá kemur hann til þess að frelsa fólkið frá þrældómi syndarinnar. Þegar hann svo gengur á vatninu sýnir hann lærisveinunum að hann er reyndar Drottinn náttúrunnar. Hann kemur ekki til þess að stjórna heldur til þess að gefa líf sitt sem lausnargjald fyrir marga (Mrk 10.45).

`Hvað ætti þessi frásögn að segja okkur um mikilvægi þess að hafa réttan skilning á spádómunum? Ef rangur skilningur á fyrri komu Krists var stórt áfall fyrir ýmsa hve miklu fremur gæti rangur skilningur á síðari komu hans haft sömu áhrif?`