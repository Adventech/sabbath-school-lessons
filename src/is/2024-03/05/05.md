---
title:  Höfnun og viðtaka
date:   31/07/2024
---

`Lestu Mrk 6.1-6. Hvers vegna var Jesú hafnað í heimabæ sínum?`

Venjulega er það svo þegar einhver í litlum bæ verður vinsæll vilja menn í heimabænum njóta athyglinnar. Þannig var það ekki með Nasaret. Þeir voru gramir og furðuðu sig á velgengni Jesú sem kennara og lækni. Það virtist vera erfitt fyrir þá að taka því að hann skipti um frá því að vera húsasmiður í að verða kennari. Það kann líka hafa verið andúð gegn honum vegna þess að hann gerði flest kraftaverk sín í Kapernaúm (sjá Lúk 4.23). Auk þess var einnig ósamlyndi milli hans og fjölskyldu hans (Mrk 3.31-35).

`Lestu Mrk 6.7-30. Að hvaða leyti er boðun postulanna tólf frábrugðin afhöfðun Jóhannesar skírara?`

Þetta er þriðja samlokufrásögnin í Markúsarguðspjallinu (sjá 3. lexíuna). Boðunarferð postulanna tólf um nágrennið með boðskap Jesú er í sterkri andstöðu við fangelsun og þöggun skírarans. Lærisveinunum er sagt að taka lítið sem ekkert með sér en reiða sig á aðra að sjá fyrir þörfum þeirra. Sú aðferð gerir kristniboða háða þeim sem þeir þjóna og hjálpar þannig að tengja þá þeim sem hafa þörf fyrir boðskap þeirra.

En Jóhannes skírari hafði engin slík tengsl við Heródes og fjölskyldu hans. Við fáum nákvæma lýsingu af dauða Jóhannesar þar sem Heródías leggur áform og notfærir sér tvíbendni og girnd Heródesar. Dóttir Heródíasar virðist auka við þetta hneykslanlega áform með því að koma með þá fáránlegu beiðni um að fá höfuð Jóhannesar á fati.

Þöggun hvetjandi raddar skírarans gerist á sama tíma og postularnir tólf boða iðrun á sama hátt og skírarinn gerði. Dauði Jóhannesar er fyrirboði dauða Jesú. Jóhannes er deyddur, grafinn og sagður upprisinn frá dauðum (Mrk 6.14-16, 29) á sama hátt og Jesús (Mrk 15 og 16). Þessar hliðstæðu frásagnir benda fram til þrenginga Jesú og fylgjenda hans.

`Hefur þér nokkru sinni verið hafnað líkt og Jesú eða hefur þú farið í gegnum torskiljanlegar þrengingar? Hvað lærðir þú af þeirri reynslu sem gæti komið þér að góðu næst þegar eitthvað svipað gerist?`