---
title:  Talíþa kúm
date:   30/07/2024
---

`Lestu Mrk 5.21-24. Hvaða einkenni eru mest áberandi varðandi Jaírus?`

Trúarleiðtogar eins og Jaírus voru ekki dæmigerðir vinir Jesú (sjá Mrk 1.22; Mrk 3.2, 6; Lúk 13.14). En svo virðist sem hann hafi verið örvæntingarfullur, sem kemur m.a. fram í því að hann féll til fóta Jesú. Allir foreldrar skilja beiðni hans -- dóttir hans var dauðvona. En hann hefur trú á því að Jesús geti hjálpað honum. Án þess að segja nokkuð fer Jesús með honum heim til hans.

`Lestu Mrk 5.25-34. Hvað stöðvar þá á leiðinni heim til Jaírusar?`

Frásögnin er skyndilega rofin af öðru mæðuatviki -- konu sem hefur þjáðst hræðilega í tólf ár. Þessi frásögn um Jaírus og konuna er önnur samlokufrásögn Markúsar (sjá Mrk 3.20-35 og 3. lexíuna). Í þessari frásögn koma andstæðir aðilar fram, Jaírus og konan, og leita hjálpar Jesú.

Konan kemur að baki Jesú og snertir klæði hans og samstundis er hún heil heilsu. En Jesús nemur staðar og spyr: „Hver snart klæði mín?“

Konan sem hafði verið svo sjúk var skyndilega heil heilsu. Samt sem áður óttaðist hún að Jesús reiddist vegna þess sem gerðist. Tilfinningar hennar voru í uppnámi. En Jesús vildi ekki aðeins lækna líkama hennar heldur einnig sál hennar.

En hverfum aftur til Jaírusar (sjá Mrk 5.35-43). Tilfinningar samkundustjórans eru einnig í uppnámi. Jesús leyfði engum að koma með sér og foreldrum hennar nema Pétri, Jakob og Jóhannesi. Jesús lýsir því yfir að stúlkan sé ekki dáin, hún sofi aðeins. Hann sendir alla syrgjendurna út og fer inn í herbergið þar sem dána stúlkan lá. Hann tekur í hönd hennar og segir: „Talíþa kúm“ sem Markús segir að þýði: „Stúlka litla, rís upp.“ Í rauninni þýðir orðið Talíþa „lamb“ og er þannig gæluorð fyrir barn á heimilinu. Fyrirmælin um að halda þessu leyndu eru þáttur í opinberunar/leyndardómsstefinu sem einkennir Markús og bendir til þess hver Jesús er og hann geti ekki til lengdar verið í leyndum.