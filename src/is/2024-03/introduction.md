### Markúsarguðspjal

Alveg frá upphafi Markúsarguðspjalls veit lesandinn hver Jesús er -- Messías, sonur Guðs (Mrk 1. 1). Samt sem áður eiga margir í frásögninni í erfiðleikum með að skilja hver hann er í rauninni og hvert hlutverk hans er -- en ekki djöflaandarnir. Þeir vita nákvæmlega hver hann er!Djöflarnir þekkja hann og þeir visna fyrir orðum hans.

En Jesús býður þeim nokkuð sífellt að það þegja yfir því. Í gegnum aldirnar hafa Biblíufræðimenn velt fyrir sér hvers vegna svo sé. Þeir tala um það sem „leyndarmál Messíasar. “Hvers vegna myndi guðspjall vilja halda því leyndu hver Jesús er?

En eitt verður augljóst þegar við rannsökum guðspjall Markúsar og það er að guðspjallið er ekki einungis leyndardómur heldur hefur það að geyma undraverða opinberun. Með réttu mætti kalla það stef opinberunar/leyndardóms sem einkennir Markúsarguðspjallið en að lokum eru allir leyndardómarnir leystir á undraverðan hátt með áhrifamikilli opinberun Jesú.

Skipta má guðspjalli Markúsar í tvo helminga. Fyrri hlutinn sem nær næstum til loka áttunda kaflans fjallar um hina mikilvægu spurningu:Hver er Jesús? og svarið er að finna í kenningum hans og kraftaverkum. Hvað eftir annað bugar hann hið illa, færir hinum kúgaða von og kennir óyggjandi sannindi sem ná til kjarna mannlegrar tilveru. Allt bendir það lesandanum á að hann er sá Messías, Kristur, sem Hebrearnir hafa vænst svo lengi.

En það er ekki fyrr en um miðju guðspjallsins að einhver sem ekki er haldinn illum anda lýsir því yfir hver Jesús er og svarar þannig spurningu fyrri hlutans um það hver Kristur er. Þessi einstaklingur er Pétur sem lýsir því yfir að „þú ert Kristur“ (Mrk 8.29).

Síðari hluti guðspjallsins, frá Mrk 8. 31 til loka þess, svarar hinni spurningunni: Hvert er Jesús að fara? Svarið er átakanlegt. Hann er á leið til krossins, smánarlegasta dauðdaga í heimi Rómverja. Það er mjög svo óvæntur áfangastaður fyrir Messías sem fylgjendur hans halda að muni sigra Róm og gera Ísrael að voldugri þjóð.

Mistækir lærisveinar Jesú geta ekki skilið hvað hann er að segja. Eftir því sem guðspjallið vindur áfram fækkar spurningum þeirra varðandi þetta viðkvæma mál þar til þeir þagna að fullu þegar hinn óvelkomni sannleikur verður þeim ljós.

Málin verða skuggalegri þegar Jesús stendur andspænis trúarleiðtogunum sem ráðgera dauða hans. Lærisveinarnir, sem vonuðust eftir dýrðlegu konungsríki, eru miður sín vegna handtöku hans, réttarhalda og krossfestingu sem gera væntingar þeirra að engu.

En þrátt fyrir allt þetta hefur Jesús skýran og mótsagnalausan boðskap varðandi það hvert för hans er heitið og hvað felst í dauða hans og upprisu. Brauð og bikar kvöldmáltíðarinnar munu verða táknmyndir um líkama hans og blóð (Mrk 14. 22-25) og hann muni verða lausnargjald fyrir marga (Mrk 10.45).

Það þýðir samt ekki að hann hafi nálgast krossinn í æðrulausri ró. Í Getsemane berst hann við þá ákvörðun (Mrk 14.32-42) og á krossinum hrópar hann í örvæntingu: „Guð minn, Guð minn, hví hefur þú yfirgefið mig?“ (Mrk 15.34). Markúsarguðspjallið sýnir okkur það myrkur sem Kristur fann fyrir sem var vegna endurlausnar okkar. En krossinn var ekki endalokin. Eftir upprisuna áformar hann að hitta lærisveina sína í Galíleu og við vitum að það var upphaf hinnar kristnu kirkju.

Þetta er undraverð, gagnorð og hröð frásögn sem sögð er með fáum skýringum höfundarins. Hann segir einfaldlega söguna og lætur orð og athafnir tala sínu máli um líf og dauða Jesú frá Nasaret.

_Thomas R. Shepherd, PhD, DrPH, er rannsókna-prófessor í Nýja testamentinu við prestaskóla aðventista við Andrews háskólann. Hann og Sherry kona hans eiga tvö uppkomin börn og sex barnabörn. _