---
title:  Getur þú þagað yfir leyndarmáli?
date:   11/07/2024
---

`Lestu Mrk 1.40-45. Hvað kennir það okkur um Jesú og hvernig hann brást við þeim sem voru lítilsvirtir í þjóðfélaginu?`

Eins og líkþránni er lýst í þessum versum og reyndar einnig í öllu Gamla testmentinu þá átti hún ekki einungis við um líkþrá sem slíka. Betra væri að þýða þessi orð sem „hræðilegan húðsjúkdóm“ og þau gætu náð til ýmissa húðsjúkdóma. Talið er að líkþrá hafi komið til Miðausturlanda u.þ.b. á þriðju öld f.Kr. (sjá David P. Wright og Richard N. Jones, „Leprosy“ í Anchor Bible Dictionary. New York: Doubleday, 4. bindi, 1992, bls. 277-282).  Hinn holdsveiki sem nefndur er hér gæti hafa haft raunverulega líkþrá, en þó svo við vitum ekki fyrir víst hvað hrjáði hann þá var það slæmt.

Holdsveiki maðurinn hafði trú á Jesú að hann gæti hreinsað hann. Samkvæmt 3Mós 13 var hann óhreinn samkvæmt helgisiðunum og varð að forðast að koma í snertingu við aðra (sjá 3Mós 13.45, 46).

En Jesús hafði samúð með honum og snerti hann. „Og Jesús kenndi í brjósti um manninn, rétti út höndina, snart hann og mælti: „Ég vil, verð þú hreinn!“ (Mrk 1.41). Þetta atvik hefði átt að hafa saurgað Jesú til kvölds þegar hann hefði átt að baða sig til þess að verða hreinn aftur samkvæmt helgisiðunum (sbr. 3Mós 13 - 15). En Markúsi er það ljóst að snerting Jesú hreinsaði sjúka manninn af líkþránni. Þar af leiðandi saurgaðist Jesú ekki við að snerta manninn.

Jesús sendi manninn til prestanna með þau fyrirmæli að hann skyldi færa þá fórn sem Móse gaf fyrirmæli um í slíkum tilfellum samkvæmt 3Mós 14. Í öllu guðspjallinu kemur Jesús fram sem stuðningsmaður þess sem Móse kenndi (sjá Mrk 7.10; Mrk 10.3, 4; Mrk 12.26, 29-31). Það er í sterkri andstöðu við trúarleiðtogana sem í Mrk 7, 10 og 12 umsnúa upprunalegu áformi þeirra kenninga sem Móse framsetti. Það útskýrir hvers vegna Jesús fyrirskipaði manninum að segja engum neitt í Mrk 1.44. Ef hann segði frá því að Jesús hefði læknað hann kynni það að hafa áhrif á ákvörðun prestanna vegna fordóma þeirra gegn Jesú.

En holdsveiki maðurinn virðist ekki skilja það og hann óhlýðnast fyrirmælum Jesú og víðfrægði atburðinn svo að Jesús gat ekki framar komið opinberlega fram í neinni borg.

`Hvernig getum við forðast að gera eitthvað sem gæti hindrað útbreiðslu fagnaðarerindisins, óháð því hve góður ásetningur okkar kann að vera?`