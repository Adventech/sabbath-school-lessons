---
title:  Leyndardómur þjónustu Jesú
date:   10/07/2024
---

`Lestu Mrk 1.35-39. Hvaða mikilvægu lexíu getum við lært af því sem Jesús gerði hér?`

Jesús reis á fætur fyrir sólarupprás og fór út á kyrrlátan og óbyggðan stað til að biðja. Markús 1.35 leggur áherslu á að Jesús einbeitti sér að bæninni. Á frummálinu leggur form allra sagnanna í setningunni aðeins áherslu á að eitthvað hafi gerst - hann fór á fætur, gekk út og vék burt - nema sögnin „baðst fyrir“ sem hefur form sem leggur aðallega áherslu á ferli: Hann var á bæn, hann baðst fyrir. Textinn leggur einnig áherslu á hve snemma hann fór út og bendir þannig til þess að bæn hans hafi náð yfir talsverðan tíma.

Öll guðspjöllin gefa til kynna að Jesús hafi verið maður bænarinnar (sjá t.d. Matt 14.23; Mrk 6.46; Jóh 17). Það virðist hafa verið einn megin leyndardómurinn að baki þjónustumáttar Jesú.

`Lestu Lúk 6.12. Hvað kennir það okkur um bænalíf Jesú?`

Margir kristnir hafa sérstakan tíma til bænahalds. Það er gott og rétt, en það getur orðið innantóm rútína. Við getum komið í veg fyrir það með því að breyta bænatímanum stundum eða biðja stundum lengur en venjulega. Það sem um er að ræða er að forðast að festa sig í einhverri formúlu sem ekki má breyta.

Pétur og félagar hans fóru ekki með Jesú á bænastaðinn. Ef til vill þekktu þeir staðinn því þeir fundu hann. Athugasemd þeirra um að allir væru að leita Jesú gefur til kynna að þeir hafi reynt að fá hann til að halda áfram þeirri undraverðu reynslu lækninga og kennslu sem einkenndi fyrri daginn. Það kemur á óvart að Jesús færist undan því og bendir til víðtækara starfssvæðis á öðrum stöðum. „Jesús sagði við þá: „Við skulum fara annað, í þorpin hér í grennd, svo að ég geti einnig prédikað þar því að til þess er ég kominn“ (Mrk 1.38).

`Ef Jesús þurfti að eyða svo miklum tíma í bænahald hvað þá með okkur? Hve mikinn tíma ættum við að nota til bæna? Hvað getum við lært af fordæmi Jesú?`