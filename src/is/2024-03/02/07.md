---
title:  Til íhugunar
date:   12/07/2024
---

Lestu kaflana „Í Kapernaum“ og „Þú getur hreinsað mig“ í ÞA, bls. 177-193.

Hvaða mynd bregður Markús upp af Jesú í fyrsta kaflanum? Jesús hefur vald til að kalla lærisveina og þeir svara honum. Hann er heilagur, andstætt óhreinu öndunum sem eru undir stjórn Satans. Mikil barátta er háð milli góðs og ills og Jesús hefur meiri mátt en óhreinu andarnir. Jesús kenndi í brjósti um þá sem voru sjúkir og hjálpar þeim og snertir við þeim jafnvel þegar aðrir myndu forðast það.

„Í samkunduhúsinu talaði Jesús um það ríki sem hann var kominn til að stofna og það hlutverk sitt að leysa fjötrana af bandingjum Satans. Skelfingaróp rauf mál hans. Maður haldinn illum anda æddi fram úr mannþrönginni og hrópaði: „Æ, hvað vilt þú oss, Jesús frá Nasaret? Ert þú kominn að tortíma oss? Ég veit, hver þú ert, hinn heilagi Guðs.“

Allt komst nú í uppnám og skelfing greip um sig. Athygli fólksins beindist frá Kristi og orðum hans var ekki gaumur gefinn. Þetta var tilgangur Satans með því að leiða fórnardýr sitt inn í samkunduhúsið. En Jesús hastaði á hinn illa anda og sagði: „Þegi þú, og far út af honum.“ En illi andinn slengdi honum fram fyrir þá og fór út af honum, en varð honum ekki að meini.“. . . Hann sem sigrað hafði Satan í óbyggð freistinganna stóð aftur augliti til auglitis við óvin sinn. Hinn illi andi tók á öllu afli til að hafa vald á þessu fórnardýri sínu. Að hopa hér myndi gefa Jesú sigur. . . . En frelsarinn beitti valdi orðs síns og leysti bandingjann“ (ÞA, bls. 179, 180).

Drottinn hélt síðan áfram annríkri þjónustu sinni og fór frá einum stað til annars, en var næstum alltaf í snertingu við margt fólk. Svo virðist sem hann hafi getað haldið ró sinni í þjónustu sinni á meðal alls þessa fólks með daglegri bænareynslu sinni.

Hugleiddu hvernig þú gætir fellt áform um tíma til bæna og Biblíulesturs inn í dagskrá þína. Finndu út hvað virkar fyrir þig og notaðu þann tíma til að byggja upp friðsælan anda undir leiðsögn heilags anda og orðs Guðs.

**Til umræðu**:

`Talið um bænina og hvers vegna hún er svo mikilvæg í lífi hins kristna. Hvaða spurningar kann fólk að hafa varðandi tilgang bænarinnar og virkni?`

`Ræðið um hvenær kynni að vera best að tala ekki of mikið um trú okkar. Hvenær gæti það verið skynsamlegast og hvernig gætum við gert það án þess að slaka á vitnisburði okkar?`

`Hverjir eru hinir „líkþráu“ í menningarheimi okkar í dag? Hvað gæti söfnuðurinn gert til að „snerta“ þessa einstaklinga og færa þeim fagnaðarerindið?`