---
title:  „Fylgið mér“
date:   07/07/2024
---

`Lestu Mrk 1.16-20. Hverjir voru það sem Jesús kallaði til að vera lærisveinar og hvernig brugðust þeir við því?`

Markús skráir ekki mörg orð Jesú í fyrsta kaflanum. En í Mrk 1.17 finnum við orð hans til tveggja fiskimanna, Símonar, sem síðar var nefndur Pétur, og Andrésar, bróður hans. Þeir tveir voru á ströndinni við Galíleuvatnið að kasta netum sínum í vatnið.

Enginn bátur er nefndur eða annar veiði-útbúnaður sem gæti gefið til kynna að þeir væru ekki svo vel stæðir. Í Mrk 1.19, 20 finnum við Jakob og Jóhannes á báti með föður sínum og þjónum, sem gefur til kynna að þeir væru betur stæðir en Pétur og Andrés. Lúkas, aftur á móti, getur þess að Pétur hafi haft bát og Jakob og Jóhannes væru samstarfsmenn Péturs og Andrésar (sjá Lúk 5.1-11). En Markús kann að hafa viljað benda á mismuninn milli þessara bræðra til þess að sýna fram á að Jesús kallar jafnt þá sem eru vel og ver stæðir til að vera lærisveinar.

Kall Jesú til þessara manna er einfalt, beinskeytt og spámannlegt. Hann kallar þá til fylgis við sig, þ.e.a.s. að vera lærisveinar sínir. Hann bendir á að ef þeir svara kalli hans muni hann taka að sér að gera þá færa um að veiða menn.

`Hugleiddu hvers vegna þessir menn yfirgáfu allt þegar í stað (Mrk 1.16-20) og fylgdu Jesú.`

Jóhannesarguðspjall gefur okkur fyllri mynd (sjá Jóh 1.29-42). Svo virðist sem bræðurnir hafi verið fylgjendur Jóhannesar skírara og heyrt yfirlýsingu hans um að Jesús væri „Guðs lamb sem ber synd heimsins“ (Jóh 1.29). Þeir mættu Jesú og voru með honum um stund nálægt Jórdanfljótinu. Svo ákvörðun þeirra um að taka á móti kalli Jesú til þjónustustarfa var ekki nein skyndiákvörðun. Þeir höfðu þegar hugsað málið.

En hvers vegna gefur Markús okkur ekki fleiri smáatriði? Sennilega er það í þeim tilgangi að leggja áherslu á mátt Jesú. Hann kallar, fúsir fiskimenn svara og líf þeirra og heimurinn allur eru ekki þau sömu lengur.

`Hvað hefur þú verið kallaður/kölluð til að láta af mörkum í því skyni að fylgja Jesú? (Hugsaðu um hvað svar þitt gefur til kynna, einkum ef þú manst ekki eftir neinu.)`