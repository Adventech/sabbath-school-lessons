---
title:  Ógleymanleg guðsþjónusta
date:   08/07/2024
---

`Lestu Mrk 1.21-28. Hvaða ógleymanlega atvik átti sér stað í samkunduhúsinu í Kapernaúm og hvaða andlegu lexíu getum við lært af þeirri frásögn?`

Flestir kristnir hafa einhver ógleymanleg atvik á göngu sinni sem kristnir - ákvörðunina um að fylgja Jesú, skírnardaginn, áhrifamikla ræðu þar sem þeir fundu fyrir návist Guðs. Sum þessara atvika eru ekki aðeins ógleymanleg heldur hafa þau einnig umbreytt lífi þeirra.

Þannig kann það einnig hafa verið fyrir suma í Kapernaúm hvíldardaginn sem lýst er í Mrk 1. „Menn urðu mjög snortnir af orðum hans því að hann kenndi þeim eins og sá er vald hefur og ekki eins og fræðimennirnir“ (Mrk 1.22). Meðan Jesús var að kenna kom maður haldinn óhreinum anda, að öllum líkindum vegna áhrifa af mætti Jesú þegar hann kenndi, og hrópaði: „Hvað vilt þú okkur, Jesús frá Nasaret? Ert þú kominn að tortíma okkur? Ég veit hver þú ert, hinn heilagi Guðs“ (Mrk 1.24) og Jesús rak út óhreina andann.

Hugleiddu hvað þessi orð óhreina andans fólu í sér. Í fyrsta lagi kannaðist andinn við að Jesús væri „hinn heilagi Guðs.“ Hann viðurkenndi einnig að Jesús væri hinn heilagi sendiboði Guðs, andstætt hinum óhreina, vanheilaga herskara Satans. Við reiknum með því sem heilagt er og þeim sem eru heilagir við tilbeiðslu en ekki því sem er vanheilagt og óhreint. Þar finnum við sterka andstæðu milli máttarvalda góðs og ills í þessari frásögn. Við sjáum einnig að deilan mikla er raunveruleg. Fólkið vissi varla enn hver Jesús var en óhreini andinn vissi það og viðurkenndi það einnig opinberlega.

Næst kemur skiljanlega fyrirskipunin til andans um að koma út af manninum, en hvers vegna koma svo fyrirmæli um að þegja? Athyglisvert mótíf kemur fram hér hjá Markúsi: Jesús biður um þögn varðandi það hver hann er. Fræðimenn kalla það „leyndarmál Messíasar.“

Þessi fyrirmæli Jesú um þögn er skiljanleg í ljósi þess pólitíska blæs sem eftirvæntingin eftir Messíasi hafði á þeim tíma. Það var áhættusamt að vera Messías. En fyrirmælin um þögn eru blönduð óyggjandi opinberun á því hver Jesús er. Það sem tíminn mun leiða í ljós er að það er ekki hægt að leyna því hver Jesús er og sannleikurinn um það verður þungamiðja fagnaðarboðskaparins. Menn þurfa ekki einungis að vita hver Jesús er heldur verða þeir einnig að taka ákvörðun um það hvernig þeir ætli að bregðast við komu hans og hvaða þýðingu hún hefur fyrir þá.

`Hvenær væri hyggilegt að framsetja ekki allt sem við trúum varðandi sannleikann fyrir nútímann þegar við leitumst við að vitna fyrir öðrum?`