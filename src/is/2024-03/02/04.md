---
title:  Meiri hvíldardagsþjónusta
date:   09/07/2024
---

`Lestu Mrk 1.29-34. Hvernig hjálpaði Jesús fjölskyldu Péturs og hvaða andlegu lexíu getum við dregið af þeirri frásögn?`

Að lokinni undraverðri guðsþjónustu í samkunduhúsinu dregur Jesús sig í hlé ásamt nokkrum af lærisveinum sínum (Pétri, Andrési, Jakob og Jóhannesi) heima hjá Pétri, að því er virðist það sem eftir er hvíldardagsins og þeir neyta máltíðar meðal vina og eiga samfélag með þeim.

En vandamál mætir þeim: Tengdamóðir Péturs er sjúk og er með hita, sem á þeim tíma þýddi að þér annaðhvort batnaði eða dauðinn var vís. Jesú er sagt frá veikindunum og hann tekur í hönd hennar og reisir hana upp. Þegar í stað fer hún að mæta þörfum þeirra. Þetta er gott dæmi um þá meginreglu að þeir sem Jesús hefur frelsað og læknað munu þjónusta aðra í staðinn.

Samkvæmt Markúsi gerðist það oft að Jesús læknar með þvi að snerta hinn sjúka (Mrk 1.41; Mrk 5.41) þó svo snertingin sé ekki nefnd í öðrum tilvikum (sjá Mrk 2.1-12; Mrk 3.1-6; Mrk 5.7-13).

Jesús hafði enn ekki lokið þjónustustarfi sínu þennan dag. Eftir sólarlag komu margir til húss Péturs til að fá lækningu, eflaust eftir að þeir sáu það sem gerðist í samkunduhúsinu þann dag eða heyrðu um það. Sú staðreynd að höfundur guðspjallsins segir ekki lesendum sínum að fólkið hafi beðið vegna hvíldardagsins bendir til þess að hann reiknaði með því að lesendur hans vissu um hvíldardaginn. En það er í fullu samræmi við það að lesendur hans hafi fyrst og fremst verið þeir sem héldu hvíldardaginn.

„Tímunum saman streymdu þeir að og hurfu á braut því að enginn vissi hvort græðarinn myndi verða meðal þeirra næsta dag. Aldrei fyrr höfðu íbúar Kapernaum lifað slíkan dag. Loftið ómaði af sigurhrópum og gleðiröddum. Frelsarinn gladdist yfir þeim fögnuði sem hann hafði vakið. Þegar hann sá þjáningar þeirra sem til hans voru komnir hrærðist hjarta hans af meðaumkun og hann gladdist yfir valdi sínu til að gefa þeim að nýju heilsu og hamingju.

Jesús gerði ekki hlé á starfi sínu fyrr en síðasti sjúklingurinn hafði fengið bót meina sinna. Langt var liðið á nótt þegar mannfjöldinn dreifðist og þögn lagðist yfir hús Símonar. Langur viðburðaríkur dagur var á enda runninn og Jesús leitaði hvíldar. En meðan borgin var enn í svefni fór frelsarinn „árla, löngu fyrir dögun, . . . á fætur og gekk út, vék burt á óbyggðan stað og baðst þar fyrir“ (Mrk 1.35).“ (ÞA, bls. 183).