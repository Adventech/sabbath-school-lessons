---
title:  Ekki steinn yfir steini
date:   02/09/2024
---

`Lestu Mrk 13.1-13. Hvernig brugðust lærisveinarnir við því sem Jesús sagði um musterið og hvað er mikilvægt við svar Jesú?`

Eins og við höfum þegar séð þá var musterissamstæðan undraverð bygging. Jósefus bendir á að konunglegu súlnagöngin við suðurhlið musterisins hafi haft 162 súlur sem hver um sig var um þrír faðmar að ummáli (Antiquities, 15.11.5, greinar 413 og 414). Jesús segir að þeim yrði öllum kollvarpað. Slíkur spádómur um þessa undraverðu byggingu hljómaði sem heimsendir.

„Þegar athygli Krists var beint að tíguleik musterisins, hvílíkar ósagðar hugsanir hljóta þá að hafa hrært hjarta hins útskúfaða! Sviðið fyrir augum hans var vissulega fagurt en hann sagði dapur í bragði: Ég sé það allt. Byggingarnar eru sannarlega dásamlegar. Þið bendið á þessa veggi sem sýnast óhagganlegir en hlýðið á orð mín: Sá dagur mun koma að „hér mun ekki eftir látinn steinn yfir steini, er eigi sé niður brotinn“ (ÞA, bls. 468).

Lærisveinarnir vildu vita hvenær þessi spádómur Jesú yrði að veruleika. Þess vegna finnum við lítinn hóp -- Pétur, Jakob, Jóhannes og Andrés -- sem spyr Jesú hvenær þetta muni eiga sér stað. Þeir vilja vita hvenær allt þetta muni gerast og hvaða tákn muni gefa til kynna að það sé um það bil að gerast.

Það sem vekur athygli í Mrk 13.5-13 er að Jesús notar mestan tímann ekki til að lýsa falli Jerúsalem heldur til að vara lærisveinana við hvers þeir geti vænst við stofnun frumsafnaðarins. Það virtist ekki vera svo auðvelt heldur.

Þeir mundu verða ofsóttir, dregnir fyrir rétt og sumir jafnvel drepnir. En þrátt fyrir það væri það ekki endirinn, samkvæmt Jesú. Þeir ættu ekki að láta blekkjast af umbrotum. Auk þess mundi Heilagur andi gefa þeim orð að mæla á réttum tíma, jafnvel þegar fjölskylda og vinir yfirgæfu þá.

Niðurstaðan úr þessum inngangsorðum spádóms Jesú er sú að fólk Guðs þarf ekki að óttast umbrot og reynslur. Það á að vera vakandi því að andi Guðs mun leiða það gegnum erfiðleikana.

`Hver hefur verið reynsla þín af erfiðleikum vegna þess að þú fylgir Jesú? Ef þú hefur ekki orðið fyrir þeim gæti verið að þú þyrftir að spyrja hvort þú sért í rauninni að fylgja honum?`