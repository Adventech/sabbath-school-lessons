---
title:  Viðurstyggð eyðingarinnar
date:   03/09/2024
---

`Lestu Mrk 13.14-18. Hvaða vísbendingu gefur Jesús um hvað átt er við með „viðurstyggð eyðingarinnar?“`

Jesús kemur að kjarnanum varðandi fall Jerúsalem í Mrk 13.14 þar sem hann talar um „viðurstyggð eyðingarinnar“ og segir að lesandinn skuli huga að því. Með þessum orðum bendir hann lærisveinum sínum á notkun þessa hugtaks í Dan 9.27, Dan 11.31 og Dan 12.11 og hliðstæðu þess í Dan 8.13.

`Lestu Dan 9.26, 27. Hver er „hinn smurði“ og hver er „höfðinginn sem koma á“?`

„Hinn smurði“ í Dan 9.26 er hebreska orðið sem einnig er þýtt „Messías.“ Ítarleg rannsókn á Dan 9.24-27 gerir ljóst að „hinn smurði“ er augljóslega Jesús Kristur sem koma myndi.

En hver er þá „höfðinginn sem koma á“ sem muni orsaka eyðingu Jerúsalemborgar? Það var rómverski hershöfðinginn Títus sem eyddi borginni. Það virðist því vera rökrétt að hann sé höfðinginn sem talað er um í Dan 9.26, 27. Það sem tengir þessa tvo einstaklinga er sú staðreynd að örlög borgarinnar var háð því hvernig þeir brugðust við Messíasi.

En hver er þessi „viðurstyggð eyðingarinnar“ sem Jesús talar um þegar hann vitnar í Daníel? Því miður eru margir fræðimenn sem líta svo á að það lýsi saurgun Antíokkusar Epífanes á musterinu á 2. öld f.Kr. En það passar ekki þar sem Jesús talar um „viðurstyggð eyðingarinnar“ sem muni eiga sér stað eftir hans tíma þar og gæti því ekki átt við eitthvað sem gerðist tveim öldum fyrir dvöl Krists á jörðinni.

Þess í stað vísar viðurstyggðin að öllum líkindum til þess þegar heiðin merki Rómarveldis yrðu sett upp í Ísrael á tíma umsátursins um Jerúsalem í lok 7. áratugsins e.Kr. Það var merki til hinna kristnu um að flýja, sem þeir og gerðu.

`Jerúsalem féll, eins og Jesús hafði sagt fyrir um. Hvernig getum við lært að treysta honum og Biblíunni varðandi alla spádóma hennar?`