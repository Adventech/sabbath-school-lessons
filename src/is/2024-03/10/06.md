---
title:  Koma Mannssonarins
date:   05/09/2024
---

`Lestu Mrk 13.24-32. Hvaða stórviðburði er verið að lýsa?`

Það er sjálf endurkoma Jesú Krists í dýrð sinni eftir að tákn birtast í sólu, tungli og stjörnum. Nýja testamentið hefur fjölda spádóma sem segja fyrir um þennan dásamlega viðburð. Páll postuli lýsir honum í 1Þess 4.13-18 þar sem hann talar um að þeir sem hafi sofnað í Kristi muni verða reistir upp til lífs að nýju og teknir upp til fundar við Drottin í loftinu ásamt þeim heilögu sem eru á lífi þá. Í 1Kor 15 talar postulinn svo um staðreynd upprisunnar við endurkomu Krists.

Pétur lýsir einnig þeim mikla degi í 2Pét 3.-13 þar sem hann segir að Drottinn sé ekki seinn á sér með fyrirheitið, heldur vilji hann að allir komist til iðrunar. Opinberunarbókin hefur einnig skýra mynd af endurkomu Krists (sjá Opb 1.7; Opb 6.12-17, Opb 14.14-20 og Opb 19.11-21).

Það er gegnumgangandi kenning Nýja testamentisins að endurkoma Jesú verði persónuleg, bókstafleg, sýnileg og heyranleg. Allir muni sjá hann þegar hann kemur.

En hvað á Jesús við þegar hann talar um „þessa kynslóð,“ „þann dag“ og „þá stund“? Þessi hugtök hafa vafist fyrir mörgum þar sem kynslóðin sem Jesús talaði til er augsýnilega löngu dáin.

Stungið hefur verið upp á ýmsum lausnum á þessum hugtökum. Sumir halda því fram að orðið „kynslóð“ geti vísað til kynþáttar, í þessu tilviki Gyðinganna. Það er að segja að Gyðingarnir sem kynþáttur muni ekki deyja út áður en Kristur kemur. Önnur lausn er sú að tala um að sú kynslóð sem sér öll táknin rætast muni ekki deyja út áður en Kristur kemur aftur.

Önnur lausn er að taka eftir því að í Mrk 13.30 notar Jesús orðið „þessi“ eins og í „þessi kynslóð“ en í Mrk 13.32 notar hann „þann“ eins og í „þann dag eða stund.“ Í 13. kaflanum kemur orðið „þessi“ oftar fyrir í 1.-13. versinu sem leiða til eyðingar Jerúsalem. En í síðari hluta kaflans er aðallega „þann“ notað.

„Þessi kynslóð“ vísar þannig að mestum líkindum til kynslóðarinnar sem lifði á 1. öldinni og var vitni að eyðingu Jerúsalem sem Mrk 13.30 lýsir. En Mrk 13.32 vísar til endurkomu Krists sem var enn í fjarlægri framtíð. Þar af leiðandi notar Mrk 13.32 ábendingarfornafnið „þann“ þegar talað er um þá atburði sem voru fjarlægir í tíma frá 1.öldinni.