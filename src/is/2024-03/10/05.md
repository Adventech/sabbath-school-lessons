---
title:  Þrengingin mikla
date:   04/09/2024
---

`Lestu Mrk 13.19. Hvað er þetta vers að tala um?`

Viðurstyggð eyðingarinnar sem nefnd er í Mrk 13.14 er veltiásinn sem kaflinn snýst um (sjá þriðjudagskaflann). Nítjánda versið er einnig breytipunktur. Þar er talað um mikla þrengingu sem á ekki sína líka allt frá sköpun heimsins. Það boðar einnig meiri og víðtækari ofsóknir en þær sem áttu sér stað við fall Jerúsalem.

Á sama hátt og Mrk 13.14 endurómar spádóminn í Dan 9 þá bergmálar ofsóknin mikla í Mrk 13.19-23 spádómana í Dan 7 og 8 þar sem veldi litla hornsins ofsækir fólk Guðs „um eina tíð, tvær tíðir og hálfa tíð“ (Dan 7.25). Þetta 1260 daga spádómstímabil jafngildir 1260 árum (4Mós 14.34; Esk 4.6) eða frá 538 -1798 e.Kr. þegar Napóleon sendi hershöfðingja sinn til að handtaka páfann. Þessi 1260 ár ofsótti og deyddi veldi litla hornsins þá sem voru ósammála stjórnkerfi kirkjunnar.

`Lestu Mrk 13.20-23. Hvaða von gefur Guð fólki sínu á ofsóknatímum og hvaða viðvörun gefur hann því þegar þeim lýkur?`

Í Mrk 13.20 er talað um að ofsóknin muni verða stytt vegna fólks Guðs. Sagan sýnir að það dró úr ofsóknunum við siðaskiptin og eftir því sem dró úr valdi litla hornsins jókst fjöldi þeirra sem fylgdi siðbótinni. En litla hornið myndi vaxa að nýju eins og spádómurinn í Opb 13 gefur til kynna.

Í Mrk 13.21-23 varar Jesús við annarri hættu - falskristum og falsspámönnum - sem munu koma fram áður en hann kemur aftur. Jesús hvetur fylgjendur sína að vara sig á þeim.

`Þegar Jesús varaði við falskristunum var hreyfing hans varla byrjuð en samt gat hann borið fram svo undraverðan spádóm sem hefur ræst (jafnvel á okkar dögum eru ýmsir sem koma og halda því fram að þeir séu Kristur). Hvernig ætti þessi forsögn hans að styrkja traust okkar til orðs Guðs?`