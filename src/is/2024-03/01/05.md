---
title:  Skírn Jesú
date:   03/07/2024
---

`Lestu Mrk 1.9-13. Hver var til staðar við skírn Jesú og hvað gerðist?`

Jóhannes skírði Jesú í ánni Jórdan en þegar Jesú steig upp úr vatninu sá hann himnana opna og heilagan anda stíga niður eins og dúfu yfir sig. Hann heyrði raust Guðs af himni sem sagði: „Þú ert minn elskaði sonur, á þér hef ég velþóknun“ (Mrk 1.11).

Þessi atburður bendir til mikilvægis skírnar Jesú. Faðirinn, sonurinn og heilagur andi eru til staðar og staðfesta sameiginlega upphaf starfsferils Jesú. Mikilvægi þessa atburðar bergmálast síðan við krossinn í Mrk 15. Margir af sömu þáttum þessarar frásagnar munu verða endurteknir þá.

Andinn knúði síðan Jesú út í óbyggðina. Gríska orðið sem þýtt er „að knýja“ er sama orðið sem notað er í guðspjallinu um að reka út illa anda. Návist andans bendir til áhrifamáttar heilags anda í lífi Jesú. Drottinn er að hefja starfsferil sinn og mætir strax Satan. Við fáum tilfinningu fyrir baráttunni þegar vísað er til 40 daga freistinga og návistar villtra dýra en einnig engla sem þjóna Jesú.

Eitt óvenjulegt atriði einkennir upphaf guðspjallsins en það er að Jesús er kynntur þar bæði sem Guð og maður. Guðleg einkenni eru þessi: Hann er Kristur, Messías (Mrk 1.1), kynntur af boðbera sem Drottinn (Mrk 1.2, 3), er máttugri en Jóhannes (Mrk 1.7) og hinn elskaði sonur sem andinn stígur niður yfir (Mrk 1.10, 11). Mannleg einkenni eru þau að hann er skírður af Jóhannesi (ekki öfugt, Mrk 1.9), knúinn af heilögum anda (Mrk 1.12), hans er freistað af Satan (Mrk 1.13), hann er meðal villidýra (Mrk 1.13) og englar þjóna honum (Mrk 1.13).

Hvers vegna eru þessar andstæður settar fram? Þær benda til þeirrar undraverðu staðreyndar að hann er Kristur, Drottinn vor og frelsari, Guð okkar, en jafnframt mannleg vera, bróðir okkar og fordæmi. Getum við skilið þá hugmynd að fullu? Nei, það getum við ekki. En við getum getum tekið á móti því í trú og undrast yfir því hvað sá sannleikur opinberar okkur um elsku Guðs til mannanna.

`Hvað segir sú staðreynd okkur um undraverða elsku Guðs að þó svo Jesús væri Guð þá tók hann á sig mannlega mynd til þess að frelsa okkur?`