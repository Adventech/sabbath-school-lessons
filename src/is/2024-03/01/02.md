---
title:  Kristniboðinn sem brást
date:   30/06/2024
---

`Lestu Post 12.12. Hvernig er Markús kynntur í Postulasögunni?`

Líkur benda til þess að Jóhannes Markús, sem er líklegasti höfundur Markúsarguðspjallsins, hafi verið ungur maður þegar þeir atburðir áttu sér stað sem lýst er í Post 12, sennilega um miðjan fimmta áratuginn e.Kr. Í 12. versinu er hann kynntur sem sonur konu einnar að nafni María. Hún virðist hafa verið auðug stuðningskona safnaðarins og hafði bænasamkomur á heimili sínu sem varð frægt fyrir það sem gerðist í Post 12. Frásögnin um undankomu Péturs úr fangelsinu og það sem á eftir gerðist, ásamt dauða Heródesar, er full af sláandi og jafnvel broslegum samanburði á Pétri og konunginum. Jóhannes Markús gegndi reyndar engu hlutverki í þeirri frásögn en sú staðreynd að hann er fyrst kynntur í þessu samhengi gefur bakgrunninn fyrir síðari tengsl hans við Barnabas og Sál.

`Lestu Post 13.1-5, 13. Hvað varð til þess að Jóhannes Markús varð förunautur Sáls og Barnabasar og hvernig fór það?`

Í Post 13 finnum við fyrstu kristniboðsferð Sáls og Barnabasar sem hófst um 46 e.Kr. Jóhannes Markús er ekki nefndur fyrr en í 5. versinu og hlutverk hans er einfaldlega aðstoðarmaður eða þjónn. Síðan er ungi maðurinn ekki nefndur fyrr en í 13. versinu þar sem þess er getið að hann hafi snúið aftur til Jerúsalem.

Sú staðreynd, að engin ástæða er gefin fyrir brottför hans eða hverjar tilfinningar hans voru, opnar möguleikann á því að geta sér til um hvað kynni að hafa fengið hann til að draga sig í hlé frá kristniboðinu, sem eflaust bauð upp á hættur og áskoranir. Ellen G. White bendir til þess að „ótti og vonbrigði fylltu huga Markúsar svo hann hikaði um hríð að helga sig algjörlega verki Drottins. Hann var ekki vanur harðræði og því kvíðinn vegna háska og skorts“ (AA, bls. 169). Í stuttu máli var þetta honum ofviða og hann vildi losna.

`Flest okkar hafa áreiðanlega reynt það að hætta við eitthvað eða gefast upp á því, einkum þegar um andleg mál er að ræða eða eitthvað sem tengist kristilegu lífi okkar. Hvað hefur þú lært af slíkri reynslu?`