---
title:  Annað tækifæri
date:   01/07/2024
---

`Lestu Post 15.36-39. Hvers vegna hafnaði Páll Jóhannesi Markúsi og hvers vegna gaf Barnabas honum annað tækifæri?`

Í Post 15.38 finnum við ástæðuna fyrir því að Páll hafnaði unga manninum. Markús hafði dregið sig í hlé og var ekki lengur í boðunarstarfi. Við getum skilið afstöðu Páls þó svo hún sé berorð. Kristniboð, einkum í hinum forna heimi, var erfitt og krefjandi (sbr. 2Kor 11.23-28). Páll reiddi sig á samstarfsmenn sína til að hjálpa með að bera byrði slíkra áskorana og kringumstæðna. Frá því sjónarmiði þá átti hver sem gafst svo fljótt upp ekki skilið að vera hluti af kristniboðsliði sem háði návígi við ill öfl.

Barnabas var ekki sammála. Hann sá að Markús var efnilegur og hann vildi ekki skilja unga manninn eftir. Svo mikið bar á milli Páls og Barnabasar varðandi Jóhannes Markús að leiðir þeirra skildu. Páll valdi Sílas til að koma með sér og Barnabas tók Markús.

Postulasagan greinir ekki frá því hvers vegna Barnabas valdi Markús sem förunaut. Þetta er í rauninni síðasti textinn í Postulasögunni þar sem þeirra tveggja er getið. En það er samt ekki síðasta skiptið sem Markús er nefndur í Nýja testamentinu.

`Lestu Kól 4.10; 2Tím 4.11; Fílm 24 og 1Pét 5.13. Hvað gefa þessir textar til kynna varðandi endurreisn Markúsar?`

Undraverð umskipti virðast hafa átt sér stað hjá Markúsi. Í þessum textum gefur Páll til kynna að hann meti Markús mikils í starfi sínu. Páll reiknar hann sem einn af samstarfsmönnum sínum og vill að Tímóteus komi með hann með sér. Pétursbréfið bendir einnig til að Pétur hafi átt náin tengsl við Markús. Þessi bréf Páls og Péturs voru sennilegast skrifuð snemma á 7. áratugnum e.Kr., eða um 15-20 árum eftir atburðinn í Post 15. Markús virðist greinilega hafa jafnað sig eftir mistök sín, án efa vegna þess að Barnabas frændi hans bar traust til hans.

`Hugleiddu atvik þar sem þú eða vinur þinn brást og þið fenguð annað tækifæri. Hvernig breytti sú reynsla þér og þeim sem hjálpuðu þér? Hvernig breytti það þjónustu þinni við aðra?`