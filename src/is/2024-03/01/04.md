---
title:  Boðberinn
date:   02/07/2024
---

`Lestu Mrk. 1.1-8. Hverjir koma fram í þessum versum? Hvað segja þeir og gera?`

Þrjár persónur koma fram í þessum versum: Jesús Kristur (Mrk 1.1), Guð faðirinn (gefinn í skyn í Mrk 1.2) og Jóhannes skírari, boðberi og prédikari, sem síðari hluti þessara versa fjallar aðallega um.

Markús 1.2, 3 hefur tilvitnun úr Gamla testamentinu sem Markús notar til að lýsa því sem frásögnin mun fjalla um. Tilvitnun Markúsar er sambland af þremur textum: 2Mós 23.20; Jes 40.3 og Mal 3.1.

`Lestu þessa texta. Hvað er sameiginlegt með þeim?`

Í 2.Mós 23.20 er getið um engil sem Guð muni senda í fararbroddi Ísraels til að leiða þá til Kanaanslands. Jesaja 40.3 talar um að Guð muni birtast í eyðimörkinni þegar braut hefur verið lögð fyrir hann. Síðan talar Mal 3.1 um boðbera sem muni fara á undan Drottni til að undirbúa veg fyrir hann. Allir þessir textar tala um ferðalag.

Textinn í Jesaja hefur mörg tengsl við starf Jóhannesar skírara en bendir einnig á veg Drottins. Í Markúsarguðspjalli er Drottinn Jesús á ferðalagi. Frásögnin einkennist af hraða sem eykur tilfinninguna um ferðalag, ferðalag sem leiðir til krossins og fórnardauða fyrir okkur.

En margt þarf að gerast áður en hann kemur til krossins. Ferðalagið er einungis að byrja og Markús mun segja okkur frá því öllu.

Í samræmi við tilvitnanirnar úr Gamla testamentinu í Mrk 1.2, 3 kallar Jóhannes eftir sinnaskiptum, að fólkið hverfi frá syndinni og snúi sér aftur til Guðs (Mrk 1.4). Jóhannes er klæddur eins og Elía spámaður (sjá 2Kon 1.8) og hann talar um einhvern sem koma muni eftir hann (Mrk 1.7, 8) sem er honum meiri. Yfirlýsing Jóhannesar um að hann sé ekki verðugur að leysa skóþveng hans sýnir fram á háleitt viðhorf hans til Jesú.