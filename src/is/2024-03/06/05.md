---
title:  Málleysi
date:   07/08/2024
---

`Lestu Mrk 7.31-37. Með hvern var komið til Jesú og hvað gerði Jesús fyrir hann?`

Jesús fór ekki stystu leiðina tilbaka frá Týrus og Sídon til Galíleu. Svo virðist sem Jesús hafi farið norður frá Týrus og upp í gegnum Sídon og síðan inn til landsins og niður landsvæðið norðaustur af Galíleuvatni og að lokum niður að vatninu. Það var krókaleið en hún gaf honum að öllum líkindum meiri tíma til að kenna lærisveinum sínum.

Textinn gefur ekki nákvæmlega til kynna hverjir færðu manninn til Jesú, en vandamál hans var augljóst -- hann var heyrnarlaus og átti erfitt með að tala. Heyrnarmissir einangrar fólk frá umhverfi sínu og algjört heyrnarleysi getur gert það erfitt að læra að tala. Vandamál mannsins kann að hafa verið langvarandi.

Jesús skilur nauð mannsins og tekur hann til hliðar. Lækningaraðferð Jesú kemur á óvart einkum á okkar tímum. Hann stingur fingrum sínum í eyru mannsins og vætir tungu hans með munnvatni sínu og andvarpar. Jesús snertir þann líkamshluta sem hann ætlar að lækna, en hvers vegna andvarpar hann? „Hann leit upp til himins og andvarpaði yfir þeim eyrum sem neituðu að viðurkenna frelsarann“ (ÞA, bls. 300).

Jesús lagfærði heyrn mannsins með kraftaverki og gerði honum kleift að tala skýrt. Andvarp hans gefur mynd af því hve Guð hefur takmarkað sig varðandi frjálst val mannsins. Hann mun ekki þvinga vilja mannsins. Hverjum og einum er frjálst að velja hvern þeir vilja láta stjórna lífi sínu -- höfðingja lífsins eða höfðingja myrkursins. Jesús gat opnað heyrnarlaus eyru en hann mun ekki þvinga vantrúuð hjörtu til að viðurkenna hann sem Messías.

Þessi stutta frásögn sýnir einnig hvað Guð getur gert fyrir þá sem snúa sér af fúsum vilja til hans. Ef til vill hefur þú verið treg(ur) til að deila trú þinni, fundist þú ekki vita hvað þú ættir að segja. Þetta kraftaverk er uppörvun fyrir okkur að Jesús getur opnað eyru okkar til að vera næm fyrir þörfum annarra og deila með þeim viðeigandi orðum til að létta för þeirra.

`Hvernig notar þú gjafir heyrnar og tals sem þér hafa verið gefnar? Þær eru vissulega gjafir.`