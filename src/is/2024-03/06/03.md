---
title:  Hreinar hendur eða hreint hjarta?
date:   05/08/2024
---

`Lestu Mrk 7.14-19. Hvað átti Jesús við með því sem hann sagði í Mrk 7.15?`

Orð Jesú í þessum versum hafa verið ráðgáta fyrir marga þegar þeir hugleiða hvernig þeir eigi að bregðast við kenningum 3Mós 11 varðandi hreina og óhreina fæðu. Er Jesús að gera mismuninn að engu? Hafa Sjöunda-daga aðventistar rangt fyrir sér þegar þeir kenna meðlimum sínum sem borða kjöt að borða einungis kjöt af dýrum sem eru sögð vera hrein dýr?

Í fyrsta lagi væri það furðulegt ef Jesús færi allt í einu að hafna fyrirmælum Móse í Mrk 7.14-19 þegar hann er nýbúinn að verja Móse gegn erfikenningum í Mrk 7.6-13. Í öðru lagi hefur erfikenningin sem farísearnir halda fram engan grundvöll í kenningum Gamla testamentisins, en lögin varðandi mataræði hafa það aftur á móti. Í þriðja lagi, þegar sagt er að Jesús hafi lýst alla fæðu hreina þá er ekki átt við að allar reglugerðirnar um fæðu hafi verið afnumdar heldur hitt að hefðin um saurgun vegna snertingar, sem farísearnir höfðu komið á, væri ógild. Þetta felur t.d. í sér þá fölsku tilhugsun að ef þú saurgaðist við að koma í snertingu við heiðingja þá gætir þú einnig saurgast við að snerta fæðu sem þeir hefðu snert.

`Lestu Mrk 7.20-23. Hvað saurgar einstaklinginn samkvæmt Jesú?`

Í Mrk 7.19 bendir Jesús á að fæðan fer ekki inn í hjartað heldur í magann og fer síðan út um meltingarfærin. En í Mrk 7.21-23 getur Jesús um að hið illa komi frá hjartanu sem stýrir því hver persónan er. Hann nefnir ýmsa lesti sem byrja með illum hugsunum en leiða til illra verka.

Sú staðreynd að tilvísunin í fimmta boðorðið í Mrk 7.10 er innifalin í listanum yfir lesti bendir til þess að öll boðorðin á seinni steintöflunni séu einnig innifalin. Auk þess vísar Jesús til innantómrar tilbeiðslu í Mrk 7.7 sem er kjarni fjögurra fyrstu boðorðanna. Þar með stendur Jesús sem verjandi lögmáls Guðs í þessum versum.

`Ef til vill er guðfræði þín rétt, en hver hefur yfirvaldið í hjarta þínu?`