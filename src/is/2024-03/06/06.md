---
title:  Gættu þín á vondu brauði
date:   08/08/2024
---

`Lestu Mrk 8.11-13. Hvaða viðbrögð faríseanna ollu Jesú miklum vonbrigðum?`

Hvers vegna sýndi Jesús ekki guðlegan mátt sinn til að sannfæra þessa nöldurseggi? Það leiðir okkur tilbaka til síðasta hluta Mrk 3 þar sem Jesús talar um syndina gegn Heilögum anda. Ef við lokum eyrum okkar og augum þá mun annað kraftaverk eða jafnvel tákn af himni ekki sannfæra okkur. Við myndum einungis hafna því eins og öllu öðru. Jafnvel kraftaverk nægja ekki til að sannfæra þá sem eru ákveðnir í að trúa ekki.

`Lestu Mrk 8.14-21. Hverju höfðu lærisveinarnir gleymt og hvernig notfærði Jesús sér það til að leggja áherslu á eitthvað?`

Jesús notar tækifærið til að vara lærisveinana við súrdeigi faríseanna og Heródesar (Mrk 8.15) þ.e.a.s. kenningum þeirra (sbr. Matt 16.12).

En lærisveinarnir misskildu Jesú og héldu að hann væri að tala um að forðast að kaupa venjulegt brauð. En Jesús fræðir þá eins og hann er vanur að gera þegar þeir misskilja eitthvað. Drottinn kemur með ýmsar spurningar, sem sumar hverjar eru ræðuspurningar, sem ekki krefjast svars, og lætur þannig í ljós vonbrigði sín yfir að þeir skildu ekki ætlunarverk hans. Orð hans minna á það sem hann sagði í Mrk 4.10-12 um þá sem fyrir utan eru og skilja ekki. Sterkum orðum hans er ætlað að vekja lærisveinana af andlegu sinnuleysi sínu.

Í Mrk 8.19, 20 spyr hann einfaldlega hve margar körfur fullar af brauðbitum þeir hefðu tekið saman þegar hann gaf 5000 manns að eta (Mrk 6.30-44) og einnig hinum 4000 (Mrk 8.1-10), en það hefði átt að sýna þeim fram á að takmarkaðar auðlindir séu engin hindrun fyrir hinn sanna Messías. Lokaspurning hans í Mrk 8.21 er aftur ræðuspurning: „Skiljið þið ekki enn?“ Það er svo margt sem þeir hafa þegar séð og reynt með Jesú.

`Hvernig getum við lært að hafa hjörtu okkar og huga opin fyrir því hver Guð er og elsku hans? Hvers vegna virðist það stundum vera svo auðvelt að efast?`