---
title:  Erfikenningar manna og boð Guðs
date:   04/08/2024
---

`Lestu Mrk 7.1-13. Hvaða sannleiksatriði sem máli skipta koma þar fram?`

Við getum hugsað okkur börn sem lesa um þetta í hvíldardagsskólanum og koma síðan heim og segja mömmu sinni að Jesús segi að þau þurfi ekki að þvo hendurnar áður en þau borða. En frásögnin er ekki um hreinlæti.

Á tíma Jesú voru margir samlandar hans uppteknir af helgisiðahreinleika. Á tímabilinu milli Gamla og Nýja testamentisins voru fyrirmælin um handaþvott útfærð til að ná til almennra borgara þó svo þau væru upphaflega einungis ætluð prestunum í Gamla testamentinu (2Mós 30.17-21). Til þess að fyrirbyggja brot á lögmáli Guðs voru settar upp munnlegar hefðir sem með tímanum fengu gildi sem ný lög. Það var á grundvelli þeirrar hugmyndar að trúarleiðtogarnir kvörtuðu við Jesú um lærisveina hans.

Jesús svarar ekki spurningu þeirra beint. Þess í stað ver hann lærisveina sína með tvíþættu svari. Í fyrsta lagi vitnar hann í harðorða ávítun Jesaja í garð þjóðar sem heiðrar Guðs með orðum sínum en hjarta þeirra er langt frá honum (Jes 29.13). Tilvitnunin í Jesaja heldur áfram með fordæmingu á því að taka mannlegar hefðir fram yfir fyrirmæli Guðs. Síðari hluti svars Jesú heldur áfram með hugsunina í tilvitnuninni í Jesaja. Drottinn vitnar í boð Guðs um að heiðra foreldra sína (2Mós 20.12), þ.e.a.s. að annast um þá í ellinni sem stangaðist á við trúarhefð sem opnaði möguleikann á að færa Guði gjöf (korban) en nota hana svo sjálfur og neita að nota hana fyrir aldraða foreldra í neyð. Við getum hugsað okkur viðbrögð sem þessi: „Mér þykir það leitt, pabbi. Ég mundi mjög gjarnan vilja hjálpa þér en ég gaf fjármuni mína til musterisins.“

Það er þess konar hræsni sem Jesús ræðst á með einbeitni. Þeir höfðu sett mannlegar hefðir ofar orði Guðs og þar með syndgað.

En hvað var þá svarið við spurningu faríeseanna? Svar Jesú bendir til þess að honum fannst ekki krafa þeirra um hreinsun handanna eins nauðsynleg og það að vera í samræmi við vilja Guðs. Þess í stað styður svar hans greinilega að boðorð lögmálsins séu ofar mannlegum hefðum (sjá einnig Mrk 1.44; Mrk 7.10, 11; Mrk 10.3-8; Mrik 12.26, 29-31).

`Höfum við e.t.v. einhverjar hefðir sem eru í andstöðu við meginreglur lögmáls Guðs? Hverjar kynnu þær að vera?`