---
title:  Molar fyrir hundana
date:   06/08/2024
---

`Lestu Mrk 7.24-30. Hvaða mikilvægu lexíur er að finna í þessari frásögn?`

Í kjölfar þeirrar spennandi frásagnar sem við rannsökuðum í gær framkallar þessi frásögn einnig erfiðar spurningar. Hvers vegna brást Jesús svo harkalega við þessari konu og hálfkallaði hana hund?

Hann útskýrir það ekki beint en tvennt í svari hans gefur til kynna hvað hann er að kenna. Í Mrk 7.27 segir hann að það ætti „fyrst“ að gefa börnunum að borða. Það gefur til kynna að þá komi aðrir á eftir. Í öðru lagi notar Jesús smækkunarorð um hundana sem í samhenginu felur í sér litla heimilishunda en ekki villihunda. Konan notfærir sér þessi tvö einkenni í svari sínu til Jesú og það útskýrir undirtektir hennar.

Svar hennar er frekar hnitmiðað. Hún segir: „Satt er það, herra, þó eta hundarnir undir borðinu af molum barnanna“ (Mrk 7.28).

Hvernig datt konunni í hug að svara Jesú þannig? Það er öruggt að elska hennar til dóttur sinnar knúði hana áfram. En Jesús hvatti hana áfram með því að nota hugtakið „fyrst“ sem gaf til kynna að aðrir kynnu að koma á eftir. Auk þess gaf hann í skyn að hún væri hundur undir borðinu. Á sama hátt og hundurinn í húsinu var undir borðinu þannig var hún við fætur Jesú að grátbiðja fyrir dóttur sinni. Á þann hátt gerði hún tilkall til matarins sem féll á gólfið og hundur undir borðinu átti rétt til.

Viðbrögð konunnar sýnir trú hennar. Að tala um kraftaverkið með lækningu dóttur hennar úr fjarska sem „mola“ gaf bæði til kynna að máttur Jesú væri virkilega mikill (ef slíkt kraftaverk var einungis „moli“ hvað væri þá heilt brauð!?) en einnig að það væri einungis smámál fyrir Jesú að verða við bæn hennar.

„Með skiptum sínum við hana hefur hann sýnt að hún, sem talin hefur verið meðal útskúfaðra frá Ísrael, er ekki lengur utanveltu heldur barn í fjölskyldu Guðs. Sem barn á hún rétt á hlutdeild í gjöfum föðurins“ (ÞA, bls. 297).

`Hvers vegna eru fordómar í garð annarra kynþátta og þjóðerna í algjörri andstöðu við kenningu Jesú? Hvernig getum við leitast við að fá hið illa hreinsað úr lífi okkar?`