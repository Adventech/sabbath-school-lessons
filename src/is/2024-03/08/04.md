---
title:  Hætta auðæfanna
date:   20/08/2024
---

`Lestu Mrk 10.17-31. Hvaða mikilvægu lexíur um trú koma fram í þessum versum og hvað það kostar fyrir ríka jafnt sem fátæka að vera lærisveinar?`

Aðkoma mannsins sýnir einlægni hans og virðingu fyrir Jesú. Hann hleypur fram, krýpur á kné fyrir honum og leggur fram spurningu sína sem er miðlæg varðandi örlög hvers og eins -- Hvers er krafist til þess að öðlast eilíft líf? Jesús svarar með því að vísa til síðari töflu boðorðanna tíu. Maðurinn sýnir hugsjónastefnu sína með því að segja að allt frá unglingsárum sínum hafi hann haldið öll þau fyrirmæli.

Markús er einasti guðspjallamaðurinn sem nefnir að Jesús elskaði manninn. Það er eitthvað hrífandi við hugsjónastefnu mannsins. En Jesús prófar einlægni hans með því að segja honum að selja allt og fylgja honum. Maðurinn fer dapur í bragði þar sem hann átti miklar eignir. Í rauninni hélt hann ekki öll boðorðin, hann braut gegn fyrsta boðorðinu með því að hafa eitthvað sem var æðra Guði í lífi hans. Auðæfin voru hjáguð hans.

Jesús útskýrir þá hve tælandi auðæfin eru og að auðveldara sé fyrir stórt dýr eins og úlfalda að fara í gegnum lítið op en það er fyrir auðugan mann að komast inn í himnaríki.

Lærisveinarnir furða sig á orðum Jesú og velta því fyrir sér hver geti þá frelsast. Jesús kom þá með úrslitasetninguna í Mrk 10.27: „Menn hafa engin ráð til þessa en Guði er ekkert um megn.“

Það er gott að ljúka frásögninni með þessum orðum. Við getum ekki komist til himins í eigin mætti, við þörfnumst náðar Guðs til þess að frelsast.

Pétur talar þá af sér og segir að hann og vinir hans hafi yfirgefið allt til að fylgja Jesú. Jesús svarar því með því að segja að hvað sem þú hefur skilið eftir til að geta fylgt honum sé sem ekkert í samanburði við það sem þú munir öðlast bæði nú og um alla eilífð.

Meginmálið er þetta: Það er dauði Krists sem leysir sekt mannsins og síðan er það náð hans og upprisulíf sem veitir mátt til að hlýða fyrirmælum hans.

`Lestu Róm 6.1-11. Hvernig sýna þessi vers fram á raunveruleika náðar Guðs í lífi okkar bæði til að réttlæta okkur og gera okkur ný í honum?`