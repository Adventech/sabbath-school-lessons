---
title:  „Hvað viltu að ég geri fyrir þig?“
date:   22/08/2024
---

`Lestu Mrk 10.46-52. Hvernig brást Bartímeus við þegar Jesús átti leið framhjá?`

Samkvæmt Markúsarguðspjallinu hefur Jesús næstum undantekningalaust sagt fólkinu að þegja um kraftaverk hans og hver hann er. Þegar hann fer frá Jeríkó samkvæmt þessari frásögn er blindur maður við veginn, og þegar hann heyrir að Jesús frá Nasaret sé þar á ferð þá tók hann að hrópa: „Sonur Davíðs, Jesús, miskunna þú mér!“ (Mrk 10.47). En í samræmi við stefið „leyndarmál/opinberun“ sem einkennir þetta guðspjall þá tekur mannfjöldinn á sig hlutverk þeirra sem fara fram á þögn þegar þeir leitast árangurlaust við að þagga niður í hávaðasömum betlara.

En Bartímeus lætur það ekki á sig fá og hrópar enn hærra: „Sonur Davíðs, miskunna þú mér!“ (Mrk 10.48). Orð hans eru bæði trúarjátning hans að Jesús sé Messías og jafnframt fullvissa hans um að hann geti læknað sig. Á tímum Jesú hafði titillinn „sonur Davíðs“ tvær hugmyndir sem tengdust honum -- endurreisn konungs á hásæti Ísraels (sbr. Jes 11; Jer 23.5, 6; Jer 33.15; Esk 34.23, 24; Esk 37.24; Mík 5. 2-4; Sak 3.8; Sak 6.12), og sá einstaklingur yrði læknir og ræki út illa anda.

Jesús nemur staðar og segir fólkinu að kalla á blinda manninn. Það er athyglisvert að blindi maðurinn kastar af sér skikkju sinni þegar hann kemur til Jesú. Á tíma Jesú voru þeir sem blindir voru lægst settir í samfélaginu ásamt ekkjum og munaðarleysingjum. Þeir gátu ekki séð fyrir sér og voru því í mikilli hættu. Skikkjan veitti honum nokkra öryggiskennd. Sú staðreynd að hann kastaði henni af sér sýnir að hann trúði því að Jesús myndi lækna hann.

Jesús olli ekki vonbrigðum. Guðspjöllin sýna fram á að hver sem kemur til hans í leit að hjálp fær hana. Jesús spyr sömu spurningarinnar og hann lagði fyrir Jakob og Jóhannes í Mrk 10.36: „Hvað vilt þú að ég geri fyrir þig?“ (Mrk 10.51). Blindi maðurinn biður hiklaust um að öðlast sjón sína og Jesús verður strax við þeirri bæn. Síðan fylgir blindi maðurinn honum.

Með þessari frásögn lýkur þeim hluta guðspjallsins sem fjallar um það að vera lærisveinn og er jafnframt loka-bókastoð þess kafla sem hófst með frásögninni um blinda manninn í Mrk 8.22-26.  Þessar tvær frásagnir sýna fram á að það að vera lærisveinn felur í sér að horfa á heiminn með nýjum augum, sem er ekki alltaf greinilegt í byrjun en endar alltaf með því að fylgja Jesú hvert sem hann leiðir.

`Á hvern hátt hefur þú stundum hrópað: „Jesús, sonur Davíðs, miskunna þú mér!“ Hvað gerðist og hvað kenndi sú reynsla þér?`