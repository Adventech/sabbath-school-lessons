---
title:  Getur þú drukkið af bikar mínum?
date:   21/08/2024
---

`Lestu Mrk10.32-45. Hvernig opinbera þessi vers stöðuga vanþekkingu lærisveinanna ekki aðeins á því sem fólst í ætlunarverki Jesú heldur einnig því að fylgja honum?`

Jesús nálgast Jerúsalem á för sinni og á leiðinni opinberar hann fyrir lærisveinum sínum það sem þar muni gerast. Það er ekki atburður sem þeir trúa eða vilja heyra um. Það er sláandi hve nákvæmlega Jesús lýsir atburðarásinni varðandi dauða sinn og upprisu. En þegar það er eitthvað sem þú kærir þig ekki um að heyra þá er auðvelt að afskrifa það.

Það virðist einmitt vera það sem Jakob og Jóhannes gerðu þar sem þeir koma til Jesú með ákveðna ósk. Jesús biður um frekari skýringu og þeir lýsa því yfir að þeir vilji sitja honum til hægri og vinstri handar í dýrð hans. Það er auðvelt fyrir okkur að gagnrýna þá fyrir eigingirni þeirra en þeir hafa helgað sig þjónustu Jesú og ósk þeirra var sennilega ekki algjörlega eigingjörn.

Jesús leitast við að auka skilning þeirra á því sem þeir eru að fara fram á. Hann spyr hvort þeir geti drukkið bikar hans eða látið skírast skírn hans. Bikar hans er bikar þjáninga í Getsemane og á krossinum (sbr. Mrk14.36) og skírn hans vísar til dauða hans og upprisu (Mrk 15.33-47), þar sem atburðarásin er hliðstæð skírn hans eins og henni er lýst í Mrk 1.

En Jakob og Jóhannes sáu það ekki. Í hugsunarleysi sínu segjast þeir geta það. Jesús segir þá fyrir um að þeir muni reyndar drekka af bikar hans og verða skírðir skírn hans. Jakob var fyrstur postulanna að deyja píslarvættisdauða (Post 12.2) en Jóhannes lifði lengst af postulunum og var sendur í útlegð til Patmos (Opb 1.9). En Jesús bendir á að það sé á valdi Guðs að ráðstafa stöðum í dýrðarríkinu.

Hvernig brugðust hinir lærisveinarnir við svari Jesú? Ekki mjög vel! Á frummálinu er sama orðið (anakteó) notað um viðbrögð þeirra (þeim gramdist Mrk 10.41) og reiði Jesú þegar börnunum var haldið frá honum (honum sárnaði Mrk 10.14).

Jesús kallar síðan allan hópinn saman og framsetur eina djúpstæðustu kenningu sína. Hann bendir á að heiðnir stjórnendur noti vald sitt í eigin hagsmunaskyni en í ríki Guðs verði ávallt að nota valdið til þess að lyfta öðrum upp og blessa þá. Jesús sjálfur gengur á undan sem konungur í ríki Guðs og gefur líf sitt sem lausnargjald. Það var eitthvað sem fylgjendur hans áttu ekki von á að heyra.

`Hvað felst í því fyrir hinn kristna að vera þjónn annarra? Hvernig sýnir þú það í samskiptum þínum við aðra?`