---
title:  Áform guðs fyrir hjónabandið
date:   18/08/2024
---

`Lestu Mrk 10.1-12 ásamt 1Mós 1.27 og 1Mós 2.24. Hvaða gildra leyndist í spurningu faríseanna varðandi hjónabandið og hvaða lexíu kenndi Jesús með svari sínu?`

Í þessum versum spyrja farísearnir Jesú hvort leyfilegt sé fyrir mann að skilja við eiginkonu sína. Farísearnir leyfðu hjónaskilnað, en spurningin var á hvaða grundvelli. Stefna sumra var greinilega aðhaldssöm -- einungis barnleysi, andleg og líkamleg vanræksla eða ótrúmennska réttlættu skilnað. Stefna annarra var frjálslyndari. Samkvæmt henni var skilnaður leyfður í næstum öllum tilvikum. Ekki þurfti meira til en viðbrenndur matur eða ósk mannsins um að búa með yngri og fallegri konu.

Það virðist því dálítið undarlegt að þeir spyrja Jesú hvort hjónaskilnaður sé yfirleitt leyfilegur. Að baki þessarar spurningar var samsæri til að koma Jesú í vandræði hjá Heródesi Antipas, landsstjóra svæðisins austan Jórdanfljótsins þar sem Jesús var staddur að þessu sinni. Heródes hafði skilið við eiginkonu sína og gifst Heródíasi, eiginkonu bróður síns. Heródes lét afhöfða Jóhannes skírara vegna þess að hann ávítaði Heródes fyrir það ólöglega samband (sjá Matt 14.1-12).

Jesús vék sér undan því að svara með því að koma með aðra spurningu til faríseanna um hvað Móse hefði að segja um málið. Farísearnir svöruðu með því að vitna í 5Mós 24.1-4 sem talar um hjónaband eftir skilnað. Ísraelsmenn iðkuðu skilnað þegar á tíma Móse. Lögin sem nefnd eru í 5Mós 24 áttu að vernda konuna, en á tíma Jesú sneru sumir þeim þannig að auðveldara yrði að fá skilnað undir öllum kringumstæðum. Af þeim sökum voru lögin sem ætlað var að að vernda konuna notuð til þess að auðveldara væri að sniðganga hana.

Í stað þess að rökræða fordæmisréttinn sem lýst er í 5Mós 24 vísar Jesús til upprunalegs áforms Guðs varðandi hjónabandið í 1Mós 1 og 2. Hann bendir á að í upphafi skapaði Guð mann og konu (1Mós 1.27), tvo einstaklinga. Síðan tengir hann þá staðreynd við 1Mós 2.24 um að maðurinn yfirgefur foreldra sína og sameinast eiginkonu sinni og þau tvö verði eitt hold. Þessi hugmynd um einingu er grundvöllurinn fyrir staðfestingu Jesú á hjónatengslunum. Það sem Guð hefur tengt saman má maður eigi sundur skilja.

`Hvað getur söfnuður þinn gert til að styrkja hjónabönd meðlimanna? Hvernig getur þú hjálpað þeim sem þegar hafa skilið?`