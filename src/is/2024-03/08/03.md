---
title:  Jesús og börnin
date:   19/08/2024
---

`Lestu Mrk 10.13-16. Hvað gerði Jesús fyrir þá sem sem komu með börn sín til hans?`

Þó svo börn væru ofarlega á óskalista hins forna heims (einkum drengir, þar sem karlmaðurinn var miðlægur í þeim menningarheimi), þá var fæðing og bernska ekki auðveld. Skortur á læknisþjónustu gerði það að verkum að áhættan var mikil fyrir mæður við fæðingu og fyrir nýfædd börn og smábörn. Mörg samfélög bjuggu yfir hefðbundnum lækningaaðferðum og notuðu verndargripi til að vernda þessa viðkvæmu aðila gegn illgjörnum máttarvöldum.

Þó svo börn væru ofarlega á óskalista þá voru þau lágt sett i þjóðfélaginu líkt og þrælar (Gal 4.1, 2). Í heimi Grikkja og Rómverja voru þeir sem voru vanskapaðir eða óæskilegir bornir út eða þeim var varpað í einhverja á. Drengir voru í hærri metum en stúlkur, og stundum voru stúlkubörn borin út til að deyja af völdum höfuðskepnanna. Stundum var þessum börnum bjargað og þau alin upp og síðan seld sem þrælar.

Lærisveinarnir virðast ekki hafa skilið það sem Jesús kenndi í Mrk 9 um að taka á móti ríki Guðs eins og börnin (Mrk 9.33-37) því að hér ávíta þeir þá sem komu með börn til Jesú í því skyni að öðlast blessun hans. Ef til vill töldu þeir að hann hefði ekki tíma til svo lítilfjörlegra verka.

En þeir höfðu rangt fyrir sér og Jesús er hneykslaður. Í öllu guðspjallinu bregst Jesús undarlega við fólkinu og það er eftirtektarvert að ein sterkustu viðbrögð hans voru í garð þeirra sem héldu börnunum frá honum.

Hann hélt því sterklega fram að lærisveinarnir mættu ekki standa í veginum fyrir börnunum vegna þess að ríki Guðs heyrir þeim til og hver og einn verður að taka á móti því með sama hugarfari og viðhorfi og börnin, þ.e.a.s. í einlægu og skilyrðislausu trausti til Guðs.

„Látið ekki ókristilega skapgerð ykkar gefa ranga mynd af Jesú. Haldið ekki litlu börnunum frá honum með kulda ykkar og harðneskju. Gefið þeim aldrei ástæðu til að finnast himinninn verði ekki ánægjulegur staður fyrir þau ef þið væruð þar. Talið ekki um trúmál eins og eitthvað sem börn geti ekki skilið og komið ekki þannig fram að þau fái þá tilfinningu að þeim sé ekki ætlað að taka á móti Kristi í bernsku sinni. Gefið þeim ekki þá fölsku mynd að trúarbrögð Jesú séu drungaleg trúarbrögð og þau verði að hætta við allt sem veitir fögnuð þegar þau komi til frelsarans“ (MH, bls. 43, 44).

`Hvernig getur þú opinberað Jesú betur í návist barna sem eru umhverfis þig?`