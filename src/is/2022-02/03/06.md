---
title:  Illska mannsins
date:  14/04/2022
---

`Lestu 1Mós 4.17-24. Hver var arfleifð Kains og hvernig opnaði glæpur Kains leiðina fyrir aukna illsku mannsins?`

Lamek sem var langa-langa-langafabarn Kains getur um glæp Kains í tengslum við sinn eigin. Samanburðurinn á glæpum þeirra er lærdómsríkur. Kain þegir yfir einasta glæp sínum sem sagt er frá en Lamek virðist hreykja sér af sínum glæp og lætur það í ljósi í söng (1Mós 4.23, 24). Kain biður um miskunn Guðs en ekkert er sagt um að Lamek hafi beðið um hana. Guð hefnir Kain sjö sinnum en Lamek trúir því að hans verði hefnt sjötíu og sjö sinnum (1Mós 4.24) sem bendir til þess að honum var mjög ljóst um sekt sína.

Kain er einkvæntur (1Mós 4.17) en Lamek byrjar fjölkvæni. Ritningin segir að hann hafi tekið sér tvær konur (1Mós 4.19). Þessi aukning og upphafning hins illa á eftir að hafa áhrif á komandi kynslóðir afkomenda Kains.

Strax eftir þennan atburð illskunnar í fjölskyldu Kains skráir Biblían nýjan atburð sem spornaði við stefnu afkomenda Kains. „Adam kenndi enn konu sinnar“ (1Mós 4.25) og hún ól Set. Eva gaf honum nafn sem benti á að Guð hefði gefið henni „annað afkvæmi“ í stað Abels.

Í rauninni er rót nafnsins eldri en Abel. Nafnið Set er dregið af hebresku sögninni asjit „Ég set“ (1Mós 3.15) sem er í upphafi spádómsins um Messías. Sæði Messíasar mun koma af ættstofni Sets. Texti Biblíunnar rekur síðan upphaf ættartölu Messíasar frá Set (1Mós 5.3) til Enoks (1Mós 5.21), Metúsala og allt til Nóa (1Mós 6.8).

Orðasambandið „synir Guðs“ (1Mós 6.2) vísar til afkomenda Sets því þeim var ætlað að varðveita mynd Guðs (1Mós 5.1, 3). „Dætur mannanna“ (1Mós 6.2) virðist hafa neikvæða merkingu sem ber saman afkomendur þeirra sem voru í mynd Guðs og þá sem voru í mynd manna. Fyrir áhrif þessara „dætra mannanna“ tóku synir Guðs „þær konur sem þeir lögðu hug á“ (1Mós 6.2), sem bendir til rangrar stefnu mannkynsins.

`Lestu 1Mós 6.1-5. Hvílíkur vitnisburður um syndaspillinguna! Hvers vegna verðum við að gera allt sem í okkar valdi stendur með Guðs hjálp til að útrýma syndinni úr lífi okkar?`