---
title:  Til íhugunar
date:  15/04/2022
---

Orðasambandið „Enok gekk með Guði“ í 1Mós 5.22 er endurtekið í 24. versinu. Það felur í sér náið og daglegt samfélag við Guð. Persónulegt samband Enoks við Guð var svo sérstakt að „Guð tók hann“ (1Mós 5.24). Það orðasamband er sérstætt í ættartölu Adams og styður ekki hugmyndina um tafarlaust framhaldslíf í paradís fyrir þá sem ganga með Guði. Nói gekk einnig með Guði (1Mós 6.9) og hann dó eins og hver annar, þar á meðal Adam og Metúsala. Það er einnig athyglisvert að engin ástæða er gefin til að réttlæta þessa sérstöku náðargjöf. „Enok varð boðberi réttlætis og kynnti mönnum það sem Guð hafði opinberað honum. Þeir sem trúðu á Guð leituðu til þessa helga manns til þess að hlíta leiðsögn hans og taka þátt í bænum hans. Hann starfaði einnig á opinberum vettvangi og flutti vitnisburð öllum þeim sem vildu hlýða á viðvörunarorð hans. Störf hans miðuðust ekki einungis við afkomendur Sets. Í því landi sem Kain hafði sest að til þess að flýja úr návist Guðs sagði spámaður Guðs frá þeim dásamlegu viðburðum sem hann hafði orðið vitni að í sýn. „Sjá,“ sagði hann, „Drottinn er kominn með sínum þúsundum heilagra til að halda dóm yfir öllum og til að sanna alla óguðlega seka um öll þau óguðlegu verk, sem þeir hafa drýgt“ (Júd 14, 15)“ (ÆS, bls. 56).

**Til umræðu**

`Hvers vegna drap Kain bróður sinn? Elie Wiesel kemst þannig að orði: „Hvers vegna gerði hann það? Ef til vill vildi hann vera einn og einasti maðurinn eftir fráfall foreldra sinna. Einn, líkt og Guð, og ef til vill einn í stað Guðs. . . . Kain drap til þess að verða Guð. . . . Hver sem lítur á sjálfan sig sem Guð endar með að ráða aðra af dögum“ (Elie Wiesel, <sup>3</sup> Messengers of God: Biblical Portraits and Legends (NY: Random House, 1976, bls. 58)). Hvernig getum við verið á varðbergi svo að við sýnum ekki sömu afstöðu og Kain jafnvel þó við myrðum ekki?`

`Berðu æviskeið þeirra sem lifðu fyrir flóðið (1Mós 5) saman við æviskeið forfeðranna. Hvernig útskýrum við þessa styttingu æviskeiðanna? Hvernig mælir þessi hnignun gegn forsendum þróunarkenningarinnar?`

---

<sup>1</sup> Sjá einnig athyglisverða hliðstæðu í dæmisögu Jesú í Lúk 18.9-14.  (Þýð.)

<sup>2</sup> Frummálið segir orðrétt: „Ef þú gerir rétt þá er upplyfting (eða: fyrirgefning)“ (Þýð.).

<sup>3</sup> Þekktur fræðimaður Gyðinga sem lifði af helförina og skrifaði um þá reynslu sína og áhrif hennar á trúarlíf sitt (Þýð.).