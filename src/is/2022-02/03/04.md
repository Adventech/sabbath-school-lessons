---
title:  Afbrotið
date:  12/04/2022
---

`Lestu 1Mós 4.3-8. Hvaða ferli fékk Kain til að myrða bróður sinn? Sjá einnig 1Jóh 3.12.`

Viðbrögð Kains eru tvíþætt: „Þá reiddist Kain ákaflega og varð niðurlútur“ (1Mós 4.5, 1981). Reiði Kains virðist hafa beinst að Guði og Abel. Kain reiddist Guði vegna þess að hann taldi að hann væri fórnarlamb óréttlætis og hann reiddist Abel vegna afbrýðisemi sinnar í hans garð. Afbrýðisamur vegna hvers? Vegna fórnarinnar? Það var örugglega eitthvað meira í gangi en þessi texti gefur til kynna. En hvað sem það var þá var hann niðurdreginn vegna þess að Guð hafði ekki litið með velþóknun á fórn hans.

Þær tvær spurningar sem Guð leggur fyrir Kain í 1Mós 4.6 tengjast tvíþættum viðbrögðum hans. Taktu eftir því að Guð ásakar ekki Kain. Líkt og Guð hafði gert við Adam þá leggur hann fram spurningar, ekki vegna þess að hann vissi ekki svörin heldur vegna þess að hann vildi að Kain liti í eigin barm og skildi hvers vegna honum leið þannig. Drottinn leitast ávallt við að endurleysa fallið fólk sitt jafnvel þó það bregðist honum opinskátt. Eftir að hafa lagt fram þessar spurningar gefur Guð Kain góð ráð.

Í fyrsta lagi hvetur Guð Kain til að „gera rétt,“ að koma fram á réttan hátt. Það er kall til iðrunar og hvatning til að breyta afstöðu sinni. Guð heitir Kain að hann geti verið „upplitsdjarfur“ og fengið fyrirgefningu. <sup>2</sup> Að vissu leyti er Guð að segja Kain að Guð geti veitt honum viðtöku á forsendum Guðs en ekki Kains.

Í öðru lagi segir Guð: „Ef þú gjörir ekki rétt, þá liggur syndin við dyrnar og hefur hug á þér, en þú átt að drottna yfir henni“ (1Mós 4.7, 1981).  Guð opinberar þannig undirrót syndarinnar að hana sé að finna í Kain sjálfum. Guð er þannig að leggja Kain ráðin og leitast við að leiða hann inn á vegu sem hann ætti að ganga.

Ráðgjöf Guðs varðaði þá afstöðu sem taka á gagnvart syndinni sem liggur við dyrnar og „girnist þig.“ Guð mælir með sjálfsstjórn: „Þú átt að drottna yfir henni.“ Sömu meginreglu er að finna hjá Jakob sem segir: „Það er eigin girnd sem freistar sérhvers manns og dregur hann og tælir“ (Jak 1.14). Fagnaðarerindið býður okkur ekki aðeins fyrirheit um fyrirgefningu heldur einnig sigur yfir henni (sjá 1Kor 10.13). Þegar allt kemur til alls þá getur Kain einungis kennt sjálfum sér um syndina, og þannig er það einnig yfirleitt með okkur.

`Hvað kennir þessi frásögn okkur um frjálsan vilja og og það að Guð þvingar okkur ekki til að hlýða?`