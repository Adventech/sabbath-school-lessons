---
title:  Refsing Kains
date:  13/04/2022
---

`Lestu 1Mós 4.9-16. Hvers vegna spyr Guð: „Hvar er Abel, bróðir þinn?“ Hver eru tengslin milli syndar Kains og þess að hann varð „landflótta og flakkandi“ (1Mós 4.12)?`

Spurningin sem Guð lagði fyrir Kain bergmálar spurningu hans til Adams í Eden: „Hvar ertu?“ Hún gefur til kynna tengslin milli syndarinnar í Eden og syndar Kains. Sú síðari var afleiðing þeirrar fyrri.

Kain vill ekki viðurkenna synd sína eða kannast við hana. Adam bar aftur á móti ekki á móti synd sinni þó svo hann reyndi að skella skuldina á einhvern annan. Kain, aftur á móti, ögraði Guði opinskátt en Guð ásakaði Kain strax um glæp hans. En þegar Guð svo spurði: „Hvað hefurðu gert?“ beið hann ekki eftir svari. Hann minnir Kain á að hann viti allt og hróp blóðs Abels hafi þegar borist til eyrna hans frá jörðinni (1Mós 4.10), sem sýnir að Guð veit um morðið og hann muni bregðast við því. Abel er í moldu, sem sýnir bein tengsl við syndafallið og það sem Drottinn hafði sagt að mundi verða um Adam (1Mós 3.19).

`Lestu 1Mós 4.14. Hvað felst í orðum Kains þegar hann segir: „Ég verð að fela mig fyrir augliti þínu?“`

Vegna blóðs Abels sem var úthellt á jörðina er hún aftur undir bölvun (1Mós 4.12). Kain er síðan dæmdur til útlegðar fjarri Guði. Það er einungis þegar Kain heyrir dómsorð Guðs að hann skynjar mikilvægi návistar hans, án hennar óttast hann um líf sitt. Jafnvel eftir að Kain hafði í tilfinningaleysi myrt bróður sinn og síðan sýnt mótþróa auðsýndi Drottinn honum samt miskunn og jafnvel þó Kain gengi „burt frá augliti Drottins“ (1Mós 4.16) sá Drottinn honum fyrir nokkurri vernd. Hvaða „merki“ Guð setti á hann (1Mós 4.15) vitum við ekki en hvað sem það var þá bar það vott um náð Guðs í hans garð.

`„Ég verð að fela mig fyrir augliti þínu“(1Mós 4.14) – hvað getur verið hulið fyrir augliti Guðs? Sorglegar kringumstæður fyrir hvern sem er. Hver er einasta leiðin fyrir okkur, synduga menn, að forðast þær kringumstæður?`