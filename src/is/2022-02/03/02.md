---
title:  Kain og Abel
date:  10/04/2022
---

`Lestu 1Mós 4.1, 2. Hvað lærum við varðandi fæðingu þessara tveggja í þessum versum?`

Fyrsti atburðurinn sem skráður er eftir brottrekstur Adams úr aldingarðinum í Eden varðar fæðingu. Orðrétt þýðing frumtextans segir: „Ég hef getið sveinbarn – Drottin“ (1Mós 4.1) sem gefur til kynna að Eva minntist spádómsins um Messías í 1Mós 3.15 og taldi að hún hefði fætt fyrirheitna frelsarann, Drottin. „Komu frelsarans var spáð í Eden. Þegar Adam og Eva heyrðu fyrst fyrirheitið væntu þau skjótrar uppfyllingar þess. Þau fögnuðu frumgetnum syni í þeirri von að hann kynni að vera endurlausnarinn“ (ÞA, bls. 19).

Reyndar er það Kain sem er aðalpersónan í frásögninni. Hann er ekki aðeins hinn frumgetni sonur sem foreldrarnir næstum „dýrkuðu“ heldur er það einungis hann sem talar í frásögninni (auk Guðs). Eva talar spennt um fæðingu Kains en segir ekkert sem skráð er um fæðingu Abels. Frásögnin segir einfaldlega að „síðar fæddi hún“ annan son (1Mós 4.2).

Nafn Kains er dregið af hebresku sögninni qanah sem þýðir „að öðlast“ eða „afla sér“ og gefur til kynna öflun einhvers sem er verðmætt og voldugt. Hins vegar er nafn Abels dregið af nafnorðinu „hebel“ sem þýðir „gufa,“ eða „vindblær“ (Slm 144.4) og merkir tómleika, innihaldsleysi, eitthvað sem erfitt er að henda reiður á eða jafnvel „hégóma“ (sjá Slm 62.9; Préd 1.2). Þetta gefur e.t.v. til kynna að von Adams og Evu byggðist einungis á Kain þar sem þau trúðu því að hann, en ekki bróðir hans, væri hinn fyrirheitni Messías.

`Hvað er sumt af því í lífinu sem er í rauninni innantómt en við förum með það eins og það sé meira virði en það er í raun og veru? Hvers vegna er mikilvægt að þekkja mismuninn á því sem máli skiptir og því sem gerir það ekki?`