---
title:  Jakob fer til Jósefs
date:  19/06/2022
---

`Lestu 1Mós 46. Í hverju fólst mikilvægi þess að Jakob fór frá Kanaanslandi?`

Þegar Jakob fer frá Kanaanslandi er hann fullur vonar. Fullvissan um að hann mundi ekki hungra lengur og gleðifregnin um að Jósef væri enn á lífi hlýtur að hafa gefið honum þann meðbyr sem hann þurfti til að yfirgefa fyrirheitna landið.

Brottför Jakobs minnir á reynslu Abrahams, þó svo Abraham stefndi til fyrirheitna landsins. Jakob heyrir sama fyrirheitið og Abraham heyrði Guð gefa um að hann mundi verða mikil þjóð (1Mós 46.3; sbr.1Mós 12.2). Kall Guðs minnir einnig á sáttmála Guðs við Abraham. Í báðum tilvikum notar Guð sama uppörvandi hugtak „óttastu ekki“ (1Mós 46.3; sbr. 1Mós 15.1) sem benda til fyrirheitisins um dýrlega framtíð.

Listinn yfir nöfn Ísraelsbarna sem fóru til Egyptalands, þar á meðal nöfn dætra hans (1Mós 46.7) minnir á fyrirheit Guðs til Abrahams um frjósemi jafnvel þó hann væri barnlaus á þeim tíma. Talan „sjötíu“ (þar á meðal Jakob og Jósef og synir hans tveir) gefur til kynna heild. Það er „allur Ísrael“ sem fer til Egyptalands. Það er einnig eftirtektarvert að heildartala þjóðanna var sjötíu (1Mós 10) sem bendir til þess að örlög allra þjóða sé í húfi í ferð Jakobs.

Þessi sannleikur kemur betur í ljós einungis mörgum árum síðar eftir krossdauða Krists ásamt fyllri opinberun af frelsunaráforminu sem var fyrir allt mannkynið en ekki einungis fyrir börn Abrahams.

Þó svo frásagnirnar um þessa fjölskyldu, afkomendur Abrahams, séu athyglisverðar og við getum lært andlegar lexíur af þeim þá eru þær í orði Guðs af því að þær eru hluti af sögu hjálpræðisins og hluti af áformi Guðs um að veita eins mörgum og mögulegt er endurlausn á þessari föllnu jörð.

`„Í þessu er enginn munur á Gyðingum og Grikkjum. Hinn sami er Drottinn allra, fullríkur fyrir alla sem ákalla hann því að „hver sem ákallar nafn Drottins verður hólpinn““ (Róm 10.12, 13). Hvað segir Páll að sýni fram á algildi fagnaðarerindisins? Hvað segja þessi orð okkur um það sem við sem söfnuður ættum að vera upptekin af að gera til að hjálpa til við að útbreiða fagnaðarerindið?`