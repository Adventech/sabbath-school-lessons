---
title:  Jakob sest að í Egyptalandi
date:  20/06/2022
---

Það er eftirtektarvert að þrátt fyrir allt það sem Jakob hafi verið sagt um að Jósef væri á lífi í Egyptalandi þá gaf Drottinn honum samt fyrirmæli í nætursýn (1Mós 46.2) um að fara þangað. Jakob fer þannig frá fyrirheitna landinu til Egyptalands sem síðar er það land sem fólk Guðs mundi síst vilja fara til (5Mós 17.16).

`Lestu 1Mós 47. Hvaða andlegu sannindi og meginreglur finnum við í þessari frásögn?`

„Jósef tók fimm af bræðrum sínum og leiddi þá fyrir Faraó til að fá hjá honum afsal fyrir landi undir framtíðarheimili þeirra. Þakklæti Faraós í garð Jósefs hefði getað orðið til þess að hann veitti þeim tignarstöður í ríkinu en Jósef hélt fast við trú sína á Drottin og var ákveðinn í að forða þeim frá þeim freistingum sem á vegi þeirra yrðu í ríki heiðingja. Þess vegna ráðlagði hann þeim að segja konunginum frá því hvert væri starf þeirra. Synir Jakobs fóru að ráðum Jósefs og tóku einnig fram að þeir vildu gjarnan staðnæmast um hríð í landinu en ekki setjast þar að til frambúðar og hafa þannig rétt til að hverfa úr landi ef þeim sýndist svo. Og konungurinn valdi þeim heimkynni, eins og hann hafði boðið, „besta landið,“ Gósenland“ (ÆS, bls. 163).

Í visku sinni hvetur faraó ekki þessa útlendinga til að verða betlarar sem mundu lifa af örlæti gestgjafans. Hann spyr eftir atvinnu þeirra (1Mós 47.3) til þess að auðvelda þeim aðlögun að nýju umhverfi. Hann vill gjarnan nýta sér sérþekkingu þeirra og leggur meðal annars til að þeir taki að sér yfirumsjón hjarða hans (1Mós 47.6).

En þó svo útlendingurinn Jakob sé lægra settur stendur hann frammi fyrir leiðtoga landsins og samkvæmt textanum blessaði Jakob faraó (1Mós 47.7). Þessi lágt setti útlendingur er sá sem blessar faraó, stjórnanda hins volduga Egyptalands. Hvers vegna var það svo?

Í ljósi þess að faraó gegndi stöðu æðsta prests í Egyptalandi í fornöld gefur það til kynna að Jakob var æðri æðsta presti Egyptalands, jafnvel æðri en sjálfur faraóinn.

`Hvaða þýðingu ætti það að hafa fyrir okkur í samskiptum okkar við aðra að við erum „konunglegur prestdómur, heilög þjóð, eignarlýður“ (1Pét 2.9) hver svo sem staða okkar annars er í lífinu? Hvaða skyldur leggur trúin okkur á herðar?`