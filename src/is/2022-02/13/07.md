---
title:  Til íhugunar
date:  24/06/2022
---

Lestu kaflann „Jósef og bræður hans“ í ÆS, bls.156-169.

„Líf Jósefs sýnir líf Krists. Það var öfund sem fékk bræðurna til að selja hann í þrældóm. Þeir vonuðust til að koma í veg fyrir að hann yrði meiri en þeir. Og þegar farið var með hann til Egyptalands gerðu þeir sér vonir um að draumar hans mundu ekki pirra þá lengur, að þeir hefðu komið í veg fyrir að þeir gætu nokkurn tíma ræst. En Guð tók fram fyrir hendurnar á þeim þannig að einmitt það gerðist sem þeir vildu koma í veg fyrir. Þannig voru prestar og öldungar Gyðinga afbrýðisamir út í Krist og óttuðust að hann drægi til sín athygli frá þeim. Þeir líflétu hann til að koma í veg fyrir að hann yrði konungur en með því stuðluðu þeir einmitt að því.

Með ánauð sinni í Egyptalandi bjargaði Jósef fjölskyldu föður síns. Sú staðreynd dró þó ekki úr sekt bræðra hans. Þannig varð krossfesting Krists af völdum óvina hans til þess að hann varð endurlausnari mannkyns, frelsari fallins kynþáttar, stjórnandi alls heimsins. En glæpur morðingja hans var eins svívirðilegur þótt hönd Guðs hefði ekki gripið í taumana sjálfum sér til dýrðar og mannkyni til blessunar.

Eins og Jósef var seldur í hendur heiðingja af bræðrum sínum þannig varð einn af lærisveinum Jesú til þess að selja hann í hendur verstu óvinum sínum. Logið var sök upp á Jósef og honum fleygt í fangelsi vegna dyggðar sinnar. Þannig var Kristur fyrirlitinn og honum hafnað vegna þess að réttlátt og óeigingjarnt líf hans var ofanígjöf fyrir syndina. Og þótt hann væri alsaklaus var hann dæmdur vegna vitnisburðar ljúgvitna. Og þolgæði og hógværð Jósefs þegar hann varð fyrir ranglæti og kúgun, auðfengin fyrirgefning hans og göfuglyndi og góðmennska gagnvart ómannlegum bræðrum sínum ber vott um þolgæði frelsarans gagnvart illgirni og misþyrmingum illmenna og fyrirgefningu hans ekki aðeins gagnvart morðingjum hans heldur öllum sem koma til hans og játa syndir sínar og óska fyrirgefningar“ (ÆS, bls. 168, 169).

**Til umræðu**

`Þegar Jakob dó óttuðust bræður Jósefs að hann mundi leita hefnda. Hvað segir það okkur um sektarkenndina sem þeir báru enn fyrir brjósti? Hvað kenna viðbrögð Jósefs okkur um fyrirgefningu þeirra sem sekir eru?`

`Hvað annað finnur þú sem er hliðstætt með lífi Jósefs og Jesú?`

`Hugleiddu þá staðreynd að þó svo Guð þekki framtíðina mætavel þá höfum við samt valfrelsi. Hvernig samræmum við þessar tvær hugmyndir?`

---

<sup>1</sup> Orðrétt þýðing er:  „Þar til Síló kemur.“ Sjá einnig 1Mós 49.10 +neðanmálsskýringu (1981). (Þýð.)