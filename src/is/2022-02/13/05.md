---
title:  Jakob blessar syni sína
date:  22/06/2022
---

`Lestu 1Mós 49.1-28. Í hverju felst mikilvægi blessunar Jakobs yfir sonum sínum?`

Auk spádómanna um núverandi sögu ættkvísla Ísraels sér Jakob Messías og von um endanlega frelsun. Upphafsorð Jakobs gefa ábendingu um þessa von þegar hann talar um „komandi tíma/daga“ (1Mós 49.1) sem oft er notað til að vísa til komu Messíasar konungs (Jes 2.2; Dan 10.14).

Síðan rekur textinn framtíð hvers og eins sona hans. Það eru ekki fyrirframákveðin forlög sem Guð vill að hver um sig mæti heldur eru það lýsingar á því sem lyndiseinkunn þeirra og afkomenda þeirra mundu leiða til. Sú staðreynd að Guð veit t.d. að einhver muni lífláta saklausan mann þýðir ekki að Guð vilji að morðinginn geri það.

`Lestu 1Mós 49.8-12. Hvaða spádóm er að finna í þessum orðum og hvers vegna er hann svo mikilvægur?`

Guð stendur ofar frjálsum vilja mannsins og hann þekkir framtíðina og hefur komið því svo fyrir að Messías mundi koma af ættkvísl Júda. Júda (1Mós 49.8-12) er táknaður með ljóni sem bendir til konungdóms og lofgjörðar. Af Júda ættkvísl koma Davíð konungur en einnig Síló <sup>1</sup> sem mun flytja frið (Jes 9.6, 7) og „þjóðirnar munu ganga honum á hönd“ (1Mós 49.10).

Gyðingar hafa lengið litið á þetta sem spádóm um Messías sem koma muni og kristnir menn hafa einnig litið svo á að þessi texti vísi til Jesú. „Honum verður sýnd lotning og þjóðirnar munu ganga honum á hönd“ (1Mós 49.10) sem er e.t.v. fyrirboði fyrirheitisins í Nýja testamentinu sem segir „að fyrir nafni Jesú skuli hvert kné beygja sig“ (Fil 2.10).

Eða eins og Ellen G. White ritaði: „Ljónið, konungur skógarins, er viðeigandi tákn um ættflokk sem Davíð og sonur Davíðs, [Síló], komu út af, hið sanna „Ljón af ættflokki Júda,“ sem fær öll völd í hendur og allar þjóðir beygja sig fyrir“ (ÆS, bls. 166).

`Hvers vegna ættum við að sýna Jesú lotningu nú, jafnvel áður en allar þjóðir munu gera það?`