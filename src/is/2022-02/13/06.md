---
title:  Vonin um fyrirheitna landið
date:  23/06/2022
---

`Lestu 1Mós 49.29 – 50.21. Hvaða miklu vonar-þemu er að finna í lokaorðum 1. Mósebókar?`

Í lokaorðum 1Mós er að finna þrjá atburði sem eru fullir vonar. Fyrst má nefna vonina um að Ísrael snúi aftur til fyrirheitna landsins. Móse, sem skráði 1Mós, lýsir dauða og greftrun Jakobs og Jósefs sem atburðum er benda fram til fyrirheitna landsins. Strax og Jakob hefur lokið blessunum sínum og spádómum um ættkvíslirnar tólf í Ísrael (1Mós 49.28) snýr hann huga sínum að dauða sínum og felur sonum sínum að greftra hann í Kanaanslandi, í hellinum við Makpela þar sem Sara var greftruð (1Mós 49.29-31). Lýsingin á líkfylgdinni til Kanaansland er eins konar fyrirboði um brottförina úr Egyptalandi nokkrum öldum síðar.

Í öðru lagi er vonin um að Guð muni venda illu til góðs. Eftir dauða Jakobs og útför hafa bræður Jósefs áhyggjur varðandi framtíð sína. Þeir óttast að Jósef muni nú hefna sín. Þeir koma til Jósefs og falla fram fyrir honum, tilbúnir að verða þjónar hans (1Mós 50.18), sviðsmynd sem minnir á spá-drauma Jósefs. Jósef fullvissar þá og segir þeim að „óttast ekki“ (1Mós 50.19), hugtak sem vísar til framtíðarinnar (1Mós 15.1) því að það sem átti að gera honum illt sneri Guð til góðs (1Mós 50.20) og beindi atburðarásinni til frelsunar (1Mós 50.19-21; sbr. 1Mós 45.7-9). Þannig að þrátt fyrir marga mannlega bresti tekur forsjón Guðs völdin.

Í þriðja lagi er vonin um að Guð muni frelsa fallið mannkyn. Frásögnin um dauða Jósefs í síðasta versi bókarinnar felur meira í sér en aðeins dauða Jósefs. Það vekur furðu að Jósef gefur engin fyrirmæli um greftrun sína. Þess í stað bendir hann fram til þess tíma þegar „Guð mun vitja ykkar og þá skuluð þið flytja bein mín héðan“ (1Mós 50.25) sem þeir og gerðu mörgum árum síðar samkvæmt fyrirmælum hans (2Mós 13.19). Að endingu er svo vonin um fyrirheitna landið, Kanaansland, sem var tákn eða fyrirboði um æðstu vonina um frelsun, endurreisn nýrrar Jerúsalem á nýjum himni og nýrri jörð, æðsta von okkar allra, von sem var okkur tryggð með dauða Sílós.

`Lestu Opb 21.1-4. Að hvaða leyti innihalda þessi vers æðstu von okkar? Ef við hefðum ekki þetta fyrirheit hvaða von hefðum við þá aðra en vonina um dauðann sem endalok allra vandamála okkar?`