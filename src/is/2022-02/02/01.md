---
title:  Syndafallið
date:  02/04/2022
---

### Lesefni vikunnar
1Mós 3; 2Kor 11.3; Opb 12.7-9; Jóh 8.44; Róm 16.20; Heb 2.14; 1Tím2.14, 15.

> <p>Minnistexti</p>
> „Og fjandskap vil ég setja milli þín og konunnar, milli þíns sæðis og hennar sæðis. Það skal merja höfuð þitt, og þú skalt merja hæl þess“ (1Mós 3.15, 1981).

Á meðal alls þess sem Guð gaf fyrstu foreldrum okkar í Eden kom einnig viðvörun: „Af öllum trjám í aldingarðinum máttu eta eftir vild, en af skilningstrénu góðs og ills mátt þú ekki eta, því að jafnskjótt og þú etur af því, skalt þú vissulega deyja“ (1Mós 2.16, 17). Þessi aðvörun gegn því að eta af skilningstrénu sýnir að þó svo þau ættu að þekkja hið góða áttu þau ekki að þekkja hið illa. Við getum ósköp vel skilið það, er það ekki?

Einnig mundi ógnunin um dauða sem afleiðingu óhlýðninnar (1Mós 2.17) verða að veruleika: þau mundu deyja (1Mós 3.19). Þeim var ekki einungis bannað að eta af trénu heldur voru þau einnig rekin burt úr aldingarðinum í Eden (1Mós 3.24) þannig að sem syndarar höfðu þau ekki lengur aðgang að því sem gat veitt þeim eilíft líf (1Mós 3.22).

En mitt í þessum hörmungum var að finna von sem skráð er í 1Mós 3.15 og er stundum nefnt frum-fagnaðarerindið. Þetta vers inniheldur fyrsta fyrirheit fagnaðarerindisins í Biblíunni, það fyrsta sem mönnunum er gefið um að Guð hafi skapað leið fyrir okkur öll til undankomu þrátt fyrir syndafallið.