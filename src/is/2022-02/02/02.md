---
title:  Höggormurinn
date:  03/04/2022
---

`Lestu 1Mós 3.1, 2; 2Kor 11.3 og Opb 12.7-9. Hver er þessi höggormur og hvernig blekkti hann Evu?`

Sú staðreynd að „höggormurinn“ er með ákveðnum greini bendir til þess að hann sé lesandanum vel kunnur, hann viti vel hver höggormurinn er. Hann er því vel þekktur allt frá upphafi kaflans.

Ritningin staðfestir að um sé að ræða óvin Guðs (Jes 27.1) og kallar hann „djöful og Satan“ (Opb 12.9). Auk þess er litið á höggorminn í Austurlöndum nær sem persónugervingu illra afla.

„Til þess að Satan tækist ætlunarverk sitt án þess að nokkuð bæri á því valdi hann sem miðil höggorminn – dulargervi sem hentaði honum vel til blekkingar. Höggormurinn var þá ein gáfaðasta og fallegasta skepna á jörðinni. Hann hafði vængi og þar sem hann flaug um loftið glóði hann í birtu og litir hans voru skínandi fallegir eins og gljáfægt gull“ (ÆS, bls. 32).

Þegar Biblían talar um djöfulinn í hvaða formi sem er er það ekki aðeins myndlíking. Ritningin talar um Satan sem bókstaflega veru en ekki sem gervitákn eða óhlutstæða meginreglu um hið illa eða dökka hlið mannkynsins.

Höggormurinn kynnir sig ekki sem óvin Guðs. Þess í stað vitnar höggormurinn í orð Guðs, endurtekur þau og virðist styðja þau. Allt frá upphafi sjáum við að Satan fellur vel að vitna í Guð og hann vitnar jafnvel í Orð Guðs, eins og við munum síðar sjá (Matt 4.6).

Taktu eftir því að höggormurinn deilir ekki við konuna heldur setur hann fram spurningu sem virðist gefa til kynna að hann trúi því sem Drottinn hefur sagt þeim. Hann spyr því: „Er það satt að Guð hafi sagt . . . “ (1Mós 3.1)? Þannig sjáum við allt frá upphafi hve slungin og fláráð þessi skepna var. Og eins og við sjáum þá virkaði það.

`Satan tókst að blekkja hina syndlausu Evu í aldingarðinum en erum við ekki enn viðkvæmari fyrir því en hún var? Hver er besta vörn okkar gegn blekkingum hans?`