---
title:  Forboðinn ávöxtur
date:  04/04/2022
---

`Lestu 1Mós 2.16, 17 og 1Mós 3.1-6 (sjá einnig Jóh 8.44). Berðu saman það sem Guð sagði við Adam og það sem höggormurinn sagði við konuna. Hver er mismunurinn og hvað felst í honum?`

Taktu eftir hliðstæðunum í því sem Guð sagði við Adam (1Mós 2.16, 17) og því sem kom fram í samræðum Evu við höggorminn. Það er eins og höggormurinn hafi tekið sér stöðu Guðs og viti jafnvel meira en hann. Í fyrstu kom hann bara með spurningu sem lét í það skína að konan hefði e.t.v. misskilið Guð. En síðan efast Satan opinskátt um ásetning Guðs og andmælir honum.

Árás Satans varðar tvennt, dauðann og þekkingu góðs og ills. Guð hafði lagt ríka áherslu á að dauðinn væri vís (1Mós 2.17) en Satan sagði aftur á móti að þau myndu alls ekki deyja og lét þar með í það skína að þau væru ódauðleg (1Mós 3.4). Guð bannaði þeim að eta af ávexti trésins (1Mós 2.17) en Satan hvatti þau til að eta af honum því þá mundu þau verða Guði lík (1Mós 3.5).

Tvö rök Satans, varðandi ódauðleikann og það að vera Guði lík, sannfærðu Evu um að eta ávöxtinn. Það er áhyggjuefni að strax og konan ákvað að óhlýðnast Guði og eta forboðna ávöxtinn hegðaði hún sér eins og Guð væri ekki lengur nálægur og hún sjálf væri komin í staðinn. Textinn ýjar að þessari persónubreytingu þegar Eva notar orð Guðs við mat sitt á forboðna ávextinum. Mat hennar á ávextinum „að [hann] . . . væri góður“ minnir á mat Guðs á sköpun sinni þegar hann „sá að [það] . . . var gott“ (t.d. 1Mós 1.4).

Þessar tvær freistingar – að vera ódauðleg og Guði lík – liggja til grundvallar hugmyndinni um ódauðleikann í egypskum og grískum trúarbrögðum til forna. Óskin um ódauðleika, sem talinn var guðlegur eiginleiki, knúði fólkið til að sækjast eftir guðlegri stöðu í þeirri von að það gæti öðlast ódauðleikann. Þessi hugsanagangur læddist inn í menningarheim Gyðinga og kristninnar og er grundvöllurinn að trúnni á ódauðleika sálarinnar sem er að finna í mörgum kirkjudeildum í dag.

`Hugleiddu öll þau trúarbrögð á okkar tímum sem kenna að það sé eitthvað ódauðlegt í okkur öllum. Hvernig tryggir skilningur okkar á eðli mannsins og ástandi hans í dauðanum okkur áhrifamikla vörn gegn þeirri hættulegu blekkingu?`