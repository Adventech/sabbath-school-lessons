---
title:  Örlög höggormsins
date:  06/04/2022
---

**Og fjandskap vil ég setja milli þín og konunnar, milli þíns sæðis og hennar sæðis. Það skal merja höfuð þitt, og þú skalt merja hæl þess“ (1Mós 3.15).**

`Hvað er Drottinn að segja við höggorminn og hvaða von felst í þessum orðum?`

Guð byrjaði að fella dóm yfir höggorminum þar sem það var hann sem kom harmleiknum af stað. Auk þess er höggormurinn sá eini sem er fordæmdur í frásögninni.

Við stöndum hér andspænis umbreytingu sköpunarinnar. Sköpunin færði með sér líf, gæðamat og blessanir en dómurinn leiðir til dauða, ógæfu og bölvunar – en einnig von og fyrirheit um frelsun. Samtengt hinni döpru mynd af hinum marða höggormi sem etur mold (1Mós 3.14) birtist vonin um frelsun mannsins í formi spádóms. Jafnvel áður en dómsorð er kveðið upp yfir Adam og Evu gefur Drottinn þeim von um endurlausn (1Mós 3.15). Það er rétt að þau hafa syndgað og þau munu líða vegna syndar sinnar og jafnvel deyja vegna hennar en þrátt fyrir það allt er endanleg von, vonin um frelsun.

`Berðu 1Mós 3.15 saman við Róm 16.20; Heb 2.14 og Opb 12.17. Hvernig birtist deilan mikla og frelsunaráformið í þessum textum?`

Taktu eftir hliðstæðunum milli 1Mós 3.15 og Opb 12.17: drekinn (höggormurinn), reiddist (fjandskapur), sæði (afkomendur), konan í Eden og konan í Opb 12.17. Baráttan (deilan mikla) sem færðist til Eden við syndafallið mun halda áfram allt til endalokanna. En fyrirheitið um ósigur Satans, að höfuð hans yrði marið, var þegar gefið í aldingarðinum í Eden en það þema er augljósara í síðustu bók Biblíunnar, Opinberunarbókinni, sem lýsir endanlegum dauða hans (Opb 20.10). Alveg frá byrjun var manninum gefin von um leið út úr því hræðilega öngþveiti sem kom með þekkingunni á því illa, von sem við getum öll átt hlutdeild í hér og nú.

`Hvers vegna er það svo uppörvandi að sjá að strax í Eden, þar sem syndin og hið illa áttu upptök sín á jörðinni, byrjaði Drottinn að birta frelsunaráformið?`