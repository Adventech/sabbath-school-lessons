---
title:  Örlög mannsins
date:  07/04/2022
---

`Lestu 1Mós 3.15-24. Hvað varð um Adam og Evu vegna falls þeirra?`

Þó svo dómur Guðs yfir höggorminum sé einkenndur sem bölvun (1Mós 3.14) er dómsorð Guðs yfir manninum og konunni ekki einkennt þannig. Orðið „bölvun“ er einungis notað einu sinni enn í þessari frásögn en þá á það við um akurlendið (1Mós 3.17). Það sýnir að Guð hafði önnur áform fyrir manninn og konuna en hann hafði fyrir höggorminn. Þeim var gefin von en honum ekki.

Þar sem synd konunnar var afleiðing tengsla hennar við höggorminn er dómsorð Guðs yfir henni tengt dóminum yfir höggorminum. Yfirlýsingin í 1Mós 3.16 kemur strax eftir 1Mós 3.15 en hliðstæður þessara spádóma benda greinilega til þess að við þurfum að lesa spádóminn varðandi konuna í 1Mós 3.16 í beinum tengslum við spádóminn um Messías í 1Mós 3.15. Við verðum því að skilja dómsorð Guðs yfir Evu, þar á meðal barnsburð hennar, í ljósi vonarinnar um frelsun (sbr. 1Tím 2.14, 15).

Vegna þess að synd mannsins stafaði af því að hann hlýddi á konuna fremur en Guð var jörðin, sem hann var tekinn af, bölvuð (1Mós 3.17). Þar af leiðandi yrði maðurinn að erfiða (1Mós 3.17-19) og síðan mundi hann hverfa aftur til jarðarinnar, þaðan sem hann var kominn (1Mós 3.19). Það átti aldrei að gerast og það var ekki hluti af upprunalegu áformi Guðs.

Það er eftirtektarvert að mitt í þessum vonlausu horfum um dauða þá snýr Adam sér að konunni þar sem hann sér fram á von um líf vegna barnsburðar hennar (1Mós 3.20). Jafnvel mitt í dómsorði um dauða sér Adam von um líf.

En líkt og kærleiksríkt foreldri hafði Guð einungis viljað þeim það besta en ekki illt. En þar sem þau þekktu nú hið illa vildi Guð gera allt sem hann gæti til að frelsa þau frá því. Svo mitt í þessum dómi var ekki öll von úti fyrir fyrstu foreldra okkar þrátt fyrir að þau höfðu óhlýðnast Guði opinskátt og blygðunarlaust þó svo þau lifðu í paradís og hefðu alls enga ástæðu til að tortryggja Guð, efast um orð hans eða elsku hans til þeirra.

`Við höfum tilhneigingu til að líta á þekkingu sem eitthvað gott, en hvers vegna er það ekki alltaf svo? Hvað er sumt af því sem væri betra fyrir okkur að þekkja ekki?`