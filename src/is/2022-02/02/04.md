---
title:  Í felum frá Guði
date:  05/04/2022
---

`Lestu 1Mós 3.7-13. Hvers vegna fannst Adam og Evu vera þörf á að fela sig fyrir Guði? Hvers vegna spurði Guð: „Hvar ertu?“ Hvernig réttlættu Adam og Eva hegðun sína?`

Eftir að Adam og Eva syndguðu fundu þau til nektar þar sem þau höfðu glatað dýrðarbúningi sínum sem endurspeglaði návist Guðs (sjá Slm 8.6; sbr. Slm 104.1, 2). Syndin hafði sett mark sitt á mynd Guðs. Sögnin „að gera“ í orðasambandinu þau „gerðu sér mittisskýlur“ (1Mós 3.7) hafði hingað til einungis verið notað um Guð skaparann (1Mós 1.7, 16, 25, o.s.frv.). Það er eins og þau hafi tekið sér stöðu skaparans þegar þau leituðust við að hylja synd sína, en Páll fordæmir það sem réttlætingu fyrir verk (Gal 2.16).

Þegar Guð nálgast setur hann fram retoríska spurningu: „Hvar ertu?“ (1Mós 3.9) sams konar og hann síðar leggur fyrir Kain (1Mós 4.9). Auðvitað vissi Guð svarið við þeim. Spurningum hans var ætlað að hjálpa þeim seku að gera sér grein fyrir því sem þeir hefðu gert og leiða þá til iðrunar og frelsunar. Allt frá því að maðurinn syndgaði hafði Drottinn unnið að frelsun hans og endurlausn.

Reyndar endurspeglar öll atburðarásin rannsóknardóminn þar sem dómarinn yfirheyrir hinn seka (1Mós 3.9) til þess að búa hann undir dómsúrskurðinn (1Mós 3.14-19). En hann gerir það einnig í því skyni að hvetja til iðrunar sem mun að lokum leiða til frelsunar (1Mós 3.15). Það stef er að finna í allri Biblíunni.

Til að byrja með reyna bæði Adam og Eva, eins og er algengt á meðal syndara, að koma sér undan ásökununum og skella skuldinni á aðra. Adam svaraði Guði með því að segja að það hefði verið konan sem Guð hafði gefið honum sem hefði fengið hann til þess (1Mós 3.12). Það væri henni að kenna (og óbeint einnig Guði) en ekki hans sök.

Eva sagði að höggormurinn hefði tælt hana. Hebreska orðið „nasja´ sem þýtt er „tæla“ eða „blekkja“ felur í sér að gefa fólki falska von og fá það til að halda að það sé að gera rétt (2Kon 19.10; Jes 37.10; Jer 49.16).

Adam skellir skuldinni á konuna og segir að hún hafi gefið honum ávöxtinn (sem er að ýmsu leyti rétt) og Eva kennir höggorminum um það og segir að hann hafi blekkt hana (sem einnig er að miklu leyti rétt). En þegar allt kemur til alls þá eru þau bæði sek.

`Hvers vegna er svo auðvelt fyrir okkur að falla í þá gildru að skella skuldina á aðra?`