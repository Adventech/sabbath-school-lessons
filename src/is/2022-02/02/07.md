---
title:  Til íhugunar
date:  08/04/2022
---

Hugleiddu sambandið milli lífstrésins og skilningstrés góðs og ills. Sú staðreynd að þau voru bæði í miðjum garðinum (1Mós 2.9) gefur í skyn samband milli þeirra. En tengsl þeirra voru ekki aðeins einskorðuð við staðsetningu. Vegna þess að maðurinn hafði tekið af ávexti skilningstrésins og þar með óhlýðnast Guði glataði hann aðgangi sínum að lífsins tré og gat því ekki lifað að eilífu, að minnsta kosti ekki eins og málin stóðu. Þessi tengsl liggja til grundvallar mikilvægri meginreglu. Hvernig við veljum á sviði andlegra og siðferðilegra málefna hefur áhrif á líkamlegt líf okkar eins og Salómon segir við son sinn: „Sonur minn, gleymdu ekki kenningu minni og hjarta þitt varðveiti ráð mín því að langan lífdaga, farsæl ár og velgengni munu þau veita þér ríkulega“ (Okv 3.1, 2). Þessi tengsl koma aftur í ljós í hinni himnesku Jerúsalem framtíðarinnar þar sem einungis lífsins tré er að finna „á miðju stræti borgarinnar“ (Opb 22.2).

„Þegar Guð skapaði Evu þá áformaði hann að hún skyldi hvorki vera óæðri né æðri manninum heldur skyldi hún að öllu leyti vera jafningi hans. Hin heilögu hjón áttu ekki að hafa áhugamál óháð hvort öðru en samt einstaklingsbundna hugsun og framkvæmdir. En eftir að Eva varð fyrst til að syndga sagði Drottinn henni að Adam skyldi ráða yfir henni. Hún skyldi vera undirgefin eiginmanni sínum, en það var hluti bölvunarinnar. Í mörgum tilvikum hefur bölvunin gert hlutskipti konunnar mjög þungbær og líf hennar byrði. Maðurinn hefur á mörgum sviðum misnotað þau yfirráð sem Guð gaf honum og beitt þeim sem einvaldur. Ótæmandi viska hefur komið fram með frelsunaráformið sem gefur manninum annað tækifæri“ (3T, bls. 484).

**Til umræðu**

`Guð ræddi við Adam í Eden og lagði spurningar fyrir hann ekki einungis í því augnamiði að staðfesta sekt hans heldur einnig til að leiða hann til afturhvarfs. Það sama gerðist aftur við Kain (1Mós 4.9, 10), á tíma syndaflóðsins (1Mós 6.5-8), við Babelturninn (1Mós 11.5) og varðandi Sódómu og Gómorru (1Mós 18.21). Hvernig birtist hugmyndin um rannsóknardóm í þessum tilvikum?`

`Hvers vegna taldi Eva að hún mundi öðlast visku ef hún æti af skilningstrénu? Hvernig getum við í okkar kringumstæðum forðast þau mistök að standa gegn orði Guðs í von um að finna eitthvað betra en það sem Guð býður upp á?`