---
title:  Rætur Abrahams
date:  30/04/2022
---

### Lesefni vikunnar
1Mós 12; Jes 48.20; Jes 36.6, 9; Jer 2.18; 1Mós 13; 1Mós 14; Heb 7.1-10.

> <p>Minnistexti</p>
> „Fyrir trú hlýddi Abraham, er hann var kallaður, og fór burt til staðar sem hann átti að fá til eignar. Hann fór burt og vissi ekki hvert leiðin lá“ (Heb 11.8).

Við erum nú komin að meginhluta 1. Mósebókar. Hann greinir frá ferðum Abrahams frá því að Guð kallaði hann fyrst: „Far þú“ (1Mós 12.1) sem fær Abraham til að skilja við fortíð sína og allt til síðara kalls Guðs til Abrahams: „Far þú“ (1Mós 22.2) sem fær Abraham til að segja skilið við framtíð sína (í syni sínum og afkomendum hans). Abraham er því ávallt á farandsfótum og er því með réttu „landlaus“ (1Mós 17.8).

Á ferðum sínum svífur Abraham eins og í tómarúmi; hann er afskorinn frá fortíð sinni og hann sér ekki framtíð sína. En á milli þessara tveggja kalla Guðs sem móta rammann að trúarför Abrahams heyrir hann rödd Guðs sem fullvissar hann: „Óttast þú ekki“ (1Mós 15.1). Þessi þrjú orð Guðs marka þrjá þætti í för Abrahams sem við munum rannsaka í þessari og næstu tveim lexíum.

Abraham er gott dæmi um trú (1Mós 15.6) og hans er minnst í Ritningunni sem trúföstum manni (Neh 9.7, 8). Í Nýja testamentinu er Abraham einn tíðast nefndi einstaklingur Gamla testamentisins. Þessa viku munum við byrja að kanna ástæðuna fyrir því.