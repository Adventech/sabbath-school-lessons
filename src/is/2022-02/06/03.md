---
title:  Freisting Egyptalands
date:  02/05/2022
---

`Lestu 1Mós 12.10-20. Hvers vegna fór Abram frá fyrirheitna landinu til Egyptalands? Hvernig var breytni faraós í samanburði við breytni Abrams?`

Það er kaldhæðnislegt að Abram, sem var nýkominn til fyrirheitna landsins, skyldi ákveða að yfirgefa það og fara til Egyptalands því að það „varð hallæri í landinu“ (1Mós 12.10). Fornar egypskar heimildir staðfesta komu manna frá Kanaanslandi til Egyptalands á tímum hallæra. Í fræðum Merikaris frá tímabilinu 2060 – 1700 f.Kr. <sup>1</sup> er getið um fólk sem kom frá Kanaanslandi og er einkennt sem „aumkunarverðir Asíubúar“ og því er lýst sem „brjóstumkennanlegum persónum sem skorti vatn og dvelur ekki á sama stað og matur knýr fætur þeirra“ (Miriam Lichtheim, Ancient Egyptian Literature, 1. bindi (Berkeley, CA: University of California Press, 1973, bls. 103, 104)).

Freisting Egyptalands var tíðum vandamál fyrir Ísraelsmenn til forna (4Mós 14.3; Jer 2.18). Egyptaland varð þannig tákn um traust manna til manna fremur en Guðs (2Kon 18.21; Jes 36.6, 9). Það var ekki þörf fyrir trú í Egyptalandi þar sem vatn var sjáanlegt dags daglega og fyrirheitið um land var auðsýnilegt. Í samanburði við land þar sem hungursneyð ríkti virtist Egyptaland lofa góðu þrátt fyrir það sem Guð hafði sagt honum.

Sá Abram sem yfirgaf Kanaansland nú er frábrugðinn þeim Abram sem yfirgaf Úr. Þá kom Abram fram sem maður trúarinnar sem yfirgaf Úr þegar Guð kallaði hann, en nú yfirgefur Abram fyrirheitna landið að eigin vali. Áður hafði Abram reitt sig á Guð en nú kemur hann fram sem ósiðbundinn stjórnmálamaður sem hagræðir málunum sér í hag. „Á meðan Abraham dvaldi í Egyptalandi sýndi hann merki um að hann væri ekki laus við mannlega veikleika og galla. Með því að leyna því að Sara væri eiginkona hans vantreysti hann guðlegri forsjá og sýndi skort á þeirri háleitu trú og hugrekki sem hann hafði svo oft með göfugmannlegum hætti sýnt dæmi um á ævi sinni (ÆS, bls. 89).

Þannig sjáum við hér hvernig jafnvel miklir Guðs menn geta gert mistök án þess að Guð yfirgefi þá. Þegar svo Nýja testamentið talar um Abraham sem dæmi um frelsun fyrir náð þá er það réttnefni –náð. Ef náðarinnar nyti ekki við hefði Abraham ekki haft neina von fremur en við.

`Hvað ætti þessi frásögn að kenna okkur um hve auðvelt það er jafnvel fyrir trúfastar kristnar persónur að villast af réttri leið? Hvers vegna er óhlýðni aldei góður valkostur?`