---
title:  Abram og Lot
date:  03/05/2022
---

`Lestu 1Mós 13.1-18. Hvað kennir þessi frásögn okkur um mikilvægi lyndiseinkunnarinnar?`

Abram snýr aftur til sama staðar, eins og förin til Egyptalands hafi einungis verið óheppileg hjáleið. Saga Guðs og Abrams heldur áfram þar sem hún hafði verið rofin í bili í fyrirheitna landinu. Fyrsti áfangastaður Abrams er Betel (Mós 13.3) líkt og þegar hann kom fyrst til landsins (1Mós 12.3-6). Abram hafði iðrast og var nú kominn aftur „til sjálfs sín“: Abram var aftur maður trúarinnar.

Endurnýjuð tengsl Abrams við Guð koma þegar í ljós í samskiptum hans við aðra og hvernig hann meðhöndlaði vandamálið við Lot, bróðurson sinn, varðandi afnot landsins. Abram kemur sjálfur fram með friðsæla lausn og leyfir Lot að velja fyrst (1Mós 13.9, 10), og veglyndi hans og vinsemd sýna hvernig maður Abram í rauninni er.

Sú staðreynd að Lot valdi auðveldasta og besta svæðið, sléttuna sem var vatnsrík (1Mós 13.10, 11), án þess að hafa nokkrar áhyggjur af illsku tilvonandi nágranna sinna (1Mós 13.13) gefur okkur nokkra innsýn í ágirnd hans og lyndiseinkunn. Orðalagið „hann kaus sér“ minnir á það sem einnig var sagt um mennina fyrir flóðið að „þeir tóku sér“ (sjá 1Mós 6.2).

Abram, aftur á móti sýndi trú í verki. Abram valdi ekki landið, það var Guð í náð sinni sem gaf honum það. Andstætt Lot þá leit Abram yfir landið samkvæmt boði Guðs (1Mós 13.14). Og það var einungis eftir að leiðir Abrams og Lots skildu að Guð talar aftur við Abram (1Mós 13.14). Það er reyndar í fyrsta skipti sem sagt er frá því að Guð hafi talað við Abram eftir að hann kallaði Abram í Úr. „Hef upp augu þín frá þeim stað þar sem þú býrð og horfðu til norðurs, suðurs, austurs og vesturs. Allt landið, sem þú sérð, mun ég gefa þér og niðjum þínum að eilífu“ (1Mós 13.14, 15). Síðan býður Guð Abram að fara um þetta land sem merki um yfirtöku þess. „Tak þig upp og far um landið þvert og endilangt því að þér gef ég það“ (1Mós 13.17).

Drottinn gerir það mjög ljóst að hann, Guð, sé sá sem gefur Abram það. Það er gjöf, náðargjöf, sem Abram verður að taka á móti í trú sem leiðir til hlýðni. Það er Guð einn sem mun gera fyrirheit sín til Abrams að veruleika (sjá 1Mós 13.14-17).

`Hvernig getum við lært að vera vingjarnleg og örlát í garð annarra jafnvel þó þeir séu það ekki gagnvart okkur?`