---
title:  Babelbandalagið
date:  04/05/2022
---

`Lestu 1Mós 14.1-17. Í hverju felst mikilvægi þess að þessi hernaður átti sér stað rétt eftir að Abram var gefið fyrirheitna landið? Hvað segir þessi frásögn okkur um Abram?`

Þetta er fyrsti hernaðurinn sem um er getið í Ritningunni (1Mós 14.2). Bandalag fjögurra herja frá Mesópótamíu og Persíu gegn bandalagi fimm kanaanískra herja, þar á meðal konunga Sódómu og Gómorru (1Mós 14.8), bendir til meiriháttar átaka (1Mós 14.9). Ástæðan fyrir þessum hernaði var sú að Kanaanítar höfðu gert uppreisn gegn yfirráðum Babýloníu (1Mós 14.4, 5). Þó svo þessi frásögn vísi til sérstaks sögulegs atburðar þá gefur tímasetning þessa „heims-hernaðar“ þessum atburði andlega merkingu.

Sú staðreynd að svo margir þjóðflokkar frá Kanaanslandi tóku þátt bendir til þess að þessi deila hafi haft með yfirráð landsins að gera. Það er kaldhæðnislegt að lið Abrams, sem átti virkilega hagsmuna að gæta þar sem Abram var hinn eini sanni eigandi landsins, er einasta liðið sem hélt sig utan deilunnar, að minnsta kosti í bili.

Ástæðan fyrir hlutleysi Abrams var sú að í hans huga fékkst landið ekki með vopnavaldi eða pólitískum aðgerðum. Ríki Abrams var gjöf frá Guði. Einasta ástæðan fyrir þátttöku Abrams voru örlög Lots, bróðursonar hans, sem var hernuminn í átökunum (1Mós 14.12, 13).

„Þar sem Abraham sat á friðarstóli í eikarlundum Mamre fékk hann fregnir hjá einum flóttamannanna af bardaganum og þeirri ógæfu sem frændi hans hafi lent í. Hann hafði ekki borið í hjarta sér neina óvinsemd til Lots vegna vanþakklætis hans. Væntumþykja hans kviknaði og hann ákvað að bjarga frænda sinum. Abraham bjóst til herfarar og byrjaði á því að leita himneskrar ráðgjafar“ (ÆS, bls. 93).

En Abram réðst ekki til atlögu gegn öllu bandalaginu. Í því sem virðist hafa verið árás að næturlagi réðist hann einungis gegn þeirri herdeild sem hélt Lot sem fanga og hann bjargar Lot. Þannig sýndi þessi trúfasti maður Guðs mikið hugrekki og kjark. Áhrif hans í umhverfinu jukust eflaust og fólk sá hvers konar maður hann var og lærði eitthvað meira um þann Guð sem hann þjónaði.

Þetta atvik gerir Abram að þrefaldri fyrirmynd: Í fyrsta lagi sýnir hann kjark og styrk, í öðru lagi leggur hann sig fram fyrir aðra, og að lokum sýnir hann fram á að það er hægt að vera þátttakandi í því sem er að gerast í þjóðfélaginu án þess að glata trúareinkennum sínum eða aðlaga sig menningu umhverfisins.

`Hvaða áhrif hafa athafnir þínar á aðra? Hvers konar boðskap varðandi trú okkar sendum við með athöfnum okkar?`