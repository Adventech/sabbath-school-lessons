---
title:  Brottför Abrahams
date:  01/05/2022
---

`Lestu 1Mós 12.1-9. Hvers vegna kallaði Guð Abram til að yfirgefa land sitt og fjölskyldu? Hver voru viðbrögð Abrams? Hvernig kallar hann okkur í dag?`

Síðast þegar við heyrðum Guð tala við einhvern í Biblíunni þá var það við Nóa til að fullvissa hann eftir flóðið um að hann mundi gera sáttmála við allt hold (1Mós 9.15-17) og annað heimsvíðtækt flóð mundi aldrei koma. Orð Guðs til Abrams tengjast því fyrirheiti: allar þjóðir jarðarinnar muni blessun hljóta af honum.

Uppfylling þessa spádóms byrjar með því að segja skilið við fortíðina. Abram yfirgefur allt sem honum var kunnugt, fjölskyldu sína, heimaland sitt og jafnvel hluta af sér sjálfum. Hin brýna nauðsyn þess að fara endurspeglast í því að lykilorðið „að fara“ er notað sjö sinnum í þessu samhengi. Fyrst þarf Abram að yfirgefa land sitt, Úr í Kaldeu eða öðru nafni Babýlonía (1Mós 11.31; Jes 13.19). Kallið um að fara út úr Babýlon á langa sögu meðal spámanna Biblíunnar (Jes 48.20; Opb 18.4).

Brottför Abrams hefur einnig með fjölskyldu hans að gera. Hebreska orðasambandið lehk lehka þýðir orðrétt „farðu sjálfur.“ Brottför Abrams frá Babýlon felur meira í sér en einungis umhverfið og fjölskylduna. Hebreskan leggur áherslu á „sjálfið“ og felur jafnvel í sér hugmyndina að losa sig við allt sem tengist fortíð hans í Babýlon.

Loka-markmiðið með þessum aðskilnaði er „landið“ sem Guð vill sýna honum. Sama orðalag er aftur notað í tengslum við fórn Ísaks (1Mós 22.2) þar sem það vísar til Móríafjalls, þar sem Ísak yrði fórnfært og musterið í Jerúsalem yrði reist (2Kro 2.1). Fyrirheit Guðs felur ekki aðeins í sér bókstaflegt heimaland heldur einnig frelsun heimsins. Þetta er staðfest í fyrirheiti Guðs um blessun fyrir allar þjóðir (1Mós 12.2, 3). Orðrótin „að blessa“ kemur fimm sinnum fyrir í þessum versum. Þessi altæka blessun kemur í „sæði“ Abrams (1Mós 22.18; 1Mós 26.4; 1Mós 28.14). „Sæðið“ sem um er að ræða mun endanlega ná uppfyllingu sinni í Jesú Kristi (Post 3.25).

`Hvað gæti Guð verið að kalla þig til að skilja þig frá, eða hvaða þátt lífs þíns kynnir þú að þurfa að losa þig við til þess að hlýða Guði?`