---
title:  Guð sköpunarinnar
date:  27/03/2022
---

`Lestu Slm 100.1-3. Hver eru viðbrögð mannsins við Guði sköpunarinnar? Hvers vegna?`

Fyrsti boðskapur sköpunarsögunnar <sup>1</sup> í 1. Mósebók er „Guð.“ Við heyrum það þegar í þýðingunni sem segir: „Í upphafi skapaði Guð“ (1Mós 1.1). Í fyrstu línunni á hebreskunni er orðið „Guð“ í miðju versinu og áherslan á það eykst enn fremur við það að í hefðbundinni helgisiðatónun Gyðinga hefur orðið „Guð“ sterkustu áhersluna til þess að leggja áherslu á mikilvægi Guðs. Sköpunarsagan hefst þannig með áherslu á Guð, skaparann.

Fyrsta Mósebók hefst reyndar með tvíþættri kynningu á Guði. Fyrri sköpunarsagan (1Mós 1.1 – 2.4) framsetur Guð sem óendanlega æðri mönnunum, hinn óviðjafnanlega Guð, Elóhím, sem leggur áherslu á óskorað vald hans. Orðið Elóhím gefur til kynna yfirburði og styrk og sú staðreynd að orðið er í fleirtölu leggur áherslu á tign og óviðjafnanleika.

Síðari sköpunarsagan1 (1Mós 2.4-25) framsetur Guð sem náinn og persónulegan, hinn nána Guð Jahve, sem margir telja að gefi til kynna persónutengsl og návist. Texti sköpunarsögunnar í heild er óbein áskorun að tilbiðja Guð. Í fyrsta lagi ber okkur að gera okkur grein fyrir óendanlegum stórfengleika og mætti Guðs og jafnframt viðurkenna að við séum háð honum þar sem hann skapaði okkur „og hans erum vér“ (Slm 100.3). Þess vegna tengja margir af sálmunum oft tilbeiðslu og sköpun (Slm 95.1-6; Slm 139.13, 14 (sbr. Opb 14.7)).

Þetta tvíþætta viðhorf til Guðs er bæði tignarlegt og máttugt og hann er einnig náinn, ástríkur og hefur persónuleg tengsl við okkur, og bendir þannig á mikilvægt atriði varðandi það hvernig við eigum að nálgast Guð í tilbeiðslu. Í lotningu, virðingu ásamt fögnuði og fullvissu um návist Guðs, fyrirgefningu hans og elsku (Slm 2.11). Jafnvel sú staðreynd að návist Guðs og innilegt samband við hann kemur í kjölfar þess að við gerum okkur grein fyrir fjarlægð hans hefur mikilvæga merkingu. Það er einungis eftir að við gerum okkur grein fyrir því að Guð er mikill að við getum metið náð hans og notið hrífandi, dásamlegrar og elskulegrar návistar hans í lífi okkar.

`Hugleiddu hinn gífurlega mátt Guðs sem heldur uppi alheiminum en getur samt verið okkur svo náinn. Hvers vegna eru þessi undraverðu sannindi svo undraverð?`