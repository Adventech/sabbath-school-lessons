---
title:  Sköpun mannsins
date:  30/03/2022
---

Maðurinn var síðasta sköpunarverk Guðs samkvæmt 1. Mósebók. Maðurinn var hámarkið í sköpun jarðarinnar og það var hans vegna að jörðin var gerð.

`Lestu 1Mós 1.26-29 og 1Mós 2.7. Hver eru tengslin milli þessara tveggja frásagna varðandi sköpun mannsins?`

Yfirlýsingin um að Guð hafi skapað manninn eftir sinni mynd er ein skýrasta yfirlýsing Biblíunnar. Aðeins maðurinn var skapaður eftir Guðs mynd. Guð skapaði dýr jarðarinnar „hvert eftir sinni tegund“ (1Mós 1.25) en „Guð skapaði manninn eftir sinni mynd“ (1Mós 1.27). Sú yfirlýsing hefur oft verið takmörkuð við andlegt eðli mannsins og túlkuð þannig að „mynd Guðs“ tákni einungis yfirráð hans sem fulltrúa Guðs eða andlegt eðli samfélags okkar við Guð eða hvert annað.

Þó svo þetta sé að mörgu leyti rétt þá tekur það ekki með mikilvægi líkamlegs raunveruleika þessarar sköpunar. En bæði þessi svið eru innifalin í orðunum „mynd“ og „líkan oss“ sem eru notuð til að lýsa sköpunarferlinu í 1Mós 1.26. Hebreska orðið tselem „mynd“ vísar til lögunar líkamans en demút „líking“ á við um óhlutstæða eiginleika sem líkjast þeim sem Guð hefur.

Þar af leiðandi ættum við að skilja hebresku hugmyndina um „mynd Guðs“ sem altæka mynd mannlegs eðlis samkvæmt Biblíunni. Biblían staðfestir að maðurinn (menn og konur) hafi verið skapaður eftir Guðs mynd bæði líkamlega og andlega. Ellen G. White kemst þannig að orði: „Þegar Adam kom frá hendi skaparans líktist eðli líkama hans, hugar og anda eðli skaparans“ (Ed, bls. 15).

Þessi altæki skilningur á mynd Guðs sem innifelur líkamann, er staðfestur í síðari sköpunarsögunni sem talar um að „maðurinn varð lifandi vera“ (1Mós 2.7) eða orðrétt „lifandi sál“ (nefesj) vegna tveggja aðgerða Guðs: Guð „mótaði“ og Guð „blés.“ Orðið „blés“ eða „andaði“ er oft notað til að vísa til andlegra aðgerða en það er einnig nátengt þeim líffræðilega hæfileika mannsins, sem var „mótaður af dufti jarðar,“ að anda. Það er „andi lífsins,“ jafnt hinn andlegi sem hinn líkamlegi.

Síðar gerði Guð þriðju aðgerðina þegar hann skapaði konuna af líkama mannsins (1Mós 2.21, 22), til þess að leggja áherslu á að hún væri sama eðlis og maðurinn.