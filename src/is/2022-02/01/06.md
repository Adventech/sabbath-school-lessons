---
title:  Skylda mannsins
date:  31/03/2022
---

Strax og Guð hafði skapað fyrsta manninn bauð hann honum þrjár gjafir: aldingarðinn í Eden (1Mós 2.8), fæðu (1Mós 2.16) og konuna (1Mós 2.22).

`Lestu 1Mós 2.15-17. Hver er skylda mannsins gagnvart sköpunarverkinu og Guði? Hvernig eru þessar skyldur tengdar?`

Fyrsta skylda mannsins varðar umhverfið sem Guð hefur sett hann í. Honum ber að yrkja það og gæta þess (1Mós 2.15). Hebreska sögnin ´avad, „að annast um,“ hefur með vinnu að gera. Það er ekki nóg að fá gjöf. Við þurfum að vinna með hana og gera hana arðbæra – lexía sem Jesús endurtók með dæmisögu sinni um talenturnar (Matt 25.14-30). Sögnin sjamar, „að gæta/annast“ felur í sér ábyrgð að varðveita það sem við höfum fengið.

Önnur skyldan varðar mataræði. Við verðum að muna að það er Guðs gjöf til mannanna (sjá 1Mós 1.29). Guð sagði við Adam að hann mætti „eta að vild“ (1Mós 2.16). Maðurinn skapaði ekki trén né fæðuna á þeim. Það var allt náðargjöf Guðs.

En þessu fylgir einnig kvöð. Þau áttu að veita viðtöku örlátri gjöf Guðs „af öllum trjám í aldingarðinum“ og njóta hennar. En Guð setti takmörk. Maðurinn mátti ekki eta af einu, sérstöku tré. Að njóta einhvers án nokkurra takmarkana mun leiða til dauða. Þessi meginregla var í gildi í aldingarðinum í Eden og að mörgu leyti er hún enn í gildi.

Þriðja skylda mannsins hafði með konuna að gera, þriðju gjöf Guðs. „Maðurinn yfirgefur föður sinn og móður sína og býr með eiginkonu sinni“ (1Mós 2.24). Þessi sérstæða og áhrifamikla yfirlýsing beinir athyglinni að hjúskaparsáttmálanum og tilgangi hans að þau verði eitt (sbr. Matt 19.7-9).

Þó svo að hjónabandið sé gjöf frá Guði þá felur hún í sér ábyrgð sem hvílir á „manninum,“ bæði karli og konu, sem hefur tekið á móti þeirri gjöf, að sýna trúmennsku.

`Hugleiddu allt sem Guð hefur gefið þér. Hver er ábyrgð þín varðandi það sem þér hefur verið gefið?`