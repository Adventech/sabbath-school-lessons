---
title:  Hvíldardagurinn
date:  29/03/2022
---

`Lestu 1Mós 2.2, 3 og 2Mós 20.8-11. Hvers vegna er sjöunda-dags hvíldardagurinn tengdur sköpuninni? Hvaða áhrif hafa þau tengsl á það hvernig við höldum hvíldardaginn?`

Það er einmitt vegna þess að Guð lauk sköpunarverki sínu að hann stofnaði hvíldardaginn. Sjöunda-dags hvíldardagurinn er þannig yfirlýsing um trú okkar að Guð hafi lokið sköpunarverki sínu þá og að það hafi verið „mjög gott.“ Þegar við höldum hvíldardaginn viðurkennum við með Guði gildi og fegurð sköpunarverks hans.

Við getum hvílst frá verkum okkar líkt og Guð hvíldist frá sínum verkum. Helgihald hvíldardagsins felur í sér að við tökum á móti hinni „mjög góðu“ sköpun Guðs sem innifelur líkama okkar. Andstætt því sem mörg forn trúarbrögð (og mörg nú á tímum) kenna er ekkert það í Ritningunni, hvorki í Gamla testamentinu né því Nýja, sem kastar rýrð á líkamann sem spilltan. Það er heiðin hugmynd og hefur ekkert með Biblíuna að gera. Þess í stað sýna þeir sem halda hvíldardaginn að þeir séu þakklátir fyrir sköpunarverk Guðs – sem innifelur þeirra eigin líkama – og þess vegna geta þeir glaðst yfir sköpuninni og þess vegna sjá þeir um hana.

Hvíldardagurinn, sem markar fyrsta „endi“ mannkynssögunnar, er einnig tákn um von fyrir þjáð mannkyn og andvarp heimsins. Það er eftirtektarvert að orðasambandið „lauk verkinu“ eða tilsvarandi hugtök er aftur að finna við lok byggingar helgidómsins (2Mós 40.33) og einnig við lok byggingar musteris Salómons (1Kon 7.40, 51) <sup>2</sup>. Í báðum þessum tilvikum fór kennsla fram um fagnaðarerindið og hjálpræðið. Eftir syndafallið bendir hvíldardagurinn í lok vikunnar á kraftaverk frelsunarinnar sem getur einungis átt sér stað fyrir kraftaverk nýrrar sköpunar (Jes 65.17; Opb 21.1). Hvíldardagurinn er tákn í vikulok mannsins um að þjáningar og reynslur þessa heims munu einnigtaka enda.

Þess vegna valdi Jesús hvíldardaginn sem ákjósanlegasta daginn til að lækna sjúka (Lúk 13.13-16). Andstætt hefðum sem trúarleiðtogarnir voru bundir af þá benti Jesús fólkinu og okkur með lækningum sínum á hvíldardeginum á að sá tími muni koma þegar bundinn verður endir á allan sársauka, allar þjáningar og dauða við lok frelsunarferilsins. Þar af leiðandi bendir hvíldardagurinn okkur á vonina um endurlausn.

`Hvernig upplifum við þá hvíld og það frelsi sem við höfum nú þegar í Jesú þegar við hvílumst á hvíldardeginum en mun endanlega uppfyllast og við njóta þegar nýr himinn og ný jörð verða sköpuð?`