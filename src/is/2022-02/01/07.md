---
title:  Til íhugunar
date:  01/04/2022
---

Lestu Ed, bls. 128, 129 og SR, bls. 21, 22.

„Þar sem bók náttúrunnar og bók opinberunarinnar bera merki sama skipuleggjanda þá geta þær ekki annað en verið samhljóma. Þær bera vitni um sömu sannindin á mismunandi hátt og með mismunandi tungutaki. Vísindin uppgötva stöðugt ný undur, en rannsókn þeirra leiðir ekkert í ljós sem er í andstöðu við guðlega opinberun ef við skiljum hana á réttan hátt. Bók náttúrunnar og hið skráða orð varpa ljósi hvort á annað. Þau kynna Guð fyrir okkur með því að kenna okkur eitthvað um þau lögmál sem hann starfar samkvæmt.

Ályktanir sem eru ranglega dregnar af staðreyndum sem við finnum í náttúrunni hafa samt leitt til ímyndaðs ágreinings milli vísinda og opinberunar og í viðleitni sinni að samræma þau hafa menn túlkað Biblíuna þannig að grafið hefur verið undan mætti orðs Guðs og því hnekkt. Jarðfræðin hefur verið talin andmæla bókstaflegri túlkun á sköpunarfrásögn Móse. Því er haldið fram að það hafi tekið milljónir ára fyrir jörðina að þróast frá óskapnaði og til þess að aðlaga Biblíuna að þessari ímynduðu opinberun vísindanna er gengið út frá því að sköpunardagarnir hafi verið takmarkalaus tímabil sem ná yfir þúsundir eða milljónir ára.

En engin þörf er fyrir slíka niðurstöðu. Frásögn Biblíunnar er sjálfri sér samkvæm og í samræmi við það sem náttúran sýnir fram á“ (Ed, bls. 128, 129).

**Til umræðu**

`Hvers vegna ætti það að hafa áhrif á eiginleika trúar okkar ef`

`við tryðum því að þessar frásagnir um upphafið séu þjóðsögur eða goðsagnir sem í meginatriðum er ætlað að kenna okkur andlegar lexíur en hafa ekkert sagnfræðilegt gildi? Hvað er það í texta Biblíunnar sem gefur til kynna að höfundurinn vissi að þær hefðu við rök að styðjast líkt og aðrar frásagnir í 1. Mósebók? Hver var vitnisburður Jesú um sannleiksgildi þessara frásagna?`

`Hvað kennir frásögnin í 1. Mósebók okkur um mikilvægi ráðsmennskunnar yfir jörðinni? Hvernig getum við verið góðir ráðsmenn yfir jörðinni en jafnframt forðast þá freistingu að tilbiðja sköpunarverkið í stað skaparans? (Sjá Róm 1.25).`

`Hvernig getur undur, fegurð og tign sköpunarinnar, sem Guð sagði að væri „mjög góð“ í upphafi, enn verið okkur sýnileg og talað til okkar á áhrifamikinn hátt um gæsku Guðs og mátt þrátt fyrir þá eyðileggingu sem syndin hefur orsakað í gegnum aldirnar?`

---

<sup>1</sup> Við nána athugun kemur í ljós að frásögnin í 2. kaflanum virðist takmörkuð við það sem tengist sköpun mannsins í aldingarðinum 6. dag sköpunarvikunnar í stað þess að vera endurtekning á heildarsköpuninni í 1. kaflanum.  Í 1. kaflanum er talað um skaparann sem Elóhím, hinn volduga og óviðjafnanlega, en í 2. kaflanum er bent á að þessi voldugi Elóhím sé náinn og persónulegur, Jahve (þýtt: Drottinn), sem er sérnafn hans (Þýð.)

<sup>2</sup> Á hebresku er sama hugtakið notað í öllum þessum textum (Þýð.).