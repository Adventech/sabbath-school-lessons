---
title:  Töfrabikarinn
date:  15/06/2022
---

`Lestu 1Mós 44. Hvers vegna lét Jósef setja töfrabikarinn í kornsekk Benjamíns en ekki í sekk einhvers hinna?`

Þessi frásögn er hliðstæð þeirri sem á undan fer. Eins og áður gefur Jósef sérstök fyrirmæli og sekkir bræðranna eru fylltir korni. En í þetta sinn bætir hann við undarlegum fyrirmælum um að setja dýrmætan bikar hans í sekk Benjamíns.

Það leiðir til breytinga í atburðarásinni. Í fyrri ferðinni sneru bræðurnir aftur til Kanaanslands og búa sig undir að taka Benjamín með næst en nú verða þeir að snúa aftur til Egyptalands til að mæta frammi fyrir Jósef. Í fyrri ferðinni fundu allir bræðurnir það sama í sekkjum sínum en nú er Benjamín valinn úr sem sá sem hafði bikar Jósefs. Benjamín, sem hafði sem heiðursgestur aðgang að bikar Jósefs, er nú undir grun og sakaður um að hafa stolið þessum dýrmæta grip. Hann verður að fara í fangelsi.

Sú staðreynd að Jósef notaði töfrabikar þýðir ekki að hann tryði á mátt hans. Jósef „hafði aldrei sagst hafa spádómsgáfu en vildi gjarnan að þeir héldu að hann gæti ráðið í leyndarmál þeirra“ (ÆS, bls. 160).

Töfrabikarinn gaf Jósef tækifæri til að kalla fram það yfirnáttúrulega og vekja sektarkennd gagnvart Guði í hjörtum bræðra sinna. Þannig túlkar Júda orð Jósefs því að hann bendir til þeirra ranginda sem Guð hafi fundið í lífi þeirra (1Mós 44.16). Að stela þessum dýrmæta bikar kallaði á harða refsingu og var prófsteinn á hugsun hinna bræðranna. Þeir fundu allir fyrir sama sársauka og óttuðust afdrif Benjamíns sem mundi hverfa á brott líkt og Jósef og verða þræll í Egyptalandi þótt hann væri saklaus líkt og hann var. Þess vegna leggur Júda til að hann sjálfur verði tekinn sem þræll í staðinn fyrir Benjamín (1Mós 44.33) á sama átt og geithafrinum hafði verið slátrað í stað Ísaks sem var saklaus (sbr. 1Mós 22.13). Júda býður sig fram sem fórn, staðgengil sem mundi taka á sig það illa sem riði föður hans að fullu (1Mós 44.34).

`Hvaða meginregla kærleikans sem kemur fram í viðbrögðum Júda gefur staðgengilsferlið til kynna? Hvernig útskýrir þess konar kærleikur kenningu Biblíunnar um frelsun? (Sjá Róm 5.8.)`