---
title:  „Ég er Jósef, bróðir ykkar“
date:  16/06/2022
---

`Lestu 1Mós 45. Hvað getum við lært um kærleika, trú og von í þessari frásögn?`

Það var einmitt þegar Júda talaði um þá „óhamingju“ sem koma mundi yfir föður sinn (1Mós 44.34) að Jósef gat „ekki lengur haft stjórn á tilfinningum sínum,“ „brast í grát“ og „opinberaði sig“ fyrir bræðrum sínum (1Mós 45.1, 2). Þetta orðalag sem oft er notað um opinberun Guðs (2Mós 6.3; Esk 20.9) bendir til þess að Guð sé einnig að opinbera sig hér. Það er að segja Drottinn hefur sýnt fram á að forsjón hans hafi völdin þrátt fyrir veikleika mannsins.

Bræður Jósefs trúa ekki eigin eyrum og augum. Því verður Jósef að endurtaka: „Ég er Jósef, bróðir ykkar“ (1Mós 45.4) og það er fyrst við endurtekningu orðanna „sem þið selduð til Egyptalands“ (1Mós 45.4) að þeir trúa því.

Jósef bætir síðan við: „Það var Guð sem sendi mig hingað“ (1Mós 45.5). Tilvísun hans til Guðs gegnir tvennu hlutverki. Það var ekki einungis til að fullvissa bræður sína um að hann bæri ekki neitt kal í brjósti til þeirra heldur er það einnig djúp trúarjátning og yfirlýsing um von þar sem það sem þeir gerðu var nauðsynlegt til þess að „bjarga lífi“ og „halda við kyni ykkar“ (1Mós 45.5, 7).

Jósef hvetur síðan bræður sína til að fara tilbaka til föður hans og búa hann undir að koma til Egyptalands. Síðan bætir hann við lýsingu á staðnum þar sem þeir muni dvelja, Gósenlandi, sem var þekkt fyrir að vera frjósamt og „það besta sem Egyptaland hefur upp á að bjóða“ (1Mós 45.18, 20). Hann sér einnig fyrir vögnum sem farkosti en þeir sannfæra Jakob að lokum um að synir hans séu ekki að ljúga að honum um reynslur sínar (1Mós 45.27). Jakob lítur þetta sem sýnilega vísbendingu um að Jósef sé á lífi og það nægir til þess að það lifnaði yfir honum (sbr. 1Mós 37.35; 1Mós 44.29).

Allt er nú komið í lag. Allir tólf synir Jakobs eru á lífi. Jakob er nefndur „Ísrael“ (1Mós 45.28) og forsjón Guðs hefur birst á áhrifamikinn hátt.

`Jósef var miskunnsamur í garð bræðra sinna. Hann hafði líka efni á því. Hvernig getum við lært að vera miskunnsöm í garð þeirra sem hafa gert eitthvað gegn okkur sem þó hefur ekki snúist til góðs eins og í lífi Jósefs?`