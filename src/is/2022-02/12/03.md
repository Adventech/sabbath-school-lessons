---
title:  Jósef mætir bræðrum sínum
date:  13/06/2022
---

`Lestu 1Mós 42. Hverju er verið að segja frá og og hvernig sýnir það fram á forsjón Guðs þrátt fyrir illsku mannsins og afglöp?`

Vegna hungursneyðarinnar neyðist Jakob til að senda syni sína til Egyptalands til þess að kaupa korn. Það merkilega er að það er Jakob sem á frumkvæðið (1Mós 42.1). Þessi ólánsami gamli maður sem var fórnarlamb kringumstæðna sem hann réð ekkert við setur ómeðvitað í gang atburðarás sem mun leiða til þess að hann mætir aftur syni sínum sem hann hefur syrgt svo lengi.

Sú guðlega forsjón sem stóð að baki þeim endurfundi kemur fram á tvennan hátt. Í fyrsta lagi kemur hann sem uppfyllingu á draumum Jósefs. Atvikið sem Jósef sá í spámannlegum draumi sínum um að kornknippi þeirra lutu kornknippi hans (1Mós 37.7) var að rætast. Jósef er kynntur sem stjórnandi landsins (1Mós 42.6) og landsherra (1Mós 42.30, 33). Tignarstaða Jósefs er í andstöðu við stöðu þurfandi bræðra hans sem „lutu honum og féllu fram á ásjónu sína“ (1Mós 42.6) – sömu tíu bræðurnir sem hæddu Jósef fyrir drauma hans og efuðust um að þeir mundu rætast (1Mós 37.8).

Í öðru lagi er þessum endurfundi lýst sem svörun. Bergmál málfars og þema milli þessara tveggja atvika leggja áherslu á eðli réttlátra endurgjalda. Orðalagið „bræðurnir/þeir sögðu hver við annan“ (1Mós 42.21) var einnig notað þegar þeir lögðu á ráðin gegn Jósef (1Mós 37.19). Dvöl bræðranna í fangelsi (1Mós 42.17) er bergmál af fangelsisdvöl Jósefs (1Mós 40.3, 4). Bræðurnir tengdu jafnvel það sem þeir urðu fyrir nú við það sem þeir gerðu við Jósef um 20 árum áður. „Bræðurnir sögðu hver við annan: „Þetta er refsingin fyrir það sem við gerðum bróður okkar. Við sáum örvæntingu hans þegar hann baðst vægðar en við létum sem við heyrðum það ekki. Þess vegna erum við lentir í þessum vanda.““ (1Mós 42.21).

Orð Rúbens: „Nú fáum við að gjalda fyrir blóð hans“ (1Mós 42.22) eru bergmál af fyrri aðvörun hans um að „úthella ekki blóði“ (1Mós 37.22) og styrkja tengslin milli þess sem þeir nú þoldu og þess sem þeir höfðu gert.

`Flest okkar hafa gert eitthvað sem við sjáum eftir. Hvernig getum við á einhvern hátt bætt fyrir það sem við höfum gert? Hvers vegna er svo mikilvægt fyrir okkur að taka á móti fyrirheiti Guðs um fyrirgefningu fyrir Jesú (sjá Róm 5.7-11)?`