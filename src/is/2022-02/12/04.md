---
title:  Jósef og Benjamín
date:  14/06/2022
---

Það var ekki auðvelt fyrir Jakob að leyfa Benjamín að fara, einasta syni hans með Rakel sem var enn hjá honum. Hann óttaðist að hann mundi missa Benjamín líkt og hann hafði þegar misst Jósef (1Mós 43.6-8). Það var ekki fyrr en það fór að bera á fæðuskorti (1Mós 43.2) og Júda hét því að ábyrgjast að Benjamín kæmi aftur að Jakob að lokum gekkst inn á að bræðurnir færu aftur til Egyptalands og tækju Benjamín með sér.

`Lestu 1Mós 43. Hvaða áhrif hafði nærvera Benjamíns á atburðarásina?`

Nærvera Benjamíns yfirgnæfir atburðarásina. Þegar allir bræðurnir stóðu frammi fyrir Jósef sér Jósef aðeins Benjamín (1Mós 43.16) og hann er sá einasti sem nefndur er „bróðir“ (1Mós 43.29). Benjamín er nefndur með nafni en hinir bræðurnir eru ekki nafngreindir heldur eru þeir einungis nefndir „menn“ (1Mós 43.16).

Jósef kallar Benjamín „sonur minn“ sem gefur til kynna sérstakan hlýhug (1Mós 43.29; sbr. 1Mós 22.8). Blessun Jósefs getur um náð (1Mós 43.29) sem beinir huganum að beiðni hans um þá náð sem honum auðnaðist ekki að njóta (1Mós 42.21). Jósef veitir Benjamín þá náð sem hann sjálfur naut ekki frá hinum bræðrum sínum.

Á sama tíma og bræður Jósefs óttast að þeim verði varpað í fangelsi vegna peninganna sem þeir höfðu skilað aftur er Jósef að undirbúa veislu fyrir þá í tilefni af návist Benjamíns. Svo virðist sem Benjamín hafi bætandi áhrif á kringumstæðurnar. Þegar svo bræðrunum er vísað til sætis og raðað eftir aldri er það Benjamín, sá yngsti, sem samkvæmt virðingareglum samtímans er skammtað fimm sinnum meira en bræðrum hans (1Mós 43.33, 34). Þessi mismunun virðist samt ekki angra þá, ólíkt því þegar Jósef var í uppáhaldi hjá föður sínum mörgum árum áður og leiddi til hræðilegs athæfis þeirra gagnvart bæði hálfbróður sínum og föður (1Mós 37.3, 4).

„Með því að hygla Benjamín sérstaklega vonaðist hann til að komast að raun um hvort yngsti bróðir hans væri skotspónn öfundar og haturs eins og bræðurnir höfðu sýnt honum á sínum tíma. Bræðurnir voru enn þeirrar trúar að Jósef skildi ekki tungumál þeirra og ræddu því saman óhikað. Því gafst honum gott tækifæri til þess að gera sér grein fyrir raunverulegum tilfinningum þeirra. Samt vildi hann prófa þá enn frekar og áður en þeir héldu burt fyrirskipaði hann að eigin silfurbikar hans yrði komið fyrir í kornsekk yngsta bróðurins“ (ÆS, bls. 159, 160).