---
title:  Forsjón Guðs
date:  16/05/2022
---

`Lestu 1Mós 22.8, 14, 18. Hvernig uppfyllti Guð fyrirheit sitt um forsjón? Hverju sá hann fyrir?`

Þegar Ísak spurði um fórnardýrið svaraði Abraham því á athyglisverðan hátt. Hann sagði: „Guð mun sjá sér fyrir sauð til brennifórnar“ (1Mós 22.8). Þetta má einnig þýða þannig: „Guð mun láta sjálfan sig í té sem sauð til brennifórnar.“ Hebreska sögnin getur falið báðar merkingarnar í sér.

Við sjáum þannig hér kjarna frelsunaráformsins þar sem Drottinn sjálfur tekur á sig þjáningarnar og refsinguna fyrir syndir okkar.

`Lestu Jóh 1.1-3 og Róm 5.6-8. Á hvern hátt hjálpa þessi vers okkur að skilja það sem gerðist á krossinum og fórnin á Móríafjalli var fyrirboði um?`

Á Móríafjalli, löngu fyrir tíma krossins, benti sauðurinn sem „var fastur á hornunum í greinaþykkni“ (1Mós 22.13) beint fram til Jesú. Það er hann sem „sést“ hér eins og Abraham útskýrir síðar er hann segir: „Á fjallinu birtist Drottinn“ (1Mós 22.14). Jesús sjálfur benti til þessarar spámannlegu yfirlýsingar Abrahams þegar hann bergmálaði orð Abrahams: „Abraham faðir yðar vænti þess með fögnuði að sjá dag minn og hann sá hann og gladdist“ (Jóh 8.56).

„Guð skipaði Abraham að deyða son sinn til þess að festa honum í minni raunveruleika fagnaðarerindisins og sannprófa trú hans. Sú kvöl, sem hann varð að líða á hinum myrku dögum þessarar ægilegu prófraunar, var leyfð svo að hann fengi nokkurn skilning af eigin reynslu á hinni miklu fórn Almættisins við endurlausn mannsins“ (ÆS, bls. 106, 107).

`Hvernig hjálpar þessi atburður okkur að skilja betur það sem gerðist á krossinum og það sem Guð leið fyrir okkur? Hver ætti svörun okkar að vera við því sem hann hefur gert fyrir okkur?`