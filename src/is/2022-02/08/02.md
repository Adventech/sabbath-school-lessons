---
title:  Móríafjall
date:  15/05/2022
---

`Lestu 1Mós 22.1-12 og Heb 11.17. Hver var tilgangurinn með þessari prófraun? Hvaða andlegu lexíur má draga af þessum undraverða atburði?`

Frásögnin í 1Mós 22 er alþekkt í heimsbókmenntunum og hefur ekki aðeins hrifið guðfræðinga heldur einnig heimspekinga og listamenn. En það er erfitt að skilja tilganginn með þessari prófraun sem Guð lagði fyrir Abraham. Þessi fyrirmæli hans voru í andstöðu við síðara bann við mannfórnum (3Mós 18.21) og þau virtust brjóta í bága við fyrirheit Guðs um eilífan sáttmála með Ísak (1Mós 15.5).

Í Austurlöndum nær, einkum í Kanaanslandi, tíðkuðust mannfórnir. Fórn frumburðar var talin æðsta gjöfin sem maðurinn gæti fært guði sínum. Í því umhverfi var það mikil freisting til að ávinna sér þannig áheyrn og hjálp guðs (2Kon 3.27; 2Kon 16.3; 2Kon 17.17; Mík 6.6, 7). Jeremía gerir samt ljóst að slíkt samræmist ekki anda sannrar guðsdýrkunar.

En hver var tilgangurinn með þessu kalli Guðs? Hvers vegna átti að reyna hann á svo áhrifamikinn hátt?

Hugmynd Biblíunnar um prófraun felur í sér tvær andstæður. Annars vegar vísar hún til þess að meta þurfi hvað búi í hjarta þess sem fyrir prófrauninni verður (5Mós 8.2, sbr. 1Mós 22.12). En hún veitir einnig fullvissu um náð Guðs í garð þess sem er prófaður (2Mós 20.18-20).

Í þessu tilviki tók trú Abrahams hann að mörkum þess að glata „framtíð“ sinni (þ.e.a.s. eftirkomendum sínum). En vegna þess að hann treystir Guði gerir hann það sem Guð biður hann um óháð því hve erfitt er að skilja það. En hvað er trú annað en að treysta því sem við sjáum ekki né skiljum til fulls?

Auk þess hefur trúin samkvæmt Biblíunni ekki svo mikið að gera með hæfileika okkar að gefa Guði og færa honum fórnir, þó svo það skipti eflaust máli (Róm 12.1), heldur snýst hún um hæfileika okkar að treysta honum og hljóta náð hans þó svo við skiljum hve óverðug við erum.

Þessi sannleikur var staðfestur með því sem á eftir kemur. Ekkert af því sem Abraham gerði gat frelsað hann þó svo það væri lærdómsríkt, hvort sem það voru athafnir hans sem hann gerði af brennandi áhuga, sársaukafull ferð hans með son sinn eða jafnvel fúsleiki hans að hlýða Guði og fórna honum því besta af sjálfum sér. Og við spyrjum: „Hvers vegna ekki?“ Vegna þess að Drottinn sjálfur hafði séð fyrir geithafri til fórnarinnar sem benti til Jesú, einusta vonar Abrahams um frelsun.

Abraham hlýtur því að hafa skilið hvað fólst í náðinni. Það eru ekki verk okkar fyrir Guð sem frelsa okkur heldur er það það sem Guð gerir fyrir okkur (Ef 3.8; sbr. Róm 11.33) hversu mjög sem við erum kölluð líkt og Abraham til að starfa fyrir Guð eins og gerðir Abrahams bera vott um (Jak 2.2-23).

`Hvað segir frásögnin um Abraham og Ísak á Móríafjalli okkur um trú okkar og hvernig við sýnum hana?`