---
title:  Eiginkona fyrir Ísak
date:  18/05/2022
---

Í 1Mós 24 finnum við frásögnina um hjónaband Ísaks eftir dauða Söru. Þær frásagnir eru samtengdar.

`Lestu 1Mós 24. Hvers vegna var það svo mikið mál fyrir Abraham að sonur hans giftist ekki kanaanískri konu?`

Á sama hátt og Abraham vildi eignast landið til þess að jarða konu sína í samræmi við fyrirheit Guðs til afkomenda hans um að þeir mundu fá þetta land þannig vildi hann nú að Ísak settist heldur ekki að utan fyrirheitna landsins (1Mós 24.7). Einnig bendir sú staðreynd að Ísak tók brúði sína í tjald Söru og Rebekka hughreysti hann eftir móðurmissinn (1Mós 24.67) til þess að Ísak saknaði mjög móður sinnar.

Frásögnin er þrungin af bænum og bænasvörum og inniheldur margt sem kennir okkur um forsjón Guðs og frelsi mannsins. Hún hefst á orðum Abrahams þar sem hann sver þess „eið við Drottin, Guð himnanna og Guð jarðarinnar“ (1Mós 24.3) og viðurkennir þannig Guð sem skaparann (1Mós 1.1; 1Mós 14.19) sem hefur bein tengsl við fæðingu afkomenda Abrahams, þar á meðal Messías.

Tilvísunin til „engils hans“ og „Drottins, Guðs himnanna“ (1Mós 24.7) bendir til engils Drottins sem kom til hans af himni til að bjarga Ísak frá því að verða fórnað (1Mós 22.11). Sá Guð sem stjórnar alheiminum, engill Drottins sem grípur inn til að bjarga Ísak, mun vera til leiðsagnar varðandi þetta hjónaband.

En Abraham útilokar ekki þann möguleika að konan svari ekki kalli Guðs. Þó svo Guð sé voldugur þá þvingar hann engan til að hlýða sér. Þó svo það sé áform Guðs að Rebekka fari með Elíeser þá hefur hún sitt valfrelsi. Það var hugsanlegt að konan vildi ekki koma og ef svo væri yrði hún ekki neydd til þess.

Við sjáum því hér enn annað dæmi um þann mikla leyndardóm að Guð hefur gefið okkur mönnunum frjálsan vilja, valfrelsi, frelsi sem hann vanvirðir ekki. (Ef hann gerði það væri það ekki frjáls vilji.) Og samt, þrátt fyrir valfrelsi mannsins og hvernig hann hefur notað það á hræðilegan hátt, þá getum við samt treyst því að kærleiki og gæska Guðs muni að lokum fara með sigur af hólmi.

`Hvers vegna er það svo hughreystandi að vita að þó svo allt sé ekki samkvæmt vilja Guðs þá er hann enn við stjórnvölinn? Á hvern hátt sýna spádómar eins og Dan 2 fram á það?`