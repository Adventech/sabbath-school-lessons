---
title:  Til íhugunar
date:  20/05/2022
---

Þar sem Abraham var sérlegur spámaður sem Guð deildi áformum sínum með (1Mós 18.17) kom Guð niður á hans svið og deildi að nokkru leyti frelsunaráformi sínu með honum fyrir fórn sonar síns.

„Ísak var táknmynd um son Guðs sem var færður sem fórn fyrir syndir heimsins. Guð vildi greypa fagnaðarerindið um frelsun mannsins í huga Abrahams. Því var það að hann fór fram á að Abraham fórnaði elskuðum syni sínum, Ísak, til þess að gera þann sannleika raunverulegan í huga hans og einnig til að reyna trú hans. Öll sorgin og þjáningin sem Abraham þoldi í tengslum við þessa skuggalegu og óttalegu reynslu var til þess að hafa djúpstæð áhrif á skilning hans á áforminu um endurlausn fallins mannkyns. Í gegnum reynslu sína lærðist honum að skilja hve ólýsanleg sjálfsfórn það var af Guðs hendi að gefa son sinn til að deyja til þess að bjarga manninum frá algerri eyðingu. Í huga Abrahams jafnaðist engin hugarkvöl við það sem hann varð að þola þegar hann hlýddi fyrirmælum Guðs um að fórna syni sínum“ (3T, bls. 369).

„Abraham var gamall og hniginn að aldri og bjóst við dauða sínum; eitt átti hann þó eftir að gera enn til að tryggja fyrirheitið handa afkomendum sínum. Ísak var sá sem Guð hafði tilnefnt sem arftaka hans að varðveislu laga Guðs og föður útvalinnar þjóðar en hann var enn ógiftur. Íbúar Kanaanslands hneigðust til hjáguðadýrkunar og Guð hafði bannað sínu fólki að mægjast þeim vegna þess að hann vissi að slíkar giftingar mundu leiða til fráfalls. Ættfaðirinn óttaðist spillandi áhrif umhverfisins á son sinn. . . . Abraham taldi afar mikilvægt að velja rétta konu handa syni sínum; hann óttaðist að láta hann giftast konu sem leiddi hann frá Guði. . . . Ísak treysti visku og ástúð föður síns og var fús til að láta hann ráða þessu enda taldi hann að sjálfur Guð mundi leiðbeina honum við val konuefnis“ (ÆS, bls. 118).

**Til umræðu**

` Ræðið um fúsleika Abrahams til að fórna Ísak. Reynið að gera ykkur í hugarlund hvers konar trú það sýnir fram á. Hvað er svo undravert og jafnframt erfitt að skilja við þessa frásögn?`

` Hvar kemur frjáls vilji inn? Hvers vegna er trúin marklaus ef hún er ekki raunveruleg? Hvaða dæmi finnum við í Biblíunni um frjálsan vilja og hvernig vilji Guðs nái að lokum fram að ganga þrátt fyrir rangt val okkar mannanna?`