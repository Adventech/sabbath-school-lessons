---
title:  Draumar faraós
date:  09/06/2022
---

`Lestu 1Mós 40.1 – 41.36. Hvernig tengjast draumar faraós draumum embættismannanna sem voru í varðhaldi með Jósef? Í hverju felst mikilvægi þessarar hliðstæðu?`

Atburðir halda áfram undir guðlegri forsjón. Það kemur að því að Jósef er settur yfir fangana, en tveir þeirra voru fyrrum hirðmenn faraós, yfirbyrlari og yfirbakari (1Mós 41.9-11). Þeir voru báðir daufir í dálkinn vegna drauma sinna sem þeir skildu ekki þar sem þeir höfðu engan „sem getur ráðið“ þá (1Mós 40.8). En Jósef ræður drauma þeirra.

Hliðstætt við drauma hirðmannanna hafði faraó einnig tvo drauma sem enginn gat ráðið (1Mós 41.1-8). Rétt í því man yfirbyrlarinn fyrir tilviljun eftir Jósef og mælir með honum við faraó (1Mós 41.9-13).

Líkt og hirðmennirnir er faraó einnig dapur í bragði og líkt og þeir opinberar hann drauma sína (1Mós 41.14-24) og Jósef ræður þá. Líkt og draumar hirðmannanna hafa draumar faraós hliðstæðar táknmyndir: tveir hópar af kúm (sjö vænar og sjö magrar) og tvenns konar öx (sjö væn og sjö skrælnuð) tákna tvær áraraðir, sjö væn ár og sjö ára hungursneyð. Kýrnar eru hliðstæðar öxunum og boða sama boðskap og bera vott um guðlegan uppruna líkt og draumar Jósefs (1Mós 41.32; sbr. 1Mós 37.9).

Þótt það hafi verið Jósef sem réð drauma faraós þá gerði hann faraó ljóst að það væri Guð sem sýndi konunginum það sem hann, Guð, ætlaði að gera (1Mós 41.25, 28). Svo virðist sem faraó væri það ljóst því að þegar hann ákvað að setja einhvern yfir landið notaði hann eftirfarandi rök: „Af því að Guð hefur birt þér allt þetta þá er enginn svo hygginn og vitur sem þú. Ég set þig yfir hús mitt og öll þjóð mín mun hlýða þér“ (1Mós 41.39, 40).

En hrífandi! Fyrir tilverknað Guðs er Jósef fyrst yfir húsi Pótífars en síðan yfirmaður fangelsisins og að lokum stjórnandi Egyptalands. Áhrifamikil frásögn um það hvernig forsjón Guðs birtist jafnvel þegar kringumstæðurnar virðast hræðilegar.

`Hvernig getum við lært að treysta Guði og halda fast við fyrirheit hans þegar málin virðast alls ekki vera undir forsjón Guðs og hann virðist þögull?`