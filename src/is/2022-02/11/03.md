---
title:  Árásin á Jósef
date:  06/06/2022
---

Hversu hræðilegir sem eftirfarandi atburðir voru þá er ekki erfitt að skilja þá. Fyrr eða síðar leiðir það óhjákvæmilega til vandræða að vera í návist einhvers, eða jafnvel vera skyldur einhverjum sem þú berð hatur til. Það gerðist einmitt hér.

`Lestu 1Mós 37.12-36. Hvað kennir þessi texti okkur um það hve hættuleg og ill óendurfædd hjörtu geta verið og hvað þau geta fengið okkur til að gera?`

Bræðurnir hötuðu Jósef vegna þess að þeir öfunduðu hann vegna velþóknunar Guðs í hans garð (Post 7.9), velþóknun sem er staðfest hvað eftir annað í næstu atburðarás. Þegar Jósef villtist finnur maður hann og leiðbeinir honum (1Mós 37.15). Þegar bræður Jósefs áforma að drepa hann skerst Rúben í leikinn og stingur upp á að þeir setji hann niður í gryfju í staðinn (1Mós 37.20-22).

Það er erfitt að gera sér í hugarlund það hatur sem kemur í ljós hérna, einkum gagnvart einhverjum innan fjölskyldunnar. Hvernig gátu þessir ungu menn gert eitthvað svo hræðilegt? Kom þeim alls ekki til hugar hvernig föður þeirra yrði við? Þótt þeir væru gramir í garð föður síns vegna þess að Jósef var í uppáhaldi hjá honum þá var það forsmán að gera þetta við eitt barna hans. En það er áhrifamikil opinberun á því hve spilltur maðurinn getur verið.

„En sumum þeirra [bræðranna] stóð ekki alveg á sama; þeir fundu ekki til þeirrar ánægju sem þeir höfðu vænst af hefnd sinni. Brátt sáu þeir ferðalanga nálgast, lest Ísmaelíta komna að handan Jórdanár á leið sinni til Egyptalands með krydd og aðrar vörur. Júda lagði til að þeir seldu heiðingjunum bróður sinn í stað þess að skilja hann eftir til að deyja. Þar með mundu þeir losna við hann fyrir fullt og allt en urðu samt saklausir af blóði hans“ (ÆS, bls. 147, 148).

Eftir að þeir höfðu kastað honum í gryfjuna með það í huga að drepa hann seinna kom úlfaldalest framhjá og Júda stingur upp á því við bræður sína að selja þeim Jósef (1Mós 37.26, 27). Jósef er þannig seldur til Midíanítanna (1Mós 37.28) sem selja hann svo aftur til einhvers í Egyptalandi (1Mós 37.36) sem síðan leiðir til frama hans þar.

`Hvers vegna er svo mikilvægt að leita til máttar Guðs til að breyta slæmum eiginleikum í lyndiseinkunn okkar áður en þeir koma í ljós í verknaði sem við gætum í rauninni ekki látið okkur detta í hug að gera?`