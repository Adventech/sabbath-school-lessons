---
title:  Fjölskylduvandræði
date:  05/06/2022
---

Loksins er Jakob búinn að koma sér fyrir í fyrirheitna landinu. Ísak var einungis sagður vera „útlendingur“ í landinu en Jakob settist þar að (1Mós 37.1). En þegar hann var að koma sér fyrir í landinu byrjuðu erfiðleikarnir, í þetta sinn innan fjölskyldunnar. Ágreiningurinn snerist ekki um eign landsins eða afnot af brunni, heldur var hann að mestu andlegur.

`Lestu 1Mós 37.1-11. Hvað var það innan fjölskyldunnar sem gerði bræðurna hneigða til að hata Jósef svo mikið?`

Allt frá byrjun skilst okkur að Jósef, sonur Jakobs í ellinni (1Mós 37.3), hafi notið sérstaks sambands við föður sinn sem „elskaði hann meir en“ alla bræður hans (1Mós 37.4). Hann gekk jafnvel svo langt að hann gerði Jósef dragsíðan kirtil <sup>1</sup> (1Mós 37.3) sem var klæðnaður prinsa (2Sam 13.18, 19) og var vísbending um leyndan ásetning Jakobs að hefja Jósef, eldri son Rakelar, í stöðu frumburðar.

Síðari atvik staðfesta þá ósk Jakobs þar sem Jósef fær að lokum frumburðarréttinn (1Kro 5.1, 2) vegna misgjörða Rúbens. Það var því engin furða að bræður Jósefs hötuðu hann svo mikið og „gátu ekki talað vinsamlega við hann“ (1Mós 37.4).

Þar að auki bar Jósef „þeim illa söguna við föður sinn“ (1Mós 37.2). Engum líkar við rógbera.

Þegar svo Jósef deildi með þeim draumum sínum sem gáfu til kynna að Guð mundi setja hann í æðri stöðu en þá og þeir mundu lúta fyrir honum þá jók það hatur þeirra í hans garð. En draumar Jósefs sýna fram á að Guð talaði til hans á sérstakan hátt og gaf honum innsýn í framtíðina. Það gerði hann hæfan til að vera andlegur leiðtogi fjölskyldunnar. Jósef fær tvo mismunandi drauma með sömu merkingu sem undirstrikar að það muni virkilega verða að veruleika. Fyrri draumurinn bendir til þess að fjölskyldan yrði háð honum varðandi fæðu en sá síðari fjallaði um pólitískt mikilvægi hans. Þó svo Jakob áminnti hann opinberlega (1Mós 37.10) þá festi hann þetta atvik í huga sínum, hugleiddi merkingu þess og beið eftir uppfyllingu þess (1Mós 37.11). Það bendir til þess að innst inni taldi hann að eitthvað væri ef til vill til í þessum draumum. Hann hafði rétt fyrir sér þó svo hann gæti ekki vitað það á þeim tíma.

`Lestu Matt 20.26, 27. Hvaða mikilvæga meginregla kemur þar fram og hvernig getum við lært að láta hana koma fram í lífi okkar?`