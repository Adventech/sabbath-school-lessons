---
title:  Jósef, þræll í Egyptalandi
date:  08/06/2022
---

Við tökum aftur upp þráðinn af sögu Jósefs sem var rofin af frásögninni um Tamar. Jósef er nú þræll lífvarðarforingjans sem var yfir fangelsinu fyrir hirðmenn konungsins (1Mós 40.3, 4; 1Mós 41.10-12).

`Lestu 1Mós 39. Hvað var það í lífi Jósefs sem leiddi til velgengni hans sem yfirmanns í húsi Pótifars?`

Næstum frá upphafi er Jósef lýst sem lánsömum manni (1Mós 39.2, 3) Húsbóndi hans treysti honum og hann setti Jósef yfir hús sitt og „trúði honum fyrir öllu sem hann átti“ (1Mós 39.4).

Velgengni Jósefs spillti honum samt ekki. Þegar kona Pótífars tók eftir honum og vildi gjarnan leggjast með honum hafnar Jósef því afdráttarlaust og vill fremur missa vinnu sína og öryggi en „aðhafast svo illt og syndga á móti Guði“ (1Mós 39.9). Höfnun Jósefs er niðurlæging fyrir hana og hún segir þjónum sínum og húsbónda að Jósef hafi viljað nauðga henni. Þar af leiðandi er Jósef varpað í fangelsi.

Jósef finnur nú fyrir því sem við höfum öll fundið fyrir: tilfinningunni um að Guð hafi yfirgefið hann jafnvel þó Drottinn hafi verið með honum (1Mós 39.21) á þessum erfiða tíma.

Að lokum grípur Drottinn inn og hefur áhrif á samband Jósefs við fangavörðinn og Drottinn blessar Jósef einnig hér eins og hann gerði í húsi húsbónda hans. Hann er greinilega hæfileikamaður og þrátt fyrir jafnvel enn verri kringumstæður leitast hann við að gera sitt besta. Hverjir svo sem hæfileikar hans voru þá gerir textinn ljóst að það var Guð sem gerði hann farsælan. „Fangelsisstjórinn þurfti ekki að skipta sér af neinu sem Jósef var trúað fyrir því að Drottinn var með honum. Allt sem hann tók sér fyrir hendur lét Drottinn lánast honum“ (1Mós 39.23). Það er svo mikilvægt að þeir sem eru hæfileikaríkir og lánsamir muni hverjum það er að þakka.

`Lestu 1Mós 39.7-12. Hvernig stóð Jósef gegn ásókn konunnar? Hvers vegna sagði Jósef að það væri synd á móti Guði að gera það sem hún bað hann um að gera? Hvað sýnir það okkur um eðli syndarinnar og hvað hún er?`