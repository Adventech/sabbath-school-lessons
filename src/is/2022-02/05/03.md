---
title:  Ættartalan í 1. Mósebók
date:  25/04/2022
---

Tímatalslegar upplýsingar um aldur Nóa hjálpa okkur að gera okkur grein fyrir því að Nói var tengiliður milli menninganna fyrir og eftir flóðið. Síðustu tvö versin í frásögninni um flóðið (1Mós 9.28, 29) taka okkur tilbaka til síðustu tengslanna við ættartölu Adams (1Mós 5.32). Þar sem Adam dó þegar Lamek, faðir Nóa, var 56 ára gamall <sup>1</sup> hlýtur Nói að hafa heyrt frásagnir um Adam sem hann gæti hafa deilt með afkomendum sínum fyrir og eftir flóðið.

`Lestu 1Mós 10. Hver er tilgangurinn með þessari ættartölu í Biblíunni? (sjá einnig Lúk 3.23-38).`

Ættartölur Biblíunnar gegna þremur hlutverkum. Í fyrsta lagi leggja þær áherslu á sagnfræðilega atburði Biblíunnar sem tengjast raunverulegu fólki sem lifði og dó og dagar þess voru nákvæmlega taldir. Í öðru lagi sýna þær órofið samband milli fornaldar og samtíma höfundarins sem síðan tengir fortíð og „nútíð.“ Í þriðja lagi minna þær okkur á veikleika mannsins og hin sorglegu áhrif bölvunar syndarinnar og banvænar afleiðingar hennar á allar síðari kynslóðir.

Taktu eftir því að flokkunin í afkomendur Sems, Kams og Jafets fylgir ekki greinilegri viðmiðun. Þjóðirnar 70 eru fyrirboði hinna 70 fjölskyldumeðlima Jakobs (1Mós 46.27) og öldunganna 70 í Ísrael í eyðimörkinni (2Mós 24.9). Hugmyndin um samræmi milli þjóðanna 70 og öldunganna 70 gefur til kynna boðunarstarf Ísraels til þjóðanna: „Þegar hinn hæsti skipti óðulum meðal þjóðanna, þá er hann greindi í sundur mannanna börn, þá skipaði hann löndum þjóðflokkanna eftir tölu Ísraels sona“ (5Mós 32.8, 1981). Síðar sendi Jesús svo 70 lærisveina til að boða fagnaðarerindið (Lúk 10.1).

Það sem þetta sýnir okkur eru beinu tengslin milli Adams og forfeðranna. Þeir voru allir sögulegar persónur, raunverulegir einstaklingar allt frátíma Adams. Þetta hjálpar okkur einnig að skilja að forfeðurnir höfðu beinan aðgang að vitnum sem höfðu persónulegar minningar um þessa fornu atburði.

`Lestu Matt 1.1-17. Hvað kennir þessi texti okkur um hve raunverulegar þessar persónur voru? Hvers vegna er það mikilvægt fyrir trú okkar að við vitum og trúum því að þetta var allt raunverulegt fólk?`