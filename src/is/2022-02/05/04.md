---
title:  Eitt tungumál
date:  26/04/2022
---

`Lestu 1Mós 11.1-4. Hvers vegna var það svo mikið kappsmál fyrir fólkið um alla jörðina að sameinast?`

Orðasambandið „um alla jörðina“ vísar til lítils hóps manna sem lifðu eftir flóðið. Ástæðan fyrir samkomu þeirra er greinileg: þeir vildu reisa turn sem næði til himins (1Mós 11.4). Í rauninni var það áform þeirra að taka sér stöðu Guðs sjálfs, skaparans. Það vekur því eftirtekt að lýsingin á áformum fólksins og athöfnum bergmálar áform og athafnir Guðs við sköpunina: „þeir sögðu“ (1Mós 11.3, 4; sbr. 1Mós 1, 6, 9, 14, o.s.frv.), „vér skulum byggja/gera“ <sup>2</sup> (1Mós 11.3, 4, 1981; sbr. 1Mós 1.26). Ásetningur þeirra er ljós: „Þar með verðum við frægir“ (1Mós 11.4), sem er annars einungis notað um Guð (Jes 63.12, 14 [„afla sér . . . frægðar,“/ „ávinna sér dýrlegt nafn“]).

Í stuttu máli var það metnaðarmál þeirra sem reistu Babel að koma í stað Guðs, skaparans. (Við vitum auðvitað hver stendur að baki slíkri hugmynd! Sjá Jes 14.14). Minningin um flóðið var auðvitað ofarlega í hugum þeirra í tengslum við fyrirætlun þeirra. Þeir reistu háan turn til þess að sleppa undan öðru flóði, ef það skyldi koma þrátt fyrir fyrirheit Guðs. Minningin um flóðið hefur varðveist með nokkurri afbökun í arfsögnum Babýloníu í tengslum við byggingu Babel-borgarinnar (Babýlon). Þessi viðleitni að ná til himins og sölsa Guð undir sig mun einkenna „anda“ Babýlonar.

Það er þess vegna að frásögnin um Babelturninn er líka svo mikilvægt mótíf í Daníelsbókinni. Skírskotun til Sínear í upphafi frásagnarinnar um Babelturninn (1Mós 11.2) kemur einnig fram í upphafi Daníelsbókarinnar þar sem sagt er að Nebúkadnesar hafi tekið munina úr musterinu í Jerúsalem þangað (Dan 1.2). Atvikið þar sem Nebúkadnesar reisti gullna styttu, sennilega á sama stað á sömu sléttu, lýsir ásamt öðrum textum í Daníel einna best hugarástandi hans. Í sýnum sínum sér Daníel sama svið þar sem þjóðirnar eru samankomnar til að sameinast gegn Guði (Dan 2.43; Dan 11.43-45; sbr. Opb 16.14-16) þó svo sú viðleitni mistakist einnig líkt og gerðist við Babelturninn.

`Þekktur franskur rithöfundur á síðustu öld sagði að megintilgangur mannkynsins væri að leitast við „að vera Guð.“ Hvað er það með okkur, allt frá Evu í aldingarðinum (1Mós 3.5), sem dregur okkur inn í þá hættulegu lygi?`