---
title:  Endurlausn útlagans
date:  28/04/2022
---

`Lestu 1Mós 11.8, 9 og 1Mós 9.1 og berðu saman við 1Mós 1.28. Á hvern hátt hefur dreifing fólksins frelsandi áhrif?`

Áform Guðs og blessun fyrir mannkynið var að það skyldi fjölga sér og fylla jörðina (1Mós 9.1; sbr. 1Mós 1.28). Andstætt áformi Guðs vildu byggingarmenn Babelsturnsins frekar fylgjast að sem heild. Ein ástæða þess að þeir vildu byggja borg var til þess að tvístrast „ekki um alla jörðina“ (1Mós 11.4). Þeir neituðu að flytja annað þar sem þeir töldu eflaust að þá væru þeir máttugri en ef þeir skildust að og dreifðust og að vissu leyti höfðu þeir rétt fyrir sér.

En því miður notuðu þeir sameinaðan styrk sinn til ills en ekki góðs. Þeir vildu verða frægir, sem endurspeglaði sterklega hroka þeirra og stærilæti. Það er nefnilega svo að þegar menn ögra Guði og vilja skapa sér nafn þá getum við verið þess fullviss að það muni ekki ganga vel. Það hefur aldrei gert það.

Í dómi sínum vegna ögrunar þeirra dreifði Guð þeim um alla jörðina (1Mós 11.9), en það var einmitt það sem þeir vildu forðast.

Það er athyglisvert að nafnið Babel sem þýðir „hlið/dyr Guðs“ er skylt sögninni balal sem þýðir „að rugla“ (1Mós 11.9). Vegna þess að mennirnir vildu ná „dyrum Guðs“ og töldu sig vera Guð þá urðu þeir ruglaðir og máttminni en áður.

„Babelsmenn voru staðráðnir í því að setja upp stjórn sem væri óháð Guði. Sumir meðal þeirra óttuðust hins vegar Drottin en höfðu látið tælast af sýndarmennsku hinna óguðlegu og ráðabruggi þeirra. Sökum þessara trúu manna frestaði Drottinn dómum sínum og veitti fólkinu tækifæri til að sýna sitt rétta eðli. Eftir því sem tímar liðu reyndu synir Guðs að snúa þeim frá villu sinni en fólkið var staðráðið í að setja sig upp á móti himninum. Hefðu menn komist upp með það hefðu þeir valdið siðspillingu í heiminum á fyrstu dögum. Samstarf þeirra byggðist á uppreisn; þeir hugðust stofna konungdæmi til að upphefja sjálfa sig en þar ætluðu þeir Guði hvorki stjórn né heiður“ (ÆS, bls. 82, 83).

`Hvers vegna þurfum við að gæta okkar vel varðandi það að skapa okkur nafn?`