---
title:  Bölvun Kams
date:  24/04/2022
---

`Lestu 1Mós 9.18-27. Hver er boðskapur þessarar undarlegu frásagnar?`

Það sem Nói gerði í víngarði sínum er spegilmynd af því sem Adam gerði í aldingarðinum í Eden. Þessar tvær frásagnir hafa sömu mótíf: ávöxtur er etinn og maðurinn finnur til nektar, síðan koma yfirbreiðsla, bölvun og blessun. Nói tengist aftur skyldleika sínum við Adam og heldur því miður áfram þeirri misheppnuðu sögu.

Gerjun ávaxta var ekki hluti af upphaflegri sköpun Guðs. Nói lét eftir sér og missti svo sjálfsstjórnina og afhjúpaði sig. Sú staðreynd að Kam „sá“ nekt hans minnir á Evu sem „sá“ hið forboðna tré (1Mós 3.6). Sú hliðstæða bendir til þess að Kam hafi ekki aðeins „séð“ nekt föður síns í laumi, eða af tilviljun. Hann gekk um og talaði um hana en reyndi ekki að hjálpa föður sínum með vandamálið. Viðbrögð bræðra hans voru aftur á móti þau að þeir huldu strax nekt hans sem Kam hafði ekki gert neitt í, en það fordæmdi óbeint athæfi Kams.

Það sem var í húfi hafði með virðingu fyrir foreldrum að gera. Ef við vanrækjum að heiðra foreldra okkar, sem eru fulltrúar fortíðarinnar, hefur það áhrif á framtíð okkar (2Mós 20.12; sbr. Ef 6.2). Þar af leiðandi kom bölvunin sem mundi hafa áhrif á framtíð Kams og Kanaans sonar hans.

Auðvitað er það algjörlega röng guðfræði og siðferðisglæpur að nota þennan texta til að réttlæta kynþáttakenningar gegn einhverjum. Spádómurinn varðar einungis Kanaan, son Kams. Höfundurinn hefur í huga sumt af spilltu athæfi Kanaaníta (1Mós 19.5-7, 31-35).

Auk þess inniheldur bölvunin fyrirheit um blessun þar sem hún leikur með nafn Kanaans sem er dregið af sögninni „kana´“ („undiroka“/„yfirbuga“). En það var með því að yfirbuga Kanaansland að Guðs fólk, afkomendur Sems, mundu ganga inn til fyrirheitna landsins og ryðja veginn fyrir komu Messíasar sem mundi fjölga Jafet í „tjaldbúðum Sems“ (1Mós 9.27). Þetta er spámannleg vísbending til útþenslu sáttmála Guðs til allra þjóða sem mun fela í sér frelsunarboðskap Ísraels til heimsins (Dan 9.27; Jes 66.18-20; Róm 11.25). Bölvun Kams mun reyndar verða til blessunar fyrir allar þjóðir, þar á meðal þeirra afkomenda Kams og Kanaans sem taka á móti frelsuninni sem Drottinn býður þeim.

`Nói drukkinn!? Hann sem var hetjan á tíma flóðins! Hvað ætti það að segja okkur um það hve miklir „gallagripir“ við erum og hvers vegna við höfum þörf fyrir náð Guðs á hverju augnabliki lífs okkar?`