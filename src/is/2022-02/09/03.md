---
title:  Jakobsstiginn
date:  23/05/2022
---

Um leið og Esaú komst að því að Jakob hefði hlotið blessun föðurins rann það upp fyrir honum að hann hefði verið blekktur og honum bolað burt af bróður sínum (1Mós 27.36) og hann vill drepa hann (1Mós 27.42). Rebekka verður áhyggjufull og vill koma í veg fyrir þennan glæp sem leiða mundi til dauða beggja sona hennar (1Mós 27.45). Með stuðningi frá Ísak (1Mós 28.5) hvetur hún Jakob til að flýja til fjölskyldu hennar (1Mós 27.43). Á leiðinni þangað mætir Jakob Guði í draumi á stað sem hann síðar gefur nafnið Betel, „hús Guðs“ og strengir þar heit.

`Lestu 1Mós 28.10-22 og berðu það saman við 1Mós 11.1-9. Að hvaða leyti er Betel frábrugðin Babel? Hvað getum við lært um samband okkar við Guð af reynslu Jakobs við Betel andstætt því sem gerðist við Babel?`

Í þessum draumi sér Jakob sérlegan stiga sem tengir hann við Guð. Hebreska sögnin natsav er notuð um stigann sem „stóð“ á jörðu (1Mós 28.12) og Drottin sem „stóð“ hjá honum (1Mós 28.13) eins og stiginn og Drottinn séu það sama.

Stiginn tengist viðleitninni við Babel að ná til himins. Líkt og Babelturninum var ætlað nær stiginn til himins. En Babelturninn táknar viðleitni mannsins að fara upp og ná til Guðs en stiginn við Betel, aftur á móti, leggur áherslu á að við getum einungis náð til Guðs með því að hann komi til okkar en aldrei fyrir mannlega viðleitni.

Steinninn sem Jakob hvíldi höfuð sitt á þegar hann dreymdi drauminn verður tákn um bet-el, „hús Guðs“ (1Mós 28.17; sbr. 1Mós 28.22) sem bendir fram til musterisins, helgidómsins, sem var miðpunktur frelsunarstarfs Guðs fyrir mannkynið.

Samt sem áður takmarkar Jakob ekki tilbeiðslu sína við andleg eða yfirskilvitleg málefni eða óttablandna lotningu fyrir því sem hann hefur reynt. Hann vildi bregðast við því á áþreifanlegan hátt og því ákveður hann að greiða Guði tíund, ekki til þess að öðlast blessun Guðs heldur í þakkarskyni fyrir gjöf Guðs sem hann hafði þegar þegið. Hér finnum við aftur hugmyndina um tíundargreiðslu löngu fyrir tilkomu Ísraelsþjóðarinnar.

`Lestu aftur 1Mós 28.22 sem talar um að tíundin sé „af öllu sem þú gefur mér“ (1Mós 28.22). Hvaða mikilvægt atriði getum við fundið í tengslum við það sem Jakob segir hér um tíundina og hvað hún er í rauninni?`