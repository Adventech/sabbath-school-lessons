---
title:  Blekkjarinn blekktur
date:  24/05/2022
---

`Lestu 1Mós 29.1-30. Hvers vegna leyfir Guð þessa blekkingu Labans? Hvað lærði Jakob af því?`

Eitt af því fyrsta sem Jakob sér þegar hann kemur á áfangastaðinn er steinn, sem e.t.v. bendir óbeint til steinsins í Betel sem táknaði nærveru Guðs (1Mós 28.18, 19). Það er einmitt þessi steinn sem gefur Jakob tækifæri til að hafa samskipti við Rakel. Þegar Jakob heyrir frá fjárhirðunum að Rakel sé að koma til að vatna hjörð sinni hvetur hann fjárhirðana til að velta steininum burt. Þeir neita því en það gefur Jakob tækifæri til að gera það einn og jafnframt kynna sig fyrir Rakel (1Mós 29.11).

Viðbrögð Rakelar voru þau að hlaupa til fjölskyldu sinnar. Þessi fyrstu kynni Jakobs og Rakelar voru árangursrík: „Jakob elskaði Rakel“ (1Mós 29.18) svo mikið að þau sjö ár sem hann vann fyrir Laban til þess að eignast Rakel fannst honum sem „aðeins fáeinir dagar“ (1Mós 29.20).

En í lok þessara sjö ára var Jakob blekktur. Á brúðkaupsnóttinni er það Lea, eldri systir Rakelar en ekki Rakel, sem Jabob finnur í rúmi sínu. Með því að notfæra sér umstang veisluhaldanna, tilfinningar og viðkvæmni tókst Laban að koma þessu bragði í kring. Jakob notar sama orðið fyrir þessa blekkingu (1Mós 9.25) og Ísak hafði notað um framkomu Jakobs gagnvart sér og bróður sínum (1Mós 27.35).

Taktu eftir að sama hugsun er gefin til kynna í endurgjaldslögunum sem segja: „Auga fyrir auga og tönn fyrir tönn“ (2Mós 21.24; sbr. 1Mós 9.6) þar sem ætlast er til þess að afbrotamaðurinn samsami sig fórnarlambi sínu í því að hljóta sömu örlög og fórnarlambið. Á sama hátt varð Jakob nú fyrir því sama sem hann hafði gert við einhvern annan.

Jakobi skildist nú hvernig það var að vera fórnarlamb blekkingar. Það er kaldhæðnislegt að Guð notar blekkingu Labans til þess að kenna Jakobi varðandi blekkingu hans. Þó svo blekkjarinn Jakob (1Mós 27.12) vissi vel hvað fólst í blekkingu þá kemur það honum á óvart þegar hann verður fórnarlamb blekkingarinnar. Þess vegna spyr hann: „Hvers vegna hefur þú svikið mig?“ (1Mós 29.25) sem sýnir að hann vissi að blekking væri röng.

`Þó svo Jakob væri blekkjari var hann sjálfur blekktur. Hvernig getum við lært að treysta Guði þegar við sjáum ekki réttvísi í verki og þegar við sjáum fólk komast upp með að gera það sem er rangt eða við sjáum saklausa líða?`