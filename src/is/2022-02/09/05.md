---
title:  Blessun fjölskyldunnar
date:  25/05/2022
---

Síðustu sjö árin af útlegð Jakobs voru erfið en þau voru einnig frjósömust. Á þeim tíma eignaðist Jakob 11 af 12 sonum sínum sem svo urðu ættfeður fólks Guðs.

Þessi hluti frásagnarinnar er þungamiðja sögu Jakobs (1Mós 25.19 – 35.26) og hún hefst með og endar á yfirlýsingunni um að Guð „opnaði móðurlíf“ Leu (1Mós 29.31) og Rakelar (1Mós 30.22). Í báðum tilvikum leiðir það til fæðinga, sem bendir til þess að þær séu ávöxtur máttarverka Guðs.

`Lestu 1Mós 29.31 – 30.22. Hvernig eigum við í dag að skilja merkingu þess sem var að gerast?`

Guð opnaði móðurlíf Leu og hún eignaðist son, Rúben, en nafn hans felur í sér hebresku sögnina ra´ah sem þýðir „að sjá.“ Þar sem Guð sá að hún naut ekki ástar Jakobs (1Mós 29.31) var þetta barn uppbót fyrir sársauka hennar og þjáningu.

Síðan gefur hún næsta syni sínum nafnið Símeon, sem er dregið af hebresku sögninni sjama, „að heyra,“ þar sem Guð hafði heyrt (sjama) hve djúp og auðmýkjandi sársauki hennar var og hann hafði samúð með henni líkt og þegar hann heyrði raunir Hagar (1Mós 29.33).

Nafnið Símeon er einnig endurómur af nafni sonar Hagar, Ísmaels, sem þýðir „Guð mun heyra“ (sjá 1Mós 16.11). Þegar Lea eignast fjórða og síðasta son sinn nefnir hún hann Júda sem þýðir „lofgjörð.“ Lea talar ekki lengur um sársauka sinn né blessun heldur beinir hún huga sínum að Guði og lofar hann fyrir náð hans.

Það vekur eftirtekt að það er einungis eftir að Lea getur ekki eignast fleiri börn að Guð „minntist“ Rakelar og opnar móðurlíf hennar (1Mós 30.22). Rakel, hin ástkæra eiginkona, varð að bíða í sjö ár eftir giftingu sína og 14 ár frá því að hún varð heitbundin Jakobi þar til hún átti fyrri son sinn (1Mós 29.18, 27; sbr. 1Mós 30.25). Hún nefndi hann Jósef til að minnast þess að Guð hefði „numið burt (´asaf) smán“ hennar og hann mundi „bæta við“ (jasaf) öðrum syni (1Mós 30.23, 24, 1981). Þó svo Guð gæti ekki samsinnt sumu af athæfi þeirra þá gat hann samt notað það til þess að skapa þjóð af sæði Abrahams.

`Á hvern hátt opinberar þessi frásögn að áform Guðs nái fram að ganga á himni og jörð þrátt fyrir veikleika og misgjörðir mannanna?`