---
title:  Merki sáttmálans við Abraham
date:  10/05/2022
---

`Lestu 1Mós 17.1-19 og Róm 4.11. Í hverju felst andlegt og spámannlegt mikilvægi umskurnarinnar?`

Trúarskortur Abrams sem birtist í undanfarandi frásögn í 1Mós 16 rýfur streymi trúarlífs Abrams með Guði. Guð er hljóður á meðan. Nú talar hann aftur við Abram. Guð endurtengist Abram og færir hann tilbaka til þess tíma er hann gerði sáttmála við hann (1Mós 15.18).

Nú gefur Guð honum tákn sáttmálans. Fræðimenn hafa oft fjallað um merkingu umskurnarinnar, en vegna þess að hún felur í sér blóðlát (sjá 2Mós 4.25) mætti skilja hana í tengslum við fórn sem gefur til kynna að honum væri tilreiknað réttlæti (sbr. Róm 4.11).

Það er einnig mikilvægt að þessum sáttmála sem umskurnin er merki um er lýst með hugtökum sem benda tilbaka til fyrsta spádómsins um Messías (berðu saman 1Mós 17.7 og 1Mós 3.15). Hliðstæðan milli þessara texta gefur til kynna að fyrirheit Guðs til Abrams hefur með meira að gera en bókstaflega tilkomu þjóðar. Hún inniheldur andlegt fyrirheit um frelsun allra þjóða jarðarinnar. Og fyrirheitið um „eilífan sáttmála“ (1Mós 17.7) vísar til starfs messíasar-sæðisins, fórn Krists sem tryggir öllum þeim eilíft líf sem gera tilkall til þess fyrir trú og alls sem trúin felur í sér (sbr. Róm 6.23 og Tít 1.2).

Það er eftirtektarvert að þetta fyrirheit um eilífa framtíð kemur fram í nafnabreytingu Abrams og Saraí. Þessi nöfn áttu við þáverandi stöðu þeirra: Abram þýðir „upphafinn faðir“ og Saraí þýðir „prinsessan mín“ (þ.e. Abrams). Nýju nöfnin „Abraham“ og „Sara“ vísa aftur á móti til framtíðarinnar: Abraham þýðir „faðir margra þjóða“ og Sara þýðir „prinsessa“ (fyrir alla). Hliðstætt því minnir nafn Ísaks („hann mun hlæja“) með örlítilli kaldhæðni á hlátur Abrahams (fyrsta hláturinn sem nefndur er í Biblíunni, 1Mós 17.17). Það er hlátur efasemda eða e.t.v. undrunar. Hvort sem það var þá gefur hann til kynna að þó svo Abraham trúði því sem Guð hafið heitið honum þá barðist hann enn við að sýna trú og traust í lífi sínu.

`Hvernig getum við lært að halda fast við trú okkar jafnvel þegar við eigum erfitt með að trúa því líkt og gerðist í lífi Abrahams? Hvers vegna er mikilvægt að við gefumst ekki upp þrátt fyrir efasemdir?`