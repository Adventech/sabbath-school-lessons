---
title:  Trú Abrahams
date:  08/05/2022
---

`Lestu 1Mós 15.1-21 og Róm 4.3, 4, 9, 22. Hvernig sýnir Abram hvað felst í því að lifa fyrir trú? Hvað merkti fórnin sem Guð lét Abram færa?`

Fyrsta svar Guðs við áhyggjum Abrams varðandi erfingja (1Mós 15.1-3) er að Abraham muni eignast son „sem af þér mun getinn verða“ (1Mós 15.4). Natan spámaður notar sama orðalag þegar hann vitnar um sæðið sem messíasar-konungurinn kæmi af (2Sam 7.12). Abram fékk fullvissun og „hann trúði Drottni“ (1Mós 15.6) þar sem hann skildi að uppfylling fyrirheits Guðs væri ekki háð hans eigin réttlæti heldur réttlæti Guðs (1Mós 15.6; sbr. Róm 4.5, 6).

Þetta er alveg sérstæð afstaða, einkum í þessum menningarheimi. Í trúarbrögðun Egypta voru dómar metnir á grundvelli samanburðar á réttlætisverkum manna og réttlæti gyðjunnar Maat sem var fulltrúi guðlegs réttlætis. Þú varðst sem sagt að ávinna þér „frelsun.“

Guð setur síðan upp fórnarathöfn sem Abram á að framkvæma. Sá sem eiðinn tekur gengur milli dýrahelminganna og kallar yfir sig bölvun og dauða ef hann stendur ekki við orð sitt. Jafnframt skuldbindur Guð sig til að halda loforð sitt og staðfestir þannig sáttmálann. Fórnin sem slík bendir svo fram til dauða Krists fyrir syndir okkar. Mennirnir eru frelsaðir fyrir náð, sem er gjöf réttlætis Guðs, sem fórnirnar eru tákn um. En þessi sérstaka athöfn hefur sérstakan boðskap fyrir Abram. Ásókn hræfuglanna í fórnardýrin (1Mós 15.9-11) eru merki um að afkomendur Abrams muni verða hnepptir í þrældóm í „fjögur hundruð ár“ (1Mós 15.13) eða „fjóra ættliði“ (1Mós 15.16). „Í fjórða ættlið munu þeir snúa hingað aftur“ (1Mós 15.16).

Síðasta sena fórnarathafnarinnar er stórbrotin: „reykur sem úr ofni og eldslogi er leið fram milli fórnarstykkjanna“ (1Mós 15.17). Þetta sérstaka furðuverk var merki um ásetning Guðs að uppfylla fyrirheit sáttmálans um að gefa afkomendum Abrams land (1Mós 15.18).

Landamörk þessa fyrirheitna lands „frá Egyptalandsá til fljótsins mikla, Efrats“ (1Mós 15.18) minna okkur á landmörk aldingarðsins í Eden (sjá 1Mós 2.13, 14). Þessi spádómur felur þannig meira í sér en einungis brottförina úr Egyptalandi og heimaland fyrir Ísrael. Á sjóndeildarhring þessa spádóms um afkomendur Abrams sem muni taka Kanaansland hillir undir frelsun fólks Guðs sem muni snúa aftur til aldingarðsins í Eden í lok tímanna.

`Hvernig getum við lært að beina sjónum okkar til Krists og réttlætis hans sem einustu vonar okkar um frelsun? Hvað gerist ef við reynum að telja saman góð verk okkar?`