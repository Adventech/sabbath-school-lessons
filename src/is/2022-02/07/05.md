---
title:  Sonur fyrirheitisins
date:  11/05/2022
---

Síðasta sviðsmynd umskurnarinnar náði til allra. Það var ekki aðeins Ísmael sem var umskorinn heldur allir karlmenn á heimili Abrahams (1Mós 17.23-27). Orðið „allir“ er notað fjórum sinnum (1Mós 17.23, 27). Með þetta altæka baksvið birtist Guð Abraham til að staðfesta fyrirheit sitt um son, Ísak.“

`Lestu 1Mós 18.1-15 og Róm 9.9. Hvað getum við lært um gestrisni af því hvernig Abraham tók á móti gestum sínum? Hvernig mundir þú útskýra viðbrögð Guðs við gestrisni Abrahams?`

Það kemur ekki greinilega fram hvort Abraham vissi hverjir þessir gestir væru (Heb 13.2) jafnvel þó svo hann kæmi fram við þá eins og Guð sjálfur væri á meðal þeirra. Hann „sat í tjalddyrum sínum í miðdegishitanum“ (1Mós 18.1) og þar sem lítið er um gesti í eyðimörkinni þráði hann sennilega að hitta þá. Sagt er að Abraham hafi hlaupið til móts við þá (1Mós 18.2) þó svo hann væri 99 ára gamall. Hann kallaði einn þeirra adonai, „Herra minn,“ (1Mós 18.3), titil sem oft var notaður um Guð (1Mós 20.4; 2Mós 15.17). Hann flýtti sér að undirbúa mat fyrir þá (1Mós 18.6, 7) og stóð síðan hjá þeim til þess að fylgjast með þörfum þeirra, tilbúinn að þjóna þeim (1Mós 18.8).

Viðbrögð Abrahams í garð þessara himnesku gesta er fyrirmynd sem hvetur til gestrisni (Heb 13.2). Virðing Abrahams gefur til kynna grundvallarviðhorf gestrisninnar. Virðing og umhyggja fyrir gestum ber ekki aðeins fallegt vitni um kurteisi. Biblían leggur áherslu á að hún sé trúarleg skylda og eins og henni sé beint að Guði sjálfum (sbr. Matt 25.35-40). Það er eftirtektarvert að Guð er kynntur meira sem hungraður og þurfandi aðkomumaður en sá gjafmildi sem tekur á móti honum.

Á hinn bóginn sýnir koma Guðs sem gests til manna náð hans og kærleika í garð mannkynsins. Þessi koma Guðs boðar komu Krists sem yfirgaf himneskt heimili sitt og varð mennskur þjónn til þess að ná til mannkynsins (Fil 2.7, 8). Birting Guðs á þessum stað er vísbending um fullvissuna um fyrirheit hans (1Mós 18.10). Hann sér Söru sem stóð „að baki hans“ (1Mós 18.10) og hann veit um dýpstu hugsanir hennar (1Mós 18.12). Hann veit að hún hló og það er lokaorð hans (1Mós 18.15). Hann mun uppfylla fyrirheit sín þrátt fyrir efasemdum hennar.

`Hugleiddu hugmyndina um að Guð er settur meira í samband við hungraðan og þurfandi aðkomumann en þann gjafmilda sem tekur á móti honum. Hvers vegna er svo mikilvægt fyrir okkur að muna þessa hugmynd?`