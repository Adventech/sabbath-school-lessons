---
title:  Efasemdir Abrams
date:  09/05/2022
---

`Lestu 1Mós 16.1-16. Í hverju felst mikilvægi þess að Abram samsinnti að eiga samband við Hagar þrátt fyrir fyrirheit Guðs til hans? Hvernig tákna konurnar tvær tvennskonar afstöðu til trúarinnar (Gal 4.21-31)?`

Þegar Abram efaðist (1Mós 15.2) fullvissaði Guð hann á ótvíræðan hátt um að hann mundi eignast son. Mörgum árum síðar á Abram enn engan son. Jafnvel eftir áhrifamikinn spádóm Guðs virðist Abram hafa misst trú sína, og hann trúir því ekki lengur að það sé mögulegt fyrir hann að eignast son með Saraí. Í vonleysi sínu á Saraí frumkvæðið að því að hvetja hann til að nota sömu aðferð og tíðkaðist í Austurlöndum nær á þeim tíma: að taka sér staðgengilsmóður. Hagar, þjónustustúlka Saraí, er útnefnd til þess og það virkar. Það er kaldhæðnislegt að þessi mannlega kænska virtist virka betur en trúin á fyrirheit Guðs.

Þessi frásögn um samband Saraí við Abram endurspeglar frásögnina um Adam og Evu í aldingarðinum í Eden. Þær hafa ýmislegt sameiginlegt (líkt og Eva er Saraí „virk,“ en Abram er „óvirkur“ líkt og Adam) og nota svipað orðalag (Adam og Abram „hlýddu/fóru eftir“ orðum Evu og Saraí og þeir „tóku“ það sem þær „gáfu“ þeim). Þessar hliðstæður gefa til kynna að Guð samþykkti ekki þessar athafnir.

Páll postuli vitnar í þessa frásögn til að benda á verk sem andstæðu trúarinnar (Gal 4.23-26). Í báðum tilvikum eru afleiðingarnar þær sömu: frumlaun verka mannsins sem eru ekki í samræmi við vilja Guðs leiða til vandræða í framtíðinni. Taktu eftir því að Guð er ekki til staðar við þetta tækifæri. Saraí talar um Guð en aldrei við hann og Guð talar til hvorugs þeirra. Þessi fjarvera Guðs er sláandi í ljósi návistar hans í undanfarandi kafla.

Guð birtist síðan Hagar en einungis eftir að hún er farin úr búðum Abrams. Þessi óvænta nærvera Guðs sýnir fram á návist hans þrátt fyrir viðleitni mannsins að starfa án hans. Tilvísunin „engill Guðs“ (1Mós 16.7) er titill sem er oft notaður um Drottin (sjá 1Mós 18.1, 13, 22). Í þetta sinn er það Guð sem á frumkvæðið og tilkynnir Hagar að hún muni eignast son, Ísmael, sem merkir „Guð heyrir“ (1Mós 16.11). Það er kaldhæðnislegt að frásögnin endar með hugmyndinni „að heyra“ sem endurspeglar upphaf frásagnarinnar þar sem Abram „fór að/hlýddi“ rödd Saraí <sup>1</sup> (1Mós 16.2).

`Hvers vegna er svo auðvelt fyrir okkur að hafa sama trúarskort og Abram sýndi hér?`