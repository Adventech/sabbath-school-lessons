---
title:  Lok flóðsins
date:  19/04/2022
---

Í 1Mós 7.22-24 er að finna lýsingu á hinum yfirþyrmandi og yfirgripsmiklu áhrifum vatnsins sem afmáði allt líf (1Mós 7.23) og stóð yfir í eitt hundrð og fimmtíu daga (1Mós 7.24). Það var í sambandi við algjöra eyðingu og vonleysi að „Guð minntist“ (1Mós 8.1). Þetta orðalag er að finna í miðjum textanum sem fjallar um flóðið og bendir því til þess að sú hugmynd sé þungamiðja frásagnarinnar um flóðið.

`Lestu 1Mós 8.1. Hvað felst í því að „Guð minntist Nóa?“`

Hebreska sögnin zakar, „að muna/minnast“ bendir ekki til þess að Guð hafi gleymt. Hún felur í sér meira en einvörðungu tilhugsun. Þegar Guð „minnist“ einhvers felur það í sér uppfyllingu fyrirheita hans og vísar oft til frelsunar (sjá 1Mós 19.29). Þegar Guð „minnist“ einhvers í tengslum við flóðið þýðir það að „flóðgáttir himinsins lukust aftur“ (1Mós 8.2) og Nói getur brátt yfirgefið örkina (1Mós 8.16).

Þó svo engin fyrirmæli hafi verið gefin um að fara úr örkinni þá tekur Nói frumkvæðið og sendi fyrst út hrafn og síðan dúfu til að kanna aðstæðurnar. Þegar svo dúfan kemur ekki aftur skilst honum að „vatnið væri þornað af jörðinni“ og Nói tók ofan þekjuna af örkinni og sá að yfirborð jarðarinnar var orðið þurrt (1Mós 8.13).

Atferli Nóa er auðugt af hagnýtum lexíum. Annars vegar kennir það okkur að treysta Guði jafnvel þó hann tali ekki beint til okkar. Á hinn bóginn þá afneitar trúin ekki gildi hugsunar og prófunar. Trúin útilokar ekki skyldu okkar að hugsa og leitast við að sjá hvort það sem við höfum lært sé satt.

Samt sem áður fer Nói ekki út úr örkinni fyrr en Guð að lokum býður honum að gera það (1Mós 8.15-19). Jafnvel þó svo hann viti að það sé í lagi að yfirgefa örkina byggir hann traust sitt á Guði og bíður þess að Guð gefi honum merki um að fara úr örkinni. Hann beið þolinmóður í örkinni. „Hann hafði gengið í örkina að boði Guðs og nú beið hann sérstakra fyrirmæla um að ganga frá borði. Loks steig engill niður frá himni, opnaði dyrnar miklu og bauð ættföðurnum og fjölskyldu hans að ganga út á jörðina og taka með sér öll dýr sem með honum voru“ (ÆS, bls. 70).

`Lestu 1Mós 8.1; 1Mós 19.29 og Slm 106.4. Hvað felst í orðasambandinu „Guð minntist?“ Hvað þýðir þessi sannleikur fyrir okkur í dag, þ.e.a.s. hvernig hefur Guð sýnt okkur að hann „minnist“ okkar?`