---
title:  Undirbúningur undir flóðið
date:  17/04/2022
---

`Lestu 1Mós 6.13 – 7.10. Hvað getum við lært af þessari undraverðu frásögn úr frumsögu mannkynsins?`

Líkt og Daníel er Nói spámaður sem segir fyrir um endalok veraldarinnar. Hebreska orðið fyrir „örk“ er í rauninni sjaldgæft tökuorð úr egypsku sem var notað um „körfuna“ sem Móse var falinn í sem ungabarn og varðveittur svo að hann síðar gæti bjargað Ísrael frá Egyptalandi (2Mós 2.3). Sumir hafa einnig séð hliðstæðu í gerð arkarinnar og sáttmálsörkinni (2Mós 25.10). Á sama hátt og örk Nóa gerði mannkyninu kleift að lifa flóðið af þannig benti sáttmálsörkin, sem var tákn um návist Guðs á meðal fólks síns (2Mós 25.22), til frelsunarverks Guðs fyrir fólk sitt.

Lýsingunni af undirbúningnum lýkur með orðasambandinu „Nói gerði allt eins og Guð bauð honum“ (1Mós 6.22). Sögnin asah „gerði“ sem notuð er um það sem Nói gerði er sama sögnin sem notuð er um það sem Guð sagði honum að gera í upphafi lýsingarinnar (1Mós 6.14) og er notuð fimm sinnum í 14. – 16. versinu á frummálinu.1 Þetta bergmál fyrirmæla Guðs í viðbrögðum Nóa gefur til kynna algjöra hlýðni Nóa við það sem Guð bauð honum að gera. Það er einnig eftirtektarvert að sama sögnin er einnig notuð í tengslum við byggingu tjaldbúðarinnar og sáttmálsarkarinnar (2Mós 39.32, 42; 2Mós 40.16, 1981).

„Guð gaf Nóa nákvæm mál arkarinnar og skýr fyrirmæli um smíð hennar að öllu leyti. Mannleg viska hefði ekki getað hannað svo sterkbyggða og endingargóða smíð. Guð var hönnuðurinn og Nói smíðameistarinn“ (ÆS, bls. 62).

Hliðstæðan milli arkanna tveggja staðfestir endurlausnarhlutverk þeirra. Hlýðni Nóa er þannig lýst sem þætti í frelsunaráformi Guðs. Nóa var bjargað einfaldlega vegna þess að hann hafði trú til að gera það sem Guð bauð honum að gera (sjá Heb 11.7). Hann var öndvert dæmi um trú sem kemur fram í hlýðni, þeirri einu trú sem máli skiptir (Jak 2.20).

Í stuttu máli, þó svo Nói hafi fundið náð fyrir augum Guðs (1Mós 6.8) þá voru það viðbrögð hans við þeirri náð sem honum hafði þegar hlotnast að hann auðsýndi trúfesti og hlýðni við fyrirmæli Guðs. Þannig ætti það að vera með okkur öll, er það ekki?

`Lestu 2Pét 2.5-9. Hvers vegna frelsaðist einungis fjölskylda Nóa? Hvað getum við lært af frásögninni um Nóa varðandi það hlutverk okkar að vara heiminn við komandi dómi?`