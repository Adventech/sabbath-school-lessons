---
title:  Flóðið
date:  18/04/2022
---

Sögnin asah <sup>2</sup> sem notuð er um um störf Nóa er einnig lykilorð í sköpunarsögunni (1Mós 1.7, 16, 25, 26, 31; 1Mós 2.2). Það sem Nói gerði af hlýðni svipar til þess sem Guð gerði í sköpuninni. Það sem við getum lært af þeim tengslum er að flóðið var ekki aðeins um að Guð refsaði mannkyninu heldur einnig um að Guð frelsi okkur.

`Lestu 1Mós 7. Hvers vegna minnir lýsingin á flóðinu okkur á sköpunarsöguna? Hvað getum við lært af hliðstæðunum milli þessara tveggja atburða?`

Ef við lesum frásögnina um flóðið með athygli tökum við eftir mörgum orðum og hugtökum sem eiga hliðstæður í sköpunarsögunni. Orð eins og „sjö“ (1Mós 7.2, 3, 4, 10; sbr. 1Mós 2.1-3); „karl(dýr) og kven(dýr)“ (1Mós 7.2, 3, 9, 16; sbr. 1Mós 1.27); „eftir sínum tegundum“ (1Mós 7.14; sbr. 1Mós 1.11, 12, 21, 24, 25); „dýr,“ „fuglar“ og „skriðdýr“ (1Mós 7.8, 14, 21, 23; sbr. 1Mós 1.24, 25) og „lífsandi“ (1Mós 7.15, 22; sbr. 1Mós 2.7).

Frásögnin um flóðið er því að ýmsu leyti lík sköpunarsögunni. Þessi bergmál frá sköpunarsögunni hjálpa til að sýna fram á að sá Guð sem skapar er einnig sá sem eyðir (5Mós 32.39). En þessi endurvörp flytja einnig boðskap um von: flóðinu er ætlað að vera ný sköpun upp úr vötnunum sem leiðir til nýrrar tilveru.

Hreyfing vatnanna sýnir að þessi „sköpun“ er í rauninni umsnúningur sköpunarinnar í 1Mós 1. Í 1Mós 1 er aðskilnaði vatnanna yfir festingunni frá vötnunum undir festingunni (1Mós 1.7) lýst en frásögnin um flóðið sýnir sameiningu þeirra þegar þau brjótast yfir mörk sín (1Mós 7.11).

Þetta ferli gefur til kynna mótsagnakenndan boðskap: Guð verður að eyða því sem er til þess að gera rúm fyrir nýja sköpun. Sköpun nýrrar jarðar er háð eyðingu hinnar gömlu. Flóðið er táknmynd um framtíðarfrelsun heimsins á tíma endalokanna: „Og ég sá nýjan himin og nýja jörð því að hinn fyrri himinn og hin fyrri jörð voru horfin“ (Opb 21.1, sbr. Jes 65.17).

`Hverju þarf að útrýma úr okkur til þess að við getum orðið ný sköpun? (sjá Róm 6.1-6).`