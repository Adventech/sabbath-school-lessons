---
title:  Til íhugunar
date:  22/04/2022
---

Ef við berum hugarástand og breytni manna og ásigkomulag heimsins fyrir flóðið saman við okkar tíma finnum við margt lærdómsríkt. Illska mannsins er ekkert nýtt fyrirbæri. Lítum á hliðstæðurnar.

„Þær syndir sem kölluðu á hefnd fyrir flóðið eru enn við lýði. Guðsótti er brottrækur úr hjörtum manna og lögum hans er sýnt fálæti og fyrirlitning. Áköf veraldarhyggja þessarar liðnu kynslóðar endurspeglast í núlifandi kynslóð. . . .Guð fordæmdi ekki kynslóðina fyrir flóðið fyrir að eta og drekka. . . . Synd hennar var fólgin í því að taka við þessum gjöfum án þess að þakka gjafaranum fyrir þær og lítillækka sig með því að hafa ekki hemil á matarlystinni. Mönnum var heimilt að giftast enda var hjónabandið ein fyrsta stofnunin sem hann kom á fót. Guð gaf sérstök fyrirmæli um hjónabandið sem hjúpuðu það heilagleika og fegurð, en fyrirmælin höfðu gleymst og hjónabandið var afbakað og látið þjóna ástríðum. Aðstæður eru svipaðar nú á dögum. Það sem er í sjálfu sér löglegt er gert í óhófi. . . . Svik, mútur og þjófnaður þrífast óátalin jafnt meðal hárra sem lágra. Dagblöðin eru yfirfull af frásögnum af morðum. . . . Andi stjórnleysis fer um allar þjóðir og þær óeirðir, sem við og við vekja viðbjóð alls heimsins, eru aðeins vísbendingar um niðurbælda elda ástríðna og lögleysis sem fylla munu jörðina af vesæld og eyðileggingu þegar þeir blossa upp. Sú mynd, sem hin innblásna Ritning dregur upp af heiminum fyrir flóðið, endurspeglast svo sannarlega í ástandi sem allt stefnir í hjá samfélagi nútímans. Jafnvel nú, á þessari öld og meðal yfirlýstra kristinna þjóða, eru framdir á hverjum degi glæpir sem eru jafn hræðilegir og þeir sem syndurum fornalda var tortímt fyrir“ (ÆS, bls. 67).

**Til umræðu**

`Hver eru sameiginleg einkenni þjóðfélagsins fyrir flóðið og okkar? Hvað kenna þessi samkenni okkur um náð Guðs sem þrátt fyrir allt þetta elskar heiminn og leitast enn við að frelsa þá sem hann getur?`

`Sumir halda því fram að Nóa-flóðið hafi einungis verið staðbundið. Hvað er rangt við það? Ef það væri satt og rétt hvers vegna myndi þá hvert staðbundið flóð (og regnboginn) gera Guð að lygara?`

---

<sup>1</sup> Sjá þýðinguna frá 1981, fjórum sinnum „gera“ og einu sinni „búa til“ (Þýð.).

<sup>2</sup> Þýdd á mismunandi hátt í íslensku þýðingunum en grundvallarmerkinghennar er „að gera“ (Þýð.).