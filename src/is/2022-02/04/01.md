---
title:  Syndaflóðið
date:  16/04/2022
---

### Lesefni vikunnar
1Mós 6.23 – 7.10; 2Pét 2.5-9; 1Mós 7; Róm 6.1-6; Slm 106.4; 1Mós 8; 1Mós 9.1-17.

> <p>Minnistexti</p>
> „Eins og var á dögum Nóa, svo mun verða við komu Mannssonarins“ (Matt 24.37).

„Drottinn sá nú að illska mannanna var mikil orðin á jörðinni og að allar hneigðir þeirra og langanir snerust ætíð til ills“ (1Mós 6.5). Sögnin „sá“ beinir athygli okkar að hverju skrefi sköpunarinnar í upphafi en í stað þess að sjá að allt væri gott þá (1Mós 1.31) sér Guð nú að það sé illt (1Mós 6.5). Hann sér að mennirnir angra hver annan, heyja stríð og meiða hver annan og það særir hann. Það er ekki svo að það geri Guði lífið leitt heldur særir það hjarta Guðs að mennirnir meiða hver annan og það er eins og Guð sjái eftir að hafa skapað heiminn sem er nú fullur af því sem illt er (1Mós 6.6, 7).

Guði er ekki lýst hér sem hinum alvitra sem veit allt fyrirfram heldur sem föður sem gefur börnum sínum frelsi og tekur þá áhættu að þau snúi sér frá honum.

En jafnvel eftirsjá Guðs inniheldur vissa þætti sem tengjast frelsun. Hebreska orðið sem þýtt er „iðraðist“ í þessu samhengi er nakham sem hljómar líkt og nafnið Nói á hebresku (nóakh) sem þýðir „huggun“ (1Mós 5.29). Þannig hafa viðbrögð Guðs við þessari illsku tvær hliðar. Þau fela í sér ógnun um réttlæti sem leiðir til útrýmingu sumra, en þau lofa einnig huggun og miskunn sem leiðir einnig til frelsunar fyrir aðra.

Þessi „tvöfalda rödd“ heyrðist þegar í tengslum við Kain og Abel/Set og aftur þegar bornir voru saman afkomendur Sets („synir Guðs“) og afkomendur Kains („dætur mannanna“). Nú heyrist hún aftur þegar Guð gerir greinarmun á Nóa og mannkyninu sem heild.