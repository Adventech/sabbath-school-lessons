---
title:  Til íhugunar
date:  03/06/2022
---

Lestu kaflann „Glímunótt“ í ÆS, bls. 136-141.

„Reynsla Jakobs nóttina sem hann glímdi og angist hans sýnir þær raunir sem menn Guðs verða að ganga gegnum áður en Kristur kemur aftur. . . . Slík verður reynsla manna Guðs í lokabaráttunni við völd hins illa. Guð mun prófa trú þeirra, þolgæði og traust þeirra á vald hans til að frelsa þá. Satan mun leitast við að hræða þá með hugsun um að málstaður þeirra sé vonlaus; að syndir þeirra séu of miklar til þess að þeim verði fyrirgefið. Þeir munu finna mjög til annmarka sinna og þeim mun fallast hugur þegar þeir líta yfir ævi sína. En þeir munu minnast mikillar miskunnar Guðs og einlægrar iðrunar sinnar og treysta á þau fyrirheit sem Kristur hefur gefið fyrir hans hönd til handa hjálparvana iðrandi syndurum. Trú þeirra bregst ekki þótt bænum þeirra sé ekki svarað þegar í stað. Þeir munu taka styrkleika Guðs traustataki, eins og Jakob tók engilinn traustataki og tungumál sálar þeirra verður: „Ég sleppi þér ekki, nema þú blessir mig.“ . . .

Samt er saga Jakobs fyrirheit um að Guð muni ekki yfirgefa þá sem hafa verið tældir til að syndga en hafa snúið aftur til hans í sannri iðrun. Jakob tókst með hrekklausri trú og því að gefa sig Guði á vald að afla þess sem honum hafði mistekist að afla sér í eigin krafti. Þannig kenndi Guð þjóni sínum að aðeins guðlegur máttur og náð gæti veitt honum þá blessun sem hann þráði. Þannig mun fara fyrir þeim sem eru á lífi á hinum síðustu dögum. Þegar hætta steðjar að þeim og örvænting grípur sál þeirra verða þeir að treysta eingöngu á gildi friðþægingarinnar. Við getum ekki gert neitt sjálf“ (ÆS, bls. 139, 140).

**Til umræðu**

`Hvers vegna skapar veikleiki Jakobs tækifæri fyrir náð Guðs? Hvernig tengist reynsla Jakobs yfirlýsingu Páls: „Þegar ég er veikur þá er ég máttugur“ (2Kor 12.10)?`

`Hvers vegna heldur þú að Biblían fletti ofan af svo mörgum ömurlegum smáatriðum í lífi marga einstaklinga? Hvað gæti falist í því? Hvað getum við lært af því?`

`Hugleiddu spurninguna um hjáguðadýrkun. Hverjir eru hjáguðirnir í menningarheimi okkar? Hvernig getum við verið viss um að við séum ekki að tilbiðja neinn eða neitt annað en Drottin?`

---

<sup>1</sup> Forskeytið „El“ þýðir Guð, svo að nafn staðarins er í rauninni Betels Guð {Þýð.).

<sup>2</sup> Hægri hendin táknaði styrk og/eða velmegun (Þýð.).