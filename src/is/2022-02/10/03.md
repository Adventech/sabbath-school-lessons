---
title:  Bræðurnir hittast
date:  30/05/2022
---

Jakob fer frá Peníel „ásjónu Guðs“ (sjá 1Mós 32.30) þar sem hann hafði þessa reynslu með Guði og heldur áfram för sinni til að hitta bróður sinn. Eftir 20 ára fjarveru sér Jakob bróður sinn koma með 400 manna lið (1Mós 33.1). Jakob er áhyggjufullur og því undirbýr hann sig og fjölskyldu sína undir það sem gæti komið.

`Lestu 1Mós 33. Hver eru tengslin milli reynslu Jakobs þegar hann sá auglit Guðs við Penúel og reynslu hans nú þegar hann sér auglit bróður síns? Hvað gefa þessi tengsl til kynna varðandi samband okkar við Guð og samband okkar við meðbræður okkar, hverjir sem það kunna að vera?`

Jakob lýtur bróður sínum sjö sinnum (1Mós 33.3) og kallar hann nokkrum sinnum „herra minn“ (1Mós 33.8, 13, 15) og kallar sjálfan sig „þjón“ hans (1Mós 33.5; sbr 1Mós 32.4, 18, 20). Það er eftirtektarvert að Jakob laut bróður sínum sjö sinnum sem minnir á sjöfalda blessun föður hans (1Mós 27.27-29). Þar að auki þegar hann lýtur Esaú þá umsnýr hann blessun föður síns um að „þjóðir lúti þér“ (1Mós 27.29).

Það er eins og Jakob hafi í hyggju að greiða skuld sína við bróður sinn og skila honum blessuninni sem hann hafði rænt frá honum (sjá 1Mós 33.11). Þegar Esaú sá bróður sinn þá hljóp hann alveg óvænt til hans og í stað þess að drepa hann þá „lagði hann hendur um háls honum og kyssti hann og þeir grétu“ (1Mós 33.4).

Síðar sagði Jakob við Esaú: „Þegar ég sá auglit þitt var sem ég sæi auglit Guðs“ (1Mós 33.10). Ástæðan fyrir þessari sérstæðu yfirlýsingu Jakobs var sú að hann skildi að Esaú hefði fyrirgefið honum. Hebreska orðið sem þýtt er „náðarsamlega“ í 1Mós 33.10, (1981) er guðfræðihugtak sem gefur til kynna að fórn sé Guði þóknanleg og hann veiti henni viðtöku sem lætur síðan í ljósi fyrirgefningu Guðs (3Mós 22.27; Am 5.22).

Þessi reynsla Jakobs af fyrirgefningu bróður síns er endurtekning af reynslu hans af fyrirgefningu Guðs við Peníel, þar sem hann sá auglit Guðs, og hann lítur á hana líkt og hann hafi aftur séð auglit Guðs. Jakob upplifir aðra Peníel-reynslu þar sem sú fyrri bjó hann undir þá síðari. Jakob hefur fengið fyrirgefningu Guðs og bróður síns. Hann hlýtur þar með að hafa skilið betur en nokkru sinni fyrr merkingu náðarinnar.

`Hvað hefur þú lært um náðina af því hvernig aðrir (auk Drottins) hafa fyrirgefið þér?`