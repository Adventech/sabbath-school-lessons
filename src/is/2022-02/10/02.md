---
title:  Glímt við Guð
date:  29/05/2022
---

Stuttu eftir að Jakob fór frá Laban hafði Jakob aðra reynslu með Guði. Jakob vissi að Esaú bróðir hans væri að koma ásamt 400 manna liði (1Mós 32.6). Jakob snýr sér því til Drottins í brennheitri bæn þó svo hann gerði sér grein fyrir því að „ég er ekki verður allra þeirra velgjörða og allrar þeirrar trúfesti sem þú hefur auðsýnt þjóni þínum“ (1Mós 32.10). Jakob skildi vissulega betur nú í hverju náðin væri fólgin.

Og hver voru viðbrögð Drottins?

`Lestu 1Mós 32.22-31 og Hós 12.3, 4. Í hverju felst andlegt mikilvægi þessarar undraverðu frásagnar?`

Jakob er skiljanlega í nauðum staddur undir þessum kringumstæðum og eftir að hafa gert það sem í hans valdi stóð til þess að vernda fjölskylduna slær hann upp tjaldbúð sinni fyrir nóttina. Síðan kemur skyndilega „maður“ nokkur og glímir við hann (1Mós 32.24). Stundum getur hugtakið „maður“ falið í sér aukamerkingu eins og guðlega návist (sjá Jes 53.3). Daníel notar það til að vísa til hins himneska prests, Míkaels (Dan 10.5) og Jósúa notar það um „hershöfðingja Drottins“ sem var Drottinn sjálfur (Jós 5.13-15).

Á meðan á átökunum stóð varð Jakob greinilega ljóst að hann glímdi við Guð sjálfan því að hann segir: „Ég sleppi þér ekki nema þú blessir mig“ (1Mós 32.26). Það og sú staðreynd að hann rígheldur í Guð og neitar að sleppa honum sýnir einnig að hann þráði innilega að öðlast fyrirgefningu og fá staðist frammi fyrir Drottni sínum.

„Þau mistök, sem leiddu til þeirrar syndar Jakobs að afla sér frumburðarréttarins með blekkingum,

birtust honum nú ljóslega fyrir hugskotssjónum. Hann hafði ekki treyst fyrirheitum Guðs heldur hafði hann leitast við af eigin rammleik að koma því til leiðar sem Guð hafði gert, á sínum eigin tíma og með sínum eigin mætti“ (ÆS, bls. 138).

Í stað þess að minna á synd Jakobs („svikari“) minnti nafnbreytingin á sigur hans og var vísbending um að hann hefði hlotið fyrirgefningu. Engillinn sagði: „Ekki skaltu lengur heita Jakob („blekkjari,“ „svikari“) heldur Ísrael því að þú hefur glímt við Guð og menn og unnið sigur“ (1Mós 32.28).

`Hver hefur verið reynsla þín af að glíma við Guð? Hvað felst í því og hvers vegna er mikilvægt að við eigum slíkar reynslur stöku sinnum?`