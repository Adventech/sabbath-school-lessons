---
title:  Ríkjandi hjáguðadýrkun
date:  01/06/2022
---

`Lestu 1Mós 34.30 – 35.15. Hvað getum við lært um sanna tilbeiðslu af því sem hér er sagt frá?`

Strax eftir að Jakob hafði kvartað yfir því að friði hans við Kanaanítana hefði verið stefnt í hættu (1Mós 34.30) og synir hans tveir ávítaðir, hvetur Guð Jakob til að fara frá Síkem og snúa aftur til Betel til þess að endurnýja sáttmála sinn. Drottinn segir honum að þegar þangað komi þurfi hann að reisa altari.

Þegar sagt hefur verið frá fyrirmælum Guðs skipar Jakob fólki sínu að losa sig við hjáguði Kanaaníta, sem teknir höfðu verið þegar Síkem var rænd, ásamt goðunum sem Rakel hafði stolið (1Mós 31.19, 32). Það allt skipti máli í tengslum við sáttmálann við Guð.

Þessir hjáguðir höfðu verið varðveittir og að öllum líkindum tilbeðnir þrátt fyrir hollustu Jakobs við Guð. Það nægði ekki að Jakob færi frá Síkem til þess að losna undan áhrifum Kanaaníta. Hann varð að fjarlægja hjáguðina úr búðum sínum og hjörtum fólks síns.

Iðrunin felur í sér meira en flutning frá einum stað til annars eða flutning frá einni kirkjudeild til annarrar. Hún er fremur fólgin í því að leitast við fyrir náð Guðs að hreinsa hjáguðadýrkun úr hjörtum okkar óháð því hvar við búum þar sem við getum gert næstum allt að hjáguðum.

Þegar Jakob hlýddi Guði og fór að fyrirmælum hans greip Guð loks inn í málin og „ótti Guðs“ (1Mós 35.5) hafði áhrif á allt fólkið umhverfis Jakob og það þorir ekki að ráðast á hann. Jakob er síðan tilbúinn að tilbiðja „ásamt öllu sínu fólki“ (1Mós 35.6) sem bendir til þess að eining fjölskyldunnar hafi verið endurheimt. Jakob nefnir staðinn El-Betel <sup>1</sup> sem minnir á draum hans um himnastigann og táknaði að sambandið milli himins og jarðar, sem hafði rofnað um tíma, hefði nú verið endurnýjað.

Í þetta sinn er áherslan á Guð Betels fremur en staðinn sjálfan. Þessi athugasemd bergmálar aftur þegar Guð minnir Jakob á nafn hans „Ísrael“ (1Mós 35.10) og hið tvöfalda loforð sem sú blessun gefur til kynna. Blessun Jakobs felur fyrst og fremst í sér frjósemi, ásamt „framsendingu“ sæðis Messíasar og hann muni verða ættfaðir margra þjóða (1Mós 35.11), en í öðru lagi bendir hún fram til fyrirheitna landsins (1Mós 35.12).

`Hvernig getur hjáguðadýrkun læðst inn í hjörtu okkar og hvað getum við gert í því?`