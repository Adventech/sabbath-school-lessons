---
title:  Nauðgun Dínu
date:  31/05/2022
---

Þegar Jakob hafði sæst við bróður sinn vildi hann koma sér fyrir í Kanaanslandi í ró og næði. Orðasambandið „heill á húfi“ (1Mós 33.18) er dregið af hebreska orðinu sjalem, „friður,“ sem einkennir ferðalag hans nú í fyrsta sinn.

Eftir að hafa keypt landskika af íbúum landsins (1Mós 33.19) reisir hann altari þar og sýnir þannig trú sína og skilning á að því hve háður Guði hann var í rauninni. Hver fórn sem hann færði var þáttur í tilbeiðslu hans.

Í fyrsta sinn í lífi sínu er Jakob-Ísrael berskjaldaður fyrir erfiðleikunum sem tengjast því að setjast að í landinu. Líkt og Ísak gerði við Abímelek í Gerar (1Mós 26.1-33) reynir Jakob að aðlaga sig Kanaanítunum.

`Lestu 1Mós 34. Hvað gerðist sem raskaði áformum hans um friðsæla tilveru?`

Frásögnin um þetta auvirðilega athæfi undirstrikar tvíræðni persónanna og athafna þeirra. Hinn nautnafulli Síkem sem nauðgar Dínu kemur einnig fram sem einlægur elskandi Dínu og hann vill reyna að bæta fyrir brot sitt. Hann er jafnvel reiðubúinn að gangast undir umskurn til staðfestingar sáttmálanum.

En Símeon og Leví sem koma fram sem verjendur Guðs og boðorða hans og standa gegn blönduðum hjúskap með Kanaanítum (3Mós 19.29) grípa til lyga og svika (1Mós 34.13) og eru tilbúnir að drepa alla menn Síkemborgar og ræna og rupla hina friðsamlegu borg (1Mós 34.25-27) og hefna þannig fyrir nauðgun systur sinnar. Athæfi þeirra er ekki aðeins vítavert (hvers vegna refsa öðrum en þeim seka?) heldur skapaði það möguleikann á enn fleiri vandamálum.

Jakobi, aftur á móti, er einungis umhugað um að skapa frið. Þegar hann heyrir um að dóttur hans hafi verið nauðgað segir hann ekkert (1Mós 34.5). En eftir að hann heyrir um athæfi sona sinna ávítar hann þá opinskátt vegna þess sem gæti komið í kjölfarið: „Þið hafið steypt mér í ógæfu og bakað mér hatur landsmanna, Kanaaníta og Peresíta. Af því að við erum svo fáliðaðir verður bæði mér og ætt minni eytt ef þeir safnast saman gegn mér“ (1Mós 34.30).

`Hvað eftir annað sjáum við bæði svik og blekkingu annars vegar og hins vegar vinsemd og náð í þessum frásögnum. Hvað segir það okkur um mannlegt eðli?`