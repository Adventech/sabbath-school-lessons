---
title:  Dauði Rakelar
date:  02/06/2022
---

`Lestu 1Mós 35.15-29. Hvaða annarri ógæfu stóð Jakob andspænis í virkniraskaðri fjölskyldu sinni?`

Strax og Jakob fer frá Betel marka þrír tengdir viðburðir síðasta áfanga hans til fyrirheitna landsins: fæðing síðasta sonar Jakobs, dauði Rakelar og Rúben, elsti sonur Jakobs og Leu, sefur hjá hjákonu Jakobs. Okkur er ekki sagt hvers vegna hann gerði það en það gæti hafa verið til þess að sverta fæðingu síðasta sonar Jakobs og vanvirða minningu Rakelar. En við vitum það ekki.

Fæðing síðasta sonar Jakobs tengist Betlehem (1Mós 35.19) sem er hluti af fyrirheitna landinu. Sú fæðing var fyrsta uppfylling fyrirheitis Guðs varðandi framtíð Ísraels. Ljósmóðirin notaði spámannleg orð þegar hún ávarpaði Rakel með þeim orðum sem Guð notaði til að fullvissa Abraham: „Óttast þú ekki“ (1Mós 35.17; sbr. 1Mós 15.1).

Það er eftirtektarvert að Jakob breytir nafninu sem Rakel hafði gefið syni sínum í andaslitrunum, Benóní sem þýðir „þjáningarsonur minn“ vegna þjáninga hennar, í Benjamín sem merkir „sonur hægri handarinnar <sup>2</sup>“ og benti e.t.v. til suðurlandsins til þess að láta í ljós von sína varðandi fyrirheitna landið og allt sem Guð sagði að hann mundi gera fyrir fólk sitt eftir að það settist þar að.

En á sama tíma hefur Rúben kynferðislegt sambandi við Bílu, hjákonu föður síns og þjónustustúlku Rakelar (1Mós 35.25; 1Mós 30.3). Við vitum ekki hvers vegna hann gerði þetta smánarlega athæfi annað en að það sé enn eitt dæmi um siðspillingu mannsins.

Það kemur á óvart að Jakob bregst ekki við þessu hræðilega athæfi jafnvel þó honum væri sagt frá því (1Mós 35.22). Ef til vill treysti Jakob því að Guð mundi uppfylla loforð sitt þrátt fyrir syndina og það illa sem átti sér stað allt umhverfis hann.

Það er einmitt þessi lexía trúarinnar sem nafnalisti hinna 12 sona Jakobs gefur til kynna, en þeir urðu ættfeður Ísraels (1Mós 35.22-26). Þeir voru svo sannarlega ekki vingjarnlegasta og geðfelldasta fólkið eins og koma mun í ljós. En þrátt fyrir öll vandamálin og virknisröskunina og jafnvel hreina og beina spillingu eins og t.d. samband Rúbens og Bílu þá mundi vilji Guðs ná fram að ganga í þessari fjölskyldu óháð því hve spillt hún var.

`Endanleg áform Guðs munu rætast þrátt fyrir mistök mannanna. Hugleiddu hvað mundi gerast ef fólkið samstarfaði og hlýddi Guði. Gæti vilji Guðs þá náð fram að ganga og hefði maðurinn þjáðst minna og streitan og töfin verið minni?`