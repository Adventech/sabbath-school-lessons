---
title:  Kærleikurinn
date:  26/09/2021
---

Í 1Jóh 4.8 lesum við: „Guð er kærleikur.“ Þó svo þessi þrjú orð séu í sjálfum sér mjög einföld er hugmyndin að baki þeirra svo djúp að við getum varla skynjað hvað felst í þeim. Þau segja ekki að Guð elski eða að Guð auðsýni kærleika eða að kærleikurinn birtist í Guði heldur að Guð er kærleikur, það er að segja að kærleikurinn sé kjarni auðkennis Guðs. Við mannverur getum ekki með um 1½ kg af heilafrumum og efnasamböndum í höfði okkar skilið til fulls hvað felst í því að „Guð er kærleikur.“

En við skiljum samt nægilega mikið til að vita að það eru mjög góðar fréttir. Ef textinn segði „Guð er hatur,“ „Guð er hefnigjarn“ eða „Guð er umhyggjulaus“ í staðinn fyrir „Guð er kærleikur“ væri það eitthvað sem mundi valda okkur áhyggjum.

En sannleikurinn að „Guð er kærleikur“ hjálpar okkur að skiljabetur þá hugmynd að stjórn Guðs, hvernig hann stjórnar öllu sköpunarverki sínu, er spegilmynd af þeim kærleika. Kærleikurinn gegnsýrir allan alheiminn ef til vill meira en aðdráttaraflið. Guð elskar okkur og við eigum að endurgjalda það með því að elska Guð (sjá 5Mós 6.5; Mrk 12.30).

En kærleikurinn verður að grundvallast á frjálsum vilja. Guð getur ekki þvingað okkur til að elska. Ef hann gerði það væri það ekki lengur kærleikur. Þegar Guð því skapaði skynsamar vitsmunaverur á himni og jörð sem höfðu hæfileika til að elska þá var ávallt sú hætta til staðar að þær myndu ekki endurgjalda þá elsku. Sumar þeirra völdu þann kost en það markaði upphaf þess sem við könnumst við sem deiluna miklu.

`Hvers vegna er einungis hægt að skilja merkingu þessara texta í samhengi við það frelsi og þá áhættu sem felst í kærleikanum? (Jes 14.12-14; Esk 28.12-17; Opb 12.7).`

Textinn í Esk 28.15 veitir sérlega glögga innsýn í málið þar sem talað er um að það fannst misgjörð hjá þessum engli þó hinn fullkomni Guð hafi skapað hann fullkominn. Það var þó ekki vegna þess að hann hafi verið skapaður með þessa misgjörð. Þess í stað var hann skapaður með hæfileikann til að elska og hann bjó yfir sönnu siðferðisfrelsi, en þrátt fyrir allt sem honum hafði verið gefið (hann var „þakinn alls kyns dýrmætum steinum“) þá vildi þessi engill eitthvað meira. Eitt tók við af öðru og að lokum leiddi það til stríðs á himnum.

`Sums staðar er hægt að kaupa „vélhunda“ sem hlýða fyrirskipunum, óhreinka aldrei gólfteppið eða naga húsgögnin. En mundir þú nokkurn tímann hafa nokkur „persónutengsl“ við slíkan hund? Hvernig hjálpar svar þitt þér að skilja hvers vegna Guð vildi að maðurinn gæti endurgoldið elsku hans?`