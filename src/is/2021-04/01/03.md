---
title:  Syndafallið og flóðið
date:  27/09/2021
---

Næstum hvert barn á skólaaldri hefur heyrt um að epli hafi dottið á höfuð Ísaks Newton og þar með hafi Newton uppgötvað aðdráttaraflið. Hvort eplið datt á höfuð hans er ekki aðalatriðið heldur hitt að þessi innsýn hans (hann uppgötvaði ekki heldur aðdráttaraflið; allir sem höfðu dottið könnuðust við það) fólst í því að skilja að sama aflið sem „dró“ eplið er það sama sem heldur tunglinu á sinni braut umhverfis jörðina og jörðinni á sinni braut umhverfis sólina, o.s.frv.

Þetta var mikilvægt skref þar sem margir höfðu um árþúsundir trúað því að þau lögmál sem giltu í himinhvolfinu væru frábrugðin þeim sem voru að verki á jörðinni. Newton sýndi fram á að sú skoðun væri röng.

Þó svo framlag Newtons hafi verið á sviði náttúrulögmála þá gildir sama meginregla á sviði siðferðislögmálsins. Sama frelsið sem er óaðskiljanlegur þáttur í kærleikanum og leiddi til falls engilsins á himnum var það sem leiddi til falls mannsins á jörðinni.

`Lestu 1Mós 2.16, 17 og 1Mós 3.1-7. Hvað opinbera þessi vers, sem fjalla um fullkomnar mannverur í fullkomnu umhverfi sem Guð skapaði? Hvað segja þau um hinn áhrifamikla sannleika um frelsið sem er þáttur í kærleikanum?`

Eftir syndafallið breyttist allt til hins verra, jafnvel svo mikið að Drottinn sagði um manninn að „allar hugrenningar hjarta hans voru ekki annað en illska alla daga“ (1Mós 6.5, 1981). Ef hugsanir hans voru illar voru athafnir hans það einnig þangað til þær urðu svo slæmar að Drottinn eyddi jörðinni með flóði og gaf þannig mannkyninu að vissu leyti nýtt tækifæri til að byrja upp á nýtt, eins konar ný sköpun. En eins og frásögnin um Babelturninn sýnir (1Mós 11.1-9) einsetti mannkynið sér að ögra Guði. „Þegar turninn hafði verið byggður að hluta voru útbúnar íbúðir í honum fyrir byggingarmennina; aðrar vistarverur, glæsilega búnar og skreyttar, voru tileinkaðar skurðgoðum þeirra. Menn glöddust yfir velgengni sinni og lofuðu goð sín með silfri og gulli og buðu birginn stjórnanda himins og jarðar“ (ÆS, bls. 81). Það leiddi til þess að Guð ruglaði máli þeirra og dreifði hinu fallna mannkyni um jörðina.

`Hugleiddu hugsanir þínar yfir daginn. Hvað segja þær þér um hugarfar þitt?`