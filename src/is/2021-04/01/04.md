---
title:  Kall Abrams
date:  28/09/2021
---

Abram er fyrst nefndur í ættartölunni í 1Mós 11 sem kemur rétt eftir frásögnina um dreifinguna frá Babel.

`Lestu um kall Abrams í 1Mós 12.1-3. Þegar við lítum tilbaka í dag, eftir tíma krossins, dauða Jesú og boðun fagnaðarerindisins, hvernig skiljum við þá það sem Guð hét að gera fyrir Abram?`

Mörgum öldum síðar þegar Páll postuli glímdi við villukenningar Galatamanna benti hann tilbaka til kalls Abrahams og sýndi fram á að það væri snemmbúin lýsing á áformi Guðs: útbreiðslu fagnaðarerindisins til alls heimsins. „Vitið því að sannir niðjar Abrahams eru þeir sem treysta Guði. Ritningin sá það fyrir að Guð mundi réttlæta heiðingjana fyrir trú. Því boðaði hún Abraham fyrirfram þann fagnaðarboðskap: „Af þér skulu allar þjóðir blessun hljóta.“ Þannig blessar Guð alla þá sem treysta honum með hinum trúaða Abraham“ (Gal 3.7-9).

Kall Abrahams kemur fyrst fram í 1Mós 12. Mikill hluti þess sem eftir er af 1Mós segir frá niðjum hans, sem voru hver öðrum óstarfhæfari sem fjölskyldur en fyrirheitið mundi samt rætast meðal þeirra og náði mikilvægu hámarki með kalli Móse.

`Lestu lýsingu Stefáns píslarvotts á Móse og brottförinni úr Egyptalandi í Post 7.20-36. Hvernig fellur sú frásögn inn íupphaflegt fyrirheit Guðs til Abrahams?`

Í heimi sem var uppfullur af fáfræði, villu og almennum þekkingarskorti á sannleikanum (málin virðast ekki hafa breyst mikið á rúmum þrjú þúsund árum, er það?) kallaði Guð fólk sitt, niðja Abrahams út úr Egyptalandi. Með þeim leitaðist hann ekki aðeins við að varðveita þekkinguna á sannleikanum, þ.e.a.s. þekkinguna á honum sem Guði, og frelsunaráforminu heldur einnig að dreifa þeirri þekkingu út um allan heiminn.

`Hvernig lítum við á tengsl okkar sem Sjöunda-dags aðventista við umheiminn? Hvaða hliðstæður má finna milli okkar og hins forna Ísraels? Hvaða ábyrgð leggja þær hliðstæður á hvert okkar?`