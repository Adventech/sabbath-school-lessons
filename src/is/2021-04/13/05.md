---
title:  Upprisa Móse
date:  22/12/2021
---

„Móse, þjónn Drottins, andaðist þar í Móabslandi eins og Drottinn hafði sagt. Hann gróf hann í dalnum í Móabslandi gegnt Bet Peór. Enginn veit enn þann dag í dag hvar gröf hans er“ (5Mós 34.5, 6). Þannig dó Móse, hann sem var svo miðlægur í lífi Ísraels og rit hans eru enn til staðar ekki aðeins í Ísrael heldur einnig í kristnum kirkjum og samkunduhúsum Gyðinga.

Móse dó og var grafinn og fólkið syrgði hann og þar með var því lokið. En vissulega má segja að meginregla Opinberunarbókarinnar eigi vel við: „Sælir eru dánir, þeir sem í Drottni deyja upp frá þessu. Já, segir andinn, þeir skulu fá hvíld frá erfiði sínu því að verk þeirra fylgja þeim“ (Opb 14.13).

En andlát Móse var ekki lokaþátturinn í lífi Móse.

`Lestu Júd 9. Hvað fjallar þessi texti um og hvernig hjálpar hann okkur að skilja birtingu Móse seinna á jarðvistartíma Jesú?`

Þó svo okkur sé einungis gefin leiftursýn af því sem gerðist þá er brugðið upp alveg ótrúlegri mynd. Míkael, Kristur sjálfur, deildi við Satan um líkama Móse. Hvernig deildi hann um líkamann? Það er enginn vafi að Móse var syndari. Síðasta synd hans sem við vitum um og fólst í því að hann tók sér þá dýrð sem tilheyrði Guði og var sams konar synd og leiddi til þess að höfuðengli himinsins var varpað niður af himni er hann sagði: „Ég vil stíga ofar skýjaborgum, gjörast líkur Hinum hæsta“ (Jes 14.14, 1981). Deilurnar um líkama Móse byggðust að öllum líkindum á því að Kristur gerði tilkall til hinnar fyrirheitnu upprisu fyrir Móse.

En hvernig gat Kristur gert það fyrir syndara eins og Móse sem hafði brotið lögmál hans? Á sama hátt og allar dýrafórnirnar bentu fram til dauða Krists virtist Drottinn horfa fram til krossins og gerði því tilkall til upprisu Móse. „Sökum syndar hafði Móse komist undir vald Satans. Samkvæmt eigin verðleikum var hann löglegur bandingi dauðans en hann var reistur upp til eilífs lífs í nafni endurlausnarans. Móse kom dýrlegur upp úr gröf sinni og fór ásamt endurlausnara sínum til borgar Guðs“ (ÆS, bls. 345).

`Hvernig hjálpar þessi frásögn um Móse okkur að skilja dýpt frelsunaráformsins þar sem Móse var reistur upp til eilífs lífs jafnvel fyrir tíma krossins?`