---
title:  'Synd Móse: fyrri hluti'
date:  19/12/2021
---

Hvað eftir annað sá Guð fyrir Ísraelsmönnum með kraftaverkum, jafnvel þegar þeir sneru sér frá honum á eyðimerkurför sinni. Náð Guðs streymdi til þeirra þrátt fyrir óverðugleika þeirra. Í dag njótum við náðar hans þó við verðskuldum hana ekki heldur. Það væri heldur ekki náð ef við hefðum unnið til hennar, eða hvað?

Auk nægtar af mat sem Drottinn sá þeim fyrir á undursamlegan hátt í eyðimörkinni þá auðsýndi Drottinn þeim náð sína í formi vatns, en án þess hefðu þeir fljótt misst lífið í þurri, heitri auðninni. Páll vísar til þess þegar hann segir: „Allir drukku hinn sama andlega drykk. Þeir drukku af hinum andlega kletti sem fylgdi þeim. Kletturinn var Kristur“ (1Kor 10.4). Ellen G. White bætir við það og segir: „Í hvert skipti sem þörf var á vatni spratt fram vatn úr sprungum klettsins nærritjaldbúðunum“ (ÆS, bls 295).

`Lestu 4Mós 20.1-13. Hvað gerðist og hvernig eigum við að skilja þá refsingu sem Móse hlaut frá Drottni vegna þess sem hann hafði gert?`

Að einu leyti er ekki erfitt að sjá og skilja skapraun Móse. Eftir allt það sem Drottinn hafði gert fyrir fólkið, öll táknin og undraverkin og lausnina úr þrælahaldinu, var það loksins komið að landamærum fyrirheitna landsins. Þá varð allt í einu vatnsskortur og fólkið gerði samsæri gegn Móse og Aroni. Gat Drottinn ekki lengur séð þeim fyrir vatni eins og hann hafði gert hingað til? Það var ekki málið. Hann gat það vel og hann átti eftir að gera það aftur.

En taktu eftir orðum Móse þegar hann sló klettinn tvívegis: „Hlýðið nú á, þverúðugu menn. Getum við látið vatn renna úr þessum kletti handa ykkur?“ (4Mós 20.10). Við heyrum næstum reiðina í rödd hans þar sem hann kallar lýðinn þverúðugan.

Reiðin var ekki meginvandamálið. Hún var vel skiljanleg. En orð Móse: „Eigum við að fara að gefa ykkur vatn úr þessum kletti?“1 hljómuðu eins og það væri á valdi hans eða einhverrar mannlegrar veru að láta vatn renna úr klettinum. Í reiði sinni virtist hann gleyma því í augnablikinu að það var einungis máttur Guðs sem var að verki á meðal þeirra sem gat framkvæmt slíkt kraftaverk. Hann hefði átt að vita það betur en allir aðrir.

`Hversu oft segjum við ekki eitthvað eða jafnvel gerum eitthvað í reiðikasti því að við teljum að reiðin sé réttlætanleg? Hvernig getum við lært að nema staðar og biðja og leita máttar Guðs til að segja og gera það sem rétt er áður en við segjum eða gerum eitthvað rangt?`