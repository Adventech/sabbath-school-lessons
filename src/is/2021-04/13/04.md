---
title:  Dauði Móse
date:  21/12/2021
---

Við vorkennum Móse. Hann hafði farið í gegnum svo margt en fékk svo ekki að njóta þess þegar fyrirheitið rættist sem Abram hafði verið gefið mörgum öldum áður: „Niðjum þínum vil ég gefa þetta land“ (1Mós 12.7).

`Lestu 5Mós 34.1-12. Hvað kom fyrir Móse og hvað sagði Drottinn um hann sem sýndi hve sérstakur hann var?`

„Í einsemd sinni hugleiddi Móse hverfulleik og erfiðleika lífs síns síðan hann sneri baki við heiðursstöðu við hirð Egypta og væntanlegan konungdóm til að deila örlögum sínum með útvalinni þjóð Guðs. Hann hugsaði til áranna mörgu með hjörðum Jetrós [tengdaföður síns] og til birtingar engilsins í logandi þyrnirunni og sinnar eigin köllunar að frelsa

Ísraelsþjóð. Enn á ný hugleiddi hann hin miklu kraftaverk sem máttur Guðs framdi í þágu útvalinnar þjóðar og óendanlega miskunn hans á för hennar og í uppreisnum. Þrátt fyrir allt það sem Guð hafði gert fyrir hana, þrátt fyrir eigin bænir og erfiði höfðu aðeins tveir menn af öllum söfnuðinum sem hafði farið frá Egyptalandi verið nógu trúir til þess að fá að fara inn í fyrirheitna landið. Þegar Móse leit yfir ávexti erfiðis síns, fórnir og raunir, virtist honum sem til nær einskis hefði verið barist“ (ÆS, bls. 341).

Við lesum eitthvað sem er eftirtektarvert í 5Mós 34.4: „Þetta er landið sem ég hét Abraham, Ísak og Jakobi er ég sagði: Niðjum þínum gef ég það.“ Þetta var næstum því orðrétt það sama sem hann hafði sagt hvað eftir annað við forfeðurna og afkomendur þeirra. Nú endurtók hann það fyrir Móse.

Síðan bætti hann við: „Ég hef látið þig líta það eigin augum en yfir um þangað skalt þú ekki komast“ (5Mós 34.4, 1981). Þaðan sem Móse stóð var útilokað fyrir hann að sjá með eðlilegri sjón allt það sem Drottinn benti honum á, allt frá Móab til Dan og Naftalí o.s.frv. Ellen G. White gerir það ljóst að það hafi verið yfirnáttúruleg opinberun ekki aðeins um landið heldur einnig hvernig það yrði eftir að þjóðin tæki sér bólfestu þar.

Að vissu leyti virðist eins og Drottinn hafi verið að stríða Móse með því að bera salt í sárin: Þú hefðir getað verið hér ef þú hefðir einfaldlega hlýtt mér eins og þér bar. Þess í stað var Drottinn að sýna Móse að þrátt fyrir allt og þrátt fyrir mistök hans ætlaði Guð að vera trúr varðandi fyrirheit sáttmálans sem hann hafði gert við forfeðurna og Ísraelsþjóðina. Við munum líka sjá að Drottinn hafði jafnvel eitthvað betra í vændum fyrir hinn trúfasta en mistæka þjón sinn.