---
title:  Hvers væntir Drottinn?
date:  08/12/2021
---

Mikið af ritum spámannanna inniheldur áskorun um trúmennsku. Ekki einungis trúmennsku almennt heldur einkum trúmennsku varðandi þátt Ísraelsmanna í sáttmálanum sem var staðfestur að nýju rétt áður þeir fóru inn í landið. Það er sú mynd sem framsett er í 5. Mósebók: Endurstaðfesting Guðs á sáttmála sínum við Ísrael. Eftir 40-ára hjáleið fólksins var Drottinn að því kominn að uppfylla sinn hluta fyrirheita sáttmálans. Þar af leiðandi hvatti Móse fólkið til að standa einnig við sinn hluta. Mikið af ritum spámannanna er reyndar í grundvallaratriðum það sama: Hvatning til fólksins að halda sinn hluta sáttmálans.

`Lestu Mík 6.1-8. Hvað er Drottinn að segja fólkinu og hvernigtengist það 5. Mósebók? (sjá einnig Am 5.24 og Hós 6.6).`

Biblíufræðimenn sjá sáttmálamálsókn í þessum versum í Míka þar sem Drottinn höfðar mál gegn fólki sínu vegna yfirtroðslu þess á sáttmálanum. Míka segir að Drottinn flytji mál gegn þjóð sinni (Mík 6.2) sem bendir til lagalegrar hliðar sáttmálans, en hún ætti ekki að koma á óvart þar sem lögmálið var miðlægt í sáttmálanum.

En taktu einnig eftir því að Míka dregur orðalag sitt frá 5.

Mósebók þar sem við lesum: „Og nú, Ísrael, hvers krefst Drottinn, Guð þinn, annars af þér en að þú óttist Drottin, Guð þinn, gangir á öllum vegum hans og elskir hann, að þú þjónir Drottni, Guði þínum, af öllu hjarta þínu og allri sálu þinni og haldir boð Drottins og lög sem ég set þér í dag svo að þér vegni vel“ (5Mós 10.12, 13).

Það sem virðist vera meginatriðið er að ytra form trúarbragðanna og guðsdýrkunarinnar er ekki það sem einkennir sáttmálatengsl Ísraels við Guð. Hvað gagnar ytra form guðhræðslunnar, eins og t.d. fjöldi dýrafórna, ef þeir á sama tíma „ágirnast akra og ræna þeim, hús og stela þeim. Þeir svipta menn heimilum sínum og fólkið arfleifð sinni“ (Mík 2.2)? Ísrael átti að vera ljós fyrir heiminn sem þjóðirnar myndu undrast yfir og segja um: „Þessi mikla þjóð er sannarlega vitur og vel að sér“ (5Mós 4.6). Þar af leiðandi átti hún að sýna visku og skilning í verkum sínum og þar á meðal koma fram við aðra af réttvísi og miskunn.