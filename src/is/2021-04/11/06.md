---
title:  Bæn Daníels
date:  09/12/2021
---

Ein þekktasta bænin í Gamla testamentinu er bæn Daníels í 9. kaflanum. Með því að rannsaka rit Jeremíasar spámanns sá Daníel að 70-ára eyðingu Jerúsalem væri að ljúka svo að hann fór að biðja af einlægni.

Hvílík bæn! Áhrifarík og átakanleg bæn þar sem hann játar syndir sínar og syndir fólksins jafnframt því að viðurkenna réttvísi Guðs mitt í þeim hörmungum sem dundu á þeim.

`Lestu Dan 9.1-19. Hvaða þemu finnast þar sem eru í beinumtengslum við 5. Mósebók?`

Bæn Daníels er samantekt af því sem 5. Mósebók hafði varað við sem afleiðingu þess að halda ekki mannlega þátt sáttmálans. Tvisvar vísar Daníel til „lögmáls Móse“ (Dan 9.11, 13) sem m.a. innhélt 5. Mósebók og kann að hafa vísað sérstaklega til hennar í þessu tilviki.

Eins og 5. Mósebók hafði haldið fram var þjóðin hrakin frá landi sínu (sjá 5Mós 4.27-31 og 5Mós 28) sökum þess að hún hafði ekki hlýtt líkt og Móse hafði sagt fyrir að myndi gerast (5Mós 31.29).

En það er svo sorglegt að í stað þess að nágrannaþjóðirnar segðu: „Þessi mikla þjóð er sannarlega vitur og vel að sér“ (5Mós 4.6) þá var Ísrael „orðin að athlægi“ þeirra (Dan 9.16).

Mitt í tárum sínum og bænum þá bar Daníel aldrei fram þáalgengu spurningu sem svo margir bera fram þegar ógæfa ber að dyrum: „Hvers vegna?“ Hann spyr ekki því að hann veit nákvæmlega á grundvelli 5. Mósebókar hvers vegna það gerist. Fimmta Mósebók gaf þannig Daníel (og öðrum útlögum) samhengið sem hjálpaði fólkinu að skilja að það vonda sem kom fyrir fólkið var ekki bara blind örlög heldur afleiðing óhlýðni þess, nákvæmlega eins það hafði verið varað við.

En það sem er ef til vill mikilvægara er sú staðreynd að bæn Daníels gefur til kynna að þrátt fyrir allt þetta þá er von. Guð hafði ekki yfirgefið þjóð sína þó svo það kynni að líta þannig út. Fimmta Mósebók gefur ekki aðeins samhengið sem hjálpar okkur að skilja kringumstæður þjóðarinnar heldur bendir hún einnig á fyrirheitið um endurreisn.

`Lestu spádóminn um dauða Jesú á krossinum í Dan 9.24-27. Hvers vegna ætli Daníel hafi verið gefinn þessi spádómur í tengslum við útlegð Ísraels og fyrirheitið um heimför?`