---
title:  Lögmálsbókin
date:  05/12/2021
---

Jósía, konungur í Júda, var 8 ára þegar hann varð konungur og hann ríkti í 31 ár (640 – 609 f.Kr.) áður en hann dó á vígvellinum. Á átjánda stjórnarári hans gerðist eitthvað sem sem breytti sögu fólks Guðs, a.m.k. um hríð.

`Lestu 2Kon 22. Hvað getum við lært af þessu atviki?`

Fræðimenn hafa löngum komist að þeirri niðurstöðu að lögbókin (2Kon 22.8) hafi verið 5. Mósebók sem augsýnilega hafði verið „týnd“ árum saman.

„Jósía var djúpt snortinn þegar hann heyrði fyrst lesið úr þessu forna handriti um hvatningar og aðvaranir sem gefnar höfðu verið. Aldrei fyrr hafði hann gert sér grein fyrir hve skýrt Guð hafði lagt fram fyrir Ísrael „líf og dauða, blessun og bölvun“ (5Mós 30.19) . . . Bókin innihélt fjölda fullvissana um fúsleika Guðs að frelsa þá sem byggðu traust sitt algjörlega á honum. Á sama hátt og hann hafði unnið að lausn þeirra undan oki Egypta mundi hann vinna á áhrifamikinn hátt að því að hjálpa þeimað setjast að í fyrirheitna landinu og gera þá fremri þjóðum jarðarinnar“ (PK, bls. 393).

Í næsta kafla sjáum við hve alvarlega Jósía konungur leitaðist við „að fylgja Drottni, hlýða boðum hans, fyrirmælum og lagaákvæðum af öllu hjarta og allri sálu“ (2Kon 23.3; sjá einnig 5Mós 4.29; 5Mós 6.5; 5Mós 10.12 og 5Mós 11.13). Þessi siðbót fól einnig í sér að hreinsa burt alla þá „viðurstyggð sem finna mátti í Júda og Jerúsalem. Þannig fullnægði hann kröfum lögmálsins sem skráðar voru í bókinni sem Hilkía prestur fann í musteri Drottins“ (2Kon 23.24).

Fimmta Mósebók er full af aðvörunum og áminningum gegn því að fylgja háttum þjóðanna umhverfis. Það sem Jósía gerði, þar á meðal líflát hjáguðapresta í Samaríu (2Kon 23.20), sýnir hve langt fólk Guðs hafði villst frá þeim sannleika sem því hafði verið trúað fyrir. Í stað þess að vera heilagur lýður eins og því hafði verið ætlað að vera þá gaf það eftir fyrir heiminum á sama tíma og það hugsaði oft sem svo: Allt er í lagi milli okkar og Guðs.

Hættuleg blekking!

`Hvað kynnum við að þurfa að hreinsa út úr heimilum okkar og jafnvel söfnuði til þess að geta með sanni þjónað Drottni af öllu hjarta okkar og allri sálu okkar?`