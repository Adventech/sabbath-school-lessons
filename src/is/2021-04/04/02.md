---
title:  Að elska Guð
date:  17/10/2021
---

Eftir að Móse hafði rakið sögu Ísraels gaf hann þeim leiðbeiningar um hvað þeir ættu að gera til þess að taka landið til eignar og vegna vel þar. Segja mætti að meirihluti 5. Mósebókar fjalli um það sem Drottinn sagði fólkinu að það þyrfti að gera til þess að standa við sinn þátt í sáttmálanum sem Guð í miskunn sinni hafði gert við þá til að uppfylla fyrirheit sitt til forfeðranna.

Sjötti kaflinn í 5. Mósebók hefst þannig: „Þetta eru fyrirmælin, lögin og ákvæðin, sem Drottinn, Guð okkar, hefur falið mér að kenna ykkur að halda í landinu sem þið eruð að fara yfir til og slá eign ykkar á svo að þú, börn þín og barnabörn virðið Drottin, Guð ykkar, alla ævidaga þína með því að halda öll lög hans og fyrirmæli sem ég set ykkur til þess að þú verðir langlífur“ (5Mós 6.1, 2).

`Lestu 5Mós 6.4, 5. Hvaða fyrirmæli gefur Drottinn Guð Ísrael í 5. versinu? Hvað felst í þeim?`

Þú skalt elska Drottin, Guð þinn, af öllu hjarta . . . . Það er eftirtektarvert að mitt á meðal lögmálsins, aðvarananna, reglanna og ráðstafananna er fólkið hvatt til að elska Guð. Ekki aðeins í orði heldur „af öllu hjarta þínu, allri sálu þinni og af öllum mætti þínum“ sem bendir til afdráttarlauss eðlis þess kærleika.

Að elska Guð af öllu hjarta, allri sálu og öllum mætti þýðir að elska okkar til hans er æðri en elska okkar til alls annars því að hann er grundvöllur allrar tilveru okkar og alls annars. Elska okkar til hans ætti að setja elsku okkar til alls annars í rétt samhengi.

Sú staðreynd að eignarfornafnið með hjarta, sálu og mætti er í eintölu sýnir að Guð talaði til fólksins í heild sinni, en heildin er aðeins eins sterk og samanlagður styrkur einstaklinganna. Drottinn vill að hvert eitt okkar sé honum trúfast, þó svo við séum hluti heildar, og grundvöllur þeirrar trúmennsku ætti að vera elska okkar til hans vegna þess sem hann er og þess sem hann hefur gert fyrir okkur.

`Hvað felst í því að elska Guð af öllu hjarta okkar, allri sálu og öllum mætti?`