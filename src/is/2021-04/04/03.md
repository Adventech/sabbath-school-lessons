---
title:  Að óttast Guð
date:  18/10/2021
---

Móse sagði Ísraelsmönnum að elska Guð af öllu sem í þeirra valdi stæði. Það var fyrirskipun. En nokkrum versum áður gaf Móse þeim fyrirmæli um að óttast/virða Drottin Guð (5Mós 6.2).

`Lestu 5Mós 10.12. Hvað segir þessi texti okkur um elsku og ótta og hvernig skiljum við það?`

Einn texti segir að okkur beri að óttast Guð, annar segir að við eigum að elska hann en þessi texti segir að við eigum bæði að elska hann og óttast á sama tíma.

Almennt er litið svo á að þetta sé mótsögn, en svo er þó ekki. Þess í stað ætti ótti Guðs – þ.e. virðing og lotning fyrir því hver hann er, valdi hans og mætti, réttvísi hans og réttlæti, einkum í samanburði við syndugleika okkar og veikleika og þá staðreynd að við erum honum algjörlega háð – að vera eðlileg viðbrögð. Við erum fallnar mannverur sem hafa brotið gegn lögmáli Guðs og eigum því skilið fordæmingu og eilífan dauða nema fyrir náð hans.

`Lestu Ef 2.1-10. Hvernig ættu þessi vers að hjálpa okkur að skilja hvernig við getum bæði óttast Guð og elskað á sama tíma?`

Þrátt fyrir þá staðreynd að við erum „reiðinnar börn“ (1981) –sem er ástæðan fyrir ótta okkar – þá dó Kristur fyrir okkur og gaf okkur þar með nýtt líf í honum sem felur í sér lausn undan syndinni og fordæmingu fortíðarinnar og því ættum við að elska hann.

Á sama hátt og það á við um okkur í dag var sú meginregla einnig í gildi fyrir Ísrael til forna. Þeir voru fangar í Egyptalandi, dæmdir til að vera þrælar og undirokaðir, og það var einungis elska Guðs til þeirra og miskunnsemi í þeirra garð sem leiddi til endurlausnar þeirra. „Minnstu þess að þú varst þræll á Egyptalandi og að Drottinn Guð þinn leiddi þig út þaðan“ (5Mós 5.15). Það var því ekki að undra að þeir áttu bæði að óttast Guð og elska á sama tíma. Og ef þeir áttu að gera það bæri okkur þá ekki einnig að gera það þar sem við búum yfir sannleikanum um dauða Jesú á krossinum fyrir okkur?

`Lestu Opb 14.6, 7. Hvernig eigum við að skilja það að fyrstafyrirskipunin í síðasta boðskap Drottins til heimsins er um að óttast Guð? Hvers vegna er það svo skiljanlegt í ljósi þess sem við vitum að sé að koma yfir heiminn?`