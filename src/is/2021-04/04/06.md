---
title:  Fyrsta boðorðið
date:  21/10/2021
---

Hversu mjög sem sumir kristnir leitast, af mismunandi ástæðum, við að aðskilja Gamla testamentið frá því Nýja þá er það ekki hægt án þess að svipta Nýja testamentið raunmerkingu sinni. Með því að opinbera Jesú og útskýra guðfræðilega merkingu lífs hans og dauða, upprisu hans og þjónustu í hinum himneska helgidómi beinir Nýja testamentið athyglinni að uppfyllingu margra af spádómum og táknum Gamla testamentisins. Að mörgu leyti er Gamla testamentið baksvið og grunnur þess Nýja. Bæði testamentin opinbera svo gæsku og elsku Guðs.

Það er ein ástæðan fyrir því að Nýja testamentið, þar á meðal Jesús, vitnar svo oft í það Gamla.

`Lestu Mrk 12.28-30. Hver var spurningin um hið æðsta allra boðorða? Hvernig svaraði Jesús þeirri spurningu og hvaðan`dró hann svar sitt?

Það er eftirtektarvert að það skuli hafa verið einn af fræðimönnunum, þeim sem höfðu helgað líf sitt rannsókn og skilningi á lögmálinu og beitingu þess, sem lagði þessa spurningu fram. Hversu mörgum lögum þeir kunnu að hafa talið að þeir þyrftu að hlýða (síðari Gyðingdómur taldi að það væru 613 lög) þá kemur það ekki á óvart að þeir myndu vilja draga þau saman í eina spurningu.

Jesús bregst við spurningunni með því að vitna í 5Mós 6 þar sem við lesum: „Heyr, Ísrael. „Drottinn, Guð vor, Drottinn er einn“ (5Mós 6.4) og svo heldur Móse áfram í næsta versi um að elska Guð af öllu hjarta, allri sálu og öllum mætti. Hann benti á megin yfirlýsinguna um Drottin sem Guð þeirra, hinn eina Guð, og á grundvelli þess mikla sannleika átti Ísrael að elska hann umfram allt annað.

Hvað gæti verið meiri sannleikur fyrir samtímann en þetta boð?

Á hinum síðustu dögum þegar lokaatburðir sögunnar eiga sér stað og öllum er boðið á mjög áhrifamikinn hátt að velja hvort þeir vilji þjóna

þessum eða hinum munu boðorð Guðs (Opb 14.12) gegna lykilhlutverki.

Að lokum mun endanlegt val okkar byggjast á því hvort við virkilega elskum Guð eða ekki, jafnvel þegar við stöndum andspænis ofsóknum. Það er það sem ræður úrslitum og við getum einungis elskað Guð af öllu hjarta okkar, allri sálu og öllum mætti ef við þekkjum hann og höfum sjálf reynslu af gæsku hans, elsku og náð. Það er eitthvað sem við erum jafnvel fús að láta lífið fyrir ef þess er þörf.

`Hverju myndir þú svara ef einhver spyrði þig hvernig hægt sé að elska Guð sem við höfum aldrei séð? Ræðið það í deildinni.`