### Erindi fyrir samtímann. Sáttmálsbókin: 5. Mósebók

Sagan segir að á stjórnarárum Jósía konungs í Jerúsalem (640-609 f.Kr.) hafi einhver, sem að öllum líkindum starfaði í musterinu, fundið eintak af bók og að lesið hafi verið úr henni fyrir Jósía konung. „Konungur reif klæði sín þegar hann heyrði það sem stóð í lögbókinni“ (2Kon 22.11). Hvers vegna gerði hann það? Það var vegna þess að hann og fólk hans fóru ekki eftir því sem í bókinni var skrifað.

Á grundvelli þessarar bókar, sem var nefnd „sáttmálsbókin“ (2Kon 23.2), hóf Jósía mikla siðbót sem við getum lesið um í 2Kon 23.

Hvaða bók var það sem hafði svo mikil áhrif á konunginn og þjóð hans? Yfirleitt er talið að það hafi verið 5. Mósebók sem er rannsóknarefni okkar þennan ársfjórðung.

Hægt er að draga efni hennar saman þannig:

Eftir að Ísraelsbörn höfðu yfirgefið Egyptaland og gert sáttmálann við Drottin á Sínaífjalli reikuðu þau um í óbyggðunum í 40 ár í stað þess að fara beint inn í Kanaansland. Þegar 40 árin voru liðin og þau voru loksins að því komin að ganga inn í fyrirheitna landið ávarpaði Móse þau í röð erinda. Kjarna þeirra má draga saman þannig: Loksins eruð þið um það bil að ganga inn í fyrirheitna landið. Gleymið ekki því sem Drottinn hefur gert fyrir ykkur og gleymið ekki því sem hann biður ykkur um: Að elska hann af öllu hjarta og allri sálu og auðsýna þann kærleika með því að hlýða öllum boðum hans í samræmi við sáttmálann.

Síðan endurtók Móse boðorðin tíu í áheyrn fólksins til þess að sýna fram á mikilvægi sáttmálans, en þau voru grundvöllurinn fyrir skyldur þeirra innan sáttmálans sem Drottinn hafði gert við forfeður þeirra og hann endurtók nú við fólkið á landamærum Kanaanslands.

Við spyrjum því: Gætu verið hliðstæður milli þess að Ísrael stóð við landamæri fyrirheitna landsins og þess að við stöndum einnig rétt við landamæri fyrirheitna landsins sem er ennþá betra og bíður okkar?

Því er efni þessa ársfjórðungs nefnt: „Erindi fyrir samtímann í 5. Mósebók.“ Við munum kanna sannindi fyrir samtímann sem finna má í boðskap Guðs til sáttmálslýðs síns.

Við munum líta efnislega á 5. Mósebók, efni eins og hinn eilífa sáttmála, lögmál og náð, hvað felst í því að elska Guð og náungann og – mikilvægast af öllu – hvernig bókin sýnir okkur elsku Guðs sem birtist sterkast í dauða Jesú á krossinum og upprisu hans.

„Sjá! Eins og Drottinn, Guð hefur falið mér kenni ég ykkur lög og ákvæði sem þið skuluð fara eftir í landinu sem þið eruð að halda inn í og taka til eignar. Haldið þau og fylgið þeim því að það mun sýna öðrum þjóðum visku ykkar og skilning en þær munu segja þegar þær heyra um öll þessi lög: „Þessi mikla þjóð er sannarlega vitur og vel að sér““ (5Mós 4.5, 6).

Takið eftir því að það voru ekki lögin sem slík sem voru viska þeirra og skilningur í augum þjóðanna heldur hlýðni þeirra við þessi lög. Það er svo sannarlega boðskapur til okkar í dag, en jafnframt ekki sá eini í 5. Mósebók.

_Clifford R. Goldstein er ritstjóri lexíanna fyrir hina fullorðnu og höfundur bóka eins og „Baptizing the Devil: Evolution and the Seduction of Christianity („Skírn djöfulsins: Þróunarkenningin og blekking kristninnar“)._