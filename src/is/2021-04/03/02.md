---
title:  Sáttmálinn og fagnaðarerindið
date:  10/10/2021
---

Víða í Biblíunni er talað um fagnaðarerindið og sáttmálann í sameiningu. Þó svo sáttmálinn hafi verið til fyrir tíma Ísraelsþjóðarinnar og fyrirheit sáttmálans voru gefin áður en þjóðin varð til þá var hann skýrt lagður fram í samskiptum Guðs við fólk sitt, fyrst og fremst forfeðurna.

En allt frá upphafi var fagnaðarerindið kjarnaboðskapur sáttmálans: frelsun fyrir trú eina.

`Lestu 1Mós 12.1-3; 1Mós 15.5-8 og Róm 4.1-5. Hvaða sáttmálafyrirheit var Abram gefið og hvernig birtist fagnaðarerindið í því fyrirheiti?`

Abraham trúði Guði og fyrirheitum Guðs til hans og því var hann réttlættur frammi fyrir Guði. Þessi yfirlýsing var samt ekki lítilsverð náð: Abraham leitaðist við að halda sinn hluta sáttmálans með hlýðni eins og kemur fram í frásögninni í 1Mós 22 um Abraham á Móríafjalli þó svo hann hafi fengið „trú sína metna sér til réttlætis“ (Róm 4.5). Þess vegna gat Páll notað Abraham öldum síðar sem dæmi um hvað felst í því að lifa samkvæmt sáttmálafyrirheitunum sem Guð hafði gefið fólki sínu.

Það þema endurómar um alla Biblíuna. Páll dregur það aftur fram í Gal 3.6 þar sem hann vitnar aftur í 1Mós 15.6 um að trú Abrahams hafi verið reiknuð honum til réttlætis og vísar síðan til fyrirheitisins sem fyrst var gefið Abram um að allar þjóðir mundu blessun hljóta fyrir afkvæmi hans (Gal 3.8, 9). Fyrirheit sáttmálans eru gefin öllum þeim sem treysta Guði (Gal 3.7) og eru því réttlættir fyrir trú án lögmálsverka þó svo ætlast sé til að þeir hlýði lögmálinu vegna sáttmálans.

Jafnvel þegar Jeremía talar um nýja sáttmálann þá talar hann um hann í tengslum við lögmálið: „Þannig er sáttmálinn sem ég mun gera við Ísraelsmenn þegar þessir dagar eru liðnir, segir Drottinn: Ég legg lögmál mitt þeim í brjóst og rita það á hjörtu þeirra. Ég verð Guð þeirra og þeir verða lýður minn“ (Jer 31.33) sem endurspeglar orð 3Mós sem segir: Ég mun ganga um mitt á meðal ykkar, vera Guð ykkar og þið verðið þjóð mín“ (3Mós 26.12).

`Hvernig fellur hugmynd sáttmálans um lögmálið og fagnaðarerindið saman við boðskap englanna þriggja í Opb 14, lokaviðvörun Guðs til heimsins?`