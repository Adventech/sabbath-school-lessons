---
title:  Aðrar myndir
date:  14/10/2021
---

Biblíufræðimenn hafa lengi kannast við sameiginleg einkenni sáttmálans við Ísrael og sáttmála milli þjóða. Þessi samkenni ættu ekki að koma á óvart. Drottinn var einfaldlega að vinna með fólki sínu í umhverfi sem það kannaðist við.

En á sama tíma kann hugmyndin um sáttmála, lagasamning milli tveggja aðila með reglum sínum, skilmálum og reglugerðum, að virðast köld og formföst. Þó svo að sá þáttur sé til staðar, þar sem Guð er löggjafinn, þá er sá rammi ekki nægilega breiður til að fela í sér dýpt og umfang persónutengslanna sem Guð vildi hafa með fólki sínu. Þar af leiðandi notar 5. Mósebók aðrar myndir til að tjá sömu hugmynd og sáttmálinn milli Guðs og Ísraels en frá öðrum sjónarmiðum.

`Lestu 5Mós 8.5; 5Mós 14.1 og 5Mós 32.6, 18-20. Hvaða myndum er brugðið upp í þessum versum og hvernig hjálpa þær við að opinbera þau tengsl sem Guð vildi eiga með fólki sínu?`

`Lestu 5Mós 4.20 og 5Mós 32.9. Hvaða myndir eru notaðar hér og hvernig hjálpa þær okkur að skilja hvers konar samband Guð vildi hafa við fólk sitt?`

Allir þessir textar benda til fjölskyldutengsla sem ættu að vera náin og kærleiksrík. Guð hefur ávallt þráð þess konar tengsl við fólk sitt. Jafnvel eftir að Jesú hafði verið afneitað á krossinum á Golgata sagði hann við Maríurnar tvær eftir upprisuna: „Farið og segið bræðrum mínum og systrum að halda til Galíleu. Þar munu þau sjá mig“ (Matt 28.10). Hinn upprisni Kristur talaði um lærisveinana sem „bræður mína“ sem sýnir þá elsku og náð sem streymir út frá elsku til þeirra sem áttu það ekki skilið. Það er í raun kjarni tengslanna milli Guðs og mannkynsins allt frá upphafi vega: náð og elska til þeirra sem höfðu ekki til þeirra unnið.

`Hvernig er samband þitt við Guð? Hvernig getur þú dýpkað það og lært að elska hann en jafnframt skilið sáttmálaskyldur þínar að hlýða lögmáli hans? Hvers vegna eru þessar tvær hugmyndir hliðstæðar en ekki andstæðar?`