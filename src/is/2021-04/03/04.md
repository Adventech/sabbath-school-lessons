---
title:  Sáttmálsbókin
date:  12/10/2021
---

Þó svo hugmyndin um sáttmálann sé notuð víða í Biblíunni um tengsl Guðs við fólk sitt þá birtist þetta hugtak svo oft í 5. Mósrbók að hún hefur verið kölluð „sáttmálsbókin.“

`Líttu á 5Mós 5.1-21. Hvað kemur fram í þessum versum sem sýnir hve miðlæg hugmyndin um sáttmálann er í 5Mós?`

Stuttu eftir að Ísraelsþjóðin var leyst úr Egyptalandi gerði Guð sáttmála við hana við Sínaífjall rétt áður en hún hefði átt að ganga inn í fyrirheitna landið. Síðan eftir 40-ára hjáleið, rétt áður en hún átti aftur að ganga inn í fyrirheitna landið sem var mikilvægur þáttur í sáttmálafyrirheitinu (sjá 1Mós 12.7; 2Mós 12.25) flutti Drottinn fyrir munn Móse þjóðinni aftur boðorðin tíu til þess að leggja aftur áherslu á mikilvægi þess að þjóðin endurnýjaði einnig sáttmálaskyldur sínar.

Drottinn áformaði að uppfylla sín sáttmálafyrirheit til þjóðarinnar. Nú var það skylda hennar að standa við sinn þátt sáttmálans: „Drottinn birti ykkur sáttmála sinn sem hann bauð ykkur að fylgja, boðorðin tíu. Hann skráði þau á tvær steintöflur“ (5Mós 4.13). Hann gerði það við Sínaífjall og nú endurtók hann þau í Móab rétt áður en þjóðin átti að taka landið sem henni hafði verið heitið í fyrirheitinu til feðranna öldum áður og var opinberun á hinum eilífa sáttmála sem var gerður fyrir tilurð jarðarinnar.

„Áður en grundvöllur jarðarinnar var lagður höfðu faðir og sonur sameinast í sáttmála um að endurleysa mannkynið ef Satan sigraði það. Þeir höfðu tekist í hendur og gert hátíðlegt heit að Kristur skyldi ganga í ábyrgð fyrir mannkynið“ (ÞA, bls. 624).

`Lestu 5Mós 5.3. Hvernig eigum við að skilja þetta vers?`

Mestu líkur eru á að Móse hafi verið að leggja áherslu á þá staðreynd að forfeðurnir væru nú horfnir og hinum dásamlegu fyrirheitum sáttmálans sem voru gefin forfeðrunum væri nú beint til þjóðarinnar. Þetta gæti hafa verið leið Móse til að láta hana vita að hún ætti ekki að spilla málunum eins og fyrri kynslóðir höfðu gert. Fyrirheitin (og skyldurnar) tilheyrðu nú henni.