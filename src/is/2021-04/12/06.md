---
title:  Mín er hefndin
date:  16/12/2021
---

Hið djúptæka og mikilfenglega Bréf til Hebrea er að mörgu leyti löng hvatning til Gyðinga sem trúðu á Jesú, hvatning til að vera Drottni trú. Þessi trúfesti ætti að byggjast á elsku okkar til Guðs, hver hann er, lyndiseinkunn hans og gæsku sem birtast sterkast við kross Krists.

Stundum þarf samt að minna okkur á hræðilegar afleiðingar þess að falla. Við þurfum að minnast þess að ef við tökum ekki á móti því sem Jesús hefur gert fyrir okkur með því að greiða syndasekt okkar verðum við sjálf að greiða hana, sem felur í sér grátur og gnístran tanna (Matt 22.13) og leiðir að lokum til eilífrar glötunar.

`Lestu Heb 10.28-31. Hvað er Páll að tala um og hvernig talar það einnig til okkar?`

Það er eftirtektarvert að Páll vitnar í fyrri hvatningu til trúaðra Gyðinga í 5. Mósebók um að vera trúfastir þegar hann nú vill hvetja þá til að vera Guði trúir. Hann vitnar í 5Mós 17.6 varðandi þá staðreynd að einhver sem væri dauðasekur mætti einungis dauða sínum ef að minnsta kosti tvö vitni vitnuðu gegn honum.

Páll gerði þetta í því skyni að benda á að ef ótrúmennska gat leitt til dauða samkvæmt „gamla“ sáttmálanum „hve miklu þyngri hegning ætlið þið þá ekki að sá muni vera talinn verðskulda er fyrirlítur son Guðs og metur einskis blóðið, sem sáttmálinn var grundvallaður á, og smánar anda náðarinnar?“ (Heb 10.29). Með öðrum orðum, við höfum meira ljós og meiri sannleika en þeir og við vitum um fórn sonar Guðs fyrir syndir okkar. Ef við því föllum er fordæming okkar enn meiri en þeirra.

Síðan fer Páll aftur tilbaka til 5Mós 32.35 til að styrkja rök sín. Í ljósi þess sem þeim hafði verið gefið í Kristi og þekkingar þeirra á því sem Guð hafði séð þeim fyrir mundi sá Drottinn sem sagði: „Mín er hefndin“ einnig „dæma lýð sinn“ (Heb 10.30) fyrir fráhvarf þeirra og ótrúmennsku. Hann hafði dæmt forfeður þeirra sem höfðu ekki þá fyllri opinberun elsku Guðs sem birtist á krossinum og Gyðingarnir á tíma Nýja testamentisins höfðu. Páll var þannig að segja: „Gætið ykkar.“

`„Drottinn mun rétta hlut þjóðar sinnar“ (5Mós 32.36). Á hverju byggist sú von okkar? (sjá Róm 8.1).`