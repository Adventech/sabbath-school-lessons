---
title:  Spámaður slíkur sem þú
date:  15/12/2021
---

Hvað eftir annað varaði Drottinn Ísrael við að fylgja siðum nágrannaþjóðanna. Þess í stað átti hann að vera vitni fyrir þessar þjóðir (5Mós 4.6-8). Móse varar hann aftur í 5Mós 18.9-14 við sérstöku athæfi hans sem var Drottni andstyggilegt (5Mós 18.12). Í því samhengi segir hann að þjóðin eigi að „vera grandvör gagnvart Drottni“ (5Mós 18.13).

`Lestu 5Mós 18.15-19. Hvað er Móse að segja fólkinu? Berðu það saman við Post 3.22 og Post 7.37. Hvernig nota Pétur og Stefán 5Mós18.18?`

Þegar Móse fjallar um sáttmálann við Sínaí nefnir hann að Ísraelsþjóðin vildi að Móse yrði meðalgangari milli þeirra og Guðs. Í því sambandi lofar Móse henni (5Mós 18.15, 18) að Drottinn muni reisa upp spámann líkan Móse, sem þýðir að sá muni m.a. einnig vera meðalgangari milli hennar og Drottins.

Mörgum öldum síðar heimfærðu bæði Pétur og Stefán þennan texta á Jesú. Í huga Péturs uppfyllti Jesús það sem Guð hafði „látið heilaga spámenn sína boða“ (Post 3.21) og leiðtogunum bæri að hlýða honum og því sem hann sagði. Pétur notaði þannig þennan texta sem Gyðingarnir þekktu vel og heimfærði hann á Jesú og því þyrftu þeir að iðrast þess sem þeir höfðu gert við hann (Post 3.19).

Þegar svo Stefán í Post 7.37 boðaði Jesú við aðrar aðstæður en Pétur vitnaði hann einnig í þetta þekkta fyrirheit og hélt því fram að það vísaði til Jesú. Hann sagði að Móse í hlutverki sínu sem leiðtogi Gyðinganna hefði verið fyrirboði Jesú. Líkt og Pétur leitaðist Stefán við að sýna fólkinu fram á að Jesús væri uppfylling spádómsins og það þyrfti að hlusta á hann. Andstætt ásökununum gegn Stefáni um að hann talaði lastmæli gegn Móse og Guði (Post 6.11) boðaði hann Jesú sem Messías og hann væri því bein uppfylling þess sem Guð hafði heitið fyrir munn Móse.

`Hvernig sýna þessi vers okkur hve miðlægur Jesús er í allri Biblíunni og hvers vegna Kristur verður að vera þungamiðja skilnings okkar á henni?`