---
title:  Umskerið forhúð hjartna ykkar
date:  24/10/2021
---

Tíundi kaflinn í 5Mós heldur áfram frásögninni í 5Mós 9 sem er írauninni endur-staðfesting á sáttmálanum sem Guð hafði gert við Ísrael. Í rauninni er mikill hluti bókarinnar einskonar endurnýjun á sáttmálanum. Jafnvel eftir hina hræðilegu synd þeirra við Hóreb þegar þeir tóku upp hjáguðadýrkun strax og Móse hvarf frá þeim um stund hafði Drottinn samt ekki gefist upp á þeim enn.

`Lestu 5Mós 10.1-11. Hverju er lýst í þessum versum semhjálpar okkur að skilja að Guð fyrirgaf þeim synd þeirra og endur-staðfesti fyrirheit sáttmálans sem hann hafði gefið þeim og forfeðrum þeirra?`

Móse braut steintöflurnar með boðorðunum tíu í smátt (5Mós 9.17) til merkis um rofinn sáttmála. „Til þess að sýna andstyggð sína á glæp þeirra fleygði hann steintöflunum frá sér og braut þær í sundur frammi fyrir öllum lýðnum og gaf þar með til kynna að fólkið hefði brotið sáttmála sinn við Guð og Guð hefði því brotið sáttmála sinn við það“ (ÆS, bls. 225).

Sú staðreynd að Guð síðan bauð Móse að höggva nýjar steintöflur eins og þær fyrri og að hann [Guð] myndi síðan rita á þær orðin sem voru á fyrri steintöflunum sýnir að Guð hafði fyrirgefið lýðnum og hafði jafnvel þá ekki gefist upp á þeim.

`Lestu 5Mós 10.14-16. Hvað er Guð að segja? Hver er merking táknanna sem Drottinn notar í þessu sambandi?`

Við finnum ýmsar táknmyndir í þessum versum: forhúðina, hjartað, svírann/hnakkann, en áherslan er greinileg. Umskurnin var tákn sáttmálans, en aðeins ytra tákn. Það sem Guð þráði var hjarta þeirra, hug þeirra, hjartaþel og elsku. Harðsvíraða myndin benti einfaldlega til þess hve þverir þeir voru til að hlýða Drottni. Drottinn er einfaldlega að segja þeim bæði hér og alls staðar að hætta klofinni hollustu og þjóna honum af öllu hjarta og allri sálu.

`Hugleiddu hve oft Drottinn hefur fyrirgefið þér syndir þinar. Hvað ætti það að segja þér um náð hans?`