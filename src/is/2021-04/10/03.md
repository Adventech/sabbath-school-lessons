---
title:  Það sem liðið er
date:  29/11/2021
---

Í 5Mós 4 lásum við dásamlegar áminningar sem Drottinn gaf fólki sínu fyrir munn Móse varðandi hin miklu forréttindi þess sem útvalinn lýður Guðs. Hann hafði leyst það úr Egyptalandi „með máttarverkum, táknum og undrum og með stríði, sterkri hendi og útréttum armi og miklum skelfingum eins og Drottinn, Guð ykkar, gerði fyrir augum ykkar í Egyptalandi“ (5Mós 4.34). Guð gerði ekki aðeins eitthvað stórkostlegt fyrir ykkur heldur gerði hann það þannig að það ætti að vera auðvelt fyrir ykkur að muna það og gleyma ekki þeim máttarverkum sem hann gerði fyrir ykkur.

`Lestu 5Mós 4.32-39. Hvað sagði Drottinn því að minnast og hvers vegna var svo mikilvægt að það myndi eftir því?`

Móse beinir athygli fólksins aftur í tímann allt til tíma sköpunarinnar og spyr það hvort nokkuð sé þar að finna um eitthvað sem var meira en það sem Guð hafði gert fyrir það. Hann hvetur fólkið til að spyrja, kanna sjálft hvort nokkuð hafi gerst áður í líkingu við það sem fólkið hafði nú reynt. Með þeim spurningum leitaðist Móse við að fá það til að gera sér grein fyrir því sem Guð hafði gert fyrir það og vekja þakklæti þess fyrirmáttarverk Guðs í lífi þess.

Miðlæg í þessum athöfnum var endurlausnin úr Egyptalandi og það sem var jafnvel enn meira var sú staðreynd að Guð hafði talað til fólksins á Sínaí svo að það heyrði orð hans mitt úr eldinum.

`Lestu 5Mós 4.40. Að hvaða niðurstöðu vildi Móse að fólkið kæmist á grundvelli þess sem Guð hafði gert fyrir það?`

Guð gerði ekki allt þetta í tilgangsleysi. Hann hafði endurleyst fólk sitt og þar með haldið sinn þátt í sáttmálanum sem hann hafði gert við það. Fólkið hafði verið frelsað úr Egyptalandi og var að því komið að fara inn í fyrirheitna landið. Guð gerði það sem hann hafði lofað og nú var það verkefni fólksins að standa við sinn þátt sem fólst í því að hlýða.

`Hvernig er þetta mynd um frelsunaráformið í Nýja testamentinu? Hvað gerði Jesús fyrir okkur og hvernig ber okkur að bregðast við því sem hann gerði fyrir okkur? (sjá Opb 14.12).`