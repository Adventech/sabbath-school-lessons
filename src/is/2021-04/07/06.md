---
title:  Ekki vegna réttlætis þíns
date:  11/11/2021
---

Hið mikla þema um réttlætingu fyrir trú eina er í rauninni miðlægt í öllum kristnum trúarbrögðum og trúarbrögðum Biblíunnar. „Eða hvað segir ritningin? Abraham trúði Guði og það var honum til réttlætis reiknað“ (Róm 4.3).

Ellen G. White komst þannig að orði: „Hvað er réttlæting fyrir trú? Það er það sem Guð gerir þegar hann leggur dýrð mannins í duftið og gerir það fyrir manninn sem ekki er í hans valdi að gera sjálfur. Þegar maðurinn sér gagnsleysi sitt er hann reiðubúinn að íklæðast réttlæti Krists“ (FLB, bls. 111).

Þegar við íhugum hver Guð er og hve heilagur hann er í samanburði við okkur og hve vanheilög við erum í samanburði við hann þá er enginn vafi á því að það mundi þurfa undravert náðarverk til að frelsa okkur. En það er einmitt það sem gerðist. Það náðarverk gerðist ákrossinum þar sem hinn saklausi Kristur dó fyrir syndir þeirra seku.

`Lestu 5Mós 9.1-6 í því samhengi. Hvað er það sem Móse segir sem opinberar á áhrifamikinn hátt raunveruleika náðar Guðs í garð þeirra sem eru óverðugir? Hvernig endurspegla þessi vers meginreglu réttlætingar fyrir trú?`

Ef við gætum dregið saman það sem Páll segir um fagnaðarerindið væri 5Mós 9.5 ef til vill ein besta leiðin: „Það er hvorki vegna réttlætis þíns né ráðvendni“ að Guð frelsar þig. Þess í stað gerir hann það á grundvelli fyrirheita hins eilífa fagnaðarerindis (Opb 14.6) sem voru ekki gefin „vegna verka okkar heldur eftir eigin ákvörðun og náð sem okkur var gefin frá eilífum tímum í Kristi Jesú“ (2Tím 1.9; sjá einnig Tít 1.2). Ef fyrirheitið var gefið „frá eilífum tímum“ þá gæti það ekki hafa verið á grundvelli verka okkar þar sem við vorum ekki einu sinni til á þeim tíma og gátum því ekki haft nein verk fram að færa.

Svo að þrátt fyrir annmarka okkar, bresti og þrjósku ætlar Drottinn sér að gera þetta dásamlega verk fyrir okkur og í okkur. Þar af leiðandi býður Drottinn okkur að hlýða honum og lögmáli hans. Fyrirheitið hefur verið gefið og það uppfyllt. Verk þín og hlýðni eru ekki leiðin til frelsunar jafnvel þó svo þau væru nægilega góð (sem þau eru ekki). Þess í stað eru þau afleiðing af verki Guðs.

Drottinn hefur frelsað okkur fyrir náð. Nú er það okkar að hlýða lögmáli hans sem er skráð í hjarta okkar.