---
title:  Bætið engu við og sleppið engu
date:  31/10/2021
---

`Lestu 5Mós 4.1, 2. Hvaða sérstöku aðvörun gaf Drottinn fólkinu varðandi lög sín og ákvæði og hvers vegna var það eitthvað sem fólkið var varað við strax í upphafi? (Sjá einnig 5Mós 12.32).`

Drottinn segir Ísraelsmönnum að hlýða lögum hans og ákvæðum en bæta engu við né sleppa. Hvers vegna sagði hann það? Hvers vegna mundi einhver vilja breyta lögmáli Guðs? Við vitum auðvitað ástæðuna!

„Satan hefur verið iðinn og óþreytandi í viðleitni sinni að halda áfram því verki sem hann hóf á himnum – að umbreyta lögmáli Guðs. Honum hefur tekist að sannfæra heiminn um það sem hann kenndi á himnum fyrir fallið: að lögmál Guðs væri ófullkomið og þarfnaðist endurbóta. Mikill hluti hinnar kristnu kirkju sýnir með afstöðu sinni, en ekki endilega með orðum sínum, að hún samsinni því“ (2SM, bls. 107).

Þegar við lítum tilbaka á sögu Ísraels til forna sjáum við að þjóðin lenti að mörgu leyti í erfiðleikum vegna þess að hún virti ekki aðeins að vettugi viss fyrirmæli lögmálsins – sem í rauninni þýddi að hún var að sleppa einhverju úr því – og felldi síðan eitthvað inn sem þýddi að hún innleiddi athafnir sem voru ekki innifaldar í lögmálinu og braut þannig gegn því.

`Lestu Matt 15.1-9. Hvaða dæmi sjáum við í þessum versum um þá meginreglu sem Móse varaði fólkið við þó svo það hafi verið í öðru samhengi?`

Þegar Hebrearnir að lokum fengu landið sem þeim hafði verið heitiðhunsuðu þeir oft beinar viðvaranir eins og t.d. varðandi hjáguðadýrkun. Þar af leiðandi iðkuðu þeir marga heiðna siði og gerðu þá jafnvel að þáttum í guðsdýrkun sinni. Á tíma Jesú höfðu þeir bætt við allskyns mannlegum hefðum sem gerðu fyrirmæli Guðs að engu, eins og Jesús sagði.

Hvort sem þeir þannig bættu við lögmálið eða slepptu einhverju af því þá breyttu þeir lögmálinu og þjóðin tók afleiðingunum.

`Á hvern hátt þurfum við að gæta okkar á að bæta hvorki við það sem Guð hefur sagt okkur að gera né sleppa einhverju af því?`