---
title:  Hvaða þjóð er svo mikil?
date:  03/11/2021
---

Versin næst á eftir 5Mós 4.4 eru meðal djúptækustu og fegurstu texta Biblíunnar (hebreskan er stórkostleg!). Segja mætti að þau innihaldi kjarnaboðskap 5. Mósebókar og allt annað sé í rauninni ritskýring. Þegar þú lest þessa texta hugleiddu þá á hvern hátt við getum á okkar tímum tileinkað okkur þá meginreglu sem þar kemur fram.

`Lestu 5Mós 4.5-9. Hvers vegna sagði Guð þetta við Ísrael fyrir munn Móse?`

Drottinn vill að fólk hans geri sér grein fyrir því að það hafi verið kallað, kjörið í sérstökum tilgangi. Fólk hans er mikil þjóð eins og Guð hafði heitið Abram þegar Guð kallaði hann út frá Kaldeu: „Ég mun gera þig að mikilli þjóð“ (1Mós 12.2; sjá einnig 1Mós 18.18).

Tilgangurinn með því að gera hana að mikilli þjóð var að hún átti að vera blessun (1Mós 12.2) fyrir allar ættkvíslir jarðarinnar (1Mós 12.3). Og þó svo hin endanlega blessun yrði sú að Jesús, Messías, kæmi af ætt þeirra þá átti hún að vera ljós heimsins til þess tíma. „Ég geri þig að ljósi fyrir þjóðirnar svo að hjálpræði mitt nái til endimarka jarðarinnar“ (Jes 49.6). Ekki svo að skilja að hjálpræðið fyndist í fólkinu heldur að hinn sanni Guð sem einn getur frelsað myndi opinberast í því.

Ísrael tilbað þann Guð sem skapaði alheiminn, Drottin himins og jarðar, og þjónaði honum, heiðingjarnir tilbáðu kletta, steina, tré og djöfla (5Mós 32.17; Slm 106.37). Hvílíkur mismunur!

Í þessum versum bendir Móse á tvennt sem gerði Ísrael sérstakan. Í fyrsta lagi var Drottinn þeim nálægur á sérstakan hátt eins og t.d. í helgidóminum og í öðru lagi höfðu þeir réttmæt ákvæði og lög í lögmálinu (5Mós 4.8).

`Lestu 5Mós 4.32-35. Hvað annað var Drottinn að segja þeim sem hefði átt að fá þá til að gera sér grein fyrir því sérstaka kalli sem þeir höfðu fengið?`

`Það er engin spurning að Ísrael hafði verið gefið svo mikið. Hvernig mundu þeir bregðast við því?`