---
title:  Hvað með tilbeiðslu?
date:  18/11/2021
---

Tilbeiðslan var miðlæg í sáttmálstengslunum milli Drottins og Ísraels. Það sem aðgreindi Ísraelsmenn frá öllum nágrannaþjóðunum var sú staðreynd að þeir voru einasta þjóðin sem tilbað hinn sanna Guð í stað heiðinna falsguða og gyðja sem voru í rauninni engir guðir. „Sjáið nú, að ég, ég er hann, og að enginn guð er til nema ég“ (5Mós 32.39, 1981).

`Lestu 5Mós 4.19; 5Mós 8.19; 5Mós 11.16 og 5Mós 30.17. Hvaða aðvörun er sameiginleg í öllum þessum versum? Hvers vegna skipti þessi aðvörun svo miklu máli fyrir Ísraelsþjóðina?`

Fyrir þúsundum ára bjó fólk Guðs líkt og á okkar dögum í menningarumhverfi sem að mestu leyti einkenndist af hefðum og siðareglum og hugmyndum sem voru andstæð trú þess. Þess vegna verður fólk hans ávallt að vera á verði svo að leiðir heimsins, hjáguðir og „guðir“ verði ekki það sem við tilbiðjum einnig.

Guð okkar er vandlátur Guð (5Mós 4.24; 5Mós 5.9; 5Mós 6.15) og hann einn sem skapari okkar og endurlausnari er verðugur tilbeiðslu okkar. Hér er heldur engan meðalveg að finna, annaðhvort tilbiðjum við Drottin sem veitir okkur líf, heill og blessanir eða við tilbiðjum einhvern annan guð sem færir með sér óheill, bölvanir og dauða.

`Lestu Opb 13.1-15 og taktu einkum eftir því hvernig tilbeiðsla er framsett í þeim versum. Berðu það svo saman við Opb 14.6-12. Hvað er að gerast sem endurspeglar aðvörunina í 5. Mósebók (og reyndar Biblíunni í heild) varðandi falska tilbeiðslu?`

Þó svo samhengið sé frábrugðið er viðfangsefnið það sama. Mun fólkið tilbiðja hinn sanna Guð og öðlast líf eða mun það láta undan beinum og/eða lævísum þrýstingi og snúa hollustu sinni frá honum og mæta dauða sínum? Endanlegt svar er að finna í hjarta hvers og eins. Guð neyddi ekki hina fornu Ísraelsþjóð til að fylgja sér og hann mun heldur ekki neyðaokkur til þess. Samkvæmt Opb 13 er það dýrið og mynd þess sem þvingað til hlýðni. Guð, aftur á móti, starfar í kærleika.

`Hvernig getum við tryggt það að við slökum ekki á hollustu okkar við Jesú og snúum henni til einhvers annars guðs?`