---
title:  Misgjörð Amóríta
date:  07/10/2021
---

Í öðrum og þriðja kafla fimmtu Mósebókar heldur Móse áfram að rekja sögu Ísraelsþjóðarinnar og hvernig hún fyrir blessun Guðs hrakti óvini sína á flótta. Þegar hún var trúföst færði Guð henni sigur jafnvel yfir risum (5Mós 2.11, 20; 5Mós 3.13).

Þetta vekur upp erfitt mál sem við verðum aðeins að koma inn á en það er spurningin um tortímingu þessa fólks. Ísraelsmenn reyndu oft að friðmælast við viðkomandi þjóðir (5Mós 20.10, 11) en ef það virkaði ekki réðust þeir oft á þær þjóðir og eyddu þeim, ásamt konum ogbörnum. „En Drottinn Guð vor gaf hann á vort vald, svo að vér unnum sigur á honum, sonum hans og öllu liði hans.  Þá unnum vér og á sama tíma allar borgir hans og gjöreyddum hverja borg að karlmönnum, konum og börnum. Vér létum engan undan komast“ (5Mós 2.33, 34; 1981).

Sumir reyna að eyða því með því að segja að þessar frásagnir séu ekki sannar. En þar sem við vitum að „sérhver ritning er innblásin af Guði og nytsöm til fræðslu, umvöndunar, leiðréttingar og menntunar í réttlæti“ (2Tím 3.16) þá er það ekki valkostur fyrir Sjöunda-dags aðventista. Þess vegna verðum við að glíma við erfiðleikana í tengslum við þessa atburði.

`Lestu 1Mós 15.1-16. Hvað sagði Guð við Abram í 16. versinu og hvernig varpar það nokkru ljósi á þetta erfiða mál?`

Það er vitað mál að margar af þessum heiðnu þjóðum voru afarhrottafengnar og grimmar og áttu því skilið reiði Guðs og refsingu löngu fyrir þennan tíma. En þó svo Guð hafi beðið þolinmóðlega eftir að þær breyttu líferni sínu og þær gerðu það ekki, þá breytir það ekki þeirri staðreynd að allir voru drepnir, þar á meðal börnin. (Auðvitað dóu mikið fleiri börn í syndaflóðinu en Ísraelsmenn deyddu.)

Staðreyndin er sú að við höfum svo takmarkaðar upplýsingar um þessa atburði og því verðum við að taka þessum staðreyndum og treysta gæsku Guðs sem okkur hefur verið birt á svo margvíslegan hátt. Trúin felur ekki einungis í sér að elska Guð á fögrum degi í fögrum skógi sem er fullur af undursamlegum fyrirbærum og hljóðum. Hún felur í sér að treysta honum þrátt fyrir það sem við skiljum ekki til fulls.

`Lestu 1Kor 10.1-4 og Jóh 14.9. Hvernig hjálpa þessi vers okkur, auk margra annarra, að læra að treysta elsku Guðs, réttvísi hans og gæsku jafnvel þegar við sjáum eitthvað sem virðist ekki falla vel inn í skilning okkar á Guði?`