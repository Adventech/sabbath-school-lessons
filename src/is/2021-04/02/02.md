---
title:  Þjónustustarf Móse
date:  03/10/2021
---

Alls staðar í Biblíunni má finna návist Móse. Þó svo hann sé ekki nefndur á nafn fyrr en í 2Mós 2.2 þá skráði hann 1. Mósebók sem er áreiðanleg grundvallarfrásögn um það hver við erum, hvernig við komum hingað, hvers vegna allt er eins slæmt og það er, en jafnframt hvers vegna við getum samt átt von. Sköpunin, syndafallið, fyrirheitið um endurlausn, syndaflóðið, Abraham og fagnaðarerindið – öll eiga þessi þemu rætur að rekja til 1. Mósebókar, en spámaðurinn Móse var höfundur hennar. Það er erfitt að gera sér rétta grein fyrir áhrifum þessa eina manns sem getur varla talist gallalaus en gat samt beitt sér fyrir Guð þar sem hann elskaði Drottin og vildi þjóna honum.

`Lestu 2Mós 32.29-32 sem segir frá samræðum Drottins og Móse eftir atburðinn með gullkálfinn. Hvaða innsýn gefur sú frásögn okkur um lyndiseinkunn Móse og hvers vegna Drottinn gat notað hann á svo árangursríkan hátt þrátt fyrir galla hans?`

Þó svo Móse hafi ekki átt neinn þátt í synd fólksins leitaðist hann við að tala máli þess og bauðst jafnvel til að glata sálu sinni fyrir það. Það er hrífandi að sjá að þegar Móse biður Guð um að fyrirgefa synd þess í 2Mós 32.32 notar hebreskan sögn sem þýðir í rauninni „að bera.“1 Það sýnir að Móses skildi alvöru syndarinnar og hvað til þurfti til að friðþægja fyrir hana og því bað hann Guð að „bera“ synd fólksins. En það er einnig einasta leiðin til að fyrirgefa synd þess og jafnvel allar syndir.

Við höfum því snemma í Biblíunni áhrifamikla yfirlýsingu um staðgengd þar sem Guð sjálfur í Jesú Kristi tekur á sig og ber hitann og þungann af synd okkar og refsinguna fyrir hana,2 þá leið sem Guð hefur sett upp til frelsunar mannsins en stendur á sama tíma fast við meginreglur stjórnar sinnar og lögmáls.

Mörgum öldum síðar skrifaði Pétur um Jesú: „Hann bar sjálfur syndir okkar á líkama sínum3 upp á tréð, til þess að við skyldum deyja frá syndunum og lifa réttlætinu. Fyrir hans benjar eruð þið læknuð“ (1Pét 2.24).

Það sem við sjáum í þessari frásögn um Móse og viðbrögð hans við synd fólksins er Móse í hlutverki meðalgangara fyrir fallinn, syndugan lýð og þar með fyrirrennari Jesú og þess sem hann vill einnig gera fyrir okkur (Heb 7.25).

`Fús að glata sál sinni fyrir lýðinn. Hugleiddu það sem þessi orð bera með sér. Hvað getum við lært af þeim um hvað virkilega felst í því að elska aðra?`