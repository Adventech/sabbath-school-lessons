---
title:  Uppfylltur spádómur
date:  04/10/2021
---

Þrátt fyrir ýmsar rangtúlkanir sem nútíma vísindi reyna að útbreiða sem sannleika (eins og t.d. að alheimurinn hafi orðið til sjálfkrafa úr engu og allt líf á jörðinni hafi komið fyrir tilviljun úr einföldum frumefnum), þá hafa vísindin samt veitt okkur dásamlega innsýn í sköpunarmátt Guðs. Það samræmi, jafnvægi og sú nákvæmni sem finnst á mörgum sviðumnáttúrunnar, jafnvel í föllnum heimi, halda áfram að vekja furðu þeirrasem rannsaka þau.

Ef Guð er svo nákvæmur með það sem er áþreifanlegt þá er hann einnig nákvæmur á sviði andlegra málefna. Þess vegna sjáum við vott um þessa ótrúlegu nákvæmni Guðs í fyrstu versunum í 5. Mósebók.

`Lestu 5Mós 1.1-6. Hvaða spádómsgildi hefur sú staðreynd að 5Mós 1.3 talar um „fertugasta“ árið?`

Hvað gerðist eftir sneypuförina þegar Móse sendi njósnara frá Kades Barnea til að kanna landið og fólkið neitaði að taka landið til eignar? Því var sagt að það mundi ekki fara inn í fyrirheitna landið eins og það hafði vonað. Hve lengi þurfti það svo að bíða þess? „Þið könnuðuð landið í fjörutíu daga og þið skuluð gjalda misgjörðar ykkar í fjörutiu ár, eitt ár fyrir hvern dag. Þannig skuluð þið komast að raun um hvað það þýðir að fá mig á móti sér“ (4Mós 14.34).

Fimmta Mósebók tekur svo upp söguþráðinn um fólk Guðs á fertugasta árinu nákvæmlega eins og Guð hafði sagt því. Spádómsorð Guðs er því eins áreiðanlegt og Guð sjálfur og þessi fyrstu vers bókarinnar staðfesta enn frekar þann áreiðanleika að Guð muni gera það sem hann segist muni gera og á þeim tíma sem hann muni gera það.

Þetta er auðvitað ekki einasta spádómstímabilið sem rættist eins og Guð hafði sagt. Ef við lítum tilbaka frá okkar tíma finnum við t.d. í Dan 9.24-27 tímatal sem varðar Jesú og rættist eins og Drottinn hafði sagt. Við sjáum einnig að tímabilið „ein tíð, tvær tíðir og hálf tíð“ (Dan 7.25; sjá einnig Opb 12.6, 14 og Opb 13.5) hefur ræst í sögunni auk 2300 daganna í Dan 8.14.

En auk þessara nákvæmu tímasetninga segja spádómarnir í Dan 2, 7 og 8 svo nákvæmlega fyrir um gang veraldarsögunnar og gefa okkur þannig vísbendingu um fyrirframvitneskju Guðs, stjórn hans og áreiðanleika.

`Við sjáum að Drottinn uppfyllti af trúmennsku þessa spádóma fortíðarinnar alveg eins og sagt var fyrir. Hvers vegna ætti það að fylla okkur trausti til hans varðandi það sem hann sagði að muni eiga sér stað í framtíðinni?`