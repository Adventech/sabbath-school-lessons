---
title:  Af öllu hjarta þínu
date:  24/11/2021
---

Textinn í 5Mós 30.1-10 talar um náð Guðs og gæsku í garð frávillinga og syndara jafnvel þó þeir hafi þegar verið aðnjótandi blessana Guðs á sérstæðan hátt: „Hver er sú stórþjóð að hún hafi guði svo nær sér og Drottinn, Guð okkar, er nærri okkur þegar við áköllum hann?“ (5Mós 4.7). En þrátt fyrir allt sem Guð hafði gert fyrir þjóðina og þó svo hún hefði enga afsökun eða réttlætingu fyrir synd sinni þá syndgaði hún aftur. (Kannast einhver við slíkt?)

`En hvað þá?`

Í 5Mós 30.1-10 er athyglinni beint að iðrun þjóðarinnar er hún sneri sér aftur til Guðs og hvað hún hafði í för með sér. Til hvers var ætlast af henni og hvað ætti það að kenna okkur í dag um það sem sönn iðrun felur í sér?

Sá tími kom að þjóðin varð að velja að snúa aftur til Guðs og hlýða honum af öllu hjarta. Að vissu leyti var hjartað meginmálið því að ef hjörtu fólksins væru rétt innstillt gagnvart Guði mundu athafnir þess fylgja í kjölfarið og fólkið mundi hlýða Guði.

Þess vegna var því gefið hið dásamlega fyrirheit að ef það sneri sér aftur til Drottins í einlægni mundi hann virka í lífi þess og umskera hjörtu þess. Mitt í ánauð sinni yrði fólkið að velja að snúa aftur til Guðs og hann mundi þá leiða það aftur til sín og landsins þar sem hann mundi blessa það. Innifalið í þeirri blessun væri það að hann mundi virka í því og breyta hjörtum þess og snúa þeim meira til sín þannig að þjóðin og börn hennar myndu „elska Drottinn, Guð þinn, af öllu hjarta þínu og allri sálu þinni þannig að þú megir lifa.“

Að lokum yrði þjóðin að bregðast við leiðsögn Guðs (sjá Post 5.31) og iðrast af hjarta synda sinna. Ellen G. White kemst þannig að orði í öðru sambandi: „Fólkið syrgði vegna þess að syndir þess höfðu kallað yfir það þjáningar, ekki vegna þess að það hafði vanvirt Guð með því að brjóta heilög lög hans. Sönn iðrun er fólgin í fleiru en að syrgja drýgðar syndir. Hún er fólgin í því að snúa staðfastlega frá því sem illt er“ (ÆS, bls. 404). Þennan sannleika sjáum við í 5Mós 30.1-10.

`Hvernig getum við þekkt mismuninn á sorg yfir afleiðingum synda okkar, sem allir geta sýnt, og sorgar vegna syndanna sjálfra? Hvers vegna er þessi mismunur svo mikilvægur?`