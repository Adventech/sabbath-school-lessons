---
title:  Sáttmálar Guðs Við Okkur
date:  07/01/2023
---

### Lesefni vikunnar
Matt 10.22; Jóh 6.29; 5Mós 28.1-14; Okv 3.1-10; Mal 3.7-11; Matt 6.25-33.

> <p>Minnistexti</p>
> „En ef þú hlýðir nákvæmlega boði Drottins Guðs þíns, svo að þú varðveitir, heldur það og ferð að öllum fyrirmælum sem ég set þér í dag mun Drottinn, Guð þinn, hefja þig yfir allar þjóðir á jörðinni. Þá munu allar þessar blessanir koma fram við þig og rætast á þér ef þú hlýðir boði Drottins, Guðs þíns“ (5Mós 28.1, 2).

Þótt undarlegt megi virðast þá hefur Guð gert samninga (eða sáttmála [Sjá athugasemdir í eldri lexíum sem m.a. fjalla um sáttmála Guðs og sbr. 5Mós 29.11-14 og 5Mós 4.13 (Þýð.).]) við okkur. Flestir þeirra eru tvíhliða sem þýðir að báðir aðilar (Guð og maðurinn) verða að uppfylla ákveðna þætti. Dæmi um tvíhliða sáttmála er yfirlýsing eins og: „Ef þú gerir eitthvað ákveðið þá mun ég gera eitthvað sérstakt“ eða öfugt: „Ég mun gera eitthvað sérstakt ef þú gerir eitthvað ákveðið.“

Einhliða sáttmálar [Að mörgu leyti minna þeir á fyrirheit eða einhliða loforð (Þýð.)] eru sjaldgæfari: „Ég mun gera eitthvað hvort sem þú gerir eitthvað eða ekki neitt.“ Nokkrir af sáttmálum Guðs við manninn eru einhliða. Til dæmis má nefna Matt 5.45 sem talar um að hann „lætur sól sína renna upp yfir vonda sem góða og rigna yfir réttláta sem rangláta.“ Sólskin og regn frá Guði eru óháð því hvað við gerum eða gerum ekki. Eftir flóðið hét Guð mannkyninu og öllu dýralífi jarðarinnar að annað flóð mundi aldrei ná yfir alla jörðina (sjá 1Mós 9.9-16) óháð athöfnum okkar. Hann hét því einnig að „svo lengi sem jörðin stendur skal hvorki linna sáningu né uppskeru, frosti né hita, sumri né vetri, degi né nóttu“ (1Mós 8.22). Árstíðirnar koma og fara óháð gjörðum okkar.

Þessa viku munum við rannsaka nokkra mikilvæga tvíhliða sáttmála milli Guðs og barna hans. Við skulum biðja þess að við getum fyrir náð Guðs staðið við okkar þátt í þeim.