---
title:  Nákvæm hlýðni
date:  09/01/2023
---

Fimmta Mósebók inniheldur í rauninni lokaboðskap Móse til afkomenda Ísraelsmanna eftir fjörutíu ára ferð þeirra í óbyggðunum. Þessir boðskapir voru fluttir á Móabsléttum rétt austan við Jeríkó. Fimmta Mósebók hefur réttilega verið nefnd bók minninganna.

Í þessari bók rekur Móse hvernig Guð í trúfesti sinni hefur komið fram við Ísrael. Hann rekur ferðir þeirra frá Sínaífjalli til Kades Barnea við landamæri fyrirheitna landsins ásamt uppreisn þeirra og 40-ára för um óbyggðirnar. Hann endurtekur boðorðin tíu og fyrimælin um tíundargreiðslu og miðlægt forðabúr. En megináhersla bókarinnar er á ráðleggingar um að hlýða Guði og hljóta blessanir hans. Móse dregur upp mynd af Guði sem getur og vill annast lýð sinn.

`Lestu 5Mós 28.1-14. Hvaða ríkulegu blessunum eru fólkinu heitið? Hvað þarf það að gera til að öðlast þær?`

Móse var mjög umhugað um að fólkið skildi að Guð hefði undursamlegar blessanir í huga þeim til handa en margar voru jafnvel kraftaverk. Orð hans -- „Ef þú hlýðir nákvæmlega“ -- gerðu þeim ljóst að eilíf örlög þeirra væru í húfi. Þetta var áhrifamikil yfirlýsing um raunveruleika valfrelsis okkar. Fólkið var útvalinn lýður sem hafði hlotið blessanir og mikil fyrirheit en þau voru ekki án skilyrða. Fólkið varð að taka á móti þeim og fylgja þeim.

Ekkert af því sem Guð bað fólkið um að gera var of erfitt fyrir það. „Þetta boð, sem ég legg fyrir þig í dag, er ekki óskiljanlegt eða fjarlægt þér. Það er ekki uppi í himninum svo að þú þurfir að spyrja: „Hver vill stíga upp í himininn og sækja það og kunngjöra okkur það svo að við getum framfylgt því?“ Það er ekki heldur handan hafsins svo að þú þurfir að spyrja: „Hver vill fara yfir hafið fyrir okkur og sækja það og kunngjöra okkur það svo að við getum framfylgt því?“ Nei, orðið er mjög nærri þér, í munni þínum og hjarta svo að þú getur breytt eftir því“ (5Mós 30.11-14).

En auk blessananna voru einnig aðvaranir um bölvanir sem koma mundu yfir það ef það óhlýðnaðist (5Mós 28.15-68), með öðrum orðum afleiðingar synda þess og uppreisnar.

`Hvað felur það í sér fyrir okkur í dag að „hlýða nákvæmlega“ því sem Guð segir okkur að gera?`