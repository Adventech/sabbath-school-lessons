---
title:  Til íhugunar
date:  13/01/2023
---

„Hvenær sem fólk Guðs í aldanna rás hefur framfylgt með gleði og af fúsleika áformi Guðs um tíundargreiðslu og fórnargjafir hefur það komist að því að fyrirheitið um velgengni í öllum störfum þess sé í réttu hlutfalli við hlýðni þess við fyrirmæli hans. Þegar það kannaðist við tilkall Guðs og fylgdi fyrirmælum hans og heiðruðu hann með eigum sínum voru nægtir í hlöðum þess. En þegar það rændi Guð tíund og fórnargjöfum komst fólkið að því að það var ekki einungis að ræna hann heldur sig sjálft þar sem hann takmarkaði blessanir sínar til fólks síns í hlutfalli við hvernig það takmarkaði fórnargjafir sínar til hans“ (3T, bls. 395).

Biblían gerir ljóst að við frelsumst einungis fyrir trú, sem er náðargjöf Guðs. Hlýðni okkar við boð Guðs eru viðbrögð okkar við náð Guðs en ekki eitthvað sem við ávinnum okkur (ef hún væri eitthvað sem við áynnum okkur væri hún ekki náð (sjá Róm 4.1-4)).

Þegar við lítum á tvíhliða sáttmála Guðs við okkur sjáum við bæði blessanir okkar og ábyrgð. Með viðbrögðum okkar við því sem Guð býður okkur staðfestum við tengsl okkar við hann og ákveðum að miklu leyti örlög okkar sjálfra. Hlýðni -- þjónusta og kærleikshollusta -- er hið sanna tákn þess að vera lærisveinn. Í stað þess að trúin leysi okkur undan því að hlýða þá er það trúin ein sem gerir okkur hluttakendur í náð Krists sem gerir okkur kleift að auðsýna Guði þá hlýðni sem hann óskar eftir.

**Til umræðu**

`Það hefur verið sagt að ef allir aðventistar greiddu tíund sína hefði kirkjan meira en nóga peninga til að gera allt sem hún þarf að gera til að útbreiða boðskapinn. Hvernig hjálpar tíundargreiðsla þín og fórnargjafir kirkjunni að framkvæma það sem henni er ætlað?`

`Hugleiddu hve mikilvægt val okkar og verk eru í sambandi okkar við Guð. Hvernig getum við tryggt að afstaða okkar til verka og hlýðni, þar á meðal varðandi tíundargreiðslu og ráðsmennsku, sé okkur stöðugt fyrir hugskótssjónum án þess að falla í gildru bókstafshlýðni?`

`Ræðið um lokaspurningu þriðjudagskaflans varðandi tíma erfiðleika sem koma til okkar þrátt fyrir trúfesti okkar? Hvernig eigum við að skilja það og á hvern hátt komumst við hjá því að missa kjarkinn þegar það gerist?`