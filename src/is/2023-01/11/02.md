---
title:  Guð fyrstur
date:  12/03/2023
---

`Lestu 2Kro 20.1-22. Hvaða mikilvægu andlegu meginreglur varðandi hvers konar erfiðleika sem við kunnum að mæta getum við dregið af þessari frásögn?`

Nálægt lokum stjórnartímabils Jósafats var gerð innrás í Júda. Jósafat var hugrakkur og hraustur, og árum saman hafði hann styrkt hersveitir sínar og víggirtar borgir. Hann var vel undir það búinn að mæta næstum hvaða óvini sem var en í þetta sinn treysti hann ekki á eigin styrk heldur mátt Guðs. Hann leitaði Drottins og boðaði föstu um alla Júdeu. Fólkið kom allt saman í forgarði musterisins eins og Salómon hafði beðið um að það mundi gera ef hætta steðjaði að. Allir karlmenn í Júda stóðu frammi fyrir Drottni ásamt konum sínum og börnum. Þeir báðu þess að Guð myndi rugla óvini þeirra svo að nafn hans yrði vegsamað. Síðan bað konungurinn: „Vér erum aflvana gegn þessum volduga her sem heldur gegn oss. Vér vitum ekki hvað vér getum gert, þess vegna beinum við sjónum vorum til þín“ (2Kro 20.12).

Eftir að þeir höfðu gefist Guði á þennan hátt kom andi Drottins yfir mann Guðs sem sagði: „Óttist ekki. Skelfist ekki þennan mikla her því að það er ekki ykkar að berjast heldur Guðs. . . . En þið eigið ekki að berjast. Fylkið ykkur, standið og horfið á þegar Drottinn vinnur sigur fyrir ykkur“ (2Kro 20.15-17).

Snemma næsta morgun safnaði konungurinn fólkinu saman ásamt kór Levítanna til að syngja Guði lof. Síðan áminnti hann fólkið: „Treystið Drottni, Guði ykkar, og þið munuð fá staðist. Treystið spámönnum hans og ykkur mun farnast vel“ (2Kro 20.20). Kórinn hóf þá söng sinn og óvinirnir réðust hver að öðrum og enginn komst undan (2Kro 20.23, 24). Það tók Júdamenn þrjá daga að safna saman herfanginu og fjórða daginn sneru þeir aftur syngjandi til Jerúsalem.

Sá Guð sem frelsaði þá er auðvitað sami Guð sem við elskum og vegsömum og máttur hans er jafn mikill í dag og hann var þá. Áskorunin til okkar er að treysta honum og leiðsögn hans.

`Lestu 2Kro 20.20. Hvaða sérstaka merkingu ætti þessi texti að hafa fyrir Sjöunda-dags aðventista?`