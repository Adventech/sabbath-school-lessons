---
title:  Treystu Guði, ekki eigin styrk
date:  13/03/2023
---

Davíð konungur hefði átt að vita betur. Reynsla besta vinar hans, Jónatans, hefði átt að kenna honum að engu máli skipti hvort við höfum marga eða fáa menn ef við erum í sáttmálatengslum við Guð. Guð getur gefið okkur sigur. Í 1Sam 14.1-23 segir Biblían frá því hvernig Jónatan, sonur Sáls, og skjaldsveinn hans unnu sigur yfir heilli framvarðarsveit Filistea -- með Guðs hjálp. En þrátt fyrir þessa reynslu og margar aðrar í sögu fólks Guðs leyfði Davíð konungur Satan að freista sín til að treysta eigin mætti og snilli þegar erfiðleikar steðjuðu að.

`Lestu 1Kro 21.1-14. Hvers vegna ákvað Davíð að taka manntal í Ísrael og telja hermenn sína? Hvers vegna ráðlagði Jóab hershöfðingi honum að gera það ekki?`

Taktu eftir því að það var Satans hugmynd að telja hermennina. Hann freistaði Davíðs til að treysta eigin styrk fremur en reiða sig á forsjón Guðs að vernda hann. Jóab hershöfðingi hers Ísraelsmanna reyndi að telja Davíð á að telja ekki Ísrael því að hann hafði séð Guð að verki fyrir Ísrael, en Davíð krafðist þess að talningin færi fram. Það leiddi hörmungar yfir þjóðina eins og fram kemur í textanum.

Enginn hefur treyst Guði árangurslaust. Þegar þú ert að berjast fyrir Drottin vertu þá vel undir það búin(n).  Það er sagt að Oliver Cromwell (1599-1658), landsstjóri Breta hafi sagt er hann bjó sig til bardaga: „Setjið traust ykkar á Guð, drengir mínir, og haldið púðrinu þurru.“ Með öðrum orðum, gerið allt sem þið getið til að ykkur farnist vel en gerið ykkur samt ljóst að Guð einn getur gefið ykkur sigur.

Það er mjög freistandi fyrir okkur að treysta mætti ríkisstjórnarinnar eða bankareikningi okkar, í öllum tilvikum sem nefnd eru í Biblíunni finnum við að það var þegar fólkið setti traust sitt á Guð heiðraði hann það og sá fyrir því.

Við ættum að nota tíma okkar til að færa Guði það sem hans er, losna úr skuldum og vera örlát með það sem við höfum. Það er eins og gamall sálmur segir: „Ef við nokkru sinni höfum þarfnast Drottins þá er það vissulega núna.“

`Hvernig getum við haft jafnvægi í því sem í okkar valdi stendur, eins og t.d. fjármálum, og jafnframt treyst Drottni í öllum hlutum?`