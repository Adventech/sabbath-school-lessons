---
title:  Forgangsefni
date:  15/03/2023
---

Dæmisögur Jesú og kenningar hans, frásagnir um persónur Biblíunnar og ráðleggingar Ellen G. White benda allar greinilega til þess að um að ræða óskipta undirgefni undir Krist. Annað hvort stöndum við með Drottni eða ekki.

Þegar fræðimaður spurði Jesú hvert væri æðsta boðorðið svaraði hann: „Og þú skalt elska Drottin, Guð þinn, af öllu hjarta þínu, allri sálu þinni og öllum mætti þínum“ (Mrk 12.30). Ef við gefum Kristi allt er ekkert eftir fyrir annan húsbónda. Þannig er það bara og þannig verður það að vera.

`Lestu Matt 6.24. Hver hefur reynsla þín verið af sannleika þessara orða?`

Taktu eftir því að Jesús sagði ekki að það væri erfitt að þjóna Guði og peningum eða við þyrftum að gæta okkar hvernig við þjónum báðum. Þess í stað sagði hann að það væri ekki hægt. Sú tilhugsun ætti að fylla okkur ótta og skelfingu (Fil 2.12).

`Lestu 1Jóh 2.15-17. Hvernig kemur þetta þrennt fram í heimi okkar og hvers vegna er hættan sem er þeim samfara lúmskari en við gerum okkur grein fyrir?`

Orð Páls koma ekki á óvart: „Hugsið um það sem er hið efra en ekki um það sem á jörðinni er“ (Kól 3.2). Það er hægar sagt en gert þar sem það sem heiminum tilheyrir er fyrir augum okkar dag hvern. Aðdráttarafl alls þess sem er í heiminum er sterkt. Aðdráttarafl tafarlausrar fullnægingar er alltaf til staðar og hvíslar í eyru okkar eða togar í okkur, eða hvort tveggja. Jóhannes (1Jóh 2.16) nefnir þrennt sem togar: Fýsn augnanna (löngun eftir einhverju meiru eða betra en það sem við höfum og leiðir af sér öfund); fýsn holdsins (sterk löngun í að fullnægja líkamlegum þörfum sem eru ósiðlegar eða óleyfilegar) og auðæfa-oflæti (einkennist af hroka sem gleymir auðmýktinni og þeim heiðri sem Guði ber á öllum sviðum). Jafnvel trúfastir kristnir einstaklingar hafa „elskað“ „það sem á jörðinni er.“ Þó svo við vitum að dag einn muni allt líða undir lok þá finnum við fyrir því sem togar í, er ekki svo? En það góða er að við þurfum ekki að láta það draga okkur burt frá Drottni.

Það kann að vera erfitt að finna rétt jafnvægi. Guð skapaði heiminn til þess að við gætum haft gleði af honum og lofað Guð fyrir sköpunarverk hans. Hugsanir okkar, tilfinningar og vilji en einnig afstaða okkar til efniskenndra hluta geta verið Guði til dýrðar. En það stefnir í ranga átt ef þessi mál standa í vegi fyrir sambandi okkar við Guð.

`Lestu 2Pét 3.10-14. Hvaða áhrif ættu þessi orð að hafa á líferni okkar og hvernig við notum auðlindir okkar?`