---
title:  Tími til að einfalda málin?
date:  14/03/2023
---

Hvernig ættu aðventistar að bregðast við neyðartímum? Setjumst við út í horn til að lifa af? Nei, langt í frá. Þar sem við vitum að endurkoma Krists er í nánd þá langar okkur til að nota eignir okkar til þess að færa öðrum gleðifregn fagnaðarerindisins og það sem Guð hefur fyrirbúið þeim sem elska hann. Okkur skilst að dag einn muni allt á þessari jörð brenna.

`Lestu 2Pét 3.3-12. Hvað er Pétur að segja okkur með þessum orðum?`

Við skiljum frá orði Guðs að hann muni ekki senda flutningabíla til þess að flytja eignir okkar til himins. Þær munu allar brenna í eldsvoða endalokanna þegar öll merki um synd og hið illa mun að lokum eyðast nema örin í höndum Krists.

Hvað ættum við þá að gera við eignir okkar? „Á þessum tíma ættu trúbræður okkar að vera að minnka við sig eignir sínar í stað þess að bæta við þær. Við erum að því komin að flytja til betra lands sem er himneskt. Verum því ekki jarðbundin heldur minnkum við okkur eins mikið og mögulegt er“ (CS, bls. 59).

Það er auðvitað rétt að þessi orð voru skráð fyrir rúmlega hundrað árum, en meginreglan er sú sama í dag: Tíminn er alltaf naumur af því að ævi okkar er svo stutt. Hvað eru 60 ár eða 80 eða jafnvel 100 ár í samanburði við eilífðina? Líf þitt getur jafnvel endað áður en þú lýkur við að lesa lexíuna þessa viku og það næsta sem þú veist er endurkoma Jesú. (Það er dálítið hratt, er það ekki?)

Sem Sjöunda-dags aðventistar verðum við ávallt að lifa með eilífðina í huga. Auðvitað verðum við að vinna af kappi til að sjá fyrir okkur og fjölskyldum okkar, og ef við höfum verið blessuð með auðæfum þá er ekkert rangt við að njóta þeirra svo framarlega sem við verðum ekki ágjörn en erum gjafmild í garð þeirra sem þurfandi eru. Við verðum ávallt að minnast þess að hvað sem við söfnum að okkur hér er hverfult og ef við gætum okkar ekki getur það spillt andlegu lífi okkar.

`Hvernig myndi það breyta lífi þínu ef þú vissir að Jesús kæmi innan tíu ára? innan fimm ára? eða þriggja ára?`