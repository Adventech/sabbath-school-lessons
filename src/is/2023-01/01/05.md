---
title:  Ábyrgð fjölskyldumeðlima Guðs
date:  04/01/2023
---

Við njótum öll andlegra og tímanlegra blessana og gjafa sem Guð gefur okkur. Það er svo uppörvandi að vita einnig að við erum hluti fjölskyldunnar.

`Lestu 5Mós 6.5 og Matt 22.37. Við hvað er átt með þessum orðum og hvernig förum við að því?`

Hvernig elskum við Guð af öllu hjarta okkar, allri sálu okkar og öllum huga okkar (Matt 22.37)? Það er athyglisvert að Biblían gefur okkur svarið og það er ekki eitthvað sem flestir búast við.

`Lestu 5Mós 10.12, 13 og 1Jóh 5.3. Hver ættu rétt viðbrögð okkar að vera í kærleikssambandi okkar við föður okkar á himnum?`

Halda lögmálið? Hlýða boðorðunum? Í huga margra kristinna einstaklinga er hugmyndin um að hlýða lögmálinu (einkum fjórða boðorðinu) því miður talin vera bókstafshlýðni og okkur beri einfaldlega að elska Guð og elska náunga okkar eins og okkur sjálf. En Guð gerir það ljóst að við auðsýnum kærleika okkar til Guðs og náunga okkar með því að halda boðorðin.

„Því að elskan til Guðs birtist í að við höldum boðorð hans“ (1Jóh 5.3). Hægt er að líta á þetta vers á tvo vegu. Annars vegar höldum við lögmál Guðs af því að við elskum Guð. Hins vegar má einnig lesa það þannig að við finnum fyrir kærleika Guðs þegar við höldum boðorð hans.

Í Matt 7.21-27 sagði Jesús að þeir sem heyra orð Guðs og fara eftir þeim líkist vitrum manni sem byggir hús sitt á föstu bjargi. Aftur á móti eru þeir sem sem heyra orð Guðs en fara ekki eftir þeim líkir fávísum manni sem byggir hús sitt á sandi með örlagaríkum afleiðingum. Báðir heyra þeir orð Guðs, annar hlýðir þeim en hinn ekki. Afleiðingarnar eru annað hvort líf eða dauði.

`Hugleiðið tengslin milli þess að elska Guð og halda boðorð hans. Hvers vegna ætli elsku til Guðs sé lýst þannig? Hvað er það við hlýðni við boðorðin sem birtir þá elsku? (Ábending: Hugleiðið afleiðingar þess að óhlýðnast lögmálinu.)`