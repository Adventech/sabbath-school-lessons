---
title:  Til íhugunar
date:  06/01/2023
---

„Í hjarta sínu þráir Guð ákaft hin jarðnesku börn sín af kærleika sem er máttugri en dauðinn. Með því að gefa son sinn, gaf hann okkur í þeirri einu gjöf allt það sem himinninn átti. Líf, dauði og meðalganga frelsarans, þjónusta englanna, náðarkall Heilags anda, faðirinn sem starfar í öllu og er yfir öllu og þrotlaus áhugi himneskra vera -- allt þetta miðar í starfi sínu að endurlausn mannsins“ (VK, bls. 23, 24).

„Ef þú hefur afneitað sjálfum þér og gefist Kristi að fullu ertu meðlimur í fjölskyldu Guðs og allt sem er í húsi föðurins er fyrir þig. Allir fjársjóðir Guðs eru þér opnir, bæði núverandi heimur og sá komandi. Þjónusta englanna, gjöf Heilags anda og starf þjóna hans -- eru þar fyrir þig. Heimurinn með öllu sem í honum er er þinn að svo miklu leyti sem hann getur gert þér gott“ (MB, bls. 110).

**Til umræðu**

`Í ljósi allra þessara stórkostlegu gjafa sem Guð gefur börnum sínum ber okkur að spyrja líkt og sálmaskáldið: „Hvað á ég að gjalda Drottni fyrir allar velgjörðir hans við mig?“ (Slm 116.12). Gerðu lista yfir andlegar og tímanlegar blessanir og gjafir Guðs til þín. Deildu því með deild þinni. Hvað kennir það okkur um hve þakklát við ættum að vera Guði?`

`Þó svo við hugsum með réttu um Guð sem skapara okkar þá minnir ritningin okkur hvað eftir annað á að hann viðhaldi okkur einnig. (Sjá Heb 1.3; Job 38.33-37; Slm 135. 6, 7; Kól 1.17; Post 17.28; 2Pét 3.7). Allt frá vetrarbrautunum í geimnum til hjartsláttar okkar og máttarvaldanna sem halda saman formgerð frumanna sem mynda allt þekkt efni er það einungis máttur Guðs sem viðheldur tilveru þeirra. Hvernig ætti þessi sannleikur Biblíunnar að hjálpa okkur að skilja skyldur okkar við Guð varðandi það hvernig við notum það sem hann hefur gefið okkur? Hvernig hjálpar þessi raunveruleiki okkur að líta réttum augum á líf okkar og tilgang þess?`

`Þessi lexía hefur bent á hvers vegna Jesús og frelsunaráformið eru stærstu gjafirnar sem Guð hefur gefið okkur. Hvers vegna er það svo? Hvað hefðum við ef við hefðum þær ekki og þá miklu von sem þær færa okkur? Guðlaus rithöfundur talar um manninn sem „úldnandi kjötflykki á grotnandi beinum.“ Hvers vegna hefði hann rétt fyrir sér ef gjöf fagnaðarerindisins væri ekki til staðar?`