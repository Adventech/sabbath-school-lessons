---
title:  Allt tilheyrir Guði
date:  02/01/2023
---

`Lestu Slm 50.10-12; Slm 24.1; 1Kro 29.13, 14 og Hag 2.8. Hvaða boðskap er að finna í þessum versum og hvaða þýðingu ætti sá sannleikur að hafa fyrir okkur og á afstöðu okkar til eigna okkar?`

Í fyrri Kronikubók 17. kafla og áfram er sagt frá ósk Davíðs um að reisa Guði hús. Hann deildi þeirri ósk sinni með Natan spámanni sem svaraði: „Gerðu það sem þú hefur í huga því að Guð er með þér“ (1Kro 17.2). En um nóttina kom orð Guðs til Natans og bauð honum að segja konunginum að hann gæti ekki reist Guði hús þar sem hann væri maður hernaðar. Sonur hans myndi þess í stað framkvæma verkið. Davíð innti eftir því hvort hann mætti þá ekki a.m.k. gera uppdrátt af byggingunni og undirbúa byggingarefnið.  Þegar Davíð fékk leyfi til þess notaði hann það sem eftir var ævinnar til að safna saman gífurlegu magni af höggnum steini, sedrusviði, járni, gulli, silfri og bronsi. Þegar allt byggingarefnið var tilbúið og komið á byggingarlóðina kallaði Davíð alla leiðtoga Ísraels saman til að fagna því með lofsöng og þakkargjörð.

Í þakkarbæn sinni í 1Kro 29.13, 14 talaði Davíð um hvaðan allt byggingarefnið væri komið sem hann og fólkið höfðu notað fjármuni og tíma til að útvega. Kjarni þess var að við getum ekki þakkað okkur fyrir allt þetta efni þar sem við erum einungis að færa Guði aftur það sem í rauninni er hans.

Það er mikilvægt fyrir okkur að gera okkur grein fyrir þessu, hvort sem við erum auðug eða fátæk (þó einkum ef við erum rík). Þar sem Guð gerði allt í upphafi (sjá 1Mós 1.1; Jóh 1.1-3 og Slm 33.6, 9) þá er hann réttmætur eigandi alls sem til er, þar á meðal þess sem við „eigum,“ óháð því hve kappsamlega og heiðarlega við höfum unnið fyrir því. Ef Guðs og náðar hans ekki nyti við ættum við ekkert og við værum ekkert. Við værum ekki einu sinni til. Þess vegna verðum við alltaf að gera okkur grein fyrir því að Guð eigi í rauninni allt sem til er, en með því að lofsyngja Guði og auðsýna honum þakklæti getum við haft þennan sannleika stöðugt fyrir augum.

`„En hver er ég og hver er lýður minn, að vér vorum færir um að gefa slíkar gjafir?“ (1Kro 29.14). Hvaða fagra meginregla kemur fram í þessum orðum og hvernig endurspeglar hún hver afstaða okkar ætti að vera varðandi það sem við „eigum“?`