---
title:  Aðgengilegar auðlindir
date:  03/01/2023
---

Stærsta gjöf Guðs til barna sinna er Jesús Kristur sem færir okkur þann frið sem fyrirgefningin færir, náð fyrir daglegt líf og andlegan vöxt og von um eilíft líf.

„Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf“ (Jóh 3.16). „En öllum þeim sem tóku við honum gaf hann rétt til að verða Guðs börn, þeim sem trúa á nafn hans“ (Jóh 1.12).

Þannig er hjálpræðið grundvallargjöfin því hvaða máli skiptir í rauninni hvaðeina sem Guð gefur okkur án þess? Dag einn deyjum við og sama máli er að gegna með þá sem muna eftir okkur, góðverk okkar gleymast, óháð því sem við kunnum að eiga hér. Fyrst og fremst verðum við því að hafa gjöf fagnaðarerindisins, Krist og hann krossfestan (1Kor 2.2), stöðugt fyrir hugskotssjónum okkar.

En auk hjálpræðisins gefur Guð okkur svo mikið meira. Jesús bauð þeim uppörvun sem höfðu áhyggjur af fæðu og klæðum: „En leitið fyrst ríkis hans og réttlætis, þá mun allt þetta veitast yður að auki“ (Matt 6.33).

`Lestu Slm 23.1; Slm 37.25 og Fil 4.19. Hvað segja þessi vers okkur um ráðstafanir Guðs varðandi daglegar þarfir okkar?`

Þegar svo Jesús talaði við lærisveina sína um að hann færi frá þeim, lofaði hann að gefa þeim Heilagan anda til að hughreysta þá. Hann sagði: „Ef þér elskið mig munuð þér halda boðorð mín. Ég mun biðja föðurinn og hann mun gefa yður annan hjálpara sem verður hjá yður að eilífu, anda sannleikans. Heimurinn getur ekki tekið á móti honum því hann sér hann ekki né þekkir. Þér þekkið hann því hann er hjá yður og verður í yður“ (Jóh 14.15-17). „Hann mun leiða yður í allan sannleikann“ (Jóh 16.13). Andinn mun svo gefa börnum Guðs undursamlegar andlegar gjafir. (Sjá 1Kor 12.4-11.)

Í stuttu máli sagt þá hefur sá Guð sem við lifum í og hrærumst (Post 17.28), sá Guð sem „gefur öllum líf og anda og alla hluti“ (Post 17.25), gefið okkur tilveru, fyrirheitið um frelsun, efnislegar blessanir og andlegar gjafir til þess að við getum verið öðrum til blessunar. Við erum því á allan hátt í þakkarskuld við gjafarann fyrir allt sem við eigum og þá hæfileika og gjafir sem hann hefur blessað okkur með og við erum ábyrg gagnvart honum hvernig við notum þær gjafir.