---
title:  Fjársjóður á himni
date:  05/01/2023
---

> <p></p>
> „Safnið yður ekki fjársjóðum á jörðu þar sem mölur og ryð eyðir og þjófar brjótast inn og stela. Safnið yður heldur fjársjóðum á himni þar sem hvorki eyðir mölur né ryð og þjófar brjótast ekki inn og stela. Því hvar sem fjársjóður þinn er þar mun og hjarta þitt vera“ (Matt 6.19-21).

`Hvaða mikilvægu sannindi er Jesús að tjá með þessum orðum?`

Flest okkar hafa lesið frásagnir af einstaklingum sem höfðu safnað að sér miklum auði en misstu hann svo. Heimur okkar er afar óstöðugur: stríð, glæpir, grimmd, náttúruhamfarir og ýmislegt annað getur komið fyrirvaralaust og tekið burt allt það sem við höfum áunnið okkur, jafnvel það sem við höfum unnið okkur inn á heiðarlegan hátt og með trúmennsku. Auk þess kemur dauðinn skyndilega og ekkert af því kemur okkur að gagni.

Ritningin talar aldrei um að það sé neitt rangt við að vera rík eða safna auði. Þess í stað áminnir Jesús okkur í þessum versum að líta á málin í réttu samhengi.

En hvað felst í því að safna fjársjóðum á himni? Það þýðir að hafa Guð og málefni hans efst í huga í stað peninga. Það þýðir meðal annars að við notum það, sem við höfum, til starfs Guðs, til að efla ríki hans, starfa fyrir aðra og til blessunar fyrir þá.

Þegar Guð, til dæmis, kallaði Abram var það áform hans að Abram og fjölskylda hans yrðu blessun fyrir fjölskyldur jarðarinnar. Guð sagði við Abraham sem „var kallaður vinur Guðs“ (Jak 2.23): „Ég mun gera þig að mikilli þjóð og blessa þig og gera nafn þitt mikið. Blessun skaltu vera. Ég mun leiða blessun yfir þá sem blessa þig og bölvun yfir þann sem formælir þér. Allar ættkvíslir jarðarinnar munu af þér blessun hljóta“ (1Mós 12.2, 3).

„Þannig blessar Guð alla þá, sem treysta honum, með hinum trúaða Abraham“ (Gal 3.9). Sama áskorun bíður okkar.

„Peningar eru afar verðmætir þar sem þeir geta látið svo gott af sér leiða. Í höndum Guðs barna geta þeir brauðfætt þann sem hungrar, svalað þorsta þess sem þyrstir og klætt hinn klæðlausa. Þeir eru vörn þeirra sem kúgaðir eru og hjálp fyrir hinn sjúka. En peningar hafa ekki meira gildi en sandurinn nema þeir séu notaðir til að sjá fyrir þörfum lífsins, vera blessun fyrir aðra og efla málstað Krists“ (COL, bls. 351).

`Því hvar sem fjársjóður þinn er þar mun og hjarta þitt vera“ (Matt 6.19-21). Hvar segir hjarta þitt að fjársjóður þinn sé?`