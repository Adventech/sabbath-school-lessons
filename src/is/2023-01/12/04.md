---
title:  Hin nýja Jerúsalem
date:  21/03/2023
---

Fyrir trú sá Abraham hina nýju Jerúsalem eins og Biblían lýsir henni. „Því að hann vænti þeirrar borgar sem hefur traustan grunn, þeirrar sem Guð hannaði og reisti“ (Heb 11.10). Hin nýja Jerúsalem er meistaraverk Guðs sem hann hefur reist fyrir þá sem elska hann og halda hans boðorð. Hin nýja Jerúsalem verður síðan heimkynni trúfastra barna Guðs á himnum á tíma þúsundáraríkisins og síðan um alla eilífð á hinni nýju jörð. Einnig eru gleðitíðindi til þeirra okkar sem líkar ekki að pakka og flytja: Guð sér fyrir öllu. Þegar Jóhannes sér borgina segir hann: „Og ég sá borgina helgu, nýja Jerúsalem, stíga niður af himni frá Guði, búna sem brúði er skartar fyrir manni sínum“ (Opb 21.2).

`Lestu Opb 21. Hvað er sumt af því sem okkur er heitið?`

Það er svo margt í þessum kafla sem syndum spilltur hugur okkar í föllnum heimi fær vart skilið. En það sem við getum skilið er fullt af von.

Í fyrsta lagi mun Jesús dvelja með okkur í hinum nýja heimi á sama hátt og hann var á meðal okkar í þessum heimi þegar hann kom hingað sem maður. Hugsið ykkur hvílík forréttindi það hlýtur að hafa verið fyrir þá sem sáu Jesú persónulega. Við munum hafa tækifæri til þess aftur án afbökunar syndahulunnar.

Auk þess, hvernig skiljum við sem þekkjum einungis tár og sorg, harm og kvöl eitt mesta fyrirheit Biblíunnar: „Og hann mun þerra hvert tár af augum þeirra. Og dauðinn mun ekki framar til vera, hvorki harmur né vein né kvöl er framar til. Hið fyrra er farið“ (Opb 21.4)? Allt hið fyrra er farið, allt sem aldrei hefði átt að vera til.

`Lestu í Opb 21.8 um örlög þeirra sem munu mæta hinum öðrum dauða. Hvaða synd sem þar er skráð gæti Jesús ekki fyrirgefið? Hvers vegna glatast sumir sem hana hafa drýgt á sama tíma og aðrir sem hafa gert hið sama frelsast? Hver er reginmunurinn á þessum tveimur hópum?`