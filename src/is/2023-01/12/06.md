---
title:  Litið til launanna
date:  23/03/2023
---

Þegar Páll snerist gaf hann sig að fullu málefni Krists. Frá veraldlegu sjónarmiði hefði hann getað verið mjög farsæll á grundvelli menntunar sinnar og gáfnafars.  En líkt og Móse valdi Páll að þjást með trúföstu fólki Guðs og vegna Krists. Hann var húðstrýktur og grýttur, í fangelsi og beið skipbrot, þoldi hungur og kulda ásamt öðru sem skráð er í 2Kor 11.24-33. Hvernig gat hann þolað það allt?

`Lestu Róm 8.16-18. Hvaða þátt í trúfesti hans átti vissan um að hann væri barn Guðs?`

Það var gildismat Páls á launum hinna trúföstu sem hélt honum áköfum yfir þjáningum vegna Krists. Þegar hann var í fangelsi skrifaði hann: „Systkin, ekki tel ég sjálfan mig enn hafa höndlað það. En eitt geri ég. Ég gleymi því sem að baki er en seilist eftir því sem fram undan er og keppi þannig að markinu, til verðlaunanna á himnum, sem Guð hefur í Kristi kallað okkur til“ (Fil 3.13, 14).

`Lestu aftur1Tím 6.6-12. Það er vel þess virði. Hver er kjarnaboðskapur þessara versa einkum til okkar semerum kristin?`

Frá sjónarmiði Biblíunnar felst velgengni í því að hafa það sem við þörfnumst þegar við þörfnumst þess, en ekki samansafn eigna. Velgengni er einnig fólgin í því að gera tilkall til fyrirheitis Guðs í Fil 4.19: „En Guð minn mun uppfylla allar ykkar þarfir og láta Krist Jesú veita ykkur af dýrlegum auðæfum sínum.“ Að lokum felur velgengni í sér að vera þakklát fyrir það sem við höfum í Drottni og treysta honum að fullu.

Guð lofar ekki börnum sínum að þau muni öll verða auðug af því sem heimsins er. Reyndar segir hann að allir sem eru trúræknir munu verða fyrir þjáningum. Það sem hann hefur upp á að bjóða er betra en veraldlegur auður. Hann segir: „Ég mun sjá fyrir þörfum ykkar og ég mun vera með ykkur hvert sem þið farið.“ Að lokum mun hann færa hinum trúföstu sannan auð, fela þeim ábyrgð og veita þeim eilíft líf. Hvílík laun!

Nálægt ævilokum sínum gat Páll sagt: „Nú er sá tími kominn að mér verði fórnfært og tíminn er kominn að ég taki mig upp. Ég hef barist góðu baráttunni, hef fullnað skeiðið, hef varðveitt trúna. Og nú er mér geymdur sveigur réttlætisins sem Drottinn, hinn réttláti dómari, mun gefa mér á þeim degi. Og ekki einungis mér heldur og öllum sem þráð hafa endurkomu hans“ (2Tím 4.6-8). Mættum við öll fyrir náð Guðs geta sagt það sama og með sömu fullvissu.