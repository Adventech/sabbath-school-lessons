---
title:  Reikningsskil
date:  22/03/2023
---

Nálægt lokum starfstíma Jesú komu lærisveinarnir til hans og spurðu hann einslega: „Seg þú oss, hvenær verður þetta? Og hvert mun tákn komu þinnar og endaloka veraldar?“ (Matt 24.3, 1981). Svar Jesú nær yfir tvo kafla. Tuttugasti og fjórði kaflinn segir frá táknum í heiminum umhverfis okkur, eins og t.d. hernaði, hamförum, o.s.frv. Tuttugasti og fimmti kaflinn segir frá ásigkomulagi safnaðarins rétt fyrir endurkomu Jesú. Því er lýst í þrem frásögnum en ein þeirra er dæmisaga um talentur sem segir frá því hvernig fólk Guðs notaði þær gjafir sem Guð hafði gefið því.

`Lestu Matt 25.14-19. Hver er á leið til framandi lands? Hverjum felur hann eignir sínar? Hvað felst í því að „gera skil?“ (sjá Matt 25.19).`

Við hugsum stundum um talentur sem hæfileika eins og söng, framsögn, o.s.frv., en í hliðstæðri frásögn um pundin í Lúk 19.12-24 er þess sérstaklega getið að um peninga og ráðstöfun þeirra sé að ræða. Ellen G. White hefur þetta að segja: „Mér var sýnt að menn hafi ekki skilið dæmisöguna um talenturnar til fulls. Lærisveinunum var gefin þessi mikilvæga lexía varðandi líf hins kristna á tíma endalokanna. Þessar talentur tákna ekki einungis hæfileikann til að prédika og kenna frá orði Guðs. Dæmisagan á við um fjárráð sem Guð hefur treyst fólki sínu fyrir“ (1T, bls. 197).

`Lestu Matt 25.20-23. Hvað segir Guð við þá sem hafa verið trúfastir ráðsmenn sem styðja málefni hans? Hvað felst í því að ganga „inn í fögnuð herra þíns“ (Matt 25.23)?`

Það er eðlilegt að hugsa sem svo að einhver annar hafi meiri talentur en við og sé því ábyrgari gagnvart Guði. En í þessari frásögn er það einstaklingurinn sem fékk einungis eina talentu sem reyndist ótrúr og missti þar með af ríki Guðs. Í stað þess að hugsa um ábyrgð annarra skulum við einbeita okkur að því sem Guð hefur treyst okkur fyrir og hvernig við getum notað það honum til dýrðar.

`Hvað bíður þín þegar Guð kemur til að gera upp reikning þinn?`