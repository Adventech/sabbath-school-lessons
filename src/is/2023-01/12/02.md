---
title:  Laun trúmennskunnar
date:  19/03/2023
---

`Lestu Heb 11.6. Hvaða þýðingu ætti þetta vers að hafa fyrir okkur? Hver ættu viðbrögð okkar að vera við því? Sjá einnig Opb 22.12; Jes 40.10 og Jes 62.11. Hvað kenna þessir textar okkur?`

Launin sem Guð hefur fyrirbúið trúföstum börnum sínum eru einstök og eru ofar takmörkuðum skilningi okkar líkt og mörg andleg mál. „Mannleg tunga er ófær um að lýsa launum hinna réttlátu. Þau munu aðeins vitnast þeim sem sjá þau. Enginn takmarkaður mannshugur getur skilið dýrð paradísar Guðs“ (DM, bls. 465).

Jesús lauk sæluboðunum, í upphafi fjallræðunnar, með þessum orðum: „Sæl eruð þér þá er menn smána yður, ofsækja og ljúga á yður öllu illu mín vegna. Gleðjist og fagnið því að laun yðar eru mikil á himnum. Þannig ofsóttu þeir spámennina sem voru á undan yður“ (Matt 5.11). Eftir að hafa talað um trúarhetjurnar í Heb 11 byrjar höfundurinn næsta kafla með því að útskýra hvers vegna Jesús var fús til að deyja á krossinum.

„Fyrst við erum umkringd slíkum fjölda votta léttum þá af okkur allri byrði og viðloðandi synd og þreytum þolgóð það skeið sem við eigum fram undan. Beinum sjónum okkar til Jesú, höfundar og fullkomnara trúarinnar. Hann leið með þolinmæði á krossi og mat smán einskis af því að hann vissi hvaða gleði beið hans og hefur nú sest til hægri handar hástóli Guðs“ (Heb 12.1, 2).

Laun fyrir trúmennsku eru samt ekki það sama og frelsun fyrir verk. Hvert okkar eða hver af persónum Biblíunnar hefur nógu góð verk til að veita þeim verðleika frammi fyrir Guði? Ekkert okkar. Það er þar sem krossinn kemur inn í myndina. Ef við hefðum getað frelsað okkur fyrir verk þá hefði Jesús ekki þurft að þola krossdauðann. Þess í stað fæst frelsunin einungis fyrir náð. „En sé það af náð er það ekki vegna verka, þá væri náðin ekki orðin náð“ (Róm 11.6). Þess í stað eru launin einungis afrakstur þess sem Guð hefur gert fyrir okkur og í okkur.

`Hvernig skiljum við mismuninn á frelsun fyrir náð og launum fyrir unnin störf?`