---
title:  Blessun vinnunnar
date:  20/02/2023
---

Nema þú sért auðug persóna eða erfingi fjár í umsjá fjárhaldsmanns sem foreldrar þínir hafa sett til hliðar fyrir þig þannig að þú þurfir aldrei að vinna á æviferli þínum, þá muntu fyrr eða síðar þurfa að vinna fyrir þér og þínum.  Draumurinn er auðvitað að finna eitthvað sem þú hefur virkilega áhuga á sem getur tryggt þér góðar tekjur, fá þjálfun í því starfi, finna það starf og starfa svo við það til starfsloka. Það er draumurinn en auðvitað virkar það ekki alltaf þannig.

`Lestu 1Mós 2.15 (sjá einnig Préd 9.10 og 2Þess 3.8-10). Hvers vegna er það mikilvægt að Adam (og vissulega Evu einnig) var falið ákveðið starf? Hvernig gæti það útskýrt það sem nefnt er hér að ofan að þeir sem aldrei þurfa að vinna finnist kringumstæður sínar vera bölvun?`

Vinnan sem þeim var falin var greinilega engin refsing. Hún átti að vera þeim til góðs. Það sýnir að Guð vissi að maðurinn þyrfti að vinna, jafnvel í paradís, heimi án syndar, dauða og þjáninga.

„Adam var falið að annast garðinn. Skaparinn vissi að Adam gæti ekki verið hamingjusamur án vinnu. Hann hreifst af fegurð garðsins en það nægði ekki. Hann yrði að hafa starf sem gerði tilkall til dásamlegra líffæra líkamans. Ef hamingjan fælist í iðjuleysi þá hefði maðurinn í sakleysi sínu verið látinn vera iðjulaus. En sá sem skapaði manninn vissi hvað myndi færa honum hamingju og strax og Guð hafði skapað hann fól hann honum verk að vinna. Fyrirheitið um dýrð framtíðarinnar og fyrirmælin um starf til að fá daglegt brauð komu frá sama hásæti“ (OHC, bls. 223).

En eftir syndafallið þegar syndin hafði spillt vinnunni og öllu öðru sagði Guð við Adam: „Akurlendið [sé] bölvað þín vegna. Með erfiði skaltu hafa viðurværi af því alla þína ævidaga“ (1Mós 3.17). Taktu eftir að Guð bölvaði akurlendinu vegna Adams og gaf til kynna að hann sem fallin vera myndi þurfa að vinna.

`Hvað er það við vinnuna sem ætti helst að vera blessun fyrir okkur?`