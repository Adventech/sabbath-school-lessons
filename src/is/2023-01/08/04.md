---
title:  Tími tekjuöflunar
date:  21/02/2023
---

Eins og við höfum séð var það áform Guðs að maðurinn starfaði á einhvern hátt. Sá hluti ævinnar (starfsárin) er venjulega um 40 ár. Í mörgum tilvikum er það jafnframt tíminn til að ala upp börn og mennta þau, útvega sér húsnæði og aðra kostnaðarsama hluti. Það getur verið mjög fjárhagslega krefjandi tími og einnig viðkvæmur þar sem fjölskyldan er að læra að starfa saman og skapa ævilöng tengsl hvert við annað. Fjárhagserfiðleikar geta sundrað fjölskyldunni og gera það stundum. Fjölskyldur sem eru samstilltar í kristni sinni og eru fúsar að fylgja meginreglum Biblíunnar eru mikið traustari.

`Lestu 1Tím 5.8; Okv 14.23 og Kól 3.23, 24. Hvaða mikilvæg atriði koma fram þessum textum varðandi fjármál heimilisins?`

Í mörgum tilvikum er eiginmaðurinn aðal fyrirvinna heimilisins þó svo bæði hjónin vinni oft. Auðvitað geta komið upp óvæntar kringumstæður -- veikindi, samdráttur í efnahagslífinu eða eitthvað annað -- sem gera þessa hugsjón illmögulega. Þá verður fólk að aðlaga sig samkvæmt því.

Þau börn sem fæðast á þessu tímabili eru sögð vera „gjöf frá Drottni“ (Slm 127.3). Við verðum að muna að börn fela í sér mikla ábyrgð. Það er markmið kristinna foreldra að ala börnin sín upp til að verða sjálfstæðir einstaklingar í þessu lífi og gera þau hæf fyrir komandi líf. Hér verða nefnd þrjú atriði sem geta hjálpað foreldrum:

1\. Tryggið kristið umhverfi á heimilinu. Það felur í sér að hafa reglubundnar og áhugaverðar bænastundir, sækja reglubundið hvíldardagsskóla og guðsþjónustur og greiða af trúmennsku tíund og fórnargjafir. Það er gott að venjast því snemma á æviferlinum.

2\. Kennið þeim að vera fús að vinna og að meta það að verðleikum. Börnin munu komast að því að vel er tekið eftir iðni og ráðvendni í störfum og það er vel metið og þau hljóta umbun. Þau munu komast að því að peningar eru afrakstur þess að gefa af tíma sínum til annarra með því að gera eitthvað sem er verðmætt í þeirra huga.

3\. Hjálpið þeim að fá góða menntun. Menntun er kostnaðarsöm á okkar tímum -- einkum kristin menntun í einkaskólum. En fyrir foreldra sem hafa ekki aðeins áform fyrir börn sín varðandi þetta líf heldur einnig það komandi er menntunin vel þess virði.

`En hvað sem foreldrarnir kunna að gera þá er það engin trygging fyrir því hvert börnin stefna í lífi sínu. Hvers vegna er það mikilvægt að foreldrarnir ásaki sig ekki fyrir hugsanlega rangt val roskinna barna sinna?`