---
title:  Til íhugunar
date:  24/02/2023
---

„Engin áætlun á sviði viðskipta, eða lífið yfirleitt, er áreiðanleg eða algjör og nær einungis til þeirra fáu ára sem við lifum hér og tekur ekki tillit til óendanlegrar framtíðar. . . . Enginn getur safnað fjársjóðum á himni nema það auðgi og göfgi líf hans hér á jörðu“ (Ed, bls. 145).

„Það sem liggur til grundvallar heiðarlegum viðskiptum og sannri velgengni er viðurkenning á eignarrétti Guðs. Hann sem er skapari alls er upphaflegur eigandi þess. Við erum ráðsmenn hans. Allt sem við höfum er eitthvað sem hann hefur trúað okkur fyrir til að nota samkvæmt leiðbeiningum hans“ (Ed, bls. 137).

Vegna áherslunnar á að sjá fyrir fjölskyldum okkar höldum við oft að starf okkar sé einungis í því fólgið að afla tekna. En sem kristnum einstaklingum ber okkur einnig að taka þátt í því mikla umboðsstarfi sem Jesús fól öllum fylgjendum sínum. Eftir að hafa vitnað í fyrirmæli Krists í Mrk 16.15 segir Ellen G. White: „Ekki eru allir kallaðir til að starfa sem prestar eða kristniboðar í venjulegum skilningi, en allir geta verið verkamenn hans sem færa meðbræðrum sínum gleðitíðindin. Fyrirmælin eru gefin öllum, stórum sem smáum, lærðum sem fáfróðum, ungum sem öldnum“ (Ed, bls. 264).

„Við þurfum að fylgja áformi Guðs fyrir líf okkar nánar. Þær reglur sem tryggja áreiðanlega leiðsögn varðandi ævistarf eru þessar: Að gera okkar besta í því verki sem hendi er næst, fela Guði vegu okkar og vera vakandi fyrir vísbendingum um forsjón hans“ (Ed, bls. 267).

**Til umræðu**

`Hvernig skýrgreinum við sem erum kristin velgengni í lífinu? Í hverju kynni mismunurinn að vera fólginn á því sem heimurinn telur vera velgengni og því sem við ættum að telja hana vera? Lítum t.d. á Jóhannes skírara. Hvernig myndir þú skýrgreina líf hans sem endaði á auvirðilegan hátt í fangelsi vegna duttlunga illrar konu? Naut hann velgengni? Hvernig getur þú rökstutt svar þitt?`

` Hvernig getum við útskýrt þá staðreynd að margir sem njóta velgengni fara ekki eftir neinum af meginreglum Biblíunnar um ráðstöfun auðæfa eða lífið yfirleitt? En hvað með þá sem reyna að fylgja þeim án sýnilegs árangurs? Ef til vill verða þeir sjúkir eða ógæfa skellur á. Hvernig eigum við að skilja þannig kringumstæður?`