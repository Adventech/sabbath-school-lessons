---
title:  Leitað ráða Guðs
date:  23/02/2023
---

Það finnast tugir veraldlegra lærifeðra á sviði fjármálastjórnunar en Guð varar okkur við að leita til þeirra varðandi ráðstöfun þeirra fjáreigna sem hann hefur trúað okkur fyrir. „Sæll er sá sem eigi fer að ráðum óguðlegra, eigi gengur götur syndara og eigi situr meðal háðgjarnra heldur hefur yndi af leiðsögn Drottins og hugleiðir lög hans dag og nótt. Hann er sem tré gróðursett hjá lindum, það ber ávöxt sinn á réttum tíma og blöð þess visna ekki. Allt, sem hann gerir, lánast honum“ (Slm 1.1-3).

Sá maður sem því hefur yndi af leiðsögn Drottins mun blessun hljóta. Það er einfalt mál. Og hann mun verða farsæll, fagna velgengni.

`Lestu Okv 3.5-8. Hvernig beitum við þessari meginreglu í fjármálum okkar?`

Yfirlit yfir ráðleggingar Biblíunnar varðandi stjórnun fjármála inniheldur mjög mikilvæg atriði sem við ættum að fara eftir. Lítum á sjö þeirra.

1\. Skipulagning. Settu upp útgjaldaáætlun (Okv 27.23, 24). Margar fjölskyldur rétt framfleyta sér á launum sínum. Ef engin áætlun er fyrir hendi varðandi tekjur, útgjöld og sparnað verður lífið mikið meira stressandi.

2\. Eyddu minna en þú þénar. Taktu ákvörðun um að lifa innan tekjumarka þinna (Okv 15. 16). Margar fjölskyldur í hinum vestræna heimi eyða meiru en tekjur þeirra leyfa. Þetta er einungis hægt vegna tilveru greiðslukorta. Skuldara bíða mörg vandamál.

3\. Leggðu hluta allra tekna til hliðar (Okv 6.6-8). Við spörum til þess að geta keypt eitthvað stærra og meira í framtíðinni og eiga varasjóð til að standa straum af óvæntum kostnaði eins og vegna slysa eða veikinda. Sumt má leggja til hliðar til efri ára þegar við getum ekki lengur haft atvinnu.

4\. Forðastu skuldir eins og heitan eldinn (Okv 22.7). Þú getur lifað án vaxtakostnaðar. Einstaklingur eða fjölskylda sem skuldar -- þ.e.a.s. lifir á lánum -- lifir í rauninni í dag á peningum sem þeir reikna með að þéna í framtíðinni. Ef einhver breyting verður í lífi þeirra getur það haft alvarlegar fjárhagslegar afleiðingar.

5\. Vertu iðin(n). „Sál letingjans girnist og fær ekki en sál hins eljusama mettast ríkulega“ (Okv 13.4).

6\. Vertu Guði trú(r) í fjármálum (5Mós 28.1-14). Engin fjölskylda hefur efni á að lifa án blessana Guðs.

7\. Mundu að þessi jörð er ekki raunverulega heimili okkar. Umboðsmennska okkar segir heilmikið um hvað hefur forgang hjá okkur (Matt 25.14-21).