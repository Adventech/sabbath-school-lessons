---
title:  Ráðvendni í verki
date:  22/02/2023
---

Annar þáttur í „farsælu“ lífi, síðasti hlutinn, gæti orðið sá ánægjulegasti ef fyrri ákvarðanir hafa verið viturlegar og óskemmdar af óvæntum atvikum. Ef allt hefur gengið að óskum hafa foreldrarnir alið börn sín upp til að vera sjálfstæðir einstaklingar, húsið er fullgreitt, farartæki er tryggt, engar viðloðandi skuldir ógna og nægar tekjur tryggðar til að mæta þörfum aldraðrar fjölskyldu.

Guð kallar börn sín til að hafa æðri staðal í starfi sínu og lífi. Sá staðall er lögmál Guðs sem ritað er í hjörtu okkar (sjá Jer 31.33) og endurspeglast í lyndiseinkunn okkar. Eftir því sem þjóðfélagið rotnar og kenningar kristninnar eru útþynntar og þær mega sín minna þá er það enn mikilvægara fyrir hinn kristna einstakling að lifa og starfa á óaðfinnanlegan hátt. Biblían segir: „Gott mannorð er dýrmætara en mikill auður, vinsældir eru betri en silfur og gull“ (Okv 22.1).

Biblían gefur okkur dæmi um vinnuveitendur sem gerðu sér grein fyrir því að þeir nutu blessunar vegna verkamanna sem voru guðhræddir. Þegar Jakob ætlaði sér að fara frá Laban tengdaföður sínum og hverfa aftur með fjölskyldu sína til heimkynna sinna bað Laban hann um að fara ekki og sagði: „Hafi ég fundið náð í augum þínum þá vertu kyrr. Ég hefi tekið eftir því að Drottinn hefur blessað mig fyrir þínar sakir“ (1Mós 30.27, 1981). Þegar Jósef var seldur sem þræll til Egyptalands kom húsbóndi hans, Pótífar, með svipaða athugasemd varðandi störf Jósefs og launaði honum samkvæmt því.

`Lestu 1Mós 39.2-5. Þó svo textinn segi okkur það ekki beint hvað telur þú að Jósef hafi gert sem húsbónda hans líkaði svo vel?.`

„Hvort sem þið því etið eða drekkið eða hvað sem þið gerið, þá gerið það allt Guði til dýrðar“ (1Kor 10.31). Á sama hátt ættum við í störfum okkar, peningamálum og hverju sem við tökum okkur fyrir hendur að gera það allt Guði til dýrðar. Það er hann sem gefur okkur þekkingu og styrk til velgengni í lífi okkar. „Þín er tignin, Drottinn, mátturinn, dýrðin, vegsemdin og hátignin því að allt er þitt á himni og jörðu. Drottinn, þitt er konungdæmið og þú ert hafinn yfir allt. Auður og sæmd koma frá þér, þú ríkir yfir öllu. Í hendi þér er máttur og megin, í hendi þér er vald til að efla og styrkja hvern sem vera skal“ (1Kro 29.11, 12).

`Hvaða meginreglum fylgir þú, ekki aðeins í starfi þínu, heldur í lífi þínu yfirleitt? Hvaða breytingar kynnir þú að þurfa að gera?`