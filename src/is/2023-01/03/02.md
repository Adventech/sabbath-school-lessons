---
title:  Tíund er tíundi hluti
date:  15/01/2023
---

Tíund er einfaldlega 10% af tekjum okkar eða hagnaði sem við færum Guði. Við skiljum vel að allt sem við eigum tilheyrir fyrst og fremst Guði. Löggjöfin varðandi tíundina sem Ísrael var gefin á Sínaí bendir á að tíundin sé heilög og tilheyri Guði (sjá 3Mós 27.30, 32). Guð biður aðeins um sín 10%. Þakkarfórnir okkar eru í viðbót við tíundina og aðskildar frá henni. Hún er lágmarksvottur um kristilega hollustu okkar. Biblían gefur hvergi til kynna neina vísbendingu um að hluti Guðs sé minni en 10%.

`Lestu 1Mós 14.18-20 og Heb 7.1-9. Hver voru viðbrögð Abrams þegar hann mætti Melkísedek? Hvað segir það okkur um það hve langt aftur í tímann tíundargreiðslan nær?`

Tíundin er fyrst nefnd í Biblíunni í 1Mós 14 sem segir frá því þegar Abram mætti Melkísedek. Tíundin er síðast nefnd í Biblíunni þegar vitnað er í sama atburð (sjá Heb 7.1-9). Það er eftirtektarvert að hvorki Kristur né Melkísedek voru af ættkvísl Leví, svo að tíundargreiðslan kemur á undan Levítunum. Auk þess er tíundin ekki einungis gyðingleg hefð og hún á ekki rætur að rekja til Hebreanna við Sínaí.

`Lestu 1Mós 28.13, 14, 20-22. Hvað lofaði Guð að gera fyrir Jakob og hvernig brást hann við því?`

Þegar Jakob flúði að heiman frá reiðum bróður sínum, Esaú, dreymdi hann nótt eina stiga sem náði frá jörðu til himins. Englar gengu upp og niður stigann. Guð var við efri endann og hét því að vera með Jakob og hann mundi leiða hann aftur heim. Jakob hafði raunverulegt afturhvarf og sagði: „Drottinn [skal] vera minn. Guð. . . . Og ég skal gjalda þér tíund af öllu sem þú gefur mér“ (1Mós 28.21, 22).

`Hvers vegna er það mikilvægt að gera sér grein fyrir því að tíundargreiðslan, líkt og hvíldardagurinn, á ekki rætur að rekja til laga eða trúarkerfis Ísraelsmanna til forna? Hvað ætti sá sannleikur að segja okkur sem lifum eftir tíma krossins?`