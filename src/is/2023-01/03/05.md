---
title:  Tíund af „brúttó“ eða „nettó“ tekjum?
date:  18/01/2023
---

Við reiknum tíundina af tekjum okkar ef við fáum tímakaup eða föst mánaðarlaun og við greiðum af hagnaði okkar ef við rekum eigið fyrirtæki eða vinnum sjálfstætt. Í mörgum löndum tekur ríkið skatta af tekjum okkar til að greiða fyrir þjónustu við fólkið, eins og t.d. öryggisgæslu, vegagerð, atvinnuleysis- og aðrar tryggingar, o.s.frv. Spurningin um „brúttó“ eða „nettó“ tekjur er hvort við greiðum tíund af tekjum okkar fyrir eða eftir skattafrádráttinn. Þeir sem starfa sjálfstætt geta réttilega dregið rekstrarkostnað frá til að ákvarða hagnað áður en skatturinn er dreginn frá.

Rannsóknir hafa leitt í ljós að meirihluti Sjöunda-dags aðventista greiða tíund sína á grundvelli „brúttó“ tekna, þ.e.a.s. fyrir skattafrádrátt.

`Lestu 1Kon 17.9-16. Hverjar voru kringumstæður ekkjunnar áður en Elía kom til hennar? Hvað bað spámaðurinn hana um að gera áður en hún hugsaði um þarfir sínar og sonar síns? Hvað getum við lært af því varðandi rannsóknarefni okkar?`

Guð sagði ekkjunni í Sarefta að maður Guðs væri á leið til hennar (1Kon 17.9). Þegar Elía kom útskýrði hún skelfilegar kringumstæður sínar. Í fyrstu bað Elía aðeins um vatn að drekka en bætti síðan við: „Óttastu ekki. Farðu heim og gerðu það sem þú sagðir. En bakaðu fyrst lítið brauð og færðu mér, síðan skaltu matreiða handa þér og syni þínum. Því að svo segir Drottinn, Guð Ísraels: Mjölkrukkan skal ekki tæmast, olíukrúsin ekki þorna fyrr en Drottinn lætur rigna á jörðina“ (1Kon 17.13, 14).

Var þetta eigingirni af hans hálfu eða var hann einfaldlega að reyna trú hennar, þ.e. að leyfa henni að sýna trú sína? Svarið ætti að vera augljóst.

Þegar allt kemur til alls þá er það okkar að ákveða hvort við greiðum af „brúttó“ eða „nettó“ tekjum. Með réttu fyrirskipar kirkjan ekki hvað okkur beri að gera. Hvert okkar þarf að taka eigin ákvörðun og hver sem ákvörðun okkar er megum við ekki gagnrýna þá sem ákveða annað. Hvert okkar er ábyrgt frammi fyrir Guði og honum einum varðandi val okkar. „Hvert okkar metur eigin kringumstæður og það er okkar að gefa samkvæmt áformi hjarta okkar“ (4T, bls.469).

`Hvernig mundir þú útskýra fyrir einhverjum, sem aldrei hefur greitt tíund, þær blessanir sem hlotnast við að greiða tíund? Hverjar eru þær blessanir og hvernig styrkir tíundargreiðslan trú okkar?`