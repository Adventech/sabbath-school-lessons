---
title:  Hvar er forðabúrið?
date:  16/01/2023
---

`Lestu Mal 3.10. Hvað segir þetta vers okkur um hvert eigi að færa tíundina?`

Það er augljóst að þó svo nákvæmar leiðbeiningar séu ekki gefnar þá vissi fólk Guðs hvað átt væri við með hugtakinu „forðabúr.“ Í leiðbeiningum sínum bendir Guð á að „næg matföng séu til í húsi mínu.“ Fólk hans skildi að upprunalega var hús Guðs helgidómurinn -- vandað tjald sem var reist samkvæmt sérstökum leiðbeiningum sem Móse voru gefnar á Sínaífjalli. Síðar, þegar Ísrael bjó í fyrirheitna landinu var miðstöðin fyrst í Síló og síðan til frambúðar í musterinu í Jerúsalem.

`Lestu 5Mós 12.5-14. Þessi vers gefa til kynna að börn Guðs gátu ekki ráðið því hvert þau færðu tíund sína. Hvaða meginreglu getum við dregið af því í dag?`

Sem meðlimir í fjölskyldu Guðs viljum við skilja vilja Guðs og framkvæma hann varðandi meðferð tíundarinnar. Biblían bendir á að fólk Guðs átti að koma saman í Jerúsalem þrisvar á ári -- á páskunum, hvítasunnunni og uppskeruhátíðinni (2Mós 23.14-17) -- og færa tíund sína og fórnargjafir og lofsyngja Guði og tilbiðja hann. Síðan dreifðu Levítarnir tíundinni meðal bræðra sinna í öllu landi Ísraels (sjá 2Kro 31.11-21; Neh 12.44-47; Neh 13.8-14). Í samræmi við þessa meginreglu Biblíunnar um miðlægt forðabúr hefur söfnuður Sjöunda-dags aðventista útnefnt svæðasamtök, kristniboðssvæði og kirkjusambönd sem forðabúr heimskirkjunnar sem svo greiða fyrir þjónustu prestanna.

Til hagræðingar fyrir meðlimi safnaðarins færa þeir tíundina til kirkjunnar sem þátt í tilbeiðslu sinni, þó svo sumir geri það á netinu. Gjaldkeri hverrar kirkju sendir síðan greiðsluna til forðabúrs samtakanna. Þetta greiðslukerfi sem Guð hefur mælt með hefur gert aðventsöfnuðinum kleift að hafa sívaxandi áhrif um allan heim.

`Hugleiddu hvaða áhrif það hefði ef allir ákvæðu að færa tíund sína hvert sem þeim þóknaðist í staðinn fyrir til safnaðarins sjálfs. Hvaða þýðingu hefði það fyrir kirkju okkar? Hvað myndi verða um hana? Hvers vegna er sá siður því slæm hugmynd og andstæð kenningu Biblíunnar?`