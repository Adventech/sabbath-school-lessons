---
title:  Til íhugunar
date:  03/02/2023
---

Þriggja skrefa ferlið til að losna úr skuldum má reyndar finna á einni blaðsíðu í ritum E.G. White. Leturbreytin er felld inn til áherslu.

„Vertu ákveðin(n) í að lenda aldrei í annarri skuld. Neitaðu þér um þúsund hluti fremur en að lenda í skuld. Það hefur verið bölvun lífs þíns að lenda í skuld. Forðastu það eins og heitasta eldinn.

Gerðu sáttmála við Guð um að þú viljir fyrir blessun hans greiða skuldir þínar og síðan skulda engum þó þú lifir á hafragraut og brauði. . . . Hikaðu ekki, vertu ekki kjarklaus, snúðu ekki við. Afneitaðu smekk þínum, hafnaðu því að láta eftir matarlöngun þinni, sparaðu aurinn og greiddu skuldir þínar.

Losaðu þig við þær [skuldirnar] eins fljótt og þú getur. Þegar þú getur staðið aftur sem frjáls maður sem skuldar engum lengur muntu hafa unnið mikinn sigur“ (CS, bls. 257).

Ef þú hefur þörf fyrir meiri aðstoð til að verða skuldlaus reyndu þá eftirfarandi:

Gerðu fjárhagsáætlun.  Gerðu einfalda fjárhagsáætlun yfir allar tekjur og útgjöld/innkaup yfir þrjá mánuði. Mörgum kemur á óvart hve miklu þeir eyða í það sem er ónauðsynlegt.

Klipptu greiðslukortin. Greiðslukort eru ein stærsta ástæðan fyrir skuldum fjölskyldunnar. Það er svo auðvelt að nota þau en erfitt að greiða þau upp. Ef þú sérð að þú greiðir þau ekki upp á hverjum mánuði eða þú notar þau til að kaupa eitthvað sem þú myndir annars ekki kaupa ættir þú að klippa þau áður en þau eyðileggja þig eða hjónabandið eða hvort tveggja.

Gríptu til fjármálaaðgerða. Stundum gerum við okkur ekki grein fyrir hve mikið við gætum sparað mánaðarlega ef við einungis gættum okkar varðandi smámuni sem við kaupum. Þeir hlaðast fljótt upp.

**Til umræðu**

`Skuldir sem margar þjóðir og einstaklingar hafa tekið á sig eru yfirþyrmandi. Hver er reynsla þín af skuldum og þeim vandamálum þær hafa skapað þér og öðrum?`

`Hvað gæti söfnuður þinn gert til að hjálpa meðlimunum að hafa stjórn á skuldum sínum og fjármálum yfirleitt?`

`Hvaða fyrirheit Biblíunnar getur þú gert tilkall til með það fyrir augum að vernda þig frá tálbeitum heimsins og þeim fjárhagslegu hættum sem ágirndin getur skapað?`