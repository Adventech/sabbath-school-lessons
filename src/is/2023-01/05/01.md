---
title:  Hvað Með Skuldir?
date:  28/01/2023
---

### Lesefni vikunnar
5Mós 28.1, 2, 12; Matt 6.24; 1Jóh 2.15; Okv 22.7; Okv 6.1-5; 5Mós 15.1-5.

> <p>Minnistexti</p>
> „Ríkur maður drottnar yfir fátækum og lánþeginn verður þræll lánardrottins síns“ (Okv 22.7).

Skuld hefur m.a. verið skýrgreind þannig: „Að lifa í dag á því sem þú vonast til að þéna í framtíðinni.“ Skuldir virðast vera lífsstíll okkar tíma, en það ætti ekki að vera mælikvarði hins kristna. Biblían mælir gegn skuldum. Ritningin hefur að minnsta kosti 26 texta sem fjalla um skuldir og þeir eru allir neikvæðir. Hún segir ekki að það sé synd að fá lánaða peninga en hún talar um algengar slæmar afleiðingar þess. Páll segir: „Gjaldið öllum það sem skylt er: Þeim skatt sem skattur ber, þeim virðingu sem virðing ber, þeim heiður sem heiður ber. Skuldið ekki neinum neitt nema það að elska hvert annað“ (Róm 13.7, 8).

Hvers vegna eru skuldir næstum alþjóðlegur refsivöndur á einstaklinga, fyrirtæki og ríkisstjórnir? Í öllum þjóðfélögum hafa alltaf verið einhverjir sem voru skuldugir. En í dag er hlutfall þeirra mikið hærra og það er næstum aldrei ávinningur fyrir þá.

Þessa viku munum við kanna orsakir skulda og hvernig bregðast eigi við þeim. Ef til vill ert þú skuldlaus en þá getur þú deilt þessum mikilvægu upplýsingum með fjölskyldu og vinum sem kynnu að hafa gott af þeim.