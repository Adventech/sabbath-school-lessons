---
title:  Takmarkanir
date:  02/02/2023
---

`Lestu 5Mós 15.1-5. Til hvers ætlaðist Drottinn af fólki sínu samkvæmt þessum texta?`

Í samræmi við aðrar „sjö-ára“ reglugerðir (2Mós 21.2; 3Mós 25.3, 4) vörðuðu þær ekki aðeins þræla eða þjóna og landeignir heldur einnig lánardrottna. Þar sem lánardrottnar vildu ekki gefa eftir skuldir þá gat einhver einungis verið skuldugur í sjö ár. Þessi vers sýna að minnsta kosti að Drottni er umhugað um slík fjármál, einkum ef þau varða ísraelska samborgara. Þau sýna einnig að Drottni var kunnugt um raunveruleika skulda hversu slæmar sem þær kynnu að vera. Hann lagði líka áherslu á að við skyldum forðast þær eins mikið og mögulegt væri.

Geta má þess að á mörgum stöðum í heiminum í dag eru húsalán til 30-40 ára. Svo virðist sem hús kosti svo mikið vegna þess hve auðvelt er að fá lán til að kaupa þau.

Auk þess eru margir, einkum foreldrar og nemendur, sem hugleiða námslán. Yfirleitt eykur háskólanám möguleikana á hærri launum um ævina. Sumir kunna að þurfa að taka lán til að borga fyrir menntun sína, en hafðu þetta í huga: Þú þarft að greiða það tilbaka með vöxtum. Reyndu því að fá eins mikið af námsstyrkjum og þú átt kost á. Reyndu svo að vinna og spara eins mikið og þú átt kost á fyrir skólann. Taktu aðeins fög sem stuðla að starfi. Fáðu foreldrana til að hjálpa þér. Á tímum Biblíunnar gáfu foreldrarnir börnum sínum beitiland svo að þau gætu unnið fyrir sér. Á okkar tíma ætti sá „arfur“ sennilega að vera menntun svo að þau geti orðið sjálfstæð.

Í draumheimum væru engin lán eða skuldir. En þar sem við lifum ekki í draumheimum þá eru líkur á að við þurfum einhvern tímann að taka lán. En vertu viss um að það sé á sem bestu kjörum og vextirnir sem hagstæðastir. Hafðu lánið svo í lágmarki og greiddu það eins fljótt og þú getur til að spara vaxtakostnaðinn. Meginregla okkar ætti að vera að forðast skuldir eins mikið og mögulegt er og með því að fylgja meginreglum Biblíunnar um fjármál í daglegu lífi okkar getum við komist hjá ónauðsynlegum skuldum og sloppið þannig við það hræðilega álag sem þær geta lagt á okkur og fjölskyldur okkar.

`Ef við höfum lánað einhverjum peninga hve heiðarleg erum við í viðskiptum okkar við þá? Hver væri staða okkar frammi fyrir Guði þegar við þurfum að svara fyrir okkur varðandi það? (Sjá Préd 12.14.)`