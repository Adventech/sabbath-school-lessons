---
title:  Skuldavandamálið
date:  29/01/2023
---

`Lestu 5Mós 28.1, 2, 12. Hver er hugsjón Guðs fyrir börn sín varðandi skuldir? Hvernig geta þau náð því marki? Þó svo aðstæðurnar í þessum versum séu mjög frábrugðnar okkar aðstæðum hvaða meginreglur getum við lært af þeim og notfært okkur?`

Rannsóknir hafa leitt í ljós þrjár meginorsakir þess að einstaklingar lenda í fjárhagslegum erfiðleikum. Þær eru þessar á grundvelli tíðni:

Fyrst og fremst er um að ræða fákunnáttu. Margir, jafnvel á meðal þeirra sem eru menntaðir, eru ólæsir á sviði fjármála. Þeir hafa einfaldlega aldrei kynnst biblíulegum eða veraldlegum meginreglum varðandi meðhöndlun fjármála. En það er samt von. Þessi lexía mun gefa einfalt yfirlit yfir þær meginreglur og hvernig þeim skuli beitt.

Önnur ástæða fyrir fjárhagserfiðleikum er ágirnd eða eigingirni. Fólk bregst við auglýsingum og eigin óskum með því einfaldlega að lifa um efni fram. Það er ekki reiðubúið að búa þar sem það hefur efni á að búa, aka um eða klæðast því sem það hefur efni á. Mörgum þeirra finnst þeir vera of fátækir til að greiða tíund. Þar af leiðandi lifa þeir lífi sínu án fyrirheita Guðs um visku og blessun (sjá Mal 3.10, 11; Matt 6.33). Þetta fólk hefur einnig von, en hún kallar á breytt hjartalagog nægjusemi.

Þriðja ástæðan er persónuleg ógæfa. Einstaklingar kunna að hafa verið alvarlega sjúkir án nægilegra heilsutrygginga. Ef til vill hefur eyðslusamur maki skilið þá eftir eða náttúruhamfarir gereytt eignum þeirra. Einnig hafa sumir fæðst og alist upp í örbirgð. En það er einnig von fyrir þá. Kristnir vinir kunna að veita þeim stuðning eða kristnir ráðgjafar ráðleggja þeim og aðstoða þá. Dugnaður og góð menntun geta einnig hjálpað ásamt blessunum Guðs og forsjá.

Hver sem ástæðan kann að vera, jafnvel þó svo einstaklingnum sé sjálfum um að kenna, þá er hægt að létta skuldabyrðinni. En skuldarinn verður að gera breytingar í lífi sínu, notkun sinni og forgangsröðun fjármála sinna.

`Lestu 1Tím 6.6-9. Hvað er Páll að tala um sem við þurfum öll að gefa gaum að? Hvaða þýðingu hafa þessi orð fyrir þig og hvernig getur þú farið betur eftir því sem orð Guðs er að kenna okkur?`