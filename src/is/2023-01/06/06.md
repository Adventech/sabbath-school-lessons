---
title:  Móse í Egyptalandi
date:  09/02/2023
---

Í upphafi heilagrar sögu er það lyndiseinkunn Móse sem er mest áberandi. Forsjón Guðs hélt honum á lífi þar sem hún virkaði í framtakssamri móður og umhyggjusamri systur. Þegar dóttir faraós fann Móse í sefkörfunni bað hún hebreska móður hans um að annast hann og greiddi henni fyrir það. Hvílík áskorun fyrir unga móður sem var útlagi og þræll. Jókebed hafði einungis 12 ár til að kenna syni sínum að biðja, treysta Guði og heiðra hann og móta lyndiseinkunn hans fyrir ævilanga þjónustu. Árum saman fékk Móse þjálfun við egypsku hirðina. „Móse var fræddur í allri speki Egypta og hann var máttugur í orðum sínum og verkum“ (Post 7.22). Þegar svo Móse var fulltíða maður tók hann meðvitaða ákvörðun sem breytti lífi hans og gangi sögunnar.

`Lestu Heb 11.24-29. Hugleiddu hvað það var sem Móse gekk burt frá og hverju hann þurfti að mæta í staðinn. Reyndu að líta á það með hans augum áður en hann ákvað val sitt. Hverju gekk hann burt frá og hvað valdi hann þegar hann kaus að fara?`

Egyptaland var eitt af stórveldum hins forna heims, ef ekki mest þeirra. Nílarfljótið gerði landið svo frjósamt að það bar ríkulega uppskeru, var auðugt og valdamikið ríki og Móse hefði verið yfir því ríki. Það er erfitt að gera sér í hugarlund hve freistandi aðdráttarafl Egyptalands og allir fjársjóðir þess hljóta að hafa verið fyrir hann á yngri árum. Hann hlýtur að hafa fundið aðdáun, lystisemdir og auðæfi freistandi. Hann hefði án efa geta réttlætt það að vera um kyrrt fremur en að slást í hóp fyrirlitinna þræla.

En hvað gerðist? Ritningin segir að hann „kaus fremur að þola illt með lýð Guðs en njóta skammvinns unaðar af syndinni“ (Heb 11.25). Þola illt? Meiri hluti 2. Mósebókar fjallar um baráttu og reynslur Móse sem fékk samt ekki að fara inn í fyrirheitna landið þrátt fyrirr allt sem hann gekk í gegnum (sjá 4Mós 20.12). En í lokin vitum við að Móse valdi réttilega jafnvel þó svo hann kunni stundum að hafa velt því fyrir sér hvort hann hefði virkilega valið rétt.

`Frá veraldlegu sjónarmiði hefði Móse átt að vera um kyrrt í Egyptalandi. En sem kristnum einstaklingum hefur okkur verið gefin mynd af raunveruleika sem nær út fyrir þennan heim. Hvernig getum við haft heildarmyndina fyrir augum þegar heimurinn freistar okkar? Hvers vegna er mikilvægt að við gerum það?`