---
title:  Abram, faðir hinna trúföstu
date:  06/02/2023
---

Guð kallaði Abram til að yfirgefa ættjörð sína og ættingja og fara til lands sem hann mundi sýna honum. Þannig byrjaði ættleggur Messíasar. Þó svo engin smáatriði séu uppgefin þá átti Abram að yfirgefa það land sem hann hafði fæðst og alist upp í. Það var vissulega ekki auðveld ákvörðun og vafalaust missti hann þar með af jarðneskum unaðssemdum og þægindum.

`Lestu 1Mós 12.1-3. Á hvern hátt hlutu allar fjölskyldur jarðarinnar blessun af þessu fyrirheiti og því að taka á móti því?`

Þetta gjörbreytti lífi Abrams og fjölskyldu hans. „Fyrir trú hlýddi Abraham, er hann var kallaður, og fór burt til staðar sem hann átti að fá til eignar. Hann fór burt og vissi ekki hvert leiðin lá“ (Heb 11.8). „Óbifanleg hlýðni Abrahams er eitt besta dæmið um trú sem er að finna í Biblíunni“ (ÆS, bls. 86). Mörg okkar myndu ekki hafa mikinn áhuga á að yfirgefa ættjörð okkar, vini og fjölskyldu. En Abram gerði það. Abram var ánægður með að vera þar sem Guð vildi að hann væri. Þótt undarlegt megi virðast þá eignuðust hvorki Abram, Ísak né Jakob landið á æviskeiði sínu en samt voru þeir Guði trúir.

`Lestu Heb 11.8-13. Hvaða viðeigandi boðskap er þar að finna fyrir okkur?`

Samborgarar Abrams þekktu hann sem prins eða höfðingja. Hann var þekktur fyrir að vera örlátur, djarfur, gestrisinn og þjónn Hins æðsta Guðs. Hann var eftirbreytnivert vitni Guðs. Fyrir náð Guðs erum við samerfingjar Abrahams. „Svo var og um Abraham, „hann trúði Guði og það var honum til réttlætis reiknað.“ Vitið því að sannir niðjar Abrahams eru þeir sem treysta Guði“ (Gal 3. 6, 7). „Ef þið eruð í samfélagi við Krist þá eruð þið niðjar Abrahams og erfið það sem honum var heitið“ (Gal 3.29).

Líkt og gerðist með Nóa þannig sjáum við Abraham taka gjörbreytandi ákvörðun vegna hlýðni sinnar við Guð.

`Lestu 2Kor 4.18. Hvernig ætti þessi boðskapur að móta hverskonar andlegar ákvarðanir við tökum? Á hvern hátt fylgdu bæði Móse og Abraham þeirri sömu meginreglu?`