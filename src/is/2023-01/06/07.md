---
title:  Til íhugunar
date:  10/02/2023
---

Guð stóð við sinn hluta sáttmálans með því að blessa Abraham. Og Abraham heiðraði Guð með því að safna ekki fjársjóðum á jörðu. „Sú arfleifð, sem Guð hét fólki sínu, er ekki af þessum heimi. Abraham átti í raun ekkert óðal hér, nei ekki eitt fótmál“ (Post 7.5). Hann var vel efnaður og notaði efnin Guði til dýrðar og til hagsbóta fyrir meðbræður sína; en hann leit ekki svo á að þessi veröld væri heimili hans. Guð hafði sagt honum að yfirgefa skurðgoðadýrkandi landa sína og heitið honum hinu fyrirheitna landi til eilífrar eignar, samt fengu hvorki hann né sonur hans né sonarsonur landið til eignar. Þegar Abraham þurfti greftrunarstað handa sínum dánu varð hann að kaupa landið af Kanaanítum. Eina eign hans í hinu fyrirheitna landi var steinhöggvið grafhýsi í Makpelahelli“ (ÆS, bls. 116, 117).

Við freistumst stundum til að stefna að auðæfum og tómstundum. Það þarf sterka trú til að iðka „frestun ánægjunnar.“ Móse „stóð til boða hin stórkostlega höll Faraós og hásæti konungsins en hann gerði sér grein fyrir því að í háreistum sölum hennar þrifust syndsamlegar nautnir sem valda því að menn gleyma Guði. Hann leit fram hjá hinni dýrlegu höll og konungshásæti til hins mikla heiðurs sem verður veittur hinum heilögu Hins hæsta í konungsdæmi sem er óspillt af synd. Í trú sá hann hina óforgengilegu kórónu som konungur himnanna myndi setja á höfuð sigurvegarans. Trú hans varð til þess að hann sneri frá höfðingjum jarðar og gekk til liðs við hina lágt settu, fátæku og fyrirlitnu þjóð sem hafði valið að hlýða Guði fremur en að þjóna syndinni“ (ÆS, bls. 174).

**Til umræðu**

`Hvað verður um eigur okkar þegar Jesús kemur? (Sjá 2Pét 3.10). Hvað getur orðið um þær jafnvel áður en hann kemur? (Sjá Matt 6.20). Hvers vegna er því alltaf mikilvægt að líta á hlutina í réttri heildarsýn?`

`Jesús varaði við blekkingum auðæfanna (Mrk 4.19). Um hvað er hann að tala? Hvernig geta auðæfi blekkt okkur?`

`Ræðið um það hvernig Móse hefði getað réttlætt að halda áfram að dvelja í Egyptalandi í stað þess að yfirgefa allt og flýja með fjölda þræla út í eyðimörk. Hvað hlýtur að hafa ráðið úrslitum í ákvörðun hans?`