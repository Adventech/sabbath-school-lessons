---
title:  Nói fann náð
date:  05/02/2023
---

Það er eftirtektarvert að Guð kallar oft þá sem leita eftir himneskum fjársjóðum til að gjörbreyta lífi sínu hér á jörðu. Vertu viðbúin(n) að gera það einnig ef þörf krefur.

`Lestu 1Mós 6.5-14. Hvaða gjörbreyting varð í lífi Nóa þegar hann hlýddi Guði? Hvaða meginreglur finnum við í þeirri frásögn fyrir okkur sem lifum í heimi sem þarf á aðvörun að halda varðandi komandi örlög?`

Nói hefði getað notað tíma sinn og fjármuni til að byggja sér hús til að búa í en þess í stað valdi hann að gjörbreyta lífi sínu og nota 120 ár af því til að fylgja kalli Guðs og byggja örkina.

Margir efast um sannleiksgildi frásagnarinnar um syndaflóðið og líta á hana sem goðsögn á grundvelli vísindalegra tilgáta varðandi þekkt náttúrulögmál. Það er svo sem ekkert nýtt. „Fyrir flóðið ályktuðu menn sem svo að náttúrulögmálin hefðu verið óbreytt um aldir. Hver árstíðin hafði rekið aðra. Fram til þessa hafði aldrei rignt; jörðin hafði vökvast af mistri eða dögg. Árnar höfðu ekki enn farið úr farvegi sínum heldur borið vatnið örugglega til sjávar. Samkvæmt ákveðnum reglum höfðu árnar aldrei flætt yfir bakka sína“ (ÆS, bls. 63). Fyrir flóðið hélt fólk því fram á grundvelli ófullkomins skilnings á raunveruleikanum að flóð gæti ekki komið. Á sama grundvelli heldur fólk því fram eftir flóðið að það hafi aldrei komið. Það er eins og Biblían segir: „Ekkert er nýtt undir sólinni“ (Préd 1.9).

Á sama tíma talar Biblían einnig um að fólk muni efast um atburði síðustu daga líkt og það efaðist um flóðið (sjá 2Pét 3.3-7). Hvernig getum við þá búið okkur undir komandi eyðileggingu? Stundum er talað um ásetning sem kallaður er „frestuð ánægja/fullnæging“ (delayed gratification). Hún felur í sér að við vinnum af þolinmæði það verk sem Guð hefur kallað okkur til í von um dýrðlegri laun í framtíðinni. Við vitum ekki hvenær Kristur kemur aftur, en að vissu leyti skiptir það engu máli. Það sem máli skiptir er að við, líkt og Nói, gerum það sem Guð felur okkur að gera þó svo það kalli á róttækar breytingar í lífi okkar eins og það gerði hjá Nóa.

`Hve reiðubúin erum við að gera róttækar breytingar í lífi okkar fyrir Guð ef hann kallaði okkur til þess líkt og Nóa? (Sját.d. Lúk 16.10.)`