---
title:  Slæmar ákvarðanir Lots
date:  07/02/2023
---

Þegar Abram svaraði kalli Guðs og fór frá ættjörð sinni kaus Lot, bróðursonur hans, að fara með honum á pílagrímsför hans. Í 1Mós 13 lesum við um að Guð hafi blessað Abram þannig að hann var „stórauðugur að kvikfé [meginmælikvarði á auð í þeim menningarheimi], silfri og gulli“ (1Mós 13.2). En Lot „átti einnig sauði, naut og tjöld“ (1Mós 13.5). Báðir urðu svo auðugir af kvikfénaði að þeir gátu ekki dvalið nálægt hvor öðrum. Til þess að koma í veg fyrir deilur milli hjarðmanna þeirra bauð Abram Lot að velja hvar hann vildi dvelja. Auðvitað hefði Lot átt að lúta vali Abrams, sem var eldri, og hann átti velgengni sína að þakka tengslum sínum við hann. En hann sýndi velgerðamanni sínum ekkert þakklæti og í eigingirni sinni valdi hann það landssvæði sem honum leist best á.

`Lestu 1Mós 13.10-12. Hvaða skynsemirök gætu hafa fengið Lot til að taka þá ákvörðun sem hann tók?`

Þó svo Lot hafi getað réttlætt ákvörðun sína að flytja til borgarinnar þá gekk honum ekki svo vel þar og þegar Abram heyrði um ófarir hans sagði hann ekki: „Þetta var ekki svo gott, Lot, en þú uppskerð það sem þú sáir.“ Þess í stað kom Abram honum til hjálpar (sjá 1Mós 14).

Stundum lærum við ekki lexíur okkar mjög vel í leit okkar að meiri eigum. Lot flutti beint til Sódómu. En í miskunn sinni sendi Guð sendiboða með aðvörun til Lots og fjölskyldu hans og lét þau vita um aðvífandi eyðileggingu þessara borga.

`Lestu 1Mós 18.20-33. Hver sagði Guð Abraham að væri ástæðan fyrir heimsókn sinni til jarðarinnar? Hver voru viðbrögð Abrahams þegar hann heyrði að Guð ætlaði að tortíma þessum illu borgum?`

Vegna umhyggju Abrahams fyrir Lot og fjölskyldu hans þá gekk hann til samninga við Guð um að hlífa borgunum ef réttlátir einstaklingar fyndust þar. Hann byrjaði með 50 en smálækkaði töluna niður í 10. Í samræmi við kærleikseðli sitt var Guð reiðubúinn að auðsýna miskunn þar til Abraham hætti að biðja. Guð og tveir englar hans björguðu Lot, eiginkonu hans og tveimur dætrum. En kona hans leit tilbaka og varð að saltstólpa. Lot kom til Sódómu sem auðugur maður en slapp þaðan næstum slippur og snauður. Við þurfum því að vera gætin í þeim ákvörðunum sem við tökum einkum varðandi skammtíma hagnað í stað heildarmyndarinnar (sjá Mrk 8.36, 37).