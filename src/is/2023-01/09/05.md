---
title:  Ananías og Saffíra
date:  01/03/2023
---

Það var spennandi tími að vera meðlimur safnaðarins. Eftir að Heilögum anda hafði verið úthellt á hvítasunnudaginn boðuðu postularnir fagnaðarerindið með mætti og þúsundir sameinuðust söfnuðinum.

„Þegar menn höfðu beðist fyrir hrærðist staðurinn þar sem þeir voru saman komnir og þeir fylltust allir heilögum anda og töluðu orð Guðs af djörfung. En í þeim fjölda, sem trú hafði tekið, var eitt hjarta og ein sál og enginn taldi neitt vera sitt er hann átti heldur höfðu menn allt sameiginlegt“ (Post 4.31, 32).

Það voru forréttindi fyrir Ananías og Saffíru að tilheyra frumsöfnuðinum og sjá Heilagan anda að verki á svo greinilegan hátt. „Eigi var heldur neinn þurfandi meðal þeirra því að allir landeigendur og húseigendur seldu eign sína, komu með andvirðið og lögðu fyrir fætur postulanna. Og sérhverjum var úthlutað eftir því sem hann hafði þörf til“ (Post 4.34, 35).

Ananías og Saffíra voru greinilega hugfangin af því sem var að gerast og vildu taka þátt í því svo að þau ákváðu að selja einhverjar eignir og gefa söfnuðinum andvirðið. Það var allt gott og blessað.

`Lestu Post 5.1-11. Hvort telur þú að hafi verið verra að halda eftir hluta peninganna eða að ljúga um það? Hvers vegna var refsingin svo óvægin?`

Í fyrstu virtust þau vera einlæg í ósk sinni að gefa til starfsins. En „síðan hryggðu Ananías og Saffíra Heilagan anda þegar þau gáfu eftir fyrir ágirndinni. Þau fóru að sjá eftir loforði sínu og glötuðu brátt ljúfum áhrifum af þeirri blessun sem hafði yljað hjörtu þeirra með löngun um að gera eitthvað mikið fyrir málefni Krists“ (AA, bls. 72). Þannig að þó svo þau hefðu í byrjun haft góðan ásetning þá fékk ágirnd þeirra þau til að látast vera eitthvað sem þau voru ekki í reynd.

`„Og miklum ótta sló á allan söfnuðinn og alla sem heyrðu þetta“ (Post 5.11). Eftir þennan atburð var fólkið vafalaust varkárara við að greiða tíund sína. En þetta hryggilega atvik var ekki skráð í Biblíunni til að áminna fólk um að vera trúfast í tíundargreiðslum sínum. Þess í stað kennir það okkur hverjar afleiðingar ágirndarinnar geta orðið.`