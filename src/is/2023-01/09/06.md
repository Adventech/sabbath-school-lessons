---
title:  Sigur yfir ágirndinni
date:  02/03/2023
---

Ágirndin hefur með hjartað og hugarfarið að gera og við tökum oft ekki eftir því fremur en hroka og eigingirni og því getur hún verið svo banvæn og blekkjandi. Það er nógu erfitt að berjast við augljósari syndir eins og lygar, þjófnað, hjáguðadýrkun og brot hvíldardagsins sem allar eru yfirborðssyndir, eitthvað sem við verðum að hugsa um áður en við drýgjum þær. En það getur verið erfitt að vinna sigur yfir röngum hugsunum.

`Lestu 1Kor 10.13. Hvaða fyrirheit er okkur gefið og hvers vegna er svo mikilvægt að skilja það í tengslum við ágirndina?`

Hvernig getum við þá í mætti Guðs varið okkur gegn þessari hættulegu blekkingu?

1\. Taktu ákvörðun um að þjóna Guði og reiða þig á hann og vera meðlimur í fjölskyldu hans. „Kjósið . . . í dag hverjum þið viljið þjóna. . . . En ég og mínir ættmenn munum þjóna Drottni“ (Jós 24.15).

2\. Iðkaðu daglegt bænalíf sem inniheldur Matt 6.13: „Og eigi leið þú oss í freistni heldur frelsa oss frá illu. Því að þitt er ríkið, mátturinn og dýrðin að eilífu.“ Þegar þú tekur eftir því að þú girnist eitthvað sem þú ættir ekki að hafa biddu þá til Guðs varðandi það og gerðu tilkall til fyrirheita Biblíunnar um sigur, (eins og t.d. 1Kor 10.13).

3\. Hafðu reglubundna Biblíurannsókn. „Ég geymi orð þín í hjarta mínu svo að ég syndgi ekki gegn þér“ (Slm 119.11).

Jesús glímdi við vandamál mannsins/syndarinnar. Hans var freistað á allan hátt líkt og okkar er freistað. Til þess að öðlast mátt til að standa gegn freistingunum eyddi hann heilum nóttum í bænatengslum við föður sinn. Jesús yfirgaf svo ekki jörðina fyrr en hann hafði rutt veginn með fordæmi sínu og gefið fyrirheit um mátt til að gera öllum kleift að lifa lífi trúar og hlýðni og að þroska lyndiseinkunn líka Krists.

„Leitið Drottins meðan hann er að finna, ákallið hann meðan hann er nálægur. Hinn guðlausi láti af breytni sinni og illmennið af vélráðum sínum og snúi sér til Drottins svo að hann miskunni honum, til Guðs vors því að hann fyrirgefur ríkulega“ (Jes 55.6, 7).

`Hefur þú orðið fyrir afleiðingum í lífi þínu vegna ágirndar? Hverjar? Hvað hefur þú lært af þeim? Hvað annað kynnir þú að þurfa að læra af þeim?`