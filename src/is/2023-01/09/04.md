---
title:  Hugarfar Júdasar
date:  28/02/2023
---

Ein sorglegasta frásögn Biblíunnar er frásögnin um Júdas Ískaríot. Hann naut forréttinda sem einungis 11 aðrir í sögu mannkynsins nutu: Að vera stöðugt með Jesú og læra eilíf sannindi beint frá sjálfum Meistaranum. Það er sorglegt að vita til þess að margir munu frelsast sem höfðu ekki nærri því eins mörg tækifæri og Júdas en að Júdas muni að lokum glatast að eilífu.

Hvað gerðist? Svarið er að finna í einu orði: Ágirnd, fýsn hjartans.

`Lestu Jóh 12.1-8. Hvað gerði María sem vakti svo mikla athygli í veislunni? Hvernig brást Júdas við því og hvers vegna? Hver voru viðbrögð Jesú?`

Mildar ávítur Jesú varðandi ágjarnar athugasemdir Júdasar urðu til þess að hann yfirgaf veisluna og fór beint til hallar æðsta prestsins þar sem óvinir Jesú voru saman komnir. Þar bauðst hann til að svíkja Jesú í hendur þeirra fyrir mikið lægri upphæð en verðmæti gjafar Maríu (Matt 26.14-16).

Hvað kom fyrir Júdas? Hvers vegna gerði hann slíkt illskuverk þrátt fyrir að hafa mörg dásamleg tækifæri, svo mörg sjaldgæf forréttindi? Ellen G. White segir að Júdas „elskaði hinn mikla fræðara og vildi vera hjá honum. Hann óskaði þess að líf hans og lyndiseinkunn breyttist og vonaði að svo mætti verða fyrir samfélagið við Jesú. Frelsarinn hratt Júdasi ekki frá sér. Hann leiddi hann til sætis meðal hinna tólf. Hann treysti honum til að inna af höndum starf trúboða. Hann gaf honum mátt til að lækna sjúka og reka út illa anda. En Júdas komst aldrei það langt að gefa sig að öllu leyti Kristi á vald“ (ÞA, bls. 533, 534).

Þegar á heildina er litið þá höfum við öll lundernisgalla sem sigra má fyrir mátt Guðs sem er að verki í okkur ef við gefum okkur honum á vald. En Júdas gaf sig aldrei algjörlega Kristi á vald og synd ágirndarinnar, sem hann hefði getað unnið sigur yfir í mætti Krists, bar þess í stað sigur úr býtum með hræðilegum afleiðingum.

Hvert okkar hefur ekki litið eitthvað ágirndaraugum og barist við það? Júdas girntist peninga og sú ágirnd leiddi hann til að stela (Jóh 12.6) og fékk hann að lokum til að svíkja Jesú.

Þetta er hræðileg lexía fyrir okkur öll varðandi hættu ágirndarinnar. Það sem virðist vera lítið, eða einföld hjartans þrá, getur leitt til ógæfu og eilífrar glötunar.