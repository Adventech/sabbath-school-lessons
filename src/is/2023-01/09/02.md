---
title:  Frumsyndin
date:  26/02/2023
---

Sú spurning kemur skiljanlega oft upp hvernig syndin gat byrjað í alheimi Guðs. Við skiljum það allavega að nokkru leyti. Að miklu leyti hafði það með ágirnd að gera. Þannig að ágirndin er ef til vill frumsyndin.

`Lestu Jes 14.12-14. Hvaða vísbendingar er þar að finna varðandi fall Lúsífers? Á hvern hátt gegndi ágirndin mikilvægu hlutverki í því falli?`

„Hann var ekki ánægður með stöðu sína, þótt hann væri heiðraður umfram hina himnesku herskara, heldur leitaðist hann við að afla sér virðingar sem skaparanum einum bar. Í stað þess að gera Guð æðstan í ást og hollustu allra skapaðra vera leitaðist hann við að tryggja sér sjálfum þjónustu og hollustu þeirra. Og vegna þess að þessi prins englanna þráði að afla sér þeirrar dýrðar, sem hinn almáttugi faðir hafði veitt syni sínum, sóttist hann eftir völdum sem voru aðeins forréttindi Krists“ (ÆS, bls. 18, 19).

`Lestu Ef 5.5 og Kól 3.5. Við hvað jafnar Páll ágirndinni? Hvers vegna gerir hann það?`

Það vekur athygli að Páll jafnar ágirndinni tvívegis við hjáguðadýrkun. Fólk iðkar hjáguðadýrkun þegar það tilbiður, það er að segja helgar einhverju öðru en Guði líf sitt, einhverri sköpun fremur en skaparanum (Róm 1.25). Gæti það þá verið ágirnd þegar okkur langar svo mikið í eitthvað sem okkur ætti ekki að langa í að hjarta okkar einblínir á það fremur en Drottin?

Vafalaust vissi Lúsífer ekki í byrjun hvert langanir hans myndu leiða hann. Sama gildir um okkur. Boðorðið gegn ágirndinni, einasta boðorðið sem fjallar einungis um hugsanir okkar, getur komið í veg fyrir að við gerum einnig eitthvað sem brýtur í bága við hin boðorðin. (Sjá t.d. 2Sam 11).

`Lestu 1Tím 6.6, 7. Hvernig getur það verndað okkur frá ágirnd að beina huganum að þessum orðum Páls?`