---
title:  Til íhugunar
date:  03/03/2023
---

Þegar Jeríkó var hertekin var Akan ekki sá einasti sem kom með silfur og gull tilbaka til búða Ísraels. Jósúa hafði sagt mönnunum að taka allt silfur og gull og gripi úr eir og járni og fara með það í fjárhirslu Guðs húss (Jós 6. 19, 24). Allt annað skyldi brennt. En Akan var sá einasti sem tók eitthvað af því fyrir sjálfan sig. „Af milljónum Ísraelsmanna var aðeins einn maður sem á hinni hátíðlegu stundu sigurgleði og dóms hafði leyft sér að brjóta gegn skipun Guðs. Ágirnd Akans kviknaði við að sjá hina dýrmætu skikkju frá Sínearlandi. Jafnvel þegar yfir honum vofði dauðarefsing kallaði hann hana „þessa fögru skikkju.“ Ein synd hafði leitt af sér aðra og hann eignaði sér gull og silfur, sem skyldi fara í sjóði Drottins -- hann rændi Guð fyrstu ávöxtum Kanaanslands“ (ÆS, bls. 357).

Í lista Páls yfir tákn hinna siðustu daga hafa fyrstu tvö þeirra með afstöðu okkar til peninga og eigna að gera. „En það skaltu vita að á síðustu dögum munu koma örðugar tíðir. Menn verða sérgóðir, fégjarnir“ (2Tím 3.1, 2). Eigingirni og fégirnd eru einkennandi lýsingar á mannkyninu á hinum síðustu dögum -- okkar dögum.

**Til umræðu**

`Lestu 1Tím 6.6-10. „Já, trúin samfara nægjusemi er mikill gróðavegur. Því að ekkert höfum við inn í heiminn flutt og ekki getum við heldur flutt neitt út þaðan. Ef við höfum fæði og klæði þá látum okkur það nægja. En þeir sem ríkir vilja verða falla í freistni og lenda í snöru alls kyns óviturlegra og skaðlegra fýsna er sökkva mönnunum niður í tortímingu og glötun. Fégirndin er rót alls ills. Við þá fíkn hafa nokkrir villst frá trúnni og valdið sjálfum sér mörgum harmkvælum.“ Ræðið um dæmi þess að menn hafi valdið sér mörgum harmkvælum með fégirnd sinni.  Við finnum mörg dæmi um það. Hvernig getum við fundið rétt jafnvægi í ljósi þess að við þurfum peninga til að komast af en forðast jafnframt að lenda í þeirri gildru sem Páll varar okkur við í þessum versum?`

`Hvað kunnum við að girnast annað en peninga?`

`Hver er munurinn á því að þrá eitthvað á réttmætan hátt og ágirnd? Hvernær getur jafnvel réttmæt löngun eftir einhverju breyst í ágirnd?`