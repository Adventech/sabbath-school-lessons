---
title:  Hvers vegna gefum við?
date:  22/01/2023
---

Við elskum Guð af því að hann elskaði okkur að fyrra bragði. Gjafir okkar eru svörun við hinni undraverðu gjöf hans til okkar, Jesú. „Drottinn hefur ekki þörf fyrir fórnargjafir okkar. Við getum ekki auðgað hann með gjöfum okkar. Sálmaskáldið segir: „ Allt er frá þér komið og við höfum gefið þér af því sem þér tilheyrir.“ Samt leyfir Guð okkur að auðsýna þakklæti okkar fyrir miskunnarverk hans með því að sýna fórnarvilja til að deila þeim með öðrum. Þetta er einasta leiðin fyrir okkur til að sýna þakklæti okkar og elsku til Guðs. Hann hefur ekki séð fyrir annarri leið“ (CS, bls. 18).

Þegar við afsölum fjármunum okkar til Jesú þá styrkir það í rauninni elsku okkar til hans og annarra. Þannig geta peningar verið virkilega til góðs. Jesús notaði meiri tíma til að tala um peninga og auð en nokkuð annað. Sjötta hvert vers í guðspjöllum Matteusar, Markúsar og Lúkasar fjallar um peninga. Gleðifregn fagnaðarerindisins er að Guð getur frelsað okkur frá misnotkun peninga og peningaást.

`Lestu Matt 6.31-34 og 5Mós 28.1-14. Hvað lofar Guð að gera fyrir okkur ef við hlýðum honum? Er það eigingirni ef við gerum tilkall til fyrirheita Guðs?`

Fórnargjafir okkar eru vottur um fúsleika okkar að fórna sjálfum okkur fyrir Guð. Þær geta verið djúpstæð andleg reynsla sem gefur til kynna að líf okkar er algjörlega falið Guði sem Drottni okkar. Enskur málsháttur talar um að láta peningana tala máli okkar. Það er auðvelt að segja að við elskum Guð en ríflegar fórnargjafir hjálpa til að auðsýna eða styrkja þá elsku.

Fórnargjöf kemur frá hjarta sem treystir persónulegum Guði sem sér stöðugt fyrir þörfum okkar eins og hann sér að er okkur fyrir bestu. Fórnargjafir okkar byggja á sannfæringunni um að við höfum fundið fullvissu um frelsun í Kristi. Þær eru ekki friðþægingarfórnir eða viðleitni að fá viðurkenningu Guðs. Þess í stað streyma fórnargjafir okkar frá hjarta sem hefur tekið á móti Kristi fyrir trú sem er einasta leið náðar og endurlausnar.

`Lestu 2Kor 9.6, 7. Hvað er Drottinn að tala um? Hvað felst í því að gefa „eins og hann hefur ásett sér í hjarta sínu?“ Hvernig getum við lært að vera glaðir gjafarar?`