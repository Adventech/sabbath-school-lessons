---
title:  Guð tekur eftir fórnargjöfum okkar
date:  25/01/2023
---

`Lestu Mrk 12.41-44. Hvað getum við lært af þessari frásögn hvort sem við erum rík eða ekki? Hvaða meginreglu kennir hún okkur og hvernig getum við tileinkað okkur hana í tilbeiðslu okkar?`

Jesús og lærisveinar hans voru í forgarði musterisins þar sem féhirslurnar voru og fylgdust með þeim sem færðu gjafir sínar. Hann var nógu nálægt til að sjá þegar ekkja ein gaf tvo koparpeninga. Hún gaf allt sem hún átti. „Jesús skildi hvað knúði hana. Hún trúði því að musterisþjónustan væri í samræmi við fyrirmæli Guðs og hún var óþreyjufull að leggja sitt besta af mörkum til að styðja hana. Hún gerði það sem hún gat og það sem hún gerði mundi halda minningu hennar á lofti um alla tíð og veita henni fögnuð í eilífðinni. Hjarta hennar var með í gjöf hennar. Verðmæti gjafarinnar byggðist ekki á verðgildi peninganna heldur á elsku hennar til Guðs og áhuga á starfi hans sem hafði knúið hana til þess sem hún gerði“ (CS, bls. 175).

Það er mikilvægt að taka eftir því að þetta er einasta gjöfin sem Jesús hrósaði -- gjöf til kirkju sem var að því komin að hafna honum, kirkju sem hafði vikið langt frá köllun sinni og ætlunarverki.

`Lestu Post 10.1-4. Hvers vegna heimsótti himneskur engill rómverskan hundraðshöfðingja? Hvað tvennt vakti eftirtekt himinsins?`

Augsýnilega heyrir himinninn ekki aðeins bænir okkar heldur tekur hann einnig eftir því sem knýr okkur til að gefa. Okkur er sagt að Kornelíus hafi verið örlátur gjafari. „Því hvar sem fjársjóður þinn er þar mun og hjarta þitt vera“ (Matt 6.21). Hjarta Kornelíusar var með í gjöfum hans. Hann var reiðubúinn að læra meira um Jesú. Bæn og ölmusugjafir eru nátengdar og sýna elsku okkar til Guðs og samborgara okkar -- tvær grundvallarmeginreglur lögmáls Guðs: „Elska skaltu Drottin, Guð þinn, af öllu hjarta þínu, allri sálu þinni, öllum mætti þínum og öllum huga þínum og náunga þinn eins og sjálfan þig“ (Lúk 10.27). Það fyrra kemur fram í bæn, það síðara í ölmusugjöfum.