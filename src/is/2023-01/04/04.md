---
title:  Fórnargjafir og tilbeiðsla
date:  24/01/2023
---

Biblían gefur okkur ekki neina messuskrá. En að minnsta kosti fernt er nefnt sem þættir hennar. Í Nýja testamentinu er talað um rannsókn/prédikun, bæn, tónlist og tíund og gjafir.

Þrisvar á ári áttu menn (og fjölskyldur) í Ísrael að koma fram fyrir Drottin í Jerúsalem. En „enginn skal koma tómhentur“ fram fyrir Drottin (5Mós 16.16). Með öðrum orðum var það þáttur í tilbeiðslunni að færa tíund og fórnargjafir. Það var um páskana, hvítasunnuna og laufskálahátíðina að börn Guðs færðu tíund sína og fórnargjafir. Það er erfitt að ímynda sér að nokkur hafi komið tómhentur til þessara hátíða.

Þannig var það miðlægur þáttur í tilbeiðslu Ísraels til forna að færa tíund og fórnargjafir. Sönn tilbeiðsla felst ekki einungis í því að tjá þakklæti okkar til Guðs í orðum, söng og bæn heldur einnig að sýna þakklæti okkar til hans með því að færa fórnargjafir okkar í hús Drottnins. Ísrael færði þær til musterisins, við færum þær til kirkju okkar á hvíldardögum (eða sendum þær) sem þátt í tilbeiðslu okkar.

`Lestu 1Kro 16.29; Slm 96.8, 9 og Slm 116.16-18. Hvernig beitum við þessum meginreglum í tilbeiðslu okkar?`

Sem börnum Guðs hefur okkur verið falið það hlutverk að stjórna verki hans á jörðinni og það eru forréttindi okkar, tækifæri og ábyrgð að færa fórnargjafir okkar. Ef Drottinn hefur gefið okkur börn til að ala upp fyrir hann ættum við að deila með þeim fögnuðinum við að færa tíund og fórnargjafir í hvíldardagsskólann og til guðsþjónustunnar. Sums staðar greiða menn tíund sína „á netinu.“ En hvernig sem hún er greidd þá er tíundargreiðslan og fórnargjafirnar þáttur í því að tilbiðja Guð.

`Hver er reynsla þín af greiðslu tíundarinnar og fórnargjafa sem þátt í tilbeiðslunni? Hvaða áhrif þefur það á samband þitt við Guð?`