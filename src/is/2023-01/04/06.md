---
title:  Sérstök verkefni
date:  26/01/2023
---

Rannsóknir hafa leitt í ljós að einungis 9% af fjáreignum fólks eru lausafé sem hægt er að færa sem fórnargjafir hvenær sem er. Lausafé, sparifé, peningamarkaðssjóðir o.frv. eru yfirleitt talin sem lausafé a.m.k.fyrir þá sem hafa þá undir höndum. Mest af eignum, u.þ.b. 91%, er í formi fasteigna, eins og t.d. hús, búfénaður eða eitthvað annað en lausafé. Hægt er að gera sér í hugarlund þessi hlutföll með því að setja 100 krónupeninga í tvö glös, níu í annað glasið og 91 í hitt.

Flestir greiða fórnargjafir sínar og önnur framlög úr glasinu sem minna er í, þ.e.a.s. því sem þeir hafa í veski sínu eða bankareikningi. En þegar þeir fá verulegan áhuga á einhverju verkefni þá taka þeir úr glasinu sem meira er í. Biblían segir frá mörgum slíkum tilvikum.

`Lestu Mrk 14.3-9 og Jóh 12.2-8. Hverjar voru aðal-persónurnar í veislu Símonar? Hvert var matsverð gjafarinnar sem María færði? Hvers vegna smurði hún Jesú við þetta tækifæri?`

Matsverð gjafar Maríu var 300 denarar, eða ein árslaun. Að öllum líkindum kom það úr „stóra glasinu“ hennar. Stuttu síðar sveik Júdas Jesú fyrir rúmlega þriðjung þeirra upphæðar, 30 silfurpeninga (Matt 26.15). Það kallar á virkilega elsku og helgun að færa fórnargjöf úr „stóra glasinu“ -- fjárfestingu okkar. En þegar við verðum ágjörn eins og Júdas getum við selt sálir okkar fyrir lítið sem ekkert.

Störf og athafnir Barnabasar eru nefnd 28 sinnum í Nýja testamentinu. Við könnumst aðallega við hann sem ferðafélaga Páls postula og mikinn kristniboða. En grundvöllinn að því er að finna í fyrsta textanum sem nefnir hann. Í Post 4.36, 37 lesum við um gjöf hans sem var sannarlega úr „stóra glasinu“ hans, sem er gott dæmi um orð Jesú: „Því hvar sem fjársjóður þinn er þar mun og hjarta þitt vera“ (Matt 6.21).

`Hvers vegna er fórnargjöf jafn mikilvæg fyrir gefandann og þá sem fá hana?`