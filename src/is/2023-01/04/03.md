---
title:  Hluti fórnargjafanna
date:  23/01/2023
---

`Lestu 5Mós 16.17. Hvaða mælikvarða annan en prósentu gefur Guð sem grundvöll fyrir upphæð fórnargjafa okkar?`

Fórnargjafir okkar eru viðurkenning og tjáning á þakklæti okkar til Guðs fyrir ríkulegar gjafir hans: Líf og endurlausn, stuðning og alls kyns blessanir. Þannig grundvallast upphæð fórnargjafa okkar á því sem hann hefur blessað okkur með, eins og textinn bendir á. „Hver sem mikið er gefið verður mikils krafinn“ (Lúk 12.48).

`Lestu Slm 116.12-14. Hvernig er okkur ætlað að svara spurningunni í 12. versinu? Hvernig falla peningarnir inn í það svar?`

Hvernig getum við nokkru sinni endurgoldið Guði allar blessanir hans til okkar? Svarið er einfaldlega það að við getum það aldrei.  Svo virðist sem það besta sem við getum gert er að vera gjafmild varðandi málefni Guðs og hjálpsöm gagnvart samborgurum okkar. Þegar Jesús sendi út lærisveina sína í boðunarferðir sagði hann við þá: „Gefins hafið þér fengið, gefins skuluð þér láta í té“ (Matt 10.8).  Fórnargjafir okkar stuðla að þroska kristilegrar lyndiseinkunnar. Eigingirni breytist í elsku og okkur er umhugað um aðra og málefni Guðs líkt og Kristur sýndi í lífi sínu.

Minnust þess ávallt að „svo elskaði Guð . . . að hann gaf“ (sjá Jóh 3.16). Á hinn bóginn getum við verið fullviss um að því meira sem við söfnum að okkur því eigingjarnari verða hjörtu okkar og þeim mun ömurlegar mun okkur líða.

Það er á okkar valdi að ákveða hve mikið við gefum og hverjir njóta gjafa okkar. En það er skylda okkar sem kristinna manna og kvenna að færa Drottni fórnargjöf og það hefur andlegar og siðferðilegar afleiðingar í för með sér. Það skaðar okkur ef til vill meira andlega en við gerum okkur grein fyrir ef við vanrækjum þær.

`Hvað segja fórnargjafir okkar og afstaða okkar til að færa þær um samband okkar við Guð?`