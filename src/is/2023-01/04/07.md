---
title:  Til íhugunar
date:  27/01/2023
---

Fjárhagsleg trúfesti fjölskyldumeðlima Guðs er skráð í minnisbók himinsins. „Skráningarengillinn heldur nákvæma skýrslu yfir hverja fórnargjöf sem helguð er Guði og sett í fjárhirsluna en einnig hvað þeir fjármunir fengu áunnið. Guð fylgist náið með hverjum smápening sem gefinn er til málefnis hans og fúsleika eða tregðu gefandans. Einnig er skráð hvað það er sem hvetur til þeirrar gjafar. Þeir sem gefa af sjálfum sér, helga sig og færa Guði það sem tilheyrir honum og hann væntir munu hljóta laun fyrir verk sín. Jafnvel þó þessir fjármunir sé misnotaðir þannig að þeir komi því ekki í verk sem gefandinn áformaði -- að vegsama Guð og frelsa sálir -- þá munu þeir sem færðu þær fórnir af einlægni ekki missa af launum sínum“ (2T, bls. 518).

„Guð þráir að fólk hans biðji fyrir framgangi verks hans og leggi áform þar að lútandi. En líkt og Kornelíus eigum við að tengja saman bænir okkar og gjafir. Bænir okkar og ölmusur eiga að koma fram fyrir Guð sem minnismerki. Trú án verka er dauð og án lifandi trúar er ómögulegt að þóknast Guði. Þegar við biðjum eigum við að gefa allt sem við getum, bæði af verkum okkar og fjármunum, til að uppfylla bænir okkar. Ef við sýnum trú okkar í verki mun Guð ekki gleyma okkur. Hann auðkennir hvert verk sem unnið er í kærleika og með sjálfsafneitun. Hann mun opna leiðir fyrir okkur til að sýna trú okkar í verkum“ (Atlantic Union Gleaner, 17. júní, 1903).

**Til umræðu**

`Hvernig fara bæn og gjafir saman? Það er að segja, hvernig gæti bæn hjálpað okkur að vita hvert við ættum að gefa, hvenær rétti tíminn er og hve mikið?`

`Þekkt tímarit í Bandaríkjunum segir frá ungu starfsfólki í fjármálahverfi New York (Wall Street) sem þénar óhemju fjármuni en er samt svo vansælt, innantómt og fullt af áhyggjum og kvíða. Einn verðbréfasali kemst þannig að orði: „Hvaða máli skiptir það eftir dauða minn hvort ég hef grætt aukalega eitt prósent á verðbréfum mínum?“ Hvaða lærdóm getum við dregið af þessari frásögn varðandi það hvernig jafnvel fórnargjafir geta haft jákvæð andleg áhrif á þann sem gefur, þar sem þær stuðla að því að leysa okkur undan blekkingu auðæfanna (Matt 13.22)?`

`Taktu eftir því sem sagt er um misnotkun fjármuna í tilvitnuninni hér að ofan. Hvers vegna er það mikilvægt fyrir gefendurna að hafa það í huga?`