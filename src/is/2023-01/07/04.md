---
title:  Ríki, ungi höfðinginn
date:  14/02/2023
---

Við vitum ekki mikið um ríka, unga höfðingjann umfram það að hann var ungur höfðingi og auðugur. Hann hafði einnig áhuga á andlegum málum og kom því hlaupandi til Jesú (Mrk 10.17). Hann var spenntur að læra um eilíft líf. Þessi frásögn er svo mikilvæg að hún er skráð í öllum þremur samstofna guðspjöllunum: Matt 19.16-22; Mrk 10.17-22 og Lúk 18.18-23.

`Lestu Matt 19.16-22. Hvað átti Jesús við þegar hann sagði: „Ef þú vilt vera fullkominn skaltu fara, selja eigur þínar og gefa fátækum og þú munt fjársjóð eiga á himnum. Kom síðan og fylg mér“ (Matt 19.21).`

Jesús biður ekki flest okkar að selja allt sem við eigum og gefa fátækum peningana. En svo virðist sem peningar hafi verið guð þessa unga manns og þó svo svar Jesú virðist vera frekar harkalegt þá vissi Jesús að það væri einasta von mannsins um hjálpræði.

Biblían segir að hann hafi farið hryggur burt vegna þess að hann var ríkur, sem bendir til þess hve mjög hann „tilbað“ peninga sína. Honum var boðið eilíft líf og verða hluti af innsta hring Jesú („Kom . . . og fylg mér“ -- sömu orðin og Jesús notaði þegar hann kallaði lærisveinana 12). En við heyrum ekkert um þennan unga mann aftur. Hann fórnaði eilífðinni fyrir jarðneskar eignir sínar.

Hvílíkur fórnarkostnaður! Sorglegt dæmi um að fylgja ekki „frestun fullnægingarinnar“ (sbr. síðustu viku). Þvílík blekking að velja eins og þessi maður því að hvað sem efnislegur auður getur veitt okkur þá deyjum við öll fyrr eða síðar og stöndum andspænis eilífðinni. Auk þess hafa svo margir auðugir fundið að auður þeirra veitti þeim ekki þann frið og þá hamingju sem þeir höfðu vonast til, og reyndar hefur hið andstæða gerst í mörgum tilvikum. Fjöldi ævisagna hafa verið skrifaðar sem sýna hve vansælir margir ríkir hafa verið. Ein besta lýsingin sem skráð hefur verið um hve ófullnægjandi auðæfin geta verið er skráð í Prékaranum. Auk annarra lexía sem þar má finna er ein sem er mjög greinileg: Peningar geta ekki keypt frið eða hamingju.

`„Því að hver sem vill bjarga lífi sínu mun týna því og hver sem týnir lífi sínu vegna mín og fagnaðarerindisins mun bjarga því. Hvað stoðar það manninn að eignast allan heiminn en glata sálu sinni? Eða hvað gæti maður látið til endurgjalds fyrir sálu sína?“ (Mrk 8.35-37). Hvað felst í því að glata lífi sínu vegna fagnaðarerindisins?`