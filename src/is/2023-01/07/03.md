---
title:  Ráðstafanir Guðs varðandi fátæka
date:  13/02/2023
---

Í ritum sínum nefna höfundar Biblíunnar margar ráðstafanir Guðs gagnvart fátækum, útlendingum, ekkjum og þeim sem eru föðurlausir. Við finnum það allt frá því að Ísrael var við Sínaífjall. „Í sex ár skaltu sá í land þitt og hirða afrakstur þess en sjöunda árið skaltu láta það liggja ónotað og hvílast. Þá geta hinir fátæku meðal þjóðar þinnar lifað af því og það sem þeir skilja eftir geta villt dýr étið. Þú skalt fara eins með víngarð þinn og olífutré“ (2Mós 23.10, 11).

`Lestu 3Mós 23.22 og 5Mós 15.11. Hvaða meginreglur getum við dregið af þessum versum þó svo heimur þeirra væri frábrugðinn okkar í dag?`

„Meðbræður“ vísar til samborgara og trúsystkina. Meðal þeirra eru einnig „verðugir“ fátæklingar eða þeir „minnstu þessara bræðra minna.“ Sálmarnir gefa okkur leiðbeiningar um hvernig við ættum að koma fram við þá sem eru þurfandi. „Rekið réttar bágstaddra og föðurlausra, látið þjáða og snauða ná rétti sínum, bjargið bágstöddum og snauðum, frelsið þá úr hendi óguðlegra“ (Slm 82.3, 4). Þessi vers sýna að aðkoma okkar er ekki aðeins fólgin í því að sjá þeim fyrir mat.

Síðan finnum við fyrirheit til þeirra sem hjálpa bágstöddum. „Sá sem gefur fátækum líður engan skort“ (Okv 28.27). „Dæmi konungur hina lágt settu af réttvísi mun hásæti hans standa stöðugt að eilífu“ (Okv 29.14). Davíð konungur sagði: „Sæll er sá sem sinnir bágstöddum, á mæðudeginum bjargar Drottinn honum“ (Slm 41.2). Þessi mál höfðu ávallt forgang í Ísrael til forna þó svo þeir misstu oft sjónar af því.

En jafnvel á okkar tíma eru margir sem hafa á grundvelli þess sem hefur verið kallað „félagsleg þróun“ ekki séð það sem siðferðislega skyldu að hjálpa þeim fátæku heldur jafnvel talið að það væri rangt. Á grundvelli þess sem gerist í náttúrunni þar sem náttúruöflin stuðla að afkomu hinna sterku á kostnað þeirra sem minna mega sín taldi „félagslega þróunin“ að það væri skaðlegt fyrir þjóðfélagið að hjálpa þeim sem eru fátækir eða sjúkir og þurfandi því að ef þeim fjölgaði myndi það veikja samfélag þjóðarinnar í heild. Þessi hugmynd var rökrétt afleiðing þróunarkenningarinnar og þeirrar myndar sem hún dregur upp.

`Hvernig ætti fagnaðarerindið um að Kristur dó fyrir alla að móta það hvernig við komum fram við alla, óháð því hverjir þeir kunna að vera?`