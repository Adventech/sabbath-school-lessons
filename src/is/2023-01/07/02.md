---
title:  Líf og starf Jesú
date:  12/02/2023
---

Snemma á starfsferli sínum fór Jesús til Nasaret í Galíleu. Það var heimabær hans og fólkið þar hafði þegar heyrt um starf hans og kraftaverk. Samkvæmt venju fór Jesús á samkomur í samkunduhúsinu á hvíldardögum. Þó svo Jesús væri ekki rabbíni þá var honum fengin bókrolla Jesaja og hann beðinn að lesa texta. Jesús las þá Jes 61.1, 2.

`Lestu Lúk 4.16-19 og berðu það saman við Jes 61.1, 2 (sjá einnig Lúk 7.19-23). Hvers vegna heldur þú að Jesús hafi valið þennan texta? Hvers vegna voru þessi vers í Jesaja talin eiga við um Messías? Hvað opinbera þau um starf Messíasar?`

Þar sem trúarleiðtogarnir virðast hafa litið fram hjá þeim spádómum sem fjölluðu um þjáðan Messías og misnotað þá spádóma sem bentu fram tildýrðar endurkomu hans þá trúðu flestir að hlutverk Messíasar væri að leysa Ísrael undan ánauðaroki Rómverjanna. (Þetta ætti að minna okkur á mikil-vægi þess að skilja spádómana). Það hlýtur að hafa verið algjört áfall fyrir áheyrendurna að heyra að Jes 61.1, 2 væri yfirlýsing um starf Messíasar.

Venjulega litu ófyrirleitnir embættismenn eins og t.d. tollheimtumenn, verslunarmenn og jafnvel nágrannar niður á hina fátæku. Það var almennt álit manna að fátækt væri bölvun frá Guði og ólán þeirra hlyti að vera þeim sjálfum að kenna. Þar af leiðandi var fáum umhugað um hina fátæku og ólán þeirra.

En elska Jesú í garð þeirra fátæku var ein mesta vísbendingin um að hann væri Messías eins og sjá má á því hvernig Jesús svaraði fyrirspurn Jóhannesar skírara um hann sem Messías (sjá Matt 11.1-6). „Jóhannes skírari skildi ekki fremur en lærisveinar frelsarans eðli ríkis Krists. Hann vænti þess að Jesús settist í hásæti Davíðs. Og þegar tímar liðu fram og frelsarinn gerði enga kröfu til konungstignar varð Jóhannes ráðvilltur og áhyggjufullur“ (ÞA, bls. 152).

`„Hrein og flekklaus guðrækni fyrir Guði föður er að vitja munaðarlausra og ekkna í þrengingum þeirra og varðveita sjálfan sig óflekkaðan af heiminum“ (Jak 1.27). Hvernig ætti þetta vers að hjálpa okkur að skipuleggja forgangsröð okkar?`