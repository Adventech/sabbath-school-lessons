---
title:  Sakkeus
date:  15/02/2023
---

Sakkeus var auðugur Gyðingur sem hafði hagnast á því að starfa sem tollheimtumaður fyrir hina hötuðu Rómverja. Þar af leiðandi og vegna þess að hann og aðrir tollheimtumenn lögðu á meiri skatta en þá sem þeim bar að innheimta þá var Sakkeus hataður og kallaður syndari.

Sakkeus bjó í Jeríkó sem var á verslunarleið og hafði mikla kaupsýslu. Það var engin tilviljun að Sakkeus og Jesús hittust. Sakkeus hafði augsýnilega sannfærst andlega og vildi gera breytingar í lífi sínu. Hann hafði heyrt um Jesú og vildi gjarnan hitta hann. Svo virðist sem það hafi spurst út að hópurinn sem Jesús ferðaðist með kæmi til Jeríkó þann dag. Jesús þurfti að fara í gegnum Jeríkó á leið sinni frá Galíleu í síðustu ferð sinni til Jerúsalem. Fyrstu orð Jesú til Sakkeusar sýna að Jesús vissi allt um hann jafnvel áður en hann kom til borgarinnar.

`Lestu Lúk 19.1-10. Hver er munurinn á reynslu þessa ríka manns með Jesú og reynslu ríka, unga höfðingjans?`

Það var sumt sameiginlegt með Sakkeusi og ríka, unga höfðingjanum. Báðir vou auðugir, báðir vildu sjá Jesú og báðir þráðu eilíft líf. En þar með endar það sameiginlega.

Takið eftir því að þegar Sakkeus sagðist vilja gefa helming eigna sinna til hinna fátæku (Lúk 19.8) tók Jesús því sem yfirlýsingu um virkilegt afturhvarf. Jesús sagði ekki: „Því miður, Sakkeus, en það er allt eða ekkert, eins og ég sagði ríka, unga höfðingjanum. Það er ekki nóg með helminginn.“ Hvers vegna sagði Jesús það ekki? Að öllum líkindum vegna þess að þótt Sakkeusi líkaði auður sinn þá var auðurinn ekki guð hans eins og hann hafði verið fyrir ríka, unga höfðingjann. Þó svo við vitum ekki hvað Jesús sagði við Sakkeus þá er það Sakkeus sem bryddaði á því að gefa peninga til hinna fátæku. En það var Jesús sem varð að segja ríka, unga höfðingjanum að hann ætti að gefa það allt frá sér, annars mundi það eyðileggja hann. Þó svo Sakkeus þyrfti að gæta sín á hættum auðæfanna, líkt og aðrir ríkir einstaklingar, þá virðist hann hafa haft betri stjórn á málunum en ríki, ungi höfðinginn.

„Þegar hinn auðugi, ungi höfðingi hafði snúið frá Jesú höfðu lærisveinarnir undrast þegar meistari þeirra sagði: „Hve torvelt verður þeim, sem auðinn hafa, að ganga inn í Guðs ríki.“ Þeir höfðu sagt: „Hver getur þá orðið hólpinn? “ Nú höfðu þeir ljóslifandi dæmi um sannleikann í orðum Krists: „Það sem mönnum er um megn, það megnar Guð“ (Mrk 10.26, 27; Lúk 18.27). Þeir sáu hvernig ríkur maður gæti fyrir náð Guðs gengið inn í guðsríki“ (ÞA, bls. 409, 410).