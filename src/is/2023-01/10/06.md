---
title:  Andleg dánargjöf
date:  09/03/2023
---

Þó svo erfitt sé að vita hvernig lífið á jörðinni hefði verið ef maðurinn hefði ekki syndgað þá er eitt ljóst: Það hefði ekki einkennst af hamstri, ágirnd og fátækt sem hefur þjakað heiminn alla tíð. Tilfinning okkar um eignarhald á því sem við höfum unnið fyrir og eigum því rétt á, ef við höfum gert það á heiðarlegan hátt, er samt vitnisburður um líf í föllnum heimi.  Þegar allt kemur til alls þá er eitt mikilvægt atriði sem við ættum að muna óháð því hve mikið við eigum eða eigum ekki.

`Lestu eftirfarandi texta. Hvað er miðlægt í þeim og hvaða áhrif ætti það að hafa á hvernig við notum það sem Guð hefur blessað okkur með? (Slm 24.1; Heb 3.4; Slm 50.10; 1Mós 14.19; Kól 1.15-17).`

Við erum ráðsmenn yfir því sem Guð hefur trúað okkur fyrir; það er að segja að Guð á allt og það er hann sem gefur okkur líf og tilveru og styrk til að hafa nokkuð með höndum. Það er því rökrétt að skila Guði því sem eftir er þegar við höfum lokið við að nota það sem hann hefur gefið okkur og séð fyrir fjölskyldu okkar.

„Þegar við gefum til starfs Guðs erum við að safna fjársjóðum fyrir okkur á himnum. Allt sem við leggjum þar inn er tryggt frá hörmungum og tjóni og vex og verður eilíft og verður skráð á reikning okkar í ríki himinsins“ (CS, bls. 342).

Það er margþættur ávinningur að gefa meðan við enn erum á lífi. Hér eru nokkur atriði:

1\. Gefandinn getur séð árangurinn af gjöfum sínum: Nýja kirkjubyggingu, unga persónu í mennta-/háskóla, boðunarsamkomur fjármagnaðar, o.s.frv.

2\. Boðunin eða persónan getur haft gott af því núna þegar þörfin er mest.

3\. Það eru engin átök milli fjölskyldumeðlima og vina eftir dauða gefandans.

4\. Það setur gott fordæmi varðandi verðmætamat fjölskyldunnar um gjafmildi og elsku til annarra

5\. Það dregur úr erfðafjárskatti.

6\. Það tryggir að gjöfin renni til þess sem þú óskar án íhlutunar réttarfars eða óánægðra ættingja.

7\. Það sýnir að hugarfar gefandans hefur breyst úr eigingirni í óeigingirni.

8\. Það safnar fjársjóðum á himni.