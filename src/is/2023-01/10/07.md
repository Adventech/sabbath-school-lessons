---
title:  Til íhugunar
date:  10/03/2023
---

Ellen G. White skrifaði tvo kafla um þetta mikilvæga efni að dreifa fjármunum okkar: „To (Aged and) Wealthy Parents“ („Til aldraðra og auðugra foreldra“) í 3T, bls. 116-130, og „Wills and Legacies“ („Erfðaskrár og arfleifð“) í 4T, bls. 476-485. Auk þess fjallar hún um áform varðandi fjármuni í CS, bls. 323-335.

Hún segir einnig: „Það sem margir áforma að bíða með þangað til þeir eru að dauða komnir myndu þeir gera meðan þeir væru í fullu fjöri ef þeir væru sannkristnir. Þeir myndu helga Guði sjálfa sig og eignir sínar og þeir myndu hafa ánægju af að gera skyldu sína sem ráðsmenn Guðs. Með því að vera eigin skiptaráðandi gætu þeir sjálfir komið til móts við tilkall Guðs í stað þess að fela öðrum ábyrgðina“ (4T, bls. 480).

Hvað á hún við þegar hún talar um að vera eigin skiptaráðandi? Í erfðaskrá kann að koma fram að sá sem hana gerir tilnefni einhvern sem skiptaráðanda til að ráðstafa eignum eftir dauða sinn samkvæmt því sem fram kemur í erfðaskránni. Með því að vera eigin skiptaráðandi ráðstafar þú sjálf(ur) eignum þínum meðan þú enn ert á lífi. Með því móti muntu hafa ánægjuna af að sjá árangurinn og vita að þú ert að ráðstafa þeim talentum á réttan hátt sem Guð hefur trúað þér fyrir.

Fyrir hinn kristna er endurkoma Krists hin sæla von. Við höfum öll ímyndað okkur hve stórkostlegt það verður að sjá Jesú koma í skýjum himinsins. Og við bíðum þess með óþreyju að heyra orðin „Vel gert,“ En hvað ef við erum lögð til hvíldar áður en Jesús kemur? Ef við höfum farið eftir opinberuðum vilja hans getum við haft ánægjuna af að sjá framgang starfsins vegna framlags okkar og fullvissuna um að það muni halda áfram eftir að við erum horfin af sjónarsviðinu.

**Til umræðu**

`Þó svo við getum safnað fjársjóðum á himnum hvers vegna er það ekki það sama og viðleitni að ávinna okkur eða kaupa frelsun okkar?`

`Þó svo við ættum að vera örlát með það sem við höfum ættum við einnig að vera hyggin. Við höfum eflaust heyrt um einstaklinga, einkum þá sem boða fast-ákveðinn tíma endurkomunnar, sem óska eftir fjárframlögum því að ákveðinn atburður muni gerast á ákveðnum tíma þegar fjármunir okkar verði einskis virði og því ættum við að gefa þá núna til boðunarstarfs hans. Hvernig getum við lært að greina á milli þeirrar blekkingar og réttmætra leiða þar sem við getum notað fjármuni okkar til að efla málefni Guðs?`