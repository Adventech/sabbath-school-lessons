---
title:  Persónulegar þarfir
date:  07/03/2023
---

Á tíma Gamla testamentisins voru margir Ísraelsmenn bændur og fjárhirðar. Þess vegna eru sumar af blessunum Guðs, sem hann hefur heitið þeim, á bændamáli. Til dæmis má nefna Okv 3.9, 10 þar sem Guð segir að ef við erum honum trúföst í fjármálum okkar „þá verða hlöður þínar fullar.“ Það er mjög líklegt að margir kristnir einstaklingar hafi engar hlöður í dag. Við skiljum það svo að Guð muni blessa verk okkar eða atvinnurekstur ef við erum fús að fylgja honum og hlýða.

`Lestu Okv 27.23-27. „Gefðu nákvæmar gætur að sauðum þínum og annast um hjarðir þínar.“ Hvaða merkingu hafa þessi orð fyrir hinn kristna í dag?`

Þó svo Biblían vari við því að hinir auðugu kúgi hina fátæku eða séu ágjarnir varðandi auðæfi sín þá fordæmir hún aldrei auð eða viðleitni manna að afla sér hans svo framarlega sem þeir geri það ekki á heiðarlegan hátt eða með því að undiroka aðra. Þessi texti bendir jafnvel til þess að við ættum að vera kostgæfin varðandi fjármál okkar til þess að hafa nóg fyrir okkur og fjölskyldu okkar. Við ættum að hafa „nóga geitamjólk þér til fæðslu, heimili þínu til matar og til viðurværis þernum þínum“ (Okv 27.27).

Hvernig myndum við umorða það í dag? Ein tillaga: „Endurskoðaðu fjárhagsyfirlit þitt og taktu eftir hvernig staða þín er.“ Eða: „Gerðu efnahagsreikning og gerðu þér grein fyrir hlutfallinu milli skulda og eigin fjáreignar.“ Stöku sinnum á starfsárum þínum væri rétt að endurskoða erfðaskrána eða önnur skilríki og „núverandi“ eignir og uppfæra þau eftir þörfum. Skilríki eins og erfðaskrá eða eignir í fjárvörslu skyldu sett upp snemma í áformum um dánarbú til að mæta ótímabærum dauða eða því að geta ekki tekið ákvörðun varðandi eignir af heilsufarsástæðum. Hugmyndin er að leggja fyrirfram áform um ráðstöfun eigna þegar þú hefur ekki lengur yfirráð yfir þeim.

Góð ráðsmennska yfir því sem Guð hefur blessað okkur með er þannig ekki takmörkuð við það sem við höfum meðan við erum á lífi heldur einnig hvað gerist eftir fráfall okkar, því að dag einn erum við horfin af sjónarsviðinu og hvort sem efniskenndar eignir okkar eru miklar eða litlar þá eru þær eftir, nema Drottinn komi aftur meðan við enn erum á lífi. Það er því á okkar valdi að gera viðeigandi ráðstafanir þannig að þær eignir sem við höfum verið blessuð með geti orðið öðrum til blessunar og stuðlað að framgangi starfs Guðs.

`„Því að hvorki vara eignir að eilífu“ (Okv 27.24). Hvers vegna er mikilvægt að hafa þetta í huga?`