---
title:  Þú getur ekki tekið neitt með þér
date:  06/03/2023
---

Eitt sinn var hinn þekkti prédikari Billy Graham spurður hvað það væri sem kæmi honum mest á óvart varðandi lífið, nú þegar hann væri farinn að eldast (á sjötugsaldri). Hann svaraði: „Hvað það er stutt.“

Það er engin spurning, lífið líður fljótt.

`Hvað segja eftirfarandi textar okkur um líf okkar hér? Slm 49.17, 18; 1Tím 6.6, 7; Slm 39.12; Jak 4.14; Préd 2.18-22.`

Lífið flýgur ekki aðeins áfram heldur tekur þú ekkert með þér þegar þú deyrð, að minnsta kosti ekki neitt efnislegt sem þú hefur safnað á lífsleiðinni. (Það er annað mál með lyndiseinkunnina.) Sálmaskáldið segir: „Því að hann tekur ekkert af því með sér þegar hann deyr“ (Slm 49.18) þannig að hann eða hún skilur það eftir svo að einhver annar fær það. Hver sá/sú er sem fær það er auðvitað háð því hvaða áform hafa verið lögð fyrirfram.

Þó svo allir hafi ekki dánarbú þá hafa flestir safnað einhverjum auði einkum ef þeir hafa unnið árum saman. Hvað verður um þann auð eftir andlát þitt er mikilvæg spurning sem ber að íhuga.

Þeir sem hafa einhverjar eignir við ævilok sín, hvort sem þær eru miklar eða litlar, ættu að ráðstafa þeim að velhugsuðu máli við endalok ráðsmennsku sinnar yfir því sem Guð hefur blessað þá með. Ef ekkert áform um arf eða fjárvörslu þar að lútandi liggur fyrir grípur ríkið inn í málin (þó háð því hvar hver og einn býr). Ef þú deyrð án erfðaskrár munu flest yfirvöld einfaldlega yfirfæra eignir þínar til ættingja þinna, hvort sem þeir séu þurfandi eða ekki og hvernig svo sem þeir kunna að nota peningana og hvort sem þú mundir hafa kosið að gefa þeim eitthvað eða ekkert. Kirkjan/söfnuðurinn fengi ekkert. Ef það er í samræmi við vilja þinn, þá er það í lagi, en ef ekki þá verður þú að leggja fram eitthvert áform.

En ef við segjum að Guð sé eigandi alls (Slm 24.1) þá væri það rökrétt frá viðhorfi Biblíunnar að álykta að þegar við höfum lokið notkun þess sem Guð hefur treyst okkur fyrir þá ættum við að færa honum, sem er réttbær eigandi, það sem eftir er þegar við höfum séð fyrir þörfum ástvina okkar.

`Dauðinn getur komið óvænt hvenær sem er, jafnvel í dag eins og við vitum svo vel. Hvað myndi verða um ástvini þína ef þú féllir frá í dag? Hvað myndi verða um eignir þínar? Myndi þeim verða skipt eins og þér myndi líka?`