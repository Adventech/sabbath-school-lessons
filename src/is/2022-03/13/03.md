---
title:  Fyrirlitning og höfnun
date:  19/09/2022
---

`Lestu eftirfarandi vers og hafðu þá staðreynd í huga að Jesús var guðlegur, skapari himins og jarðar og hann kom til að fórna sér fyrir syndir alls heimsins (Matt 12.22-24; Lúk 4.21-30; Jóh 8.58, 59). Hvernig hjálpa þessi vers okkur að skilja þær þjáningar sem Jesús þoldi hér á jörð?`

Sú staðreynd að leiðtogar jafnt sem óbreyttir borgarar misskildu stöðugt líf Jesú, athafnir hans og kenningar varð til þess að fólkið sem hann kom til að frelsa hafnaði honum og hataði. Að vissu leyti var það líkt og þegar foreldri sér villuráfandi barn sitt í þörf fyrir aðstoð. Þó svo foreldrið vilji gefa allt til að hjálpa því barni þá spornar það við foreldrinu og fyrirlítur það og hafnar ef til vill þeim einasta sem getur komið í veg fyrir algjöra glötun þess. Slíkt var viðhorfið sem Jesús mætti hér á jörðu. Það hlýtur að hafa verið sársaukafullt fyrir hann.

`Lestu Matt 23.37. Hvað segir það okkur um hvað Jesú fannst um þá höfnun? Leið honum illa vegna sjálfs sín (eins og við gerum oft þegar okkur er hafnað) eða lá einhver önnur ástæða þar að baki? Hver var hún?`

Við höfum öll fundið fyrir sárindunum af því að vera hafnað og ef til vill líktust þau sárindum Krists í því að þau einkenndust ekki af eigingirni. Okkur sárnaði ekki af því að okkur var hafnað heldur vegna afleiðinga þeirrar höfnunar á þann sem hafnaði okkur (ef til vill einhver sem okkur er annt um sem neitar að taka á móti frelsinu í Kristi). En ímyndaðu þér samt hvernig Jesú hefur liðið, honum sem gerði sér fulla grein fyrir því sem hann þyrfti að ganga í gegnum til þess að frelsa manninn en vissi jafnframt um afleiðingarnar af höfnun þeirra. „Það var vegna sakleysis síns að Jesús fann svo mjög fyrir árásum Satans“ (3SM, bls. 129).

`Hvað getum við lært af Kristi sem getur hjálpað okkur að eiga við sárindin vegna höfnunar? Hvað sýnir fordæmi hans okkur? Hvernig getur þú tileinkað þér það í lífi þínu?`