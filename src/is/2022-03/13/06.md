---
title:  Hinn þjáði Guð
date:  22/09/2022
---

Það er eins gott að við venjumst því að eins lengi og við erum hér í þessum heimi þá munum við þjást. Það eru örlög okkar sem fallins mannkyns. Það er einfaldlega boðskapur Biblíunnar.

`En hvað segja eftirfarandi textar okkur um þetta mál? Post 14.22; Fil 1.29; 2Tím 3.12.`

Það er samt tvennt sem okkur ber að hafa í huga mitt í þjáningum okkar. Í fyrsta lagi hefur Kristur Drottinn vor þjáðst meira en nokkurt okkar gæti nokkru sinni þjáðst. Á krossinum bar hann þjáningar okkar og lagði á sig harmkvæli vor (Jes 53.4). Það sem við þekkjum sem einstaklingar leið hann fyrir okkur öll sem heild. Hann sem var án syndar var gerður að „synd vor vegna“ (2Kor 5.21) og hann þjáðist þannig sem við, syndugar verur, getum ekki ímyndað okkur.

Í öðru lagi ber okkur að minnast þess þegar við þjáumst hver ávöxturinn er af þjáningum Krists, hverju okkur hefur verið heitið vegna þess sem Kristur hefur gert fyrir okkur.

`Lestu Jóh 10.28; Róm 6.23; Tít 1.2 og 1Jóh 2.25. Hverju er okkur heitið?`

Hverjar svo sem þjáningar okkar kunna að vera þá höfum við fyrirheitið um eilíft líf fyrir tilstilli Jesú vegna þess að hann tók á sig refsinguna fyrir syndir okkar og vegna hinna miklu ákvæða fagnaðarerindisins um að fyrir trú getum við verið fullkomin í Jesú nú þegar. Okkur hefur verið gefið fyrirheit um að vegna þess sem Kristur hefur gert og vegna fullkomins lífs hans og fullkominnar fórnar þá er tilvera okkar hér, sem er full af sársauka, vonbrigðum og ósigrum, aðeins eitt andartak eða leiftur sem kemur og fer í samanburði við eilífðina sem bíður okkar, eilífð á nýjum himni og nýrri jörð, án syndar, án þjáninga og dauða. Þessu öllu er okkur heitið og okkur tryggt vegna Krists og þeirrar eldraunar sem hann fór í gegnum þannig að dag einn í náinni framtíð geti hann að loknum þjáningum sínum séð ljós og saðst af þekkingu sinni (Jes 53.11).