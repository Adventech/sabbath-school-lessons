---
title:  Jesús í Getsemane
date:  20/09/2022
---

> <p></p>
> „Hann segir við þá: „Sál mín er hrygg allt til dauða. Bíðið hér og vakið“ (Mrk 14.34).

Það sem Jesús þjáðist á 33-ára ferli sínum hér á jörðu var ekkert í samanburði við það sem hann stóð andspænis síðustu klukkustundirnar fyrir krossfestinguna. Allt frá upphafi alda (Ef 1.1-4; 2Tím 1.8, 9; Tít 1.1, 2) voru áform lögð um fórn Jesú fyrir syndir heimsins og nú var komið að því að hún yrði að veruleika.

`Hvað segja eftirfarandi vers okkur um þjáningar Krists í Getsemane? Matt 26.39, Mrk 14.33-36; Lúk 22.41-44.`

„Hann gekk lítið eitt frá þeim – þó ekki lengra en svo að þeir gátu bæði séð hann og heyrt – og féll fram á ásjónu sína. Hann fann að syndin var í þann mund að aðskilja hann frá föðurnum. Gjáin var svo breið, svo svört, svo djúp að andi hans skelfdist. Hann mátti ekki beita guðlegu valdi sínu til að losna úr þessari kvöl. Sem maður varð hann að taka út afleiðingarnar af syndum mannanna. Sem maður varð hann að þola reiði Guðs við syndina.

Kristur stóð nú í þeim sporum sem voru ólík öllu því sem verið hafði nokkurn tíma áður. Þjáningum hans verður best lýst með orðum spámannsins: „Hef þig á loft, sverð, gegn hirði mínum og gegn manninum sem mér er svo nákominn! – segir Drottinn allsherjar“ (Sak 13.7). Sem staðgengill og trygging fyrir syndugan mann þjáðist Kristur undir guðlegri réttvísi. Hann sá hvað réttvísin þýddi. Fram til þessa hafði hann verið sem meðalgöngumaður fyrir aðra. Nú þráði hann að hafa meðalgangara fyrir sig“ (ÞA, bls. 512).

`Hugleiddu það sem Jesús fór í gegnum í Getsemane. Syndir heimsins hvíldu á honum. Reyndu að ímynda þér hvað það fól í sér. Engin mannleg vera hefur nokkru sinni verið kölluð til að ganga gegnum neitt slíkt fyrr eða síðar. Hvað segir það okkur um elsku Guðs til okkar? Hvaða von veitir það okkur?`