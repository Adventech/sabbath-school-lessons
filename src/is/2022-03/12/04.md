---
title:  Fús að hlusta
date:  13/09/2022
---

> <p></p>
> „Þá kom Drottinn, nam staðar andspænis honum og hrópaði eins og í fyrri skiptin: „Samúel, Samúel.“ Samúel svaraði: „Tala þú, Drottinn, því að þjónn þinn heyrir“ (1Sam 3.10).

Hefur þú nokkru sinni heyrt þessa hljómþýðu rödd Heilags anda en gefið henni engan gaum? Þar af leiðandi misheppnaðist allt og þú hugsaðir með þér: Hvers vegna í ósköpunum hlustaði ég ekki?

Fyrri Samúelsbók segir frá öldruðum manni og tveim illa innrættum sonum sem hlustuðu ekki á Drottin og litlum dreng sem gerði það. Þeir sem þurftu að breyta um stefnu gerðu það ekki þrátt fyrir sterkar aðvaranir frá Guði.

`Lestu frásögnina í 1Sam 2.12 – 3.18. Hvaða andstæða kemur þar í ljós milli þeirra sem hlýddu á Guð og þeirra sem gerðu það ekki?`

Synir Elí voru uppteknir af öðru en málefnum Guðs. Og jafnvel þegar Elí talaði við syni sína eftir að hann heyrði hvað Guð vildi þá virtist hann ekki gera neitt annað í málunum. Og synir hans voru augsýnilega ekki tilbúnir að beygja ákveðna þætti lífs síns undir vilja Guðs. Hvílík andstæða við hinn unga Samúel!

Prédikarinn Charles Stanley lýsir því hve mikilvægt það er að rækta með sér þann eiginleika að vera opin gagnvart raust Guðs með því að „skipta í frígír“ eins og hann kallar það. Hann segir: Heilagur andi . . . talar ekki aðeins til að veita okkur upplýsingar. Hann talar með það fyrir augum að fá viðbrögð. Og hann veit hvenær við erum svo upptekin af viðfangsefnum okkar að það væri tímasóun að stinga upp á einhverju öðru. Þegar það gerist er Andinn oft þögull. Hann bíður þess að við verðum nægilega mikið „í frígír“ svo að við getum heyrt og að lokum hlýtt“ (The Wonderful Spirit-filled Life. Nashville, TN: Thomas Nelson Publ., 1992, bls. 179, 180).

`Hvað telur þú að Charles Stanley eigi við þegar hann talar um að vera nægilega mikið „í frígír“? Þegar við hugsum um hve opin við erum gagnvart Guði hvað er það þá sem oft hindrar okkur í að vera „nægilega hlutlaus til að heyra og að lokum hlýða?“ Hvað þurfum við að gera í lífi okkar til þess að rækta með okkur að vera opin fyrir raust Guðs og ákveðni að hlýða leiðsögn hans?`