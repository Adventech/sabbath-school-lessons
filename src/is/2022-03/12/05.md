---
title:  Sjálfstraust
date:  14/09/2022
---

Þegar Eva syndgaði í aldingarðinum í Eden var það ekki einungis af því að hún efaðist um orð Guðs. Kjarni málsins var að hún taldi að hún hefði næga visku til að ákveða hvað væri gott og rétt. Hún treysti eigin dómgreind. Þegar við reiðum okkur á eigin dómgreind í stað þess að treysta orði Guðs þá opnum við okkur fyrir alls konar vandamálum.

Saga Sáls lýsir því hvernig sjálfstraust skapast og þeim harmleik sem því fylgir. Samúel smurði Sál til konungs (1Sam 10.1). Síðan gaf hann Sál sérstök fyrirmæli (1Sam 10.8) en Sál óhlýðnaðist.

`Lestu næsta kafla sögunnar í 1Sam 13.1-14. Hvað gerði Sál sem leiddi til falls hans?`

Þrjú skref leiddu Sál til sjálfstrausts svo stuttu eftir að hann varð konungur. Vandamálið er að ekkert þessara skrefa er slæmt í sjálfu sér. En þau fólu í sér sæði harmleiks þar sem þau voru tekin óháð Guði. Takið eftir skrefunum sem leiddu til falls Sáls.

Sál sagði: „Ég sá“ að fólkið var farið að tvístrast frá mér og þú (Samúel) varst ekki kominn (1Sam 13.11). Sál var undir þrýstingi og hann mat kringumstæðurnar eftir eigin höfði.

Sál skiptir frá „Ég sá“ yfir í „Ég hugsaði með mér“ að Filistearnir myndu sigra þá (1Sam 13.12). Það sem hann sá með eigin augum mótaði það sem hann hugsaði eða ímyndaði sér að myndi gerast.

Að lokum skipti hann frá því að hugsa sér og yfir í að „voga sér“ að færa brennifórnina sjálfur (1Sam 13.12). Það sem Sál hugsaði sér mótaði nú tilfinningar hans.

Okkur hefur öllum orðið slíkt á. Við reiðum okkur á það sem við sjáum sem fær okkur til að treysta hugrenningum okkar sem aftur leiðir okkur til að byggja á eigin tilfinningum og að lokum gerum við það sem þær tilfinningar leiða okkur til að gera.

`Hvers vegna telur þú að það hafi verið svo auðvelt fyrir Sál að fylgja eigin dómgreind þó svo leiðbeiningar Guðs hafi enn hljómað í eyrum hans? Hvers vegna höldum við áfram að reiða okkur á okkur sjálf þó svo við vitum að við séum svo viðkvæm og höfum takmarkaða þekkingu? Hvað getum við gert til þess að læra að treysta fyrirmælum Drottins meira en okkur sjálfum?`