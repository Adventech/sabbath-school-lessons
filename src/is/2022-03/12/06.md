---
title:  Í stað Guðs
date:  15/09/2022
---

Eins og við sáum í gær þá getur það grafið undan undirgefni okkar undir Guð ef við reiðum okkur á eigin mátt. Það er einnig hægt að reiða sig á eitthvað annað í stað Guðs. Þegar sumir verða þunglyndir leita þeir eftir einhverju sem gerir þá glaða. Þegar sumum finnst þeir vera lítilmagnar leita þeir eftir frægð. Þegar sumir eiga í erfiðleikum með maka sinn leita þeir að einhverjum öðrum sem getur veitt þeim náin kynni og spenning.

Margt af því sem við notum getur dregið úr spennunni án þess að leysa vandann eða kenna okkur hvernig glíma eigi betur við vandann næst. Einungis hjálp frá Guði getur gert það. Vandinn er sá að við reiðum okkur oft á eitthvað annað en Guð fremur en Guð sjálfan.

Hér er þrennt sem við stundum notfærum okkur í stað Guðs:

- Mannleg rökfærsla eða fyrri reynslur þegar við höfum þörf fyrir nýja opinberun frá Guði.
- Útilokun vandamála úr huga okkar þegar við þörfnumst lausna frá Guði.
- Flótti frá raunveruleikanum og Guði þegar við höfum þörf fyrir samneyti við hann til að öðlast mátt hans.

Sakaría hjálpar okkur að beina huga okkar að því sem í rauninni skiptir máli þegar við freistumst til að nota eitthvað í stað Guðs. Eftir margra ára útlegð voru þeir komnir aftur frá Babýlon og hófu strax uppbyggingu musterisins. En jafnframt því finnum við ótrúlega frásögn um andstöðu gegn því (sjá t.d. Esra 4 – 6). Þess vegna flutti Sakaría þennan uppörvandi boðskap til Serúbabels sem stóð fyrir verkinu.

`Lestu boðskapinn í Sak 4. Hvað á Guð við með því sem stendur í Sak 4.6? Hvernig gæti Heilagur andi haft áhrif á lok uppbyggingarinnar? Hvað kennir það okkur um tengslin milli Heilags anda og verka okkar?`

Guð kom ekki í veg fyrir andstöðu gegn musterinu eða hlífði Serúbabel við taugaspennunni af því að glíma við hana. Og Guð mun ekki alltaf vernda okkur gegn andstöðu. En þegar andstaðan kemur kann Guð að nota hana sem eldraun til að kenna okkur að reiða okkur á hann.

`Hver eru fyrstu viðbrögð okkar þegar taugaspennan knýr dyra? Matur? Sjónvarpið? Bænin? Undirgefni undir Guð? Hvað segir svar okkar um okkur sjálf og það sem við þurfum að læra eða breyta?`