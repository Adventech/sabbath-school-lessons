---
title:  'Óvænt hjáleið 2: umkringda borðið'
date:  29/06/2022
---

> <p></p>
> „Þú býrð mér borð frammi fyrir fjendum mínum, þú smyrð höfuð mitt með olíu, bikar minn er barmafullur“ (Slm 23.5).

Á ýmsum tímum lífs okkar rekumst við óhjákvæmilega á einhverja óvini. Hvernig bregðumst við við þeim? Hefur þú einhvern tímann legið vakandi að næturlagi og velt fyrir þér hvernig þú getir hefnt þín á þeim sem eru að reyna að gera þér mein eða eyðileggja starf þitt? Það getur verið erfitt fyrir hinn kristna að vita hvernig hann eigi að koma fram við óvini.

`Hvernig óvini hefur þú átt á æviferli þínum? Hvernig hefur þú brugðist við þeim sem hafa leitast við að gera þér mein eða þeim sem þér er annt um? Hversu vel fórst þú eftir orðum Krists í Matt 5.44 eða Páls í Róm 12.18-21?`

Í Slm 23.5 sýnir Davíð okkur eftirtektarverða leið til að bregðast við óvinum. Hann lítur framhjá nærveru þeirra og lítur í staðinn á það sem Guð er að gera fyrir hann: Guð er að undirbúa veislu fyrir hann.

Þegar heiðursgestur kom í veislu í menningarheimi Davíðs, smurði gestgjafinn höfuð hans með olíu þegar hann var að því kominn að ganga inn í veislusalinn. Olían samanstóð af olífuolíu og ilmefni. Síðan var gestinum vísað til sætis við borð sem var hlaðið meiri mat en hann gæti nokkru sinni borðað.

Við borð Drottins getum við andað léttara og þegið umönnun hans. Hann býr okkur skjól þar sem okkur er borgið. Hann snýr áhyggjum og vonleysi í ró og uppfyllingu. Viðurkenning hans heiðrar okkur og eflir sjálfsvirðingu okkar.

`Hvernig getur þetta þrennt – borð, olía og bikar – í Slm 23.5 minnt okkur á hvernig Guð sér fyrir þörfum okkar jafnvel þegar við erum í skuggadalnum?`

Páll minnir okkur á að „baráttan sem við eigum í er ekki við menn í holdi og blóði heldur við tignirnar og völdin, við heimsdrottna þessa myrkurs, við andaverur vonskunnar í himingeimnum“ (Ef 6.12). Óvinir okkar eru bæði meðal þeirra sem við sjáum og þeirra sem eru ósýnilegir. Við erum umkringd af þeim hvort sem okkur líkar betur eða verr. En þegar við erum með hirðinum getur enginn óvinur, hvorki sýnilegur eða ósýnilegur, rænt því sem hirðirinn hefur séð okkur fyrir.

`Hugleiddu hvernig hirðirinn hefur komið fram við þig þegar óvinir hafa umkringt þig. Hvað er það við þau atvik sem gerir okkur kleift að vera þakklát jafnvel í slíkum erfiðleikum?`