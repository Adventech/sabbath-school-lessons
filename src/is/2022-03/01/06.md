---
title:  Fyrirheit á göngunni
date:  30/06/2022
---

> <p></p>
> „Gæfa og náð fylgja mér alla ævidaga mína og í húsi Drottins bý ég langa ævi“ (Slm 23.6).

Þegar við erum í skuggadalnum eða umkringd af óvinum er stundum freistandi að trúa því að við höfum verið skilin þar eftir. Guð virðist ekki hafa verið mjög virkur, og við teljum að ef hann hefði hjálpað okkur þá hefðum við alls ekki lent í þessum kringumstæðum. En Davíð líturaugsýnilega ekki þannig á málið.

`Hvað tvennt er Davíð viss um þrátt fyrir erfiðleika sína samkvæmt Slm 23.6? (Sjá einnig Ef 1.4; 2Pét 1.10; Heb 11.13-15).`

Sumar þýðingar segja að gæska og óbifanlegur kærleikur (loforð Guðs í sáttmálanum) muni „fylgja“ mér alla ævidaga mína. En hebreska sögnin er enn áhrifameiri; hún þýðir í rauninni að „veita eftirför“ eða „elta uppi,“ svo að orðrétt þýðing væri: „Gæfa/gæska og óbifanlegur kærleiki „elta mig uppi“ alla ævidaga mína.“ Sama hebreska sögnin er notuð í 1Mós 14.14; Jós 10.19 og 1Sam 25.29 (þar sem hún er þýdd „sækjast eftir“).

`Hvaða mynd kemur upp í huga þínum þegar þú hugsar um að „gæfa og óbifanlegur kærleiki“ elti þig uppi? Hvað telur þú að Davíð hafi viljað segja okkur um Guð þegar hann lýsti umhyggju hans fyrir okkur á þennan hátt?`

Hversu djúpur sem dalurinn kann að vera og ásókn óvinanna mikil þá er engin spurning varðandi fullvissuna um gæsku Guðs og óbifanlegan kærleika hans og vissuna um leiðsögn hans allt til enda á vegferð okkar. Ef þessar hugsanir veittu Jesú stuðning allt til enda á Golgata þá ættu þær einnig að hughreysta okkur.

Stundum kemur það fyrir að þeir sem okkur er annt um hafi sínar efasemdir. En besta leiðin til að bregðast við þeim áhyggjuefnum er ekki endilega guðfræðilegs eðlis heldur sýnir fordæmi Davíðs í 23. Sálminum að hún felist í því að staðfesta persónulega sannfæringuokkar á sannleikanum um Guð.

`Hvaða vísbendingu höfum við út frá þekkingu okkar á Guði um að gæska hans og óbifanlegur kærleiki „elti okkur uppi“? Hvaða vísbendingu höfum við um það í Biblíunni? Hvernig gætum við deilt þessari hugsun með þeim sem efast um umhyggju Guðs? Á hvern hátt er krossinn besta dæmið um þá eftirför?`