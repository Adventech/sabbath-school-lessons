---
title:  Lofgjörð sem sigursælt vopn
date:  25/08/2022
---

Lestu 2Kro 20.1-30. Lofgjörð er áhrifamikið vopn eins og Jósafat komst að raun um. Þegar Jósafat frétti um mikinn her sem væri á leiðinni gegn honum hóf Jósafat ekki strax hernaðaraðgerðir heldur ákvað að leita ráða Drottins (2Kro 20.3). Þegar fólk kom frá Júda til Jerúsalem viðurkenndi Jósafat raunveruleika kringumstæðnanna og sagði: „Vér erum aflvana gegn þessum volduga her sem heldur gegn oss. Vér vitum ekki hvað vér getum gert, þess vegna beinum vér sjónum vorum til þín“ (2Kro 20.12).

`Hver eru fyrstu viðbrögð þín þegar þú sérð mikinn her nálgast? Hvað getur þú lært af viðbrögðum Jósafats í 2Kro 20.3-12 um hvernig ætti að bregðast við yfirþyrmandi andstöðu?`

Þegar andi Drottins kom yfir Jehasíel sagði hann með djörfung: „Þið eigið ekki að berjast. Fylkið ykkur, standið og horfið á þegar Drottinn vinnur sigur fyrir ykkur, Júdamenn og Jerúsalembúar. Óttist ekki. Skelfist ekki. Farið á móti þeim á morgun, Drottinn verður með ykkur“ (2Kro 20.17). Að því loknu féllu þeir fram fyrir Drottin og lofsungu honum hárri og sterkri röddu (2Kro 20.19). Jafnvel þó Guð myndi berjast fyrir þá urðu þeir að fara út og mæta óvininum.

En þetta var engin venjuleg herferð. Jósafat fylkti söngvurum til að syngja Drottni lof á hergöngu sinni. „Um leið og þeir lustu upp herópi og hófu lofsönginn lét Drottinn menn ráðast úr launsátri gegn Ammónítum Móabítum og fjallabúum frá Seír, sem höfðu haldið gegn Júda, og þeir biðu ósigur“ (2Kro 20.22). Höfundurinn segir enn fremur að Guð hafi gripið inn einmitt þegar þeir sýndu trú sína á fyrirheit hans og þeir lofsungu honum í skrautklæðum sínum (2Kro 20.21).

`Lestu 2Kro 20.1-30 aftur. Hvaða andlegu meginreglur finnur þú þar, sem þú getur notfært þér á göngu þinni með Guði einkum á tímum erfiðleika og reynslu?`