---
title:  Lofgjörð – athöfn eða afstaða
date:  23/08/2022
---

Okkur er það ekki endilega eðlilegt að lofa Drottin, jafnvel undir góðum kringumstæðum. Að gera það undir erfiðum kringumstæðum er enn erfiðara, en það er það sem við erum kölluð til að gera. Við verðum að iðka lofgjörð þangað til hún er ekki lengur athöfn sem við framkvæmum við viss tækifæri heldur andrúmsloftið sem við lifum í. Lofgjörð ætti ekki að einskorðast við ákveðnar athafnir heldur vera sérstakur lífsstíll.

`Lestu Slm 145. Hvaða ástæður gefur Davíð fyrir því að lofa Guð? Á hvern hátt ættu orð þessa sálms að vera okkar orð?`

Hinn þekkti breski prédikari Charles Haddon Spurgeon skrifaði bók sem hann kallaði The Practice of Praise (= „Iðkun lofgjörðar“) sem byggist á 7. versinu í þessum sálmi. Í þessu stutta versi dregur Spurgeon athygli okkar að þremur mikilvægum atriðum sem geta hjálpað okkur að þroska lofgjörð í lífi okkar.

1. Lofgjörð þroskast við að líta í kringum sig. Ef við lítum ekki í kringum okkur til að sjá mikilleika Guðs höfum við enga ástæðu til að lofa hann. Hvað sérðu í sköpunarverkinu sem er lofsvert, eins og t.d. fegurð sköpunarverksins? Hvað sérðu í hinum andlega heimi sem er lofsvert, eins og t.d. vaxandi trú hjá ungum, kristnum manni eða konu?

2. Lofgjörð þroskast við að muna eftir því sem við sjáum. Ef við viljum lifa í andrúmslofti lofgjörðar verðum við að geta munað eftir ástæðunni fyrir henni. Hvernig getum við munað eftir máttarverkum Guðs (eins og t.d. með því að þróa nýja helgisiði eða helgitákn sem minna okkur á gæsku Guðs) þannig að gæska hans og sannleikurinn um hann líði ekki úr minni okkar?

3. Lofgjörð þroskast við að tala um það sem við sjáum. Lofgjörð er ekki eitthvað sem við gerum í höfði okkar. Hún verður að koma úr munni okkar svo að þeir sem eru umhverfis okkur geti heyrt hana. Hvaða ástæðu hefur þú til að lofa Guð með orðum? Hver eru áhrifin af slíkri lofgjörð og á hvern hefur hún áhrif?

`Taktu penna og blað og notaðu dálítinn tíma til að vinna að þessum þremur atriðum. Hvað getur þú gert til að þroska lofgjörðarvenjur þínar?`