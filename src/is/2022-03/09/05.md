---
title:  Áhrif lofgjörðarinnar
date:  24/08/2022
---

Í Postulasögunni finnum við að lofgjörð hafði undraverð áhrif á þá sem heyrðu hana. Lestu Post 16.16-34. Eftir að Páll og Sílas höfðu verið afklæddir og barðir harkalega var þeim varpað í fangelsi. Þar var enginn sem bar smyrsli á særð bök þeirra. Þeir höfðu mikinn sársauka, fætur þeirra voru hnepptir í gapastokk og þeir sátu í myrkri í innsta hluta fangelsisins. En Páll og Sílas hófu bænagjörð og söng í áheyrn hinna fanganna.

`Eftir jarðskjálftann og eftir að fangavörðurinn var búinn að fullvissa sig um að hvorki Páll og Sílas né nokkur hinna fanganna hafði sloppið féll hann skjálfandi til fóta Páli og Sílasi. Síðan leiddi hann þá út og spurði þá: „Herrar mínir, hvað á ég að gera til að verða hólpinn?“ (Post 16. 29, 30).`

Hvers vegna varð þetta atvik til þess að fangavörðurinn fór að beina huga sínum að þörf sinni fyrir hjálpræði? Hvaða þátt heldur þú að bænir og söngur Páls og Sílasar hafi átt í því að fangarnir hlupu ekki á brott og í afturhvarfi fangavarðarins og allrar fjölskyldu hans?

Það er undravert að hugsa til þess að lofgjörð okkar geti breytt eilífum örlögum þeirra sem umhverfis eru. Ef Páll og Sílas hefðu bara setið í myrkrinu og tautað og kvartað eins og fangar gera oft, heldur þú að einhver þar hefði frelsast þá nótt?

Við vitum ekki hvað varð um fangavörðinn og fjölskyldu hans síðar, en ímyndaðu þér að þau hafi lesið orð Páls sem hann skrifaði þegar hann var í öðru fangelsi í Róm: „Því að Guð veitti ykkur þá náð, ekki einungis að trúa á Krist heldur og að þola þjáningar hans vegna. Nú eigið þið í sömu baráttu sem þið sáuð mig heyja og heyrið enn um mig“ (Fil 1.29, 30). Ef þau lásu það og hugleiddu hvernig þjáningar Páls höfðu fært þeim fögnuð þá hlýtir það að hafa framkallað söng í hjörtum þeirra og nýja áskorun um að vera trúföst hvað sem það kynni að kosta.

`Á hverja myndi lofgjörð frá hjarta þínu hafa áhrif sem kynnu að beina athygli þeirra að Guði? Leitastu við að vera opnari og opinskárri á meðal annarra í lofgjörð þinni til Guðs. Þú veist aldrei hvaða jákvæðu áhrif það gæti haft.`