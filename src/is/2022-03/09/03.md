---
title:  Múrar hrynja vegna bæna
date:  22/08/2022
---

Á ensku er orðtæki sem segir: „Að mála sig út í horn.“ Það vísar til þess þegar einhver er að mála gólf í herbergi en gerir sér svo grein fyrir því að hann er úti í einu horninu og kemst ekki út nema með því ganga yfir nýmálað gólfið. Hann verður því að halda kyrru fyrir þangað til málningin þornar!

Stundum virðist trú okkar koma okkur í sjálfheldu. Við lendum í kringumstæðum þar sem trúin „króar“ okkur af. Við virðum aðstæðurnar fyrir okkur og annaðhvort verðum við að hafna Guði, trúnni og öllu sem við höfum trúað eða trúin neyðir okkur til að trúa því sem virðist vera ógerlegt.

Guð „króaði“ Ísrael af. Eftir að þeir höfðu reikað í eyðimörkinni í 40 ár leiddi Guð lýð sinn ekki inn á tómt, friðsælt graslendi heldur til einna best víggirtu borganna á svæðinu. Síðan varð þjóðin að ganga þegjandi umhverfis Jeríkó í sex daga. Á sjöunda deginum sagði Guð þeim að hrópa og það hróp og trompetblástur myndi færa sigur.

`Lestu Jós 5.13 – 6.20. Hvað er Guð að reyna að kenna Ísraelsmönnum?`

Hávær hróp myndu ekki skapa titring sem myndi orsaka hrun múranna. Þegar Guð sagði Ísraelsmönnum að hrópa þá var það samskonar hróp og Davíð skrifaði um í Slm 66: „Fagnið fyrir Guði gjörvallt jarðríki, syngið um hans dýrlega nafn, hyllið hann með lofgjörð“ (Slm 66.1, 2). Þetta hróp var lofgjörð. Eftir að hafa horft á þessa voldugu múra í sex daga hljóta þeir að hafa komist að þeirri niðurstöðu að þeir hefðu enga möguleika á að brjóta þá niður sjálfir.

`Hvernig hjálpar þetta okkur að skilja merkingu Heb 11.30?`

Þegar Guð er að því kominn að gera eitthvað nýtt í lífi okkar kann hann að leiða okkur til „Jeríkó“ því að hann þarf að kenna okkur að mátturinn til að sigra er ekki okkar eigin styrkleiki og herkænska. Allt sem við þörfnumst kemur að utan. Svo að hvaðeina sem mætir okkur, hversu óyfirstíganlegt sem það kann að virðast, þá er það hlutverk okkar að lofa Guð sem er uppspretta alls sem við þörfnumst. Það er trú að verki.