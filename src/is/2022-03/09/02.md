---
title:  Innviðir lofgjörðarinnar
date:  21/08/2022
---

Hinn þekkti rússneski rithöfundur Fjodor Dostojevski hafði verið dæmdur til dauða en dómurinn var mildaður á síðustu stundu. Í staðinn dvaldi hann í fangabúðum í mörg ár. Um dvöl sína þar sagði hann: „Haltu fast við trúna allt til enda jafnvel þó allir verði vegvilltir og þú sért sá einasti sem er trúfastur. Færðu fórn þína jafnvel þá og lofaðu Guð í einmanaleika þínum.“

Við höfum þegar séð hvernig Páll þoldi ótrúlega andstöðu og ofsókn. En nú er hann í rómversku fangelsi. Samt sem áður er hann ekki niðurdreginn. Þess í stað keppist hann við að skrifa og uppörva hina trúuðu í Filippí.

`Lestu Fil 4.4-7. Hvernig heldur þú að Páll hafi getað skrifað þannig þegar hann sat í fangelsi sjálfur? Hver er lykillinn að því að öðlast „frið Guðs“ samkvæmt þessum texta?`

Það er eitt að fagna þegar allt leikur í lyndi, en Páll hvetur okkur til að fagna ávallt. Það kann að hljóma einkennilega. Ef við tökum Pál á orðinu þá leiðir það til tveggja örlagaríkra afleiðinga.

Í fyrsta lagi ef við eigum ávallt að fagna hlýtur það að fela í sér að fagna jafnvel þegar aðstæðurnar virðast ekki gefa tilefni til fagnaðar. Í öðru lagi ef við eigum ávallt að fagna þá hlýtur það að merkja að við verðum að læra að fagna á stundum þegar það er ekki efst í huga okkar.

Páll kallar okkur til að lofa Guð jafnvel þó það virðist vera fremur óeðlilegt eða jafnvel ekki skynsamlegt. En eins og við munum sjá þá er það einmitt vegna þess að það virðist óskynsamlegt að við erum kölluð til að lofsyngja. Með öðrum orðum grundvallast lofgjörðin á trú. Á sama hátt og trúin byggist ekki á ytri aðstæðum okkar heldur á sannleikanum um Guð þannig er lofgjörðin eitthvað sem við gerum ekki vegna þess að okkur líði vel heldur vegna sannleikans um það hver Guð er og þess sem hann hefur heitið okkur. En það undraverða er að slík trú byrjar að móta hugsanir okkar, tilfinningar og kringumstæður.

`Hvaða sannleikur um Guð er það sem Páll bendir til í þessum versum, sannleikur sem gerir honum kleift að fagna jafnvel í fangelsinu? Skrifaðu hjá þér sumt af þeim sannleika um Guð sem þú þekkir. Lofaðu svo Guð fyrir sérhvert þeirra einkenna. Hvernig breytir það því sem þér finnst um kringumstæður þínar og hvernig þú lítur á þær?`