---
title:  'Elía: Vandamál flýtisins'
date:  07/09/2022
---

Lokauppgjörinu á Karmelfjalli var lokið (1Kon 18). Eldur hafði komið af himnum. Allt fólkið hafði viðurkennt hinn sanna Guð og falsspámennirnir verið deyddir. Guð hafði verið réttlættur. Það mætti halda að andlegur styrkur Elía hefði vaxið þegar á daginn leið en allt í einu heyrði hann eitthvað sem skelfdi hann svo mikið að hann vildi helst deyja. Þú getur lesið um það í 1Kon 19.1-9. Síðustu orðin valda áhyggjum: „Allt í einu kom orð Drottins til hans: „Hvað ertu að gera hér, Elía?“ (1Kon 19.9). Svo virðist sem ótti Elía hafi fengið hann til að hlaupa á rangan stað.

`Eftir svo áhrifamikið inngrip Drottins á Karmelfjalli hefði Elía átt að vera fullur trúar og trausts en þess í stað hljóp hann á brott af því að hann var hræddur um líf sitt. Hvað getum við lært af þessu slæma fordæmi?`

Frásögnin gefur góða mynd af mikilvægu atriði: Þegar við flýtum okkur getum við auðveldlega lent á röngum stað. Það var ótti Elía sem altók hann svo að hann flýtti sér út í eyðimörkina og óskaði þess að hann hefði aldrei fæðst. En það er annað sem fær okkur til að flýta okkur út fyrir áform Guðs fyrir okkur.

`Lestu eftirfarandi vers: 1Mós 16.1-3; 4Mós 20.10-12; Dóm 14.1-3; Matt 20.20, 21; Lúk 9.52-56 og Post 9.1. Hvað fékk þessa einstaklinga til að hlaupa burt frá vilja Guðs fyrir þá?`

Það er svo auðvelt að láta metnað, reiði, ástríður, trúarskort eða uppgerðarákafa fyrir Drottin fá okkur til að flýta okkur þangað sem við ættum ekki að vera. Enginn er ónæmur fyrir þeirri hættu. Lykillinn felst í því að rækta með sér trú á gæsku Guðs og miskunn því að við vitum að hann elskar okkur og vill okkur einungis það besta. Það gerist samt ekki af sjálfsdáðum. Trúin er vissulega gjöf en hún er gjöf sem þarf að leggja rækt við, næra og varðveita af árvekni.