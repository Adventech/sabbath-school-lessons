---
title:  'Davíð: Fordæmi um bið'
date:  06/09/2022
---

Í 1Sam 16.1-13 er okkur sagt frá því þegar Samúel smurði unglinginn Davíð til konungs. Samt sem áður var löng leið frá beitilandi Jesse, föður hans, til hásætisins í Jerúsalem. Eflaust hefur honum stundum fundist hann vera mitt í eldraun.

Í fyrstu er kallað á unga manninn til að leika tónlist til þess að róa mæddan huga Sáls (1Sam 16). Því næst verður hann hetja í Ísrael þegar hann drepur Golíat (1Sam 17). Síðan líða mörg ár þar sem Davíð er á flótta til að halda lífi. Bæði Sál og Jónatan sonur hans vita að Davíð á að verða næsti konungur (1Sam 23.17; 1Sam 24.20). En Davíð gerir ekkert til að flýta fyrir því hlutskipti sem Guð hefur ætlað honum. Hann virðist öllu fremur gera það gagnstæða.  Jafnvel þegar Sál leitast við að drepa hann og Davíð skar hluta af skikkju konungsins, óskaði Davíð þess að hann hefði ekki gert það (1Sam 24.5-7). Þegar svo Sál leitast við að drepa Davíð neitar Davíð að deyða Sál þegar hann átti þess kost (1Sam 26.7-11).

`Lestu 1Sam 26.1-11. Hvers vegna neitaði Davíð að drepa Sál? Hvaða meginreglur kennir það okkur varðandi það hvernig Guð framkvæmir áform sín með líf okkar?`

`Lestu einnig 1Sam 26.12-25. Hvernig virkaði það á Sál að Davíð neitaði að drepa hann? Hvað kennir það okkur um ávinninginn af því að bíða eftir Guði?`

Þegar við lítum á heildarleið Davíðs til hásætisins getum við e.t.v. dregið hana saman í eina stutta setningu: Hrifsaðu ekki það sem Guð hefur ekki gefið þér enn. Það er alltaf best að taka á á móti gjöfum Guðs úr hendi hans samkvæmt tímasetningu hans. Það getur þýtt mjög langan biðtíma. Baunaspírur geta vaxið á fáeinum klukkutímum en eikartré tekur mörg ár að vaxa. En þegar stormar geisa rifnar tréð ekki upp með rótum.

`Hugleiddu hve auðveldlega Davíð hefði getað réttlætt það að drepa Sál? (Davíð hafði verið sagt að hann mundi ríkja og Sál var svo vondur.) En athafnir hans báru vott um traust á Guði. Hvað gætir þú lært af því í tengslum við hvaðeina sem þú væntir?`