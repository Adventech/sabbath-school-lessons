---
title:  Eldraun Abrahams
date:  24/07/2022
---

Lestu 1Mós 22. Guð kallar Abraham algjörlega óvænt til að fórna syni sínum sem brennifórn. Getur þú gert þér í hugarlund hvernig Abraham hljóti að hafa liðið? Það var algjörlega viðurstyggileg tilhugsun að heilagur Guð skyldi fara fram á að hann fórnfærði eigin syni. En jafnvel þó Abraham teldi að það væri viðeigandi hvað þá með fyrirheit Guðs um arf? Án sonar væri fyrirheitið marklaust.

`Hvers vegna bauð Guð Abraham að færa þessa fórn? Hvaða máli skipti það ef Guð er alvitur?`

Tilmæli Guðs og tímasetning voru ekki tilviljunarkennd. Þeim var ætlað að útheimta dýpstu sálarangist því að „Guð hafði geymt síðasta og erfiðasta próf Abrahams þar til ellin var tekin að þjaka hann og hann farinn að þrá hvíld“ (ÆS, bls. 103). Var þetta prófraun vitskerts Guðs? Alls ekki, því að „sú kvöl sem hann varð að líða á hinum myrku dögum þessarar ægilegu prófraunar var leyfð svo að hann fengi nokkurn skilning af eigin reynslu á hinni miklu fórn Almættisins við endurlausn mannsins“ (ÆS, bls. 106, 107).

Þetta var einungis prófraun. Það var aldrei áform Guðs að Abraham deyddi son sinn. Þetta undirstrikar eitthvað sem er afar mikilvægt í því sem Guð gerir stundum. Guð kann að biðja okkur um að gera eitthvað sem hann ætlast alls ekki til að við ljúkum. Hann kann að biðja okkur um að fara eitthvað en það er ekki áform hans að við komumst þangað. Það sem er mikilvægt í augum Guðs er ekki endilega hvernig málin enda heldur hvað við höfum lært við það að ferlið endurmótar okkur.

Jesús kann að hafa haft reynslu Abrahams í huga þegar hann sagði við Gyðingana:„Abraham faðir ykkar vænti þess með fögnuði að sjá dag minn og hann sá hann og gladdist“ (Jóh 8.56). Abraham hefði getað misst af þeirri innsýn og vísað fyrirmælunum á bug eins og þær væru komnar frá Satan. Lykillinn að því að Abraham komst í gegnum þetta ferli og lærði af því var að hann þekkti rödd Guðs.

`Hvernig þekkir þú rödd Guðs? Hvernig veistu hvenær Guð er að tala við þig? Hvernig tjáir hann þér vilja sinn?`