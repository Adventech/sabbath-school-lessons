---
title:  Varðveisla fyrir von
date:  27/07/2022
---

> <p></p>
> „Ég vil ekki, bræður mínir og systur, að ykkur sé ókunnugt um þrenging þá sem ég varð fyrir í Asíu. Ég var aðþrengdur langt um megn fram svo að ég jafnvel örvænti um lífið. Já, mér sýndist sjálfum að ég hefði þegar fengið minn dauðadóm. Því að mér átti að lærast að treysta ekki sjálfum mér heldur Guði sem uppvekur hina dauðu“ (2Kor 1.8, 9).

Sem útvalinn postuli Guðs hafði Páll þolað meira en flestir. Samt sem áður gafst hann ekki upp. Þess í stað jókst lofgjörð hans til Guðs. Lestu lýsinguna af þjáningum hans í 2Kor 11.23-29. Lestu svo on 2Kor 1.3-11.

`Í 2Kor 1.4 segir Páll að við njótum samúðar Guðs og hughreystingar til þess að við getum „hughreyst alla aðra í þrengingum þeirra á sama hátt og hann hughreystir“ okkur. Að hve miklu leyti kunna þjáningar að vera kall til þjónustu? Hvernig gætum við verið meira vakandi fyrir þeim möguleika?`

Guð vill nota okkur til að þjóna þeim sem líða. Það þýðir að hann kann að leyfa okkur að líða á svipaðan hátt. Þá getum við verið uppörvandi ekki aðeins fræðilega heldur af eigin reynslu af samúð og hughreystingu Guðs. Þetta er meginregla úr lífi Jesú (sjá Heb 4.15).

Lifandi lýsingum Páls af raunum sínum er ekki ætlað að fylla okkur samúð með honum. Þess í stað eru okkur gefnar þær til þess að við vitum að jafnvel þegar við erum langt niðri þá getur faðirinn samt gripið inn og fært okkur samúð og hughreystingu.  Við kunnum að örvænta um líf okkar eða jafnvel um að verða líflátin en við eigum ekki að óttast því að Guð er að kenna okkur að reiða okkur á hann. Við getum treyst honum því að Guð okkar uppvekur hina dauðu (2Kor 1.9).

Þegar Páll heldur áfram að einbeita sér að því að boða fagnaðarerindið veit hann að Guð muni einnig bjarga honum í framtíðinni. Það er þrennt sem Páll nefnir í 2Kor 1.10, 11 að geri honum kleift að standa fast. Í fyrsta lagi er það vitnisburður sögunnar: „Úr slíkri dauðans hættu frelsaði hann mig og mun frelsa mig“ (2Kor 1.10). Í öðru lagi ákveður Páll að beina athygli sinni að Guði sjálfum: „Til hans hef ég sett von mína að hann muni enn frelsa mig“ (2Kor 1.10). Í þriðja lagi er það stöðug fyrirbæn hinna heilögu: „Þið getið einnig hjálpað til þess með því að biðja fyrir mér“ (2Kor 1.11).

`Hvað getum við lært af Páli sem getur hjálpað okkur að komast hjá því að falla fyrir sjálfs-meðaumkun mitt í erfiðleikum okkar?`