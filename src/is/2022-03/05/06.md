---
title:  Ofurhiti
date:  28/07/2022
---

Fram að þessu höfum við litið á mörg dæmi um eldraunir sem Guð hefur beitt til að gera líf okkar hreint og líkt lífi Krists. Sumir kunna samt að líta á þessi dæmi og draga þá ályktun að Guð sé óvæginn harðstjóri. Svo eru aðrir sem kunna að segja sem svo: „Við vitum að Guð vill okkur það sem gott er en þessi dæmi sýna ekki mikla umhyggju og elsku. Þess í stað lítur Guð meira út sem kúgari. Hann fellir okkur inn í áform sem skapa okkur talsverða erfiðleika og það er ekkert sem við getum gert í því.“

Það er rétt og satt að meðan við lifum á þessari syndum spilltu jörð munum við einungis skilja brot af því hvers vegna eitt og annað gerist. Á himnum munum við skilja miklu meira (1Kor 4.5; 1Kor 13.12) en í augnablikinu verðum við að sætta okkur við spennuna af því að trúa að Guð sé nálægur og hann annist okkur jafnvel þó svo allt sé ekki jafn þægilegt. Jesaja lýsir þeirri spennu mjög vel.

`Lestu Jes 43.1-7. Í 2. versinu segir Guð að fólk hans muni ganga gegnum vötn og eld. Þetta eru táknmyndir um gífurlegar hættur en jafnframt vísa þær ef til vill til fararinnar yfir Rauðahafið og Jórdan-fljótið, sem voru bæði hættuleg reynsla og jafnframt reynsla sem ruddi leiðina að nýju lífi. Við gætum búist við að Guð segðist munu vernda fólk sitt frá þessum hættum og leiða það eftir auðveldari leið. En líkt og hirðirinn í Slm 23 segir hann þess í stað að fólk Guðs þurfi ekki að bugast á tímum erfiðleika því að hann er með því.`

`Líttu aftur á Jes 43.1-7. Skrifaðu niður mismunandi leiðir þar sem Guð fullvissar fólk sitt um uppörvun á tímum vatna og elda. Hvernig mynd er dregin upp af Guði? Hvaða fyrirheits getur þú gert tilkall til?`

Við getum dregið saman í þrjá þætti það sem við höfum lært um eldraunir Guðs. Í fyrsta lagi er ofurhita Guðs ekki ætlað að eyða okkur heldur synd okkar. Í öðru lagi er það ekki hlutverk ofurhita Guðs að gera okkur vansæl heldur á hann að gera okkur hrein eins og við vorum sköpuð til að vera. Í þriðja lagi er umhyggja Guðs fyrir okkur á öllum sviðum stöðug og blíð og hann mun aldrei láta okkur ein eftir undir neinum kringumstæðum.

`Hvað kenna þessi vers þér um athafnir og lyndiseinkunn Guðs? Slm 103. 13, 14; Matt 28.20; 1Kor 10.13; 1Pét 1.7. Hefur þú fundið fyrir raunveruleika þess í lífi þínu sem þessi vers tala um?`