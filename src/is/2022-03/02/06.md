---
title:  Eldraunir þroskans
date:  07/07/2022
---

> <p></p>
> „Og til þess að ég skuli ekki ofmetnast af hinum miklu opinberunum er mér gefinn fleinn í holdið, Satans engill, sem slær mig til þess að ég skuli ekki líta of stórt á mig“ (2Kor 12.7).

Það er mikill munur á því að höggva/skera niður og því að klippa til. Við skerum niður plöntur sem við viljum ekki hafa lengur en við klippum til þær plöntur sem við viljum að verði frjósamari. En við bæði ferlin eru notuð beitt verkfæri. Þegar plöntur eru klipptar til gæti nýbakaður garðyrkjumaður talið að það væri eyðilegging á plöntunni. Bruce Wilkinson heimfærir það þannig á andlegt líf: „Biður þú Guð um yfirfljótanlegar blessanir hans og að hann geri þig líkari syni hans? Ef svar þitt er játandi þá ertu að biðja hann um klippurnar“ (Secrets of the Vine. Sisters, Oregon: Multnomah Publishers, Inc., 2001, bls. 60).

Fólk hefur velt fyrir sér hvað Páll eigi við þegar hann talar um flein í holdi sínu (2Kor 12.7). Sumir telja að það eigi við um stöðugar árásir óvina eða hann sé málstirður. En svo virðist sem um sjóndepru kunni að vera að ræða (sjá 6SDABC, bls. 1107).  Það vekur eftirtekt að Páll taldi að honum hefði verið gefinn þessi fleinn.

`Hvað telur þú að Páll eigi við þegar hann segir að honum hafi verið „gefinn“ þessi fleinn? Hver gaf honum hann? Hvernig gat Guð notað hann Páli í hag?`

Takið eftir að „fleinn“ hafði ákveðinn tilgang: „að ég skuli ekki líta of stórt á mig“ (2Kor 12.7). Það var ekki vegna einhverrar syndar sem hann hefði drýgt heldur til þess að fyrirbyggja synd í framtíðinni. Páll gerði sér grein fyrir því að hann væri máttvana gagnvart syndinni og þessi fleinn varði hann gegn henni.

`Lestu 2Kor 12.7-10. Hvernig bregst Páll við þessum fleini? Telur þú að veikleiki Páls hafi haft einhvern annan andlegan ávinning fyrir hann? Hvernig geta viðbrögð Páls hjálpað þér að glíma við „fleina“ sem þú kannt að hafa?`

`Á hvern hátt kunna hugmyndir Guðs um andlega þróun þína að vera frábrugðnar þínum hugmyndum? Hugleiddu þætti í lífi þínu sem þyrftu að verða frjósamari í réttlæti. Hvaða andlegu eiginleika mundir þú vilja að Guð þroskaði í þér með „klippingu“ sinni?`