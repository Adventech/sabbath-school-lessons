---
title:  Óvænt atvik
date:  03/07/2022
---

> <p></p>
> „Þið elskuðu, látið ykkur ekki undra eldraunina, sem yfir ykkur er komin, eins og eitthvað áður óþekkt hendi ykkur“ (1Pét 4.12).

Sársaukafull, óvænt atvik geta borið að á margvíslegan hátt. Bíll kemur allt í einu beint í áttina að þér. Þú færð óvænta tilkynningu um atvinnumissi. Læknisrannsókn gefur þér óvænt slæmar fréttir. Einhver, sem þér þykir vænt um og þú taldir að þætti vænt um þig, svíkur þig. Hversu slæmur sem sársaukinn kann að vera verður hann ávallt verri ef hann er óvæntur.

Þessa viku munum við líta á nokkrar sársaukafullar kringumstæður eða eldraunir sem ættu ekki að koma okkur á óvart.

Til að byrja með skulum við líta aftur á 1Pét 4.12. Pétur varar lesendur sína við því að freistast til að telja að eldraunir og reynslur séu framandi í reynslu hins kristna. Þess í stað eigi hinn kristni að telja þær eðlilegar, eitthvað sem búast megi við.

Líkamlegur sársauki, félagslegur þrýstingur og sálarmyrkur geta verið svo sterk og mikil að maðurinn getur hvorki hugsað né talað og jafnvel ekki kvartað eða grátið lengur og hann hefur alls engan möguleika á að sjá nokkurn tilgang með þjáningum sínum“ (H. Zahrnt, Wie kann Gott das erlassen („Hvernig getur Guð leyft það?“ München, 1985, 36). Þannig mætti líta á slíka reynslu trúar okkar sem einskonar „bræðsluferli.“

`Lestu 1Pét 4.12-19. Hver er boðskapur Péturs í þessum versum?`

Þjáningar koma mörgum okkar á óvart þar sem við höfum of einfalt viðhorf til kristilegs lífs. Við vitum að það eru tvenns konar viðhorf til málanna – annars vegar er Guð, sem er góður, og hins vegar er Satan, sem er slæmur. Síðan setjum við sjálfkrafa allt sem okkur finnst gott í samband við Guð og allt sem okkur finnst slæmt tengjum við Satan. En lífið er ekki svo einfalt. Við getum ekki notað tilfinningar okkar til að ákvarða hvað er frá Guði komið og hvað frá Satan. Stundum getur það verið ákveðin áskorun og erfiðleikum bundið að ganga með Guði. Jafnframt getur það virst borga sig vel að fylgja Satan. Job, sem var réttlátur en samt þjáður, lýsir því þannig: „Hvers vegna lifa óguðlegir, eldast, eflast og styrkjast?“ (Job 21.7).

`Pétur er að tala um reynslur sem eru afleiðingar þess að standa með Kristi. En það eru einnig aðrar ástæður fyrir reynslunum. Hvernig hjálpar 1Pét 4.12-19 okkur að útskýra það á nærgætinn hátt fyrir vinum hvers vegna sársaukafullar reynslur, sem þeir kunna að mæta, ættu ekki að koma þeim á óvart?`