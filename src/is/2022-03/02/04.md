---
title:  Eldraunir syndarinnar
date:  05/07/2022
---

> <p></p>
> „En reiði Guðs opinberast af himni yfir öllu guðleysi og illsku manna sem kefja sannleikann með ranglæti“ (Róm 1.18).

Allt sem við gerum hefur sínar afleiðingar. Ef þú stendur með ís úti í heitu sólskini bráðnar hann von bráðar. Orsök og afleiðingar fylgjast ávallt að. Þannig er það einnig með syndina, hversu mjög sem við vildum að svo væri ekki. Syndin hefur alltaf afleiðingar. Það er samt ekki eins og Guð sitji á himnum og velti fyrir sér hvað hræðilegt hann ætti að láta koma yfir þá sem syndga. Þess í stað hefur syndin sínar innbyggðu afleiðingar.

Vandamálið er að við höldum oft að við getum einhvern veginn leikið á Guð og syndgað án nokkurra afleiðinga. Það tekst samt aldrei. Páll gerir það mjög ljóst að syndin dregur ávallt dilk á eftir sér ekki aðeins varðandi eilífðina heldur sársaukafullar og tilfinnanlegar afleiðingar hér og nú.

`Í Róm 1.21-32 lýsir Páll ferli þeirra sem falla í synd og afleiðingu þeirra synda. Lestu þessi vers vandlega í bænarhug og dragðu saman kjarna þess sem Páll er að segja og beindu huganum einkum að stigum syndarinnar og afleiðingum þeirra.`

Nokkrum versum áður lýsir Páll þessum afleiðingum sem „reiði Guðs“ (Róm 1.18). Þessi reiði Guðs er í því fólgin að hann leyfir manninum að uppskera það sem hann sáði. Jafnvel fyrir hina kristnu grípur Guð ekki alltaf inn í atburðarásina til að aflétta sársaukanum sem er afleiðing athafna þeirra. Oft á tíðum leyfir hann okkur að finna fyrir afleiðingum athafna okkar til þess að við fáum skilið hve skaðleg og andstyggileg synd okkar er.

Við höfum nú litið á afleiðingar þess að brjóta siðferðislögmál Guðs. En hvað með heilsulögmál Guðs? Líkami okkar er bústaður Guðs. Ef við misnotum líkama okkar með því að borða ekki heilsusamlega fæðu eða gera líkamsæfingar eða ef við vinnum að staðaldri yfirvinnu þá er það einnig synd gegn Guði. Það hefur sínar afleiðingar sem geta verið eldraun.

`Hvernig hefur þú uppskorið afleiðingar synda þinna? Hvað hefur þú lært af því? Hverju þarft þú að breyta til þess að komast hjá því í framtíðinni?`