---
title:  Til fyrirheitna landsins eftir blindgötu
date:  10/07/2022
---

> <p></p>
> „Faraó nálgaðist og þegar Ísraelsmenn komu auga á Egypta og sáu að þeir sóttu fram á eftir þeim urðu þeir mjög hræddir. Ísraelsmenn hrópuðu á hjálp Drottins“ (2Mós 14.10).

Hefur einhver gabbað þig einhvern tímann, leitt þig í gildru eða í blindgötu? Stundum getur það verið gaman, eins og t.d. að koma inn í herbergi fullu af vinum sem hrópa syngjandi: „Hver á afmæli í dag?!“ Annars getur það líka verið algjört „sjokk“ og óþægilegt. Það kunna að vera yfirgangsseggir í skólanum eða vinnufélagi sem allt í einu óska þér alls ills.

Allt frá því að Ísraelsmenn fóru út úr Egyptalandi og þar til þeir komu til fyrirheitna landsins gekk Drottinn „fyrir þeim í skýstólpa á daginn til að vísa þeim veginn og í eldstólpa um nætur til að lýsa þeim svo að þeir gætu ferðast að nóttu sem degi“ (2Mós 13.21). Guð sjálfur leiddi þá alla leiðina. En takið eftir hvert hann leiddi þá fyrst, til staðar þar sem hafið var framundan þeim og fjöll til beggja hliða og her faraós innan sjónvíddar fyrir aftan þá.

`Lestu 2Mós 14. Hvers vegna leiddi Guð þá á stað þar sem hann vissi að þeir yrðu óttaslegnir?`

Þó við fylgjum ský-/eldstólpanum tryggir það ekki að við séum hamingjusöm allan tímann. Það getur verið erfið reynsla vegna þess að þroskinn í réttlæti tekur okkur á staði sem prófa hjörtu okkar sem eru svikul að eðli til (Jer 17.9). Í slíkum erfiðleikum er það ekki endilega vísbending um að við séum að fylgja Guði ef við erum laus við reynslur og sársauka heldur er spurningin hvort við séum opin fyrir fræðslu Guðs og hugur okkar og hjarta stöðugt undirgefin leiðsögn hans.

`Hvað lærðu Ísraelsmenn af þessari reynslu? 2Mós 14.31.`

`Hvers vegna er stundum svo erfitt að treysta Guði jafnvel þó við þekkjum svo mörg af dásamlegum fyrirheitum hans til okkar? Rifjaðu upp einhverja erfiða reynslu sem þú heldur að Drottinn hafi leitt þig inn í til þess að kenna þér að trúa á hann og óttast hann.`