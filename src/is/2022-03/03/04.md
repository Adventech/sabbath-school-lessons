---
title:  Deilan mikla í eyðimörkinni
date:  12/07/2022
---

> <p></p>
> „En Jesús sneri aftur frá Jórdan, fullur af heilögum anda. Andinn leiddi hann og í fjörutíu daga var hann í eyðimörkinni þar sem djöfullinn freistaði hans“ (Lúk 4.1, 2).

`Lestu Lúk 4.1-13. Hvað getur þú lært af þessari frásögn um það hvernig við getum sigrast á freistingum gefast ekki upp í baráttu okkar við syndina?`

Freistingar geta verið erfiðar viðureignar þar sem þær skírskota til einhvers sem við virkilega óskum eftir og þær virðast ávallt koma þegar við erum veikust fyrir.

Sagt er frá því í Lúk 4 þegar Satan byrjaði að freista Jesú og frásögnin beinir athygli okkar að erfiðum málefnum. Til að byrja með virðist það vera Heilagur andi sem leiðir Jesú inn í freistingar. En Guð freistar okkur aldrei (Jak 1.13). Þess í stað leiðir Guð okkur í eldraunir sem reyna okkur eins og við höfum þegar séð. Það sem er sláandi við frásögnina í Lúk 4 er að Heilagur andi getur leitt okkur inn í reynslur sem fela í sér að við stöndum berskjölduð frammi fyrir grimmilegum freistingum Satans. Á slíkum stundum, þegar við finnum sterklega fyrir þessum freistingum, kunnum við að misskilja og telja að við höfum ekki fylgt Guði á réttan hátt. En það er ekki endilega þannig. „Oft efumst við um það á reynslustundum að andi Guðs hafi leitt okkur. En það var samkvæmt leiðsögn andans sem Jesús fór út í auðnina til þess að Satan freistaði hans. Þegar Guð reynir okkur stefnir hann að markmiði okkur til góðs. Jesús var ekki að misbjóða fyrirheitum Guðs með því að fara ótilkvaddur til móts við freistingarnar og hann lét heldur ekki hugfallast þegar þær sóttu á hann. Það eigum við heldur ekki að gera“ (ÞA, bls. 84).

Stundum þegar við erum í deiglunni brennum við frekar en hreinsumst. Það er því mjög svo uppörvandi að vita til þess að þó svo við molnum undir freistingum getum við samt haft von þar sem Jesús stóðst þær. Gleðifregnin er sú að þar sem Jesús ber syndir okkar og greiddi syndasekt okkar, þegar við stóðumst ekki freistinguna (hver sem hún var), og þar sem hann fór í gegnum verri eldraun en nokkurt okkar mun nokkru sinni þola, mun Guð ekki varpa okkur út né hafna. Það er jafnvel von fyrir hann sem er fremstur meðal syndaranna (1Tím 1.15).

`Hvaða freistingum stendur þú andspænis í dag? Leitaðu til Drottins í bæn um að kenna þér að tileinka þér lexíur úr lífi Jesú? Mundu að þú þarft aldrei að falla fyrir freistingum. En mundu einnig að jafnvel þó þú fallir þá hefur þú frelsara.`