---
title:  Eldraun
date:  14/07/2022
---

Eitt sinn var ungur maður sem við getum kallað Alex. Hann hafði átt umbrotasama æsku: eiturlyf, ofbeldi og jafnvel tíma í fangelsi. En fyrir vinsemd safnaðarmeðlims (sem Alex hafði stolið frá) lærði Alex um Guð og gaf Jesú hjarta sitt. Þó svo hann berðist enn við vandamál og sumt úr fortíðinni væri enn til staðar, þá var Alex ný persóna í Jesú. Hann elskaði Guð og leitaðist við að tjá þá elsku með því að halda boðorð hans (1Jóh 5.1, 2). Sá tími kom að honum fannst hann ætti að verða prestur. Allt virtist benda í þá átt. Hann var að svara kalli Guðs, á því var enginn vafi.

Á upphafi háskólanámsins gekk allt vel í fyrstu en síðan fór eitt og annað úrskeiðis og líf hans byrjaði að hrynja. Fjárhagsstuðningur hans var að þurrkast upp, náinn vinur snerist gegn honum og kom fram með falskar ásakanir á hendur honum sem skemmdu mannorð hans. Auk þess var hann veikur hvað eftir annað og enginn vissi hvað að honum gekk en það hafði svo mikil áhrif á nám hans að hann var hræddur um að hann yrði alveg að hætta í skólanum. Þar að auki átti hann í grimmilegri baráttu við eiturlyf sem voru auðfengin í nágrenninu. Eitt sinn féll hann fyrir þeirri freistingu. Alex gat ekki skilið hvers vegna allt þetta væri að gerast, einkum í ljósi þess að hann var fullviss um að Drottinn hefði upphaflega leitt hann til skólans. Hafði hann á röngu að standa? Var öll reynsla hans með Guði algjör mistök? Jafnvel undirstöðuatriði trúarinnar féllu í skugga efans.

`Hvað myndir þú segja ef Alex kæmi til þín mitt í þessari krísu og leitaði ráða hjá þér? Hvaða reynslur hefur þú haft sem gætu hjálpað honum? Hvaða Biblíutexta myndir þú nota? Hvernig gætu eftirtaldir textar hjálpað í þannig kringumstæðum? Okv 3; Jer 29.13; Róm 8.28; 2Kor 12.9; Heb 13.5.`

`Næstum allir fylgjendur Drottins hafa farið í gegnum krísur þar sem þeir hafa freistast til að efast um handleiðslu Drottins. Undir slíkum kringumstæðum er nauðsynlegt að halda fast við fyrirheitin, rifja upp fyrri handleiðslu Guðs og biðja um trú og þolgæði. Drottinn mun aldrei gefast upp á okkur. Spurningin til okkar er þessi: Hvernig förum við að því að falla ekki fyrir freistingunni að gefast upp á Guði?`