---
title:  Varanleg arfleifð
date:  13/07/2022
---

`Lestu 1Pét 1.6, 7. Hvað er Pétur að tala um?`

Pétur er að tala til fólks sem glímdi við erfiðleika og fannst það oft einmana. Hann var að skrifa til hinna „útvöldu sem lifa sem útlendingar dreifðir meðal þjóðanna í Pontus, Galatíu, Kappadókíu, Asíu og Biþýníu“ (1Pét 1.1). Í dag tölum við um þetta svæði sem Vestur-Tyrkland. Nokkrum versum síðar segir Pétur að hann viti að þeir hafi „orðið að hryggjast í margs konar raunum“ (1Pét 1.6).

`Hvað á Pétur við þegar hann segir að þeir lifi sem „útlendingar“ og „dreifðir“? Hvernig kann það að hafa aukið á raunir þeirra?`

Það var eitthvað nýtt að vera kristinn á þeim tíma. Hinir trúuðu voru fámennir og á ýmsum stöðum voru þeir í algjörum minnihluta sem var oft misskilinn eða jafnvel ofsóttur. Pétur fullvissar þá um að þessar raunir séu hvorki tilviljanakenndar né handahófskenndar (1Pét 1.6, 7). Markmiðið með að þola alls kyns raunir án þess að gefast upp var að öðlast ósvikna trú.

`Lestu 1Pét 1.6-9. Hvaða fullvissu veitti Pétur þeim mitt í raunum þeirra? Hvaða þýðingu hefur sú von einnig fyrir okkur?`

Hverjar sem raunir þeirra kunna að vera eða hvað sem þeir kunna að líða, hvað er það í samanburði við eilífðina sem bíður þeirra þegar Kristur kemur aftur? Orð Péturs til þeirra eru orð Guðs til okkar, hverju svo sem við stöndum andspænis. Hversu erfiðar eða sársaukafullar sem raunir okkar kunna að vera þá megum við ekki missa sjónar af endalokunum, eilífu lífi á nýjum himni og nýrri jörð án sársauka, þjáninga eða dauða. Það er því mikilvægt fyrir okkur að glata ekki trúnni þar sem við höfum slíkt fyrirheit í huga, fyrirheit sem dauði Jesú tryggir okkur. Heldur mitt í raunum okkar að biðja Drottinn að hreinsa okkur af öllu sem hindrar trú okkar.