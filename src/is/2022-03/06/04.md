---
title:  Agaður vilji
date:  02/08/2022
---

Einn versti óvinur vilja okkar eru tilfinningar okkar. Í síauknum mæli búum við í menningarumhverfi sem er fullt af myndum og tónlist sem geta haft bein áhrif á skynfæri okkar og vakið tilfinningar okkar – reiði, ótta eða girnd – án þess að við gerum okkur grein fyrir því. Oft hugsum við sem svo: „Hvað langar mig að borða í kvöldmat?“ „Hvað langar mig að gera í dag?“ eða „Ætti ég að kaupa þetta?“ Þannig eiga tilfinningarnar ríkan þátt í ákvörðunum okkar. Tilfinningar okkar eru ekki endilega slæmar en hvað okkur finnst um eitt eða annað kann að hafa lítið með það að gera hvort eitthvað sé rétt eða best. Reyndar geta tilfinningarnar blekkt okkur („Svikult er hjartað framar öllu öðru“ [Jer 17.9]) og skapað falska mynd af raunveruleikanum og fengið okkur til að velja eitthvað slæmt og skapað okkar eigin eldraun.

`Hvaða dæmi úr Biblíunni getur þú bent á um fólk sem valdi á grundvelli tilfinninganna fremur en orði Guðs? Hverjar voru afleiðingarnar? Sjá t.d. 1Mós 3.6; 2Sam 11.2-4 og Gal 2.11, 12.`

`Lestu 1Pét 1.13. Hverju hefur Pétur áhyggjur af og hvað vill hann að lesendur hans geri?`

Pétur skildi vel að hugurinn er stýrið sem við stjórnum líkamanum með. Ef við missum stjórn á huganum erum við á valdi hvaða tilfinninga sem upp kunna að koma í huga okkar.

Ímyndaðu þér að þú sért á leiðinni heim til hirðisins. Á leiðinni ferð þú fram hjá mörgum vegum sem liggja í ýmsar áttir. Sumir þeirra liggja til staða sem þú vilt ekki heimsækja. Aðrir eru freistandi, þeir skírskota til tilfinninga okkar, tilfinningalífs og langana. En ef við förum einhvern þeirra, hverfum við af réttri braut og förum leið sem gæti verið mjög erfitt að komast af.

`Hvaða mikilvægu ákvörðunum stendur þú frammi fyrir? Hugleiddu í einlægni hvernig þú getir vitað hvort þú byggir val þitt á tilfinningum eða löngunum í stað þess að byggja á orði Guðs?`