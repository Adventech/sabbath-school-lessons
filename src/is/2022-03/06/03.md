---
title:  Samvinna Guðs og manns
date:  01/08/2022
---

`Hvað er mesta afrek þitt? Að öllum líkindum náðir þú því ekki með því einfaldlega að velta þér fram úr rúminu um morguninn. Ef við viljum afreka eitthvað í lífinu tekur það tíma og viðleitni. Að vera lærisveinn Krists er ekkert frábrugðið.`

`Lestu Kól 1.28, 29. Hvernig sýnir Páll fram á að maðurinn þurfi að leggja sig fram þó svo Guð sé að verki í lífi hans? Sjá einnig 5Mós 4.4; Lúk 13.24; 1Kor 9.25; Heb 12.4.`

Í Kól 1.29 er okkur gefin athyglisverð innsýn í hvernig Páll lítur á samband sitt við Guð í þessu verki. Hann segist vera að berjast en í krafti Guðs.

Gríska orðið fyrir „að strita“ var einkum notað um þjálfun íþróttamanna og orðið „að stríða“ merkir í sumum tungumálum „að streitast við.“ Við höfum þannig orðmynd af íþróttamanni sem leggur sig allan fram að vinna sigur. En síðan bætir Páll því við að það er ekki einungis að hann leggi sig allan fram heldur gerir hann það í mætti sem Guð veitir honum. Svo við komumst að þeirri einföldu niðurstöðu varðandi þjónustu Páls, að hann lagði sig allan fram en í krafti Guðs. Þau tengsl virka nákvæmlega á sama hátt og þegar við keppumst við að þroska lyndiseinkunn Krists í okkur.

Þetta er mikilvægt að hafa í huga því að við lifum í heimi þar sem okkur langar sífellt í meira fyrir sí-minnkandi viðleitni af okkar hálfu. Sú hugmynd hefur einnig slæðst inn í kristnina. Sumir prédikarar lofa því að ef þú aðeins trúir muni Heilagur andi koma yfir þig með undraverðum, yfirnáttúrulegum mætti og gera mikil kraftaverk. En það kann að reynast hættulegt brot úr sannleikanum þar sem hann getur leitt fólk til að draga þá ályktun að við þurfum einungis að bíða eftir því að máttur Guðs komi yfir okkur meðan við sitjum þægilega í sætum okkar.

`Hver er reynsla þín af striti svipuðu því sem Páll er að lýsa? Hvað hefur Guð lagt þér á hjarta sem þú ert að berjast við? Hvernig getur þú lært að beygja þig undir vilja Guðs?`