---
title:  Þörfin fyrir þrautseigju
date:  04/08/2022
---

`Lestu frásögnina um Jakob þegar hann glímdi við Guð (1Mós 32). Hvað segir sú frásögn okkur um að gefast ekki upp jafnvel mitt í vanmáttarkennd okkar? (Hafðu í huga kringumstæður Jakobs í svari þínu.)`

Við getum vitað hvað er rétt og beitt vilja okkar til að gera það sem rétt er, en þegar við erum undir þrýstingi getur verið erfitt að halda fast við Guð og fyrirheit hans vegna þess að við erum máttvana og slegin ótta. Þess vegna er mikilvægur styrkur hins kristna fólginn í þrautseigju, hæfileikanum til að halda áfram þrátt fyrir að við vildum helst gefast upp. Eitt besta dæmið í Biblíunni um þrautseigju er Jakob. Mörgum árum áður hafði Jakob blekkt bróður sinn, Esaú, og föður til að gefa sér frumburðarréttinn (1Mós 27) og allt frá þeim tíma óttaðist hann að Esaú mundi vilja deyða hann. Jafnvel þó hann hefði fengið dásamleg fyrirheit um leiðsögn Guðs og blessun í draumi sinum um himnastigann (1Mós 28) var hann enn hræddur. Jakob var örvæntingarfullur um fullvissu Guðs, fullvissuna um að Guð hefði veitt honum viðtöku og að fyrirheitin sem honum höfðu verið gefin mörgum árum áður væru enn í gildi. Þegar hann svo glímdi við veru, sem reyndist vera Jesús, fór mjöðm hans úr liði. Eftir það var varla mögulegt fyrir hann að glíma því að sársaukinn hefði verið óbærilegur. En þess í stað hefur hann líklegast skipt frá glímu yfir í að halda fast og gefast ekki upp. Jakob hélt fast í Jesú þrátt fyrir óbærilegan sársauka þar til hann fékk fullvissu um blessun hans. Að lokum segir Jesús við hann: „Slepptu mér því að dagur rennur“ (1Mós 32.26).

Jakob fékk blessun sína vegna þess að hann hélt fast þrátt fyrir sársaukann. Þannig er það einnig með okkur. Guð kann að taka „mjöðm“ okkar úr liði og hvetja okkur svo til að halda okkur fast í hann í sársauka okkar. Guð lét jafnvel ör sársaukans haldast því að Jakob haltraði enn þegar hann mætti bróður sínum. Á yfirborðinu var það veikleiki en fyrir Jakob var það vísbending um styrk.

`Hvernig getur þú valið eitthvað (félagsskap, líferni, lesefni, heilsuvenjur, andlegt líf) sem hjálpar þér til þrautseigju með Drottni mitt í vanmáttarkennd og freistingum?`