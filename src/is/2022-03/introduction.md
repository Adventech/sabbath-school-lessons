### Hinn Krossfesti Skapari

„Allt varð til fyrir hann, án hans varð ekki neitt sem til er“ (Jóh 1.3).

„Allt“ varð til fyrir tilstilli Jesú, en samt lesum við í Ritningunni að Jesús grét (Jóh 11.35). Grét skaparinn? Auk þess lesum við að Jesús „var fyrirlitinn og menn forðuðust hann, harmkvælamaður og kunnugur þjáningum“ (Jes 53.3). Var skaparinn virkilega harmkvælamaður sem var fyrirlitinn og honum hafnað?“ Og eitt sinn hrópaði hann: „Guð minn, Guð minn, hví hefur þú yfirgefið mig?“ (Matt 27.46).

Hvernig gat þetta verið? Það var vegna þess að Jesús, skapari okkar, var einnig endurlausnari okkar. Jafnframt var hann hinn krossfesti Guð sem tók á sig mannlegt eðli og sem slíkur þoldi hann skort og erfiðleika sem að lokum leiddu til dauða á rómverskum krossi.

Svo að skapari okkar sem við lifum, hrærumst og erum í (Post 17.28) leið sem maður þjáningar sem ekkert okkar gæti þolað. Við finnum einungis til okkar eigin rauna og sorga, en á krossinum bar hann allan harm okkar og sorgir (Jes 53.4) sem er markverðasti atburður alheimssögunnar.

Með það sem bakgrunn munum við næstu mánuði leitast við að skilja betur það sem annars er óskiljanlegt – eigin þjáningar, þjáningar hins kristna, þjáningar þeirra sem hafa helgað Kristi líf sitt. Við teljum okkur ekki hafa öll svörin eða jafnvel mörg þeirra. Við trúum því einungis að Guð sé kærleikur (1Jóh 4.8) og þó svo allt þetta gerist þá getum við samt treyst Guði og jafnvel vaxið í náð hversu sársaukafullur sem sá ferill kann að vera.

Þennan ársfjórðung munum við rannsaka orð Guðs og sjá hvernig aðrar holdi klæddar verur mættu örvæntingu og svikum, vonbrigðum og missi, óréttlæti og misþyrmingum þrátt fyrir trúarljóma sinn. Hvernig glímdu þær við vandann? Hvað lærðu þær? Hvað getum við lært af reynslu þeirra?

Þegar við lítum á þetta fólk, reynslu þess og trúarreynslu (sem kunna að vera líkar okkar) verðum við ávallt að líta á það allt í ljósi krossins. Við verðum ávallt að muna að hverju sem við kunnum að mæta þá hefur Jesús Kristur, skapari okkar, farið í gegnum það sem var enn verra.

Guð okkar er kunnugur þjáningum. Jafnvel Albert Camus, heimspekingur sem vart má kalla kristinn, skildi sumt af því sem krossinn gaf til kynna og þjáningar Guðs þar: „Nóttin á Golgata er einungis svo mikilvæg í sögu mannsins vegna þess að í skugga hans þá lagði guðdómurinn hefðbundin forréttindi sín til hliðar og drakk þjáningar dauðans og örvæntingu alveg í botn“ (Albert Camus, The Rebel. New York: Vintage International, 1991, bls. 33). Eða eins og Ellen G. White kemst að orði: „Krossinn opinberar fyrir daufri tilfinningu okkar þann sársauka sem syndin hefur allt frá upphafi bakað hjarta Guðs“ (Ed, bls. 263).

Lexíum okkar er ekki ætlað að réttlæta viðbrögð Guðs við hinu illa. Þess í stað leitast þær við að hjálpa okkur að komast í gegnum þær óhjákvæmilegu þjáningar sem bíða okkar í heimi þar sem syndin er jafn auðveld og andardrátturinn. Við munum leitast við að sýna fram á að sársauki, þjáningar og missir eru ekki vísbendingar um að Guð hafi yfirgefið okkur. Heldur sýna þær fram á að jafnvel hinir trúuðu eiga hlutdeild í hlutskiptum fallins mannkyns. En munurinn er sá að fyrir Jesú og þá von sem hann býður upp á getum við fundið merkingu og tilgang í því sem virðist vera marklaust eða tilgangslaust, og á einhvern hátt sem við skiljum ekki getum við treyst fyrirheitinu um „að þeim sem Guð elska samverkar allt til góðs“ (Róm 8.28) og að sá Guð sem gerði allt, leið einnig þjáningar og þess vegna elskum við hann.

_Gavin Anthony, megin-höfundur lexíanna þennan ársfjórðung, er sonur kristniboða og óx up í Sri Lanka. Hann hefur starfað sem prestur í Bretlandi og Írlandi en veitir nú forstöðu starfinu á Íslandi._