---
title:  Lyndiseinkunnin og samfélagið
date:  21/07/2022
---

Ákveðinn söngur segir m.a.: „Ég er klettur, ég er eyja.“ Hefur þú einhvern tímann hugsað að þig langi til að standa ein(n)? Þú hefur e.t.v. einnig heyrt einstaklinga segja: „Ganga mín með Guði er einkamál. Ég vil ekki tala um það mál.“

`Lestu Ef 4.11-16. Hvað er Páll að leggja áherslu á með þessum orðum? Hvaða hlutverk ætlar hann samfélaginu?`

Þegar Páll talar til Efesusmanna lýsir hann söfnuðinum sem líkama. Jesús er höfuðið og fólk hans er hinn hluti líkamans. Þegar við svo lítum á Ef 4.13 tökum við eftir því að lokamarkmið þess að lifa í slíku samfélagi er að ná „vaxtartakmarki Krists fyllingar.“ Þess vegna þörfnumst við hvert annars!

Vissulega er hægt að vera kristinn einn og sér. Oft er óhjákvæmilegt að standa einn og sér eins og við sjáum í reynslu margra niður í gegnum aldirnar sem hafa þolað athlægi og ofsóknir. Það er sterkur vitnisburður um mátt Guðs að menn og konur hafa ekki látið bugast undir þrýstingi umhverfisins. En þó svo það sé rétt vill Páll leggja áherslu á mikilvægan sannleika: Þegar allt kemur til alls þá finnum við fyrir og opinberum Krists fyllingu þegar við vinnum saman í samfélagi hvert við annað.

`Hvað segir Páll í Ef 4.11-16 að verði að gerast áður en Krists fylling birtist í samfélagi hinna kristnu?`

Á hvern hátt er vitnisburður samfélags sem birtir fyllingu Krists frábrugðinn vitnisburði einstaklings sem opinberar Krists fyllingu? Hverjar eru afleiðingar þess í tengslum við deiluna miklu? Sjá Ef 3.10.

Það er auðvelt að vera vingjarnleg þegar við erum ein eða meðal ókunnugra, en það er mikið erfiðara að vera vingjarnleg við þá sem við annað hvort þekkjum vel eða líkar ekki við. En ef við auðsýnum þeim vinsemd og góðvild berum við ómótstæðilegan vitnisburð um sannleikann um Guð.