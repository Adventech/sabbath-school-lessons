---
title:  Trú mitt í hreinsunareldinum
date:  18/07/2022
---

Það er eitt að heyja bardaga, en það er annað að sjá ekki einu sinni herina sem heyja þann bardaga. Að vissu marki má segja að það eigi við um reynslu hins kristna. Við vitum að herirnir eru til staðar, við finnum fyrir þeim í lífi okkar en samt þurfum við að leggja okkur fram í trú og treysta honum sem er ósýnilegur (Heb 11.27).

`Lestu Job 23.1-10. Hver er kjarninn í baráttu Jobs? Hvað sér hann ekki? En hverju tekur hann á móti í trú þrátt fyrir raunir sínar?`

Jafnvel í hræðilegum raunum sínum treysti Job Drottni. Þrátt fyrir alla erfiðleika sína var Job ákveðinn í að standast. Eitt af því sem hjálpaði honum að afbera það var gullið. Ekki gullverðlaun, heldur leit hann fram í tímann og gerði sér grein fyrir að því að ef hann héldi fast við Guð mundi það verða honum til góðs – hann myndi verða sem gull. Okkur er ekki sagt hve mikið Job vissi um það sem var að gerast á bak við tjöldin. Hann stóðst hreinsunareldinn óháð því hve mikið hann vissi um það sem honum var hulið.

Óttast þú eldinn? Hefur þú áhyggjur af „hitanum“ sem kringumstæðurnar skapa? Ef til vill virðist „hiti“ Guðs vera óskiljanlegur líkt og gerðist hjá Job. Það kunna að vera erfiðleikar í tengslum við aðlögun að nýrri vinnu eða nýju heimili. Það gæti verið ill meðferð í vinnunni eða jafnvel innan fjölskyldunnar. Það gætu líka verið veikindi eða fjárhagstjón. Það kann að vera torskilið en Guð getur notað þessar reynslur til að hreinsa þig og fága og draga fram mynd sína í lyndiseinkunn þinni.

Svo virðist sem það hafi verið hvatning fyrir Job að reynast sem gull, vakið athygli hans og hjálpað honum að komast í gegnum erfiðleika sína. Það er sterkur vitnisburður um lyndiseinkunn hans að mitt í erfiðleikum sínum og þjáningum sínum gat hann fundið fyrir því að hreinsunarferlið var raunveruleiki og hversu lítið sem hann skildi það sem var að gerast þá vissi hann að þessar raunir myndu göfga hann.

`Hver er reynsla þín af því hvernig erfiðleikar hreinsa og fága? Hvað annað en þjáningar gæti fágað þig?`