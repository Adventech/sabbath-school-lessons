---
title:  „Hinn vitri“
date:  20/07/2022
---

Í gær litum við á mikilvægi lyndiseinkunnarinnar fyrir þá sem vænta endurkomunnar. Í dag munum við líta nánar á mikilvægi lyndiseinkunnarinnar fyrir þá sem eru á lífi við endurkomu Jesú.

`Lestu Dan 12.1-10. Hvað er samhengið? Til hvaða tíma í veraldarsögunni er vísað? Hvað getum við sagt á grundvelli þessara versa um lyndiseinkunn Guðs fólks á þeim tíma? Hvað einkennir fólk hans sem er andstætt þeim vondu? Sjá einnig Opb 22.11.`

Daníel er sagt að rétt áður en Kristur kemur muni verða hörmungatímar sem ekkert í sögu jarðarinnar jafnast á við. Í Dan 12.3, 10 er okkur gefin lýsing á hinum réttlátu og ranglátu á þeim tíma. Takið eftir að illmennin munu „fremja ranglæti“ (Dan 12.10) í andstöðu við hina réttlátu sem „skína eins og björt himinhvelfing“ (Dan 12.3) líklega vegna þess að þeir hafa verið „skírðir, reyndir og hreinsaðir“ (Dan 12.10) á þessum hörmungatímum sem „eigi verður við jafnað frá því þjóðin varð til“ (Dan 12.1). Illmennin munu hins vegar ekki skilja neitt, en hinir réttlátu eru vitrir og þeir munu skilja það.

`En hvað er það sem þeir skilja? Stærðfræði, vísindi, æðri Biblíugagnrýni? Í Orðskviðunum lesum við: „Að óttast Drottin er upphaf þekkingar“ (Okv 1.7). Í því samhengi eru hinir „vitru“ vitrir af því að þeir hafa skilning á því hvernig lokaatburðir sögunnar, tímar erfiðleikanna, þróast. Þeir koma þeim ekki á óvart þar sem þeir vita á grundvelli rannsókna sinna á orði Guðs að þessir atburðir muni koma. Og það mikilvægasta er að þeir vita nægilega mikið til þess að leyfa tíma erfiðleikanna að hreinsa þá og fága. Illmennin, aftur á móti, verða aftur á móti þrjóskari í andstöðu sinni og halda því áfram í illsku sinni.`

Lykilatriðið er að við finnum hér lýsingu á fólki sem hefur farið í gegnum hreinsunar- og fágunarferli.

`Þó svo við höfum litið á þessi vers í tengslum við allra síðustu dagana, hvaða meginreglur sjáum við sem geta hjálpað okkur að skilja betur hvað felst í hreinsunar- og fágunarferlinu á okkar tíma?`