---
title:  Trúföst þrátt fyrir að sjá ekki Guð
date:  18/08/2022
---

Það er mjög óþægileg tilfinning ef okkur finnst öllum vera sama um hvað gerist hjá okkur. En að halda að Guði sé sama um okkur eða kannist ekki við okkur getur verið afar sárt.

Í hugum Gyðinganna í útlegð í Babýlon virtist Guð ekki kæra sig mikið um kringumstæður þeirra. Þeir voru útlagar og þeim fannst Guð hafa yfirgefið þá vegna synda þeirra. En Jesaja talar huggunarorð til þeirra. Hann talar blíðlega til fólks síns um Guð: „Eins og hirðir mun hann halda hjörð sinni til haga, taka unglömbin í faðm sér og bera þau í fangi sínu en leiða mæðurnar“ (Jes 40.11). En eftir svo langan tíma voru útlagarnir farnir að hugsa sem svo: „Hvar ertu, Drottinn? Við sjáum enga vísbendingu um að þú sért enn þar – eða kærir þig um okkur!“

`Lestu Jes 40.27-31. Hvernig lýsir Jesaja Guði? Hvernig er þeirri lýsingu ætlað að svara áliti þeirra um að „vegur minn er hulinn Drottni, Guð minn skeytir ekki um hag minn“ (Jes 40.27)?`

Ísrael gekk oft í gegnum erfiðar reynslur. Oft ógnuðu óvinir tilveru þeirra. En innra ásigkomulag þjóðarinnar var oft ekki sem best þar sem margir héldu ekki lengur fast við Guð, vanræktu boð hans og gáfu engan gaum að áskorunum spámannanna. Því segir Jesaja: „Hvers vegna léstu oss villast af vegi þínum, Drottinn?“ (Jes 63.17). En Guð gafst ekki upp á fólki sínu. Hann varðveitti það og reisti það aftur við eftir ósigra þess. Í hverri kynslóð styrkti hann þá sem báru traust til hans.

Í Esterarbók finnum við annan hóp fólks sem kann að hafa fundist vegur þeirra vera hulinn Guði. Guð er alls ekki nefndur í þeirri bók. En öll frásögnin segir frá því hvernig Guð greip inn til þess að bjarga fólki sínu undan ófrávíkjanlegum lögum um að tortíma því. En þessi frásögn lýsir ekki aðeins liðnum atburðum, hún er einnig táknræn um framtíðina þegar fólk verður aftur ofsótt og lög verða sett um að tortíma því (Opb 13.15). Getur þú ímyndað þér hve auðvelt það yrði að draga þá ályktun undir svo hræðilegum kringumstæðum að Guð hljóti að hafa yfirgefið fólk sitt? En við eigum ekki að óttast. Sami Guð sem bjargaði sínum útvöldu í frásögn Esterar mun aftur koma þeim til bjargar í lokaátökunum.

`Við höfum lesið hvernig Jesaja lýsti Guði fyrir útlögunum. Hvernig myndir þú lýsa Guði fyrir þeim sem finnst Guð vera horfinn og hann hafi yfirgefið þá? Hvernig myndir þú kenna þeim að líta með augum trúarinnar og vera ekki háð því sem þeir kunna að sjá umhverfis sig með mannlegum augum?`