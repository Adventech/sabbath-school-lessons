---
title:  Máttur upprisunnar
date:  16/08/2022
---

Upprisan fjallar um vandamál vanmáttar mannsins. Þegar við hugsum um líf Jesú, dauða hans og upprisu þá hugleiðum við oft hvernig dauði Jesú gerði það að verkum að við getum réttarfarslega staðið „sýkn saka“ frammi fyrir Guði. Og þannig er það einmitt.

En upprisan bætir sérstakri vídd við frelsunina. Upprisa Jesú hefur ekki aðeins merkingu vegna þess að hún sýnir fram á að dag einn verðum við einnig reist upp. Vegna upprisunnar er Jesús til hægri handar föðurins og hefur mátt og vald. Þessi upprisumáttur er sá sami sem Guð gefur okkur aðgang að dag hvern.

`Í Ef 1.18-23 talar Páll um mátt Guðs. Hvað kennir þessi texti okkur um mátt upprisunnar? Hvaða von og fyrirheit finnur þú fyrir þig í þessum versum?`

Páll biður þess að Efesusbúar fái skilið nokkur mál sem einungis er hægt að skilja réttilega með hjálp frá Guði. Í fyrsta lagi er það vonin um umbreytingu og eilífa framtíð sem Jesús hefur kallað okkur til og í öðru lagi að við getum skilið þann mátt sem verkar í okkur.

Páll leitast síðan við að lýsa því hve undraverður þessi máttur er. Sá máttur sem við höfum aðgang að í dag er sami mátturinn sem reisti Jesú upp frá dauðum, ekki aðeins upp úr gröfinni og aftur til lífsins heldur til valdstöðu föðurnum til hægri handar.

En Páll hefur ekki lokið máli sínu. Upprisan færði Jesú ekki bara einhvers konar mátt heldur mátt til að stjórna fólki sínu og sjá því fyrir hverju sem það þarfnast um alla eilífð.

`Gerðu lista yfir það í lífi þínu sem þarfnast máttar hins upprisna Jesú. Þegar þú hefur lokið því biddu þess að sá máttur megi nýtast við allar þær þarfir. Hvað getur þú auk þess gert betur og hvað getur þú valið sem gefur þessum mætti kraft til að vinna að vild í lífi þínu?`