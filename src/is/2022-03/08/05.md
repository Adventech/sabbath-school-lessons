---
title:  Hann ber allar áhyggjur okkar
date:  17/08/2022
---

Sumir eru með veggplatta á heimilum sínum sem á stendur: „Hvers vegna biðja þegar við getum haft áhyggjur?“ Við hlæjum e.t.v. að því þar sem við vitum hve oft við höfum áhyggjur í stað þess að koma til Guðs með áhyggjuefni okkar.

Einhver hefur komist þannig að orði að þegar líf okkar er orðið algjör flækja eigum við að fela það Guði og láta hann leysa flækjuna. Guð þráir að gera það fyrir okkur. Samt sem áður tekst okkur að halda fast við vandamál okkar þar til við erum að því komin að springa. En hvers vegna bíðum við þangað til við erum orðin úrkula vonar áður en við leitum til Drottins?

`Lestu 1Pét 5.7. Pétur vitnar hér í Slm 55.23. Hver er kjarninn í boðskap hans til okkar? Sjá einnig Matt 6.25-33.`

Þetta vers í 1Pét 5.7 er mjög einfalt. Engin leyndarmál eru hulin í því og merking þess er augljós. Að varpa einhverju felur í sér að gefa það frá sér svo að það sem veldur okkur áhyggjum hafi ekkert með okkur að gera. En auðvitað vörpum við ekki byrðum okkar bara hvert sem er. Áhyggjur okkar hverfa ekki út í buskann. Við gefum þær til föður okkar á himnum sem lofar að ganga frá þeim. Það er einmitt það sem Jesús á við í textanum í Matteusi. Vandamálið felst ekki í því að það sé erfitt heldur í því að það virðist vera of auðvelt, of gott til að vera satt.

Alls kyns mál skapa áhyggjur. Pressa í vinnunni. Óvænt gagnrýni. Tilfinningin um að vera útilokuð eða ekki elskuð. Heilsan eða fjármálaáhyggjur. Tilfinningin um að við séum ekki nógu góð fyrir Guð eða að hann hafi ekki fyrirgefið okkur.

Hver sem vandamál okkar kunna að vera, þá er ein ástæðan að baki þess að við ríghöldum í þau, sú að við teljum að við getum leyst þau betur en nokkur annar. En Pétur hvetur okkur til að endurskoða slíka skoðun. Ástæðan fyrir því að við þurfum ekki að hafa áhyggjur er sú að Guði er annt um okkur. En er Guði það umhugað um okkur að hann grípi inn þegar skilnaður er í aðsigi eða okkur finnst við vera algjörlega gagnslaus? Biblían segir að honum sé nægilega umhugað um okkur til að umbreyta öllum kringumstæðum.

`Hvað er það sem þú hefur mestar áhyggjur af núna? Er nokkuð of erfitt fyrir Drottin, hvort sem um er að ræða lögmæt áhyggjuefni eða erfið viðureignar? Ef til vill felst stærsta vandamálið í því að jafnvel þó svo við trúum því að Guð þekki það og geti lagfært það þá treystum við því ekki að hann muni leysa það eins og við vildum að það yrði leyst. Hugleiddu þessa hugsun og hve vel hún lýsir einhverju í þínu lífi.`