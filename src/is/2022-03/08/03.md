---
title:  Í Jesú nafni
date:  15/08/2022
---

> <p></p>
> „Ef þið biðjið mig einhvers í mínu nafni mun ég gera það“ (Jóh 14.14).

Jesús myndi ekki vera með lærisveinunum mikið lengur. Hann sem hafði stutt þá og uppörvað var nú á förum til himins og lærisveinarnir voru farnir að vera ráðvilltir og máttvana. En þó svo þeir myndu ekki geta séð hann lengur þá gaf Jesús þeim undravert fyrirheit.

`Lestu Jóh 14.1-14. Samkvæmt 13. og 14. versinu hét Jesús að gera „allt“ fyrir okkur sem við bæðum um í hans nafni. Þar af leiðandi endum við yfirleitt bænir okkar með „í Jesú nafni, amen.“`

Hvað eigum við venjulega við þegar við segjum þessi orð? Hvað á Jesús við þegar hann hvetur okkur til að biðja þannig? Hvaða vísbendingu er að finna í þessum versum sem hjálpa okkur að skilja það sem hann á við?

Þegar við biðjum „í Jesú nafni“ getum við verið þess fullviss að allur himininn er að verki fyrir okkur. Við sjáum ekki endilega englana sem eru að verki allt umhverfis okkur. En þeir eru þar samt, sendir frá hásæti himinsins í nafni Jesú til þess að uppfylla beiðnir okkar.

Stundum þegar við biðjum í Jesú nafni opnum við augu okkar og reiknum með að allt sé breytt umhverfis okkur en það lítur allt eins út. En þó svo máttur Guðs kunni að koma á dramatískan hátt, eins og þegar Jesús kyrrði storminn, þá getur hann einnig komið í kyrrð, án þess að við tökum eftir því, eins og þegar máttur Guðs styrkti Jesú í Getsemane. Ef til vill gerist ekkert dramatískt skyndilega en það þýðir ekki að Guð sé ekki að verki fyrir okkur.

`Lestu aftur Jóh 14.1-14 og ímyndaðu þér að Jesús sé að tala beint við þig augliti til auglitis. Hvaða von og uppörvun getur þú dregið af þessum fyrirheitum? Spurðu þig jafnframt: „Hvað er það í lífi mínu sem gæti komið í veg fyrir að þessi fyrirheit rætist í mínu lífi? Hvaða breytingar þyrfti ég að áforma að gera í hjarta mínu?`