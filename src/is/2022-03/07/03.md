---
title:  Hver faðir okkar er
date:  08/08/2022
---

Oswald Chambers skrifar: „Hefur þú spurt Guð um hvað hann ætli að gera? Hann mun aldrei segja þér það. Guð segir þér ekki hvað hann ætli sér að gera. Þess í stað sýnir hann þér hver hann er“ (My Utmost for His Highest [Uhrichsville, Ohio: Barbour & Company, Inc., 1963, 2. jan.]).

`Hvað heldur þú að hann eigi við með þessari hugmynd?`

Eins og okkur er kunnugt þá hefst Jobsbókin á persónulegum harmleik Jobs. Hann missir allt nema líf sitt og eiginkonu og hún leggur til að hann formæli Guði og deyi (Job 2.9). Síðan koma viðræður þar sem vinir hans reyna að komast að því hvers vegna þetta allt hefur dunið yfir. Á meðan þær umræður standa yfir er Guð þögull.

En í Job 38 birtist Guð skyndilega og segir: „Hver er sá sem hylur ráðsályktunina myrkri með innihaldslausu orðavaðli?“ (Job 38.2). Og Guð heldur áfram og leggur fram 60 spurningar sem koma mjög svo á óvart. Líttu yfir þær í Job 38 og 39.

Eftir síðustu spurninguna svarar Job: „Nei, ég er léttvægur, hverju get ég svarað þér? Ég legg hönd mér á munn. Einu sinni hef ég talað og svara ekki, tvisvar og endurtek það ekki“ (Job 40.4, 5). En Guð er ekki hættur. Hann tekur aftur tilmáls og leggur fram aðrar mikilvægar spurningar, hverja eftir aðra.

`Lestu loka-viðbrögð Jobs í Job 42.1-6. Hvað var Guð að reyna að segja Job og hvaða áhrif hafði það á hann?`

Guð svaraði aldrei „hvers vegna“ spurningum vina Jobs. En Guð dregur upp mynd af óviðjafnanlegum mikilleik sínum eins og hann birtist í undraverðu sköpunarverki hans. Að því loknu hefur Job ekki þörf fyrir svör. Í stað útskýringa finnum við ómótstæðilega mynd af mikilfengleika Guðs.

Þessi frásögn sýnir fram á hrífandi þverstæðu. Von og uppörvun geta vaknað við það að gera sér grein fyrir að þekking okkar er svo takmörkuð. Ósjálfrátt reynum við að finna huggun í því að vita allt og við verðum vonsvikin þegar við getum það ekki. En stundum dregur Guð athyglina að fávisku okkar þannig að við getum gert okkur grein fyrir því að von okkar mannanna er aðeins traust ef hún byggir á veru sem er okkur mikið æðri.

`Er eitthvað að gerast núna sem þú getur ekki skilið? Ef svo er beindu þá athygli þinni að eðli Guðs. Hvernig getur það gefið þér þá von sem þú þarfnast til þess að geta staðist eitthvað sem er óskiljanlegt nú?`