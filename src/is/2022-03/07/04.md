---
title:  Nærvera föður okkar
date:  09/08/2022
---

> <p></p>
> „Því að ég, Drottinn, er Guð þinn, ég held í hægri hönd þína og segi við þig: „Óttast eigi, ég bjarga þér““ (Jes 41.13).

Sagt hefur verið: „Þegar Guð virðist fjarlægur hver er það sem hefur fært sig?“ Þegar vandamál koma upp teljum við að Guð hafi yfirgefið okkur. Sannleikurinn er samt sá að hann hefur ekkert farið.

Gyðingunum sem voru í útlegð virtist Guð vera fjarlægur. En Guð fullvissar þá fyrir munn Jesaja um lausn í framtíðinni. En þó svo heimför þeirra til Jerúsalem væri enn fjarlægur framtíðardraumur þá vildi Guð að fólk hans vissi að hann hefði ekki farið frá því og það var enn ærin ástæða til að vona.

`Lestu Jes 41.8-14. Hvaða ástæðu sérð þú fyrir fólkið til að vona og bíða áköf eftir uppfyllingu í framtíðinni? Hvernig hjálpar þetta fyrirheit okkur að vænta endaloka útlegðar okkar á jörðinni?`

Ein áhrifamesta myndin í þessum versum er sú sem brugðið er upp í Jes 41.13. Hinn máttugi Guð alheimsins segir að fólk hans þurfi ekki að óttast því að hann er sá sem heldur „í hægri hönd þína“. Eitt er að ímynda sér Guð sem stjórnar atburðum á jörðinni frá stóru hásæti sem er fjölda ljósára frá jörðinni. En það er allt annað að gera sér grein fyrir því að hann er nógu nálægur til að halda í hendi fólks síns sem hann ann svo mjög.

Þegar við erum önnum kafin getur verið erfitt að muna eftir því að Guð sé svo nálægur okkur. En þegar við minnumst þess að hann er Immanúel, Guð með oss, breytir það öllu. Þegar nærvera Guðs er meðal okkar þá eru fyrirætlanir hans það einnig ásamt fyrirheitum hans og umbreytandi mætti.

`Reyndu eftirfarandi næstu daga. Reyndu að minnast þess eins oft og þú getur að Guð alheimsins er nægilega nálægur þér til að halda í hönd þína og hann heitir þér hjálp sinni. Gerðu lista yfir hvernig það breytir lífsháttum þínum. Deildu því með deildinni.`