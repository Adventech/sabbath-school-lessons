---
title:  Klettur okkar og hæli
date:  01/09/2022
---

Oft er það svo að þeir sem eru hreyknastir, hrokafyllstir og ágengastir eru þeir sem hafa lítið sjálfsálit. Hroki þeirra og stolt, og jafnframt algjör skortur á auðmýkt eða hógværð, eru eins konar hula sem e.t.v. ómeðvitað hylur eitthvað sem vantar hið innra með þeim. Þeir þarfnast einhvers sem við öll höfum þörf fyrir: öryggiskennd, tilfinningu um að vera einhvers virði og viðurkenningu einkum á tímum rauna og þjáninga. Slíkt finnum við einungis hjá Drottni. Auðmýkt og hógværð eru því langt frá því að vera einkenni veikleika, þau eru fremur voldugur vitnisburður um sál sem er grundvölluð á Klettinum.

`Lestu Slm 62.2-9. Hvert virðist vera baksvið þessa sálms? Á hvað er Davíð að leggja áherslu? Hvaða andlegu meginreglur getum við lært af orðum hans? Hvernig getum við lært að beita þessum meginreglum í lífi okkar?`

„Menn geta orðið óvinir okkar að ástæðulausu. Það sem knýr fólk Guðs getur verið misskilið, ekki aðeins af heiminum heldur einnig af bræðrum okkar og systrum. Þjónar Drottins geta verið settir í erfiða aðstöðu. Úlfaldar eru gerðir úr mýflugum til að réttlæta þá sem feta eigingjarnan, ranglátan stíg. . . . Rangtúlkun klæðir þessa menn í dökk klæði óheiðarleikans af því að óviðráðanlegar kringumstæður hafa flækt verk þeirra. Bent er á þá sem einstaklinga sem er ekki treystandi. Það eru meðlimir safnaðarins sem gera þetta. Þjónar Guðs verða að vopna sig með hugarfari Krists. Þeir geta ekki reiknað með því að sleppa við svívirðingar og rangtúlkun. Þeir kunna að vera stimplaðir sem ofstækismenn eða öfgasinnar. En þeir ættu ekki að missa kjarkinn. Hendur Guðs eru á stjórnvöl forsjónar hans og leiða starf hans til vegsemdar nafni hans“ (UL, bls. 177).

`Hversu ónæm erum við fyrir átölum og hvassri gagnrýni annarra? Sennilega ekki alveg ónæm! Hvernig getum við haldið fast við Drottin og fest akkeri sjálfsvirðingar okkar við hann sem elskar okkur svo mjög að hann dó fyrir syndir okkar og hjálpaði okkur þannig til að vernda okkur gegn lítilsvirðingu annarra?`