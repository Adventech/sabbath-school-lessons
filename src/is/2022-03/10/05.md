---
title:  Sjálfsstjórn
date:  31/08/2022
---

Besta dæmið um auðmýkt í eldrauninni er að finna hjá Jesú. Þegar hann sagði: „Lærið af mér því að ég er hógvær og af hjarta lítillátur“ (Matt 12.29) þá var hann að tala um eitthvað sem við hugsum sennilega ekki út í.

`Lestu 1Pét 2.18-25. Pétur er að gefa þrælum athyglisvert ráð. Hann lýsir því hvernig Jesús brást við óréttlátri og sársaukafullri meðhöndlun og bendir þeim á að hann hafi látið þeim eftir „fyrirmynd til þess að þið skylduð feta í fótspor hans“ (1Pét 2.21). Hvaða meginreglu auðmýktar og hógværðar í eldrauninni getum við lært af fordæmi Jesú eins og Pétur lýsir því?`

Það er hræðilegt að horfa upp á að einhver kemur fram við annan á óréttlátan hátt. Það er líka afskaplega sárt að vera fórnarlamb slíkra aðgerða. Þar sem við höfum yfirleitt sterka réttlætiskennd er það eðlisávísun okkar að leiðrétta málin í réttlátri reiði, að okkar mati, þegar óréttlæti á sér stað.

Það er ekki auðvelt að lifa þannig. Það er ef til vill ómögulegt fyrir okkur nema við viðurkennum mikilvægan sannleika – þegar óréttlæti á sér stað verðum við að trúa því að faðir okkar á himnum sé við stjórnvölinn og hann muni grípa inn í mál okkar þegar það er í samræmi við vilja hans. Það þýðir einnig að við verðum að vera opin fyrir þeim möguleika að okkur sé ekki alltaf bjargað undan óréttlæti fremur en Jesú var. En jafnframt því verðum við ávallt að muna að faðir okkar á himnum er enn með okkur og hann er við stjórnvölinn.

Ráðlegging Péturs sem byggist á lífi Jesú kemur á óvart þar sem hún virðist gefa til kynna að undir óréttlátri þjáningu sé þögnin betra vitni um dýrð Guðs en leiðrétting mála. Þegar Kaífas og Pílatus lögðu spurningar fyrir Jesú hefði hann getað sagt margt til að leiðrétta málin og réttlæta sig en hann gerði það ekki. Þögn hans bar vitni um auðmýkt hans.

`Hvernig bregst þú við þegar þú mætir ósanngirni? Hvernig getur þú betur notfært þér þær meginreglur sem við höfum litið á í þessum versum?`