---
title:  Að elska þá sem særa okkur
date:  30/08/2022
---

Einhver komst eitt sinn þannig að orði: „Að elska óvini sína þýðir ekki að elska óhreinindin sem perlan er hulin í; þess í stað felst það í því að elska perluna sem liggur í duftinu. . . . Guð elskar okkar ekki vegna þess að við erum svo elskuleg að eðli til. Þess í stað verðum við elskuleg af því að hann elskar okkur.“

`Hvað sérð þú venjulega þegar þú lítur á „óvini“ þína –perlu eða óhreinindin utan um hana?`

`Lestu Matt 5.43-48. Jesús býður okkar að elska óvini okkar og biðja fyrir þeim. Hvaða dæmi úr náttúrunni nefnir Jesús sem hjálpar okkur að skilja hvers vegna við ættum að elska óvini okkar? Hvað er það sem hann er að kenna okkur?`

Í Matt 5.45 notar Jesús föður sinn á himnum sem dæmi um það hvernig við ættum að koma fram við þá sem særa okkur og jafnvel setja okkur í verstu eldraunirnar. Jesús segir að faðir hans úthelli blessunum regnsins bæði yfir réttláta og rangláta. Ef Guð sendir jafnvel hinum ranglátu regn hvernig ættum við þá einnig að koma fram við þá?

Jesús er ekki endilega að segja að við ættum alltaf að bera hlýhug til allra sem valda okkur erfiðleikum þó svo það geti einnig verið möguleiki. Elska til óvina okkar á ekki að vera einskær tilfinning til þeirra heldur sérstakt atferli í þeirra garð sem sýnir umhyggju og hugulsemi.

Jesús lýkur þessum orðum sínum með yfirlýsingu sem oft vekur miklar umræður: „Verið því fullkomin eins og faðir yðar himneskur er fullkominn“ (Matt 5.48). En merking hans er mjög augljós í samhenginu: Þeir sem vilja vera fullkomnir eins og Guð er fullkominn verða að auðsýna elsku sína til óvina sinna á sama hátt og Guð auðsýnir elsku sína til sinna óvina. Að vera fullkomin í augum Guðs þýðir að elska andstæðinginn en það kallar á auðmýkt hjartans sem einungis Guð getur veitt.

`Hafðu í huga skýrgreiningu auðmýktarinnar („að þola rangindi með þolinmæði og án kala“) og gerðu svo lista yfir það sem þú þyrftir að breyta til þess að leyfa Drottni að gefa þér þá auðmýkt hjartans sem hjálpar þér að hafa rétta afstöðu til „óvina“ þinna.`