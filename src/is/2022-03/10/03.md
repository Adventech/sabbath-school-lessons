---
title:  Meðalgangari náðarinnar
date:  29/08/2022
---

`Lestu 2Mós 32.1-14. Hvaða hlutverki gegnir Móse í þessum versum?`

Þegar fólkið fór að tilbiðja gullkálfinn ákvað Guð að það hefði gengið of langt og tilkynnti að hann myndi eyða fólkinu og gera Móse að mikilli þjóð. En í stað þess að taka boði Guðs bað Móse Guð um að sýna því náð og Guð lét það eftir.

Í 2Mós 32.1-14 er að finna tvö mikilvæg mál. Í fyrsta lagi var tilboð Guðs um að eyða þessu uppreisnargjarna fólki og blessa Móse þess í stað prófraun fyrir Móse. Guð vildi að Móse sýndi hve mikla samúð hann hefði með þessum hræðilega óhlýðna lýð. Móse stóðst prófið. Líkt og Jesú bað hann um miskunn fyrir syndarana. Þetta sýnir fram á eitthvað athyglisvert: Stundum leyfir Guð okkur að mæta andstöðu, hann kann að leyfa okkur að fara í gegnum eldraun þannig að hann, við og alheimurinn geti séð hve mikla samúð við höfum með þeim sem eru á villigötum.

`Hvaða ástæðu gaf Móse fyrir því að biðja Drottin að eyða ekki Ísrael?`

Í öðru lagi sýnir þessi efniskafli að andstaða og óhlýðni eru kall til að opinbera náð. Náðar er þörf þegar fólk á það síst skilið. En einmitt þegar fólkið á það síst skilið eru minnstar líkur á að það bjóði það fram. En þegar Miríam, systir Móse, gagnrýndi hann hrópaði hann til Drottins um að lækna hana af holdsveiki (4Mós 12). Þegar Drottinn reiddist Kóra og fylgjendum hans og hótaði að eyða þeim öllum féll Móse fram á ásjónu sína og bað fyrir lífi þeirra. Næsta dag þegar Ísrael nöldraði við Móse vegna dauða uppreisnarseggjanna og Guð hótaði að eyða þeim öllum féll Móse aftur fram á ásjónu sína og hvatti Aron til að friðþægja fyrir allan lýðinn (4Mós 16). Í auðmýkt sinni og ósíngirni mitt í eldrauninni leitaði Móse eftir náð þeim til handa sem vissulega áttu það ekki skilið.

`Hugsaðu um fólk umhverfis þig sem þér finnst síst eiga skilið náð. Hvernig getur þú í auðmýkt og óeigingjarnri hógværð birt þeim náð Guðs?`