---
title:  Hverju treystir þú? (Jes 36.2-20)
date:  08/02/2021
---

Stjórnendur Assýríu voru ekki aðeins hrottafengnir, þeir voru einnig gáfaðir. Markmið þeirra var auður og völd, ekki aðeins eyðilegging (sbr. Jes 10.13, 14). Hvers vegna ættu þeir að nota krafta sína til að taka borg með valdi ef þeir gætu talið íbúa hennar á að gefast upp? Því var það að þegar Sanheríb sat um Lakís sendi hann yfirskenkjara sinn til að taka Jerúsalem með áróðri.

`Hvaða rök notaði yfirskenkjarinn til að hrella Júda? Jes 36.2-20; sjá einnig 2Kon 18.17-35; 2Kro 32.9-19.`

Yfirskenkjarinn bar fram nokkuð sterk rök. Þið getið ekki treyst á að Egyptaland hjálpi ykkur þar sem það er ómáttugt og óáreiðanlegt. Þið getið heldur ekki reitt ykkur á að Drottinn komi ykkur til hjálpar því að Hiskía hefur misboðið honum með því að fjarlægja fórnarhæðirnar og ölturun um allt Júdaríki og sagt fólkinu að tilbiðja einungis við eitt altari í Jerúsalem. Reyndar er það svo að Drottinn stendur með Assýríu og sagði Sanheríb að eyða Júda. Þið hafið ekki einu sinni nægan mannafla til að ráða við 2.000 hesta.

Til þess að komast hjá umsátri þar sem þið hafið ekkert að borða eða drekka skuluð þið gefast upp núna og það verður farið vel með ykkur. Hiskía getur ekki bjargað ykkur og þar sem guðir allra annarra landa sem Assýría hefur lagt undir sig hafa ekki bjargað þeim getið þið verið viss um að ykkar Guð muni heldur ekki bjarga ykkur.

`Var það satt sem yfirskenkjarinn sagði?`

Þar sem svo mikill sannleikur fólst í orðum hans voru rök hans sannfærandi. Einnig voru tvö ónefnd rök sem studdu mál hans. Í fyrsta lagi var hann nýkominn frá Lakís, um 50 km frá Jerúsalem þar sem Assýríumenn sýndu fram á hvernig færi fyrir sterklega víggirtum borgum sem dirfðust standa gegn þeim. Í öðru lagi var hann með mikinn herafla með sér (Jes 36.2). Þar sem íbúar Júda vissu um afdrif annarra herafla og borga (þ.á.m. Samaríu, höfuðborgar Norður-Ísrael: 2Kon 18.9, 10) sem höfðu lotið í lægra haldi fyrir Assýríu hefðu þeir enga mannlega ástæðu til að efast um að Jerúsalem væri dauðadæmd (sbr. Jes 10.8-11). Yfirskenkjarinn hafði einnig rétt fyrir sér þegar hann sagði að Hiskía hefði eyðilagt ýmsa fórnarstaði í því skyni að beina allri tilbeiðslu til musterisins í Jerúsalem (2Kon 18.4; 2Kro 31.1). En hafði þessi umbót misboðið Drottni sem var einasta vonin sem fólk hans hafði enn? Mundi hann bjarga því og gæti hann það? Einungis Guð gat svarað því.

`Hefur þú nokkurn tímann verið í slíkum kringumstæðum þar sem allt virtist vonlaust frá mannlegu sjónarmiði séð? Hvert var einasta úrræði þitt? Deildu þeirri reynslu þinni með deild þinni.`