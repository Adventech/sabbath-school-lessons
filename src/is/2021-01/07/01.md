---
title:  Ósigur Assýríu
date:  06/02/2021
---

### Lesefni vikunnar
Jes 36.1; Jes 36.2-20; Jes 36.21 – 37.20; Jes 37.21-38; Jes 38 og 39.

> <p>Minnistexti</p>
> „Drottinn allsherjar, Guð Ísraels, þú sem situr í hásæti yfir kerúbunum. Þú einn ert Guð allra konungsríkja veraldar. Það ert þú sem hefur gert himin og jörð“ (Jes 37.16).

Beinaber maður gengur berfættur með tveimur sonum sínum, önnur fjölskylda hefur sett allar eigur sínar á uxakerru sem dregin er af skinhoruðum uxum. Maður teymir uxana en tvær konur sitja í kerrunni. Fólk sem er ekki jafn heppið hefur enga kerru svo að það ber eigur sínar á herðum sér.

Alls staðar eru hermenn. Múrbrjótur er notaður til að brjóta niður borgarhliðið. Bogaskyttur standa uppi á múrbrjótnum og beina örvum sínum að þeim sem standa uppi á borgarmúrunum og verja borgina. Allt ber vott um gífurlegt blóðbað.

Á sama tíma situr konungur stórmannlega í hásæti sínu þar sem komið er með fanga og herfang til hans. Sumir fanganna koma með uppréttar hendur og biðjast miskunnar. Aðrir krjúpa eða hnipra sig saman. Lýsing þessarar sviðssetningar hefst með orðunum: „Sanheríb, konungur heimsins, konungur Assýríu“ og heldur áfram og segir að hann „sat í hásæti sínu þegar herfang frá borginni Lakís var fært fram fyrir hann“ (John Malcolm Russell, The Writing on the Wall („Skriftin á veggnum“), Indiana: Eisenbrauns, 1999, bls. 137, 138).

Þessi myndasería, sem eitt sinn prýddi veggi í „óviðjafnanlegri höll“ Sanheríbs konungs, er til sýnis í breska safninu (British Museum í London). Þetta er mögnuð saga sem hún hefur að segja um ástand þeirra sem töldu sig vera fólk Guðs.