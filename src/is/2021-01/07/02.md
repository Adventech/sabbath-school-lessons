---
title:  Hættan fyrir Hiskía (Jes 36.1)
date:  07/02/2021
---

`Hvað kom fyrir Júda? 2Kon 18.13; 2Kro 32.1; Jes 36.1.`

Þegar hinn ótrúi Akas féll frá kom hinn trúfasti sonur hans Hiskía til valda yfir ríki sem var ekki lengur fyllilega sjálfstætt. Júda hafði „keypt“ hjálp Assýríu í baráttunni gegn bandalagi Sýrlands og Norður-Ísraels og neyddist til að greiða Assýríu „verndargjald“ í formi skattgjalds (sjá 2Kro 28.16-21). Þegar Sargon II, konungur Assýríu, dó á fjarlægum vígvelli og Sanheríb tók völdin 705 f.Kr. virtist Assýría vera berskjölduð. Bæði Biblían og textar frá Assýríu sýna að Hiskía hafi notað tækifærið til að gera uppreisn (sjá 2Kon 18.7) og af harðfylgni verið leiðtogi í uppreisn lítilla nágrannaþjóða gegn Assýríu.

En því miður hafði Hiskía vanmetið seiglu Assýríuríkis. Þegar svo Sanheríb hafði undirokað aðra hluta veldis síns 701 f.Kr. réðist hann gegn Sýrlandi og Palestínu með ógnarafli og fór ránshendi um Júda.

`Hvernig bjó Hiskía sig undir átökin við Assýríu? 2Kro 32.1-8.`

Þegar Hiskía var það ljóst að Sanheríb hugðist taka höfuðborgina Jerúsalem gerði hann umtalsverðan undirbúning undir þau átök við Assýríu. Hann styrkti varnarvirki sín, útbjó her sinn og skipulagði og jók öryggi vatnsveitu Jerúsalem (sjá einnig 2Kon 20.20; 2Kro 32.30). Mestar líkur benda til þess að hin athyglisverðu vatnsgöng Sílóam séu afrakstur þessa undirbúnings Hiskía undir hugsanlegt umsátur. Áletrun í göngunum segir frá því hvernig göngin voru gerð.

En auk hernaðarlegrar forystu og skipulags sá Hiskía einnig fyrir andlegri forystu er hann leitaðist við að lyfta baráttuvilja þjóðarinnar á þessari hættustund. „Konungurinn í Júda var ákveðinn í að gera það sem í hans valdi stæði til að undirbúa mótspyrnu gegn óvininum. Þegar hann hafði gert allt sem mannlegt hugvit og orka fékk áorkað safnaði hann herafla sínum saman og hvatti hann til að vera hugrakkur“ (PK, bls. 351).

`Ef Hiskía treysti Guði svo mikið hvers vegna lagði hann svo mikið á sig að gera allt sjálfur? Voru verk hans afneitun trúar hans? Lestu Fil 2.12, 13 um hvernig okkur ber að vinna með Guði sem sér okkur fyrir mætti sem virkar í raun.`