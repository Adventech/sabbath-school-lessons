---
title:  Björgun úr neyð (Jes 37.21-38)
date:  10/02/2021
---

Sanheríb segir frá því í annálum sínum að hann hafi hertekið 46 víggirtar borgir, gert umsátur um Jerúsalem og haldið Gyðingnum Hiskía sem „fanga, líkt og fugli í búri, í konungshöll sinni í Jerúsalem“ (James B. Pritchard, ritstjóri: Ancient Near Eastern Texts Relating to the Old Testament („Fornir textar frá Austurlöndum nær varðandi Gamla testamentið“). Princeton University Press, 1969, bls. 288). Þrátt fyrir tilhneigingu hans til að vera með áróður til að upphefja gífurlegt sjálfsálit sitt heldur hann því aldrei fram, hvorki í texta né myndum, að hann hafi hertekið Jerúsalem. Frá mannlegu sjónarmiði er þetta athyglisverð vanræksla í ljósi þess ósveigjanlega valds sem Sanheríb hafði og þess að Hiskía gerði uppreisn gegn honum. Þeir sem gerðu uppreisn gegn Assýríu urðu skammlífir og þeirra beið hræðilegur dauðdagi.

Fræðimenn viðurkenna að jafnvel þó svo við hefðum ekki vitnisburð Biblíunnar mundum við þurfa að viðurkenna að kraftaverk hljóti að hafa átt sér stað. Sú staðreynd að Sanheríb skreytti veggi „óviðjafnanlegrar hallar“ sinnar með höggmyndum sem lýstu á mjög svo lifandi hátt árangursríku umsátri um Lakís virðist eiga rætur að rekja til þess að hann þurfti að koma í veg fyrir að verða fyrir álitshnekki. Ef náðar Guðs hefði ekki notið við hefðu þessar myndir sýnt fall Jerúsalem í staðinn. Sanheríb lauk ekki sögunni en Biblían gerir það.

`Hvernig endar þetta? Jes 37.21-37.`

Guð svaraði bæn Hiskía sem hann bað í fullu trúartrausti og sendi honum skilaboð sem fullvissaði Júda og einkenndist af ofsareiði í garð hins hrokafulla konungs Assýríu sem hafði vogað sér að smána hinn guðlega konung konunga (Jes 37.23) Síðan uppfyllti Guð í skyndi loforð sitt um að vernda Jerúsalem (2Kon 19.35-37; 2Kro 32.21, 22; Jes 37.36-38).

Mikil krísa kallar á mikið kraftaverk og það var sannarlega mikið. Hinir föllnu voru 185.000. Sanheríb átti því engra annarra kosta völ en að hverfa heim þar sem hann mætti eigin dauðdaga (sbr. spádóm Jesaja í Jes 37.7-38).

„Guð Hebreanna fór með sigur af hólmi gegn hinum hrokafulla konungi Assýríu. Heiður Guðs fékk uppreisn æru í augum nágrannaþjóðanna. Í Jerúsalem fylltust hjörtu fólksins heilögum fögnuði“ (PK, bls. 361). Ef Sanheríb hefði tekist að sigra Jerúsalem hefði hann hertekið íbúa landsins þannig að Júda hefði glatað sjálfsemd sinni líkt og gerðist með Norður-Ísrael. Þá hefði ekki verið nein Gyðingaþjóð sem Messías mundi fæðast inn í. Það hefði bundið enda á sögu hennar. En Guð hélt voninni vakandi.

`Hverju myndir þú svara ef einhver sem trúir ekki Biblíunni eða á Guð Biblíuunar spyrði þig: Var það sanngjarnt að þessir assýrísku hermenn dæju slíkum hópdauða? Hvernig skilur þú það sem Drottinn gerði við þetta tækifæri?`