---
title:  Veikindi og auður (Jes 38, 39)
date:  11/02/2021
---

Atburðirnir sem sagt er frá í Jes 38 og 39 (2Kon 20) áttu sér stað nálægt þeim tíma þegar Guð bjargaði Hiskía úr greipum Sanheríbs þó svo lausnin sem sagt er frá í Jes 37 (sjá einnig 2Kon 19) hafi enn ekki átt sér stað en Jesaja 38.5, 6 og 2Kon 20.6 sýna að þjóðin stóð enn andspænis ógn Assýríu.

„Satan var ákveðinn í að tryggja bæði dauða Hiskía og fall Jerúsalem, eflaust undir því yfirskyni að ef Hiskía nyti ekki lengur við byndi það endi á umbætur hans og Jerúsalem yrði auðunnari“ (4SDABC, bls. 240).

`Hvað segir ofangreind tilvitnun okkur um mikilvægi góðrar forystu fyrir fólk Guðs?`

`Hvaða tákn gaf Drottinn Hiskía til að staðfesta trú hans? 2Kon 20.8-10; Jes 38.6-8.`

Þegar Akas hafnaði táknum sem Guð bauð honum (Jes 7) hóf hann atburðarás sem leiddi til vandræða með Assýríu. En nú bað Hiskía um tákn (2Kon 20.8) og Guð styrkti hann til að mæta þeirri krísu sem faðir hans hafði leitt yfir Júda. Einungis fyrir kraftaverk gat skugginn á sólskífu Akasar farið afturábak.

Babýloníumenn fylgdust með hreifingum himintunglanna og skráðu þær af nákvæmni. Þeir myndu hafa tekið eftir undarlegum gangi sólarinnar og velt fyrir sér hvað hann merkti. Sú staðreynd að Meródak Baladan sendi sendinefnd var engin tilviljun. Babýloníumenn höfðu frétt af tengslunum milli lækningar Hiskía og kraftaverkatáknsins.

Nú vitum við hvers vegna Guð valdi þetta tákn. Á sama hátt og hann notaði síðar stjörnu yfir Betlehem til að leiða vitringana úr austri notaði hann breytingu á sólarganginum til að leiða sendiboða frá Babýlon. Þetta var einstakt tækifæri fyrir þá til að læra um hinn sanna Guð. Meródak Baladan notaði allan starfsferil sinn til að vinna varanlegt sjálfstæði undan valdi Assýríu. Hann þarfnaðist öflugra bandamanna og því hafði hann áhuga á að hafa samband við Hiskía. Ef sjálf sólin færðist úr stað samkvæmt fyrirmælum Hiskía hvað gæti hann þá ekki gert við Assýríu?

`Hvernig missti Hiskía af ótrúlegu tækifæri til að vegsama Guð og benda Babýloníumönnum á hann? Hver var árangurinn? (Jes 39). Í stað þess að vitna fyrir þeim um Drottin benti hann þeim þess í stað á eigin „dýrð.“ Hvað kennir það okkur?`