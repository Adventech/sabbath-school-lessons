---
title:  Skekin en ekki yfirgefin (Jes 36.21 – 37.20)
date:  09/02/2021
---

`Hvaða áhrif hafði málsnilld yfirskenkjarans á Hiskía og embættismenn hans? 2Kon 18.37 – 19.4; Jes 36.21 – 37.4.`

Hiskía var alveg eyðilagður og harmi lostinn og í örvæntingu sinni sneri hann sér til Guðs og leitaði í auðmýkt fyrirbænar Jesaja, þess spámanns sem faðir hans hafði hunsað.

`Hvernig hughreysti Guð Hiskía? Jes 37.5-7.`

Boðskapurinn var stuttur en hann nægði. Jesaja sagði fyrir um að Sanheríb mundi heyra orðróm sem mundi draga athygli hans frá árásinni á Júda. Þessi spádómur rættist strax.

Sanheríb var vonsvikinn um tíma en hann hafði alls ekki gefist upp enn svo að hann sendi Hiskía ógnandi skilaboð: „Láttu ekki þennan guð þinn, sem þú treystir á, blekkja þig svo að þú haldir að Jerúsalem verði ekki látin í hendur Assýríukonungi… . Björguðu guðirnir þjóðunum sem forfeður mínir gereyddu?“ (Jes 37.10, 12; sjá einnig 2Kro 32.17).

Að þessu sinni fór Hiskía beint til musterisins og breiddi úr bréfinu frammi fyrir augliti Drottins „sem situr í hásæti yfir kerúbunum“ (Jes 37.15-20).

`Á hvern hátt benti bæn Hiskía á hvað var á húfi í þeirri krísu sem steðjaði að Jerúsalem? (Jes 37.15-20).`

Sanheríb hafði gert beina árás á sterkustu vörn Hiskía: trú hans á Guð sinn. En í stað þess að láta undan ákallaði Hiskía Guð og bað hann að sýna fram á hver hann væri „svo að öll konungsríki veraldar komist að raun um að þú, Drottinn, einn ert Guð“ (Jes 37.20).

`Lestu bæn Hiskía í bænaranda (Jes 37.15-20). Hvaða hliðum Guðs beinir hann athyglinni að? Hvaða meginreglu sjáum við í þessari bæn sem getur uppörvað okkur og styrkt til að standa fast í þrengingum okkar?`