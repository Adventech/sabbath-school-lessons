---
title:  Fall fjallakonungsins (Jes 14)
date:  02/02/2021
---

Jesaja 14.4-23 bregst við falli Babýlon (Jes 13) sem leysir fólk Guðs úr haldi (Jes 14.1-3) með myndrænu háði (Jes 14.4-23; sjá einnig Mík 2.4; Hab 2.6) sem beint er að konunginum í Babýlon. Það er í ljóðaformi sem á auðvitað ekki að taka bókstaflega þar sem það talar um dána konunga sem heilsa félaga sínum í dánarheimum (Jes 14.9, 10) þar sem ormar og maðkar eru ábreiður hans (Jes 14.11). Þetta er einfaldlega dramatísk leið Drottins til að segja hinum hrokafulla konungi að hann yrði lítillækkaður á sama hátt og hrokafullir fyrirrennarar hans en er ekki skýring á ástandi mannsins í dauðanum!

`Hvernig gæti Jes 14.12-14 átt við um konunginn í Babýlon?`

Konunga Babýlon skorti aldrei sjálfsálit (Dan 4 og 5). En óskin um að „líkjast Hinum hæsta“ (Jes 14.14) gengur enn lengra en jafnvel nokkurt uppblásið sjálfsálit. Þó svo konungar teldu sig hafa gott samband við guði sína voru þeir þeim samt undirgefnir. Það kom greinilega fram á fimmta degi nýársfagnaðarins í Babýlon ár hvert þegar konungurinn varð að fjarlægja konungleg einkenni sín áður en hann nálgaðist styttu Mardúks til að fá staðfestingu á konungsembætti sínu. Sú hugmynd að fjarlægja jafnvel minni háttar guð hefði verið álitin vitfirring og merki um sjálfsvígshugleiðingar.

Líkt og í Jes 14 tengir Esk 28 himinháan hroka við stjórnanda borgar. En lýsingin á ekki aðeins við um jarðneskan konung heldur beinist mið Guðs skýrar að hinum hrokafulla valdhafa í aldingarðinum í Eden, verndarkerúbnum á heilögu fjalli Guðs sem var fullkomleikinn sjálfur allt frá sköpunardegi sínum þar til misgjörð fannst hjá honum og Guð kastaði honum út og Guð mun að lokum eyða í eldi (Esk 28.12-18). Ef við reynum að heimfæra þessa lýsingu á mannlegar verur þá finnum við að hún er svo táknræn að hún verður marklaus. En Opb 12.7-9 talar um volduga veru sem var varpað niður af himni ásamt englum sínum: „Satan… [sem] afvegaleiðir alla heimsbyggðina,“ (Opb 12.9) sá sem blekkti Evu í Eden (1Mós 3).

Satan hefur hrokafullt hugmyndaflug: „Þú sagðir: „Ég er Guð. Ég bý í bústað guða í miðju hafi.“ En þú ert maður en ekki guð“ (Esk 28.2). Dauði hans mun sanna að hann sé enginn guð. Andstætt Kristi mun Satan týna lífi sínu í eldhafi (Opb 20.10) og aldrei ásækja alheiminn framar.

`Berðu Jes 14.13, 14 saman við Matt 11.29; Jóh 13.5 og Fil 2.5-8. Hvað segir þessi andstæða okkur um eðli Guðs í samanburði við eðli Satans? Hvað segir sú andstæða okkur um það hvernig Drottinn lítur á hroka, dramb og óskina um sjálfsupphefð?`