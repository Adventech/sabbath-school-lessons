---
title:  Hlið himinsins (Jes 13 og 14)
date:  03/02/2021
---

Í Jes 14 er háðið að Satan, hinum fallna ljósbera, syni morgunroðans (Jes 14.12) samfléttað háði að konungi Babýlon. Hvers vegna? Berðu það saman við Opb 12.1-9 þar sem dreki, táknmynd um Satan (Opb 12.9), leitast við að deyða sveinbarn um leið og það fæðist. Samkvæmt Opb 12.5 er barnið greinilega Kristur. En það var Heródes konungur sem reyndi að taka Jesúbarnið af lífi (Matt 2). Drekinn er bæði Satan og Heródes sem var fulltrúi yfirvalds Rómar þar eð Satan notar menn sem erindreka sína. Á sama hátt var Satan valdið að baki konungsins í Babýlon og höfðingja Týrusar.

`Hvers vegna vísar „Babýlon“ síðar til Róm (1Pét 5.13) og ills valdhafa í Opinberunarbókinni (Opb 14.8; Opb 16.19; Opb 17.5; Opb 18.2, 10, 21)?`

Líkt og Babýlon til forna eru Róm og „Babýlon“ Opinberunarbókarinnar hreyknir, vægðarlausir valdhafar sem undiroka fólk Guðs. Sjá einkum Opb 17.6 þar sem sagt er að hún sé „drukkin af blóði hinna heilögu.” Þær gera uppreisn gegn Guði eins og nafnið „Babýlon“ bendir til. Á máli Babýlon hét borgin bab ili sem þýðir „hlið guða“ og vísar til aðgangs að svæði guðanna. Ef við berum það saman við 1Mós 11 finnum við að fólkið byggði Babel-turninn svo að það gæti í eigin mætti risið upp til að ná því guðlega eðli að verða ónæmt fyrir ábyrgðartilfinningu gagnvart Guði.

Þegar Jakob vaknaði af draum sínum um stigann sem tengdi saman himin og jörð hrópaði hann: „Hér er vissulega Guðs hús og hlið himins“ (1Mós 28.17). Taktu eftir því að „hús Guðs“ er „hlið himins,“ það er að segja leiðin að yfirráðasvæði Guðs. Og Jakob nefndi staðinn „Betel“ sem þýðir „hús Guðs.“

„Hlið himins“ í Betel og „hlið guða“ í Babýlon sýndu andstæðar leiðir til að komast á svæði guðanna. Stiginn í draumi Jakobs byrjaði á himnum og Guð opinberaði hann. En það voru menn sem reistu Babýlon með turna sína og þrepamusteri sem teygðu sig upp á við frá jörðinni. Þessar tvær leiðir tákna andstæðar leiðir til hjálpræðis: annars vegar náð Guðs, hins vegar verk mannanna. Öll sönn trúarbrögð grundvallast á fábrotna módelinu í Betel: „Því að af náð eruð þið hólpin orðin fyrir trú“ (Ef 2.8, 9). Öll fölsk „trúarbrögð,“ þar á meðal lögmálshyggja og veraldlegur húmanismi byggja aftur á móti á tilkomumiklu módeli frá Babýlon. Mismunurinn á þessum tveimur leiðum kemur best fram í dæmisögu Jesú um faríseann og tollheimtumanninn (Lúk 18.9-14).

`Jafnvel eftir að hafa dvalið nokkur ár í Zen-klaustri sagði kanadíska ljóðskáldið Leonard Cohen við fréttamann: „Ég er ekki hólpinn.” Í ljósi þess sem við höfum séð í kafla dagsins í dag hvað telur þú að hafi verið vandamál hans? Hvað hefði hann þurft að vita um hjálpræðið?`