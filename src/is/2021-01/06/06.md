---
title:  Endanleg sigurgleði Síonar (Jes 24 – 27)
date:  04/02/2021
---

Eftir spádóma gegn einstökum þjóðum í Jes 13 – 23 lýsir Jes 24 – 27 heimsvíðtækum lokasigri yfir óvinum Guðs og frelsun fólks hans.

`Hvers vegna líkist lýsing Jesaja á eyðingu jarðarinnar (Jes 24) lýsingu Jóhannesar á atburðum sem tengjast 1.000 árunum eftir endurkomu Krists (Opb 20)?`

Á sama hátt og sumir þættir í hinni bókstaflegu Babýlon eiga við um síðari heimsveldi í Jes 13 – 14 táknar „konungur Babýlon“ sambland mannlegra stjórnenda og Satans sjálfs, heilans sem stendur að baki þeirra. Þar af leiðandi getur boðskapurinn um að Babýlon sé fallin (Jes 21.9) verið endurtekinn síðar (Opb 14.8; Opb 18.2) og Satan er að lokum eytt eftir endurkomu Krists (Opb 20.10). Þó svo eyðing Babýlon hafi verið dóms-„dagur Drottins“ (Jes 13.6, 9) er annar „dagur Drottins,“ mikill og ógurlegur í vændum (Jl 3.4; Mal 3.23; sbr. Sak 1.7).

Á sama hátt nær sýn Jesaja í Jes 24 allt frá kringumstæðum sem honum eru kunnar til þess tíma þegar „fölur máninn roðnar af skömm og glóandi sólin fölnar af smán því að Drottinn allsherjar verður konungur á Síonarfjalli og í Jerúsalem“ (Jes 24.23). Jesaja taldi án efa að sýnin ætti við um þá Jerúsalem sem hann þekkti en Opinberunarbókin gerir ljóst að hún muni í rauninni rætast í hinni nýju Jerúsalem (Opb 21.2). „Og borgin þarf hvorki sólar við né tungls til að lýsa sér því að dýrð Guðs skín á hana og lambið er lampi hennar“ (Opb 21.23).

`Mun Guð virkilega eyða hinum illu?`

Líttu á Jes 28.21 þar sem eyðingarstarf Guðs er kallað „hið undarlega verk“ hans. Það er undarlegt vegna þess að það er ekki það sem Guð vill gera, en það er samt verk hans. Það er rétt að syndin felur í sér sæði sjálfseyðingarinnar (Jak 1.15). En þar sem Guð hefur úrslitavaldið varðandi tíma endanlegrar eyðingar hins illa og hvernig hún á sér stað (Opb 20) er tilgangslaust að halda því fram að hann muni að lokum eyða bölvun syndarinnar með því einfaldlega að leyfa orsökum og afleiðingum að hafa sinn eðlilega gang.

`Það sem við sjáum í Jes 24 – 27 er það sama og við sjáum í allri Biblíunni að hverjar sem þjáningar, sársauki og eyðing ríkja eru nú muni Guð og gæska hans að lokum vinna sigur yfir hinu illa. Hvað er því það einasta sem við getum gert ef við viljum eiga þátt í þeim lokasigri? Okv 3.5-7; Róm 10.9.`