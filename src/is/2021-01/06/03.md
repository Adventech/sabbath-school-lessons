---
title:  Hin fallna stórborg Babýlon (Jes 13.2-22)
date:  01/02/2021
---

Kaldeinn Nabópólassar endurreisti dýrð Babýlonar 626 f.Kr. og varð konungur yfir Babýlon og hóf þannig Ný-babýloníska konungsveldið. Ásamt Medíu vann hann síðan sigur yfir Assýríu. Það var sonur hans, Nebúkadnesar II, sem síðan var sá konungur sem sigraði Júda og herleiddi þjóðina.

`Hver urðu afdrif Babýlonborgar? Sjá Dan 5.`

Þegar Kýrus Persakonungur hertók Babýlon 539 f.Kr. og gerði hana að hluta í medó-persneska heimsveldinu (sjá Dan 5) missti borgin endanlega sjálfstæði sitt. Xerxes I Persakonungur braut á grimmilegan hátt uppreisn Babýlon gegn Persaveldi á bak aftur árið 482 f.Kr. og fjarlægði styttu Mardúks, aðalguðs þeirra, og skemmdi sum virki þeirra og musteri.

Alexander mikli tók svo Babýlon frá Persum 331 f.Kr. án nokkurs bardaga. Hann dreymdi um að gera Babýlon að eystri höfuðborg sinni en borginni hrakaði næstu aldirnar. Árið 198 e.Kr. fann rómverski hershöfðinginn Septímus Severus borgina algjörlega í eyði. Þannig urðu endanleg afdrif þessarar miklu borgar þau að hún var vanrækt og yfirgefin. Á okkar tímum búa nokkrir írakskir þorpsbúar á hluta af þessu forna borgarstæði en borgin sem slík hefur ekki verið endurreist.

Dómurinn yfir Babýlon sem lýst er í Jes 13 leysir afkomendur Jakobs undan oki Babýlonar (Jes 14.1-3) þegar Kýrus hertók Babýlon 539 f.Kr. Þó svo hann eyðilegði ekki borgina var það upphafið að endalokum Babýlonar sem ógnaði aldrei framar fólki Guðs.

Jesaja 13 framsetur fall Babýlonar sem dóm Guðs. Hermennirnir sem hertóku borgina eru sagðir vera umboðsmenn Guðs (Jes 13.2-5). Tími dómsins er kallaður „dagur Drottins“ (Jes 13.6, 9) og reiði Guðs er svo mikil að hún hefur áhrif á stjörnur og sól, tungl, himin og jörð (Jes 13.10, 13).

Berðu þá lýsingu saman við söng Debóru og Baraks í Dóm 5 þar sem Drottinn er sagður ganga fram í skjálfta jarðarinnar og regni himinsins (Dóm 5.4). Dómarabókin 5.20, 21 bregður upp mynd þar sem öfl náttúrunnar, þar á meðal stjörnurnar, berjast gegn hinum framandi kúgara.

`Ímyndaðu þér einhvern í Babýlon á frægðartíma hennar sem kynni að lesa þessi orð Jesaja, einkum Jes 13.19-22. Ímyndaðu þér hve heimskuleg og óhugsandi þau hefðu verið í hans huga. Hvaða aðrir spádómar, sem enn hafa ekki ræst, virðast vera óhugsandi og heimskulegir á okkar tímum? Hvers vegna væri samt heimskulegt að afskrifa þá?`