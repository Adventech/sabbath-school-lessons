---
title:  Dómur yfir þjóðunum (Jes 13)
date:  31/01/2021
---

Jesaja 13.1 er einskonar yfirskrift sem nefnir Jesaja sem höfund (sbr Jes 1.1; Jes 2.1). En jafnframt virðist það marka kaflaskil. Jesaja 13 - 23 innhalda dómsorð gegn mismunandi þjóðum. Lítum nánar á það.

`Hvers vegna byrja spádómarnir gegn þjóðunum með spádómi um Babýlon?`

Í Jes 10.5-34 finnum við dómsorð yfir Assýríu sem skapaði mestu hættuna á dögum Jesaja. Jesaja 14.24-27 endurtekur í stuttu máli áform Drottins um að knésetja Assýríu en Jes 13 – 23 fjalla aðallega um aðrar ógnanir þar sem Babýlon gnæfir hæst.

Babýlon bjó yfir auðugri og fornri arfleifð á sviði menningar, trúarbragða og stjórnmála og síðar varð hún stórveldi sem hertók Júda og herleiddi íbúa hennar. En frá mannlegu sjónarmiði á tíma Jesaja lá það ekki í augum uppi að Babýlon myndi ógna fólki Guðs. Mestan starfstíma Jesaja drottnaði Assýría yfir Babýlon. Allt frá því að Tíglat Píleser III tók Babýlon 728 f.Kr. og var lýstur konungur yfir Babýlon undir nafninu Púl (sjá 2Kon 15.19; 1Kro 5.26) hertóku konungar Assýríu Babýlon mörgum sinnum (710, 702, 689 og 648 f.Kr.). En Babýlon átti eftir að verða stórveldi í þessum heimshluta og eyðileggja konungsríki Júda.

`Lestu Jes 13 og taktu eftir hve harðorður kaflinn er. Hvers vegna gerir elskuríkur Guð slíkt eða leyfir því að gerast? Saklaust fólk yrði einnig á meðal þeirra sem þjást (Jes 13.16). Hvernig skiljum við þennan verknað Guðs? Hvað ætti þessi texti og aðrir Biblíutextar sem tala um reiði Guðs gegn syndinni og því illa að segja okkur um svívirðilegt eðli syndarinnar og hins illa? Eru þessi viðbrögð Guðs kærleikans ekki næg vísbending um hve hræðileg syndin er? Við verðum að muna að það er Jesús sem er að tala þessi viðvörunarorð fyrir munn Jesaja, sá Jesús sem fyrirgaf syndurum, læknaði þá og sárbændi þá um að gera iðrun. Hvernig skilur þú þessa hlið eðlis hins elskuríka Guðs? Spyrðu þig einnig: Á þessi reiði ekki í rauninni rætur að rekja til kærleika hans? Hvernig þá? Líttu einnig á það í ljósi krossins þar sem Kristur sjálfur bar syndir heimsins og þjáðist meira en nokkur annar, jafnvel meira en hinir „saklausu“ sem þjáðust vegna synda þjóðarinnar. Hvernig hjálpar þjáning Krists á krossinum okkur að svara þessum erfiðu spurningum?`