---
title:  Hverjum er fyrirgefið? (Jes 59.15-21)
date:  15/03/2021
---

Jesaja 59 framsetur sláandi mynd af vandamáli syndarinnar. Sem betur fer gefur Biblían okkur einnig von um endurlausn.

Fyrsta spurningin sem kemur til okkar er: Hve margir hafa syndgað? Biblían fer ekki dult með það. Hún segir: Allir hafa syndgað. Endurlausnin byggist því ekki á syndaskorti. Þess í stað hlýtur hún að byggjast á fyrirgefningu (Jer 31.34). Páll er því sammála. Allir hafa syndgað (Róm 3.9-20, 23). Þess vegna er enginn mannamunur á þeim grundvelli (Róm 3.22). Þeir sem eru réttlættir fá þann úrskurð einungis vegna þess að þeir fyrir trú veita viðtöku gjöf réttlætis Guðs vegna fórnar Krists.

`Lestu Róm 3.21-24. Hvað segja þessi vers okkur um það hvernig við frelsumst? Hvaða von ætti það að færa okkur í dóminum?`

Flestir telja að aðalspurning dómsins sé: Hver hefur syndgað? Það er þó ekki spurning sem leita þarf svars við þar sem allir hafa syndgað. Þess í stað er spurningin: Hverjum er fyrirgefið? Guð er réttlátur þegar hann réttlætir þann „sem trúir á Jesú“ (Róm 3.26). Úrslitaatriðið í dóminum er: Hver hefur fengið og heldur áfram að fá fyrirgefningu fyrir trú sína á Jesú?

Það er samt rétt að við erum dæmd af verkum okkar þó svo það séu ekki verkin sem bjarga okkur. Ef svo væri yrði trúin marklaus (Róm 4.14). Þess í stað sýna verkin fram á hvort við höfum í rauninni verið frelsuð (Jak 2.18).

`Hvers vegna geta verkin ekki frelsað okkur hvorki nú né í dóminum? (Sjá Róm 3.20, 23).`

Það er of seint fyrir góð verk eða hlýðni við lögmálið að endurleysa einhvern. Það er ekki hlutverk lögmálsins í syndugum heimi að frelsa heldur að sýna fram á syndina. Þess í stað sýnir „trú sem verkar í kærleika“ (Gal 5.6), kærleikurinn sem andi Guðs úthellir í hjartað (Róm 5.5), fram á að einstaklingurinn hefur lifandi trú á Jesú (sjá einnig Jak 2.26).

Verkin eru ytri vitnisburður um frelsandi trú. Þar af leiðandi kemur sönn kristin reynsla fram í trú sem birtist í daglegri hollustu við Drottin og sýnir sig í hlýðni við lögmálið. Í dóminum notar Guð verkin sem vísbendingu fyrir skapaðar verur sínar sem geta ekki lesið hugsanir trúarinnar eins og hann getur. En fyrir þann sem hefur snúið sér til Guðs þá eru það einungis þau verk sem unnin eru eftir afturhvarfið, þegar Kristur og Heilagur andi fylla lífið krafti, sem skipta einhverju máli í dóminum. Líf einstaklingsins í synd fyrir afturhvarfið hefur þegar verið hreinsað burt með blóði lambsins (sjá Róm 6).