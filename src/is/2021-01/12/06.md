---
title:  „Hefndardagur Guðs vors“ (Jes 61.2)
date:  18/03/2021
---

`Hvers vegna boðar Messías hefnd Guðs mitt í fagnaðarboðun sinni eins og því er lýst í Jes 61? Hvenær rætist þessi spádómur?`

Þegar Jesús, Messías, var í Nasaret las hann úr Jes 61 til og með „að boða náðarár Drottins“ (Jes 61.2; Lúk 4.19). Þar nam hann staðar og sagði: „Í dag hefur ræst þessi ritning í áheyrn yðar“ (Lúk 4.21). Af ásettu ráði sleppti hann að lesa næstu orð textans: „hefndardag Guðs vors“ (Jes 61.2). Þó svo boðun gleðifregna, lausn og huggun hafi verið upphaf þess að leysa fjötra undirokunar Satans var tíminn ekki kominn fyrir hefndardaginn. Í Matt 24 (sbr. Mrk 13 og Lúk 21) sagði hann lærisveinum sínum að dómstími Guðs væri í framtíðinni.

Hefndardagur Guðs í Jes 61 er sá sami sem nefndur er „dagur Drottins… hinn mikli og ógurlegi“ (Jl 3.4; Mal 3.23) sem mun fá uppfyllingu sína þegar Kristur kemur aftur til að frelsa jörðina undan óréttvísi þegar hann sigrar óvini sína og leysir ok leifa fólks síns (Opb 19; sbr. Dan 2.44, 45). Þannig að þó svo Jesús hafi tilkynnt upphaf náðarárs Drottins nær það hámarki sínu við endurkomu hans.

`Hvernig samræmir þú hugmyndina um elskuríkan Guð og Guð sem boðar hefnd? Eru þessar hugmyndir ósamræmanlegar? Eða sérðu hefndina sem opinberun þess kærleika? Hvernig þá?`

Þó svo Jesús hafi sagt okkur að bjóða fram hina kinnina (Matt 5.39) þá lætur hann greinilega í það skína við önnur tækifæri að sá tími komi að réttlæti og refsingu verði úthlutað (Matt 8.12). Og þó svo Páll segi okkur að gjalda engum „illt með illu“ (1Þess 5.15) þá sagði hann einnig að Drottinn muni „hegna þeim sem þekkja ekki Guð“ (2Þess 1.8) þegar hann opinberast af himni.

Mismunurinn felst auðvitað í því að Drottinn einn getur í óendanlegri visku sinni og miskunn verið algjörlega óhlutdrægur þegar hann deilir út bæði réttlæti og endurgjaldi. Réttlæti mannanna og endurgjald einkennist af mannlegum mistökum, breyskleika og ósamkvæmni. Réttlæti Guðs er aftur á móti laust við slíkar takmarkanir.

`Í hvoru þessara tilvika mundir þú frekar vilja sjá hinn seka fá sín maklegu málagjöld: (1) þann sem særir einhvern sem þér geðjast ekki að? eða (2) þann sem særir einhvern sem þér þykir vænt um? Hvernig hjálpar þetta þér að skilja tengslin milli kærleika Guðs til okkar og viðvörunarinnar um endurgjald?`