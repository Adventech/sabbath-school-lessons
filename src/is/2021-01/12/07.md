---
title:  Til íhugunar
date:  19/03/2021
---

Lestu einnig ÆS, bls. 267-269 og ÞA, bls. 165-171.

„Jesús stóð frammi fyrir lýðnum sem lifandi túlkari spádómanna um sjálfan sig. Hann útskýrði orðin sem hann hafði lesið, talaði um Messías sem lausnara hinna kúguðu, frelsara bandingja, græðara sjúkra, sem þann er gæfi blindum sýn og opinberaði heiminum ljós sannleikans. Hin áhrifaríka framkoma hans og dásamleg merking orða hans gagntók áheyrendurna með krafti sem þeir höfðu aldrei fundið áður. Bylgja guðlegra áhrifa braut niður hverja hindrun. Eins og Móse sáu þeir hinn ósýnilega. Þegar heilagur andi snerti hjörtu þeirra svöruðu þeir með áköfu amen og lofgjörð til Drottins“ (ÞA, bls. 166).

„Hefndardagur Guðs kemur – dagur grimmilegrar reiði hans. Hver fær staðist komudag hans? Menn hafa forhert hjörtu sín gegn anda Guðs þegar örvar reiði hans munu nísta þar sem örvar sannfæringarinnar gátu það ekki. Það líður ekki á löngu þar til Guð mun taka syndarann fyrir. Mun hinn falski hirðir vernda hinn brotlega á þeim degi? Er hægt að afsaka þann sem fylgdi fjöldanum á vegi óhlýðninnar? Munu vinsældir eða fjöldi draga úr sekt einhvers? Þetta eru spurningar sem þeir sem eru andvaralausir og skeytingarlausir ættu að íhuga og útkljá í huga sínum“ (FW, bls. 33)

**Til umræðu**

`Aðventprestur einn sagði að megin-vandamálið í starfi hans væri það að meðlimirnir auðsýndu vandfýsni og vildu ekki að aðrir slægjust í hópinn. Hvernig geta „kristnir“ fært öllum heiminum kærleika Krists, vonina og gleðifregnirnar um ríki hans svo að aðrir fái tækifæri til að frelsast áður en endirinn kemur (Matt 24.14) ef þeir vilja ekki taka á móti þeim sem gera lykkju á leið sína til að koma í kirkju þeirra?`

**Samantekt**: Guð hreinsar óréttlátt samfélag með því að fjarlægja uppreisnarseggi og endurreisa leifarnar sem hafa snúið sér frá syndum sínum sem hafa gert aðskilnað milli þeirra og Guðs. Vegna blessananna frá návist Guðs laðast fólk frá öðrum þjóðum að Guði og geta notið þeirrar hylli Guðs sem Messías boðar og færir.