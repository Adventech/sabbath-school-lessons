---
title:  Altæk skírskotun (Jes 60.1, 2)
date:  16/03/2021
---

`Hvað er verið að tala um í Jes 60.1, 2? Hvaða meginregla er þar að verki sem einnig sést í allri Biblíunni? Hvaða von gefur það okkur?`

Í Jes 60.1, 2 er brugðið upp mynd af því þegar Guð frelsaði fólk sitt eftir útlegðina í Egyptalandi. Jesaja notar þá mynd að Guð skapi ljós í myrkrinu og bendir fram til endanlegrar uppfyllingar í hjálpræðinu fyrir Krist.

`Til hvaða ljóss koma þjóðirnar og konungarnir í Jes 60.3?`

Á hebresku er persónan sem „þú“ vísar til í Jes 60.1, 2 í kvenkyni eintölu. Það hlýtur að vera „Síon“ sem er persónugert sem kona sem nefnd er nálægt lokum kaflans á undan (Jes 59.20). Þannig mun fólk jarðarinnar, sem er hulin myrkri, koma til Síonar. Ljósið af dýrð Guðs sem hefur runnið upp yfir henni mun laða fólkið til sín (Jes 60.2). „Síon er hvött til að koma inn í ljósið sem er hennar, og sjá og bregðast við því að þjóðirnar flykkjast að sama ljósinu“ (J.Alec Motyer. The Prophecy of Isaiah: An Introduction and Commentary („Spádómur Jesaja. Inngangur og ritskýring“), bls. 494). Takið eftir því að þó svo Síon vísi til Jerúsalem er áherslan meiri á fólkið en borgina sem slíka.

Það sem eftir er af Jes 60 vinnur nánar úr þemanu sem kynnt er í fyrstu þrem versunum: Fólk heimsins laðast að Jerúsalem sem er aðnjótandi blessana Guðs vegna þess að dýrðleg návist hans er þar.

`Hvernig er þessi spádómur samanborið við sáttmálafyrirheit Guðs til Abrahams í 1Mós 12.2, 3? Er ekki megininntak þeirra það sama?`

Guð hafði altækan tilgang þegar hann kaus Abraham og afkomendur hans: Allar þjóðir jarðarinnar hlytu blessun af Abraham (1Mós 12.3; 1Mós 18.18; 1Mós 22.18). Þannig var sáttmála Guðs við Abraham ætlað að vera sáttmáli við allt mannkyn fyrir Abraham. Hann og afkomendur hans yrðu farvegur fyrir opinberun Guðs til heimsins.

Jesaja leitaðist við að leiða fólk sitt tilbaka til hins forna, altæka hlutskiptis þess. Sem fulltrúar hins sanna Guðs báru þeir ekki aðeins eigin ábyrgð heldur voru þeir einnig ábyrgir fyrir heiminum. Þeir áttu að bjóða þá útlendinga velkomna sem leita Drottins (sjá einnig Jes 56.3-8), því að musteri hans „skal nefnast bænahús fyrir allar þjóðir“ (Jes 56.7).

`Hvernig skilur þú í þessu samhengi hlutverk kirkjudeildar Sjöunda-dags aðventista eða jafnvel hlutverk þitt í þeim söfnuði?`