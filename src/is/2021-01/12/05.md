---
title:  „Náðarár Drottins“ (Jes 61.2)
date:  17/03/2021
---

`Hver er það sem talar í Jes 61.1?`

Andi Guðs hvílir yfir þessum smurða einstaklingi sem bendir til þess að hann sé Messías. Hann á „að flytja fátækum gleðilegan boðskap, til að græða þá sem hafa sundurkramin hjörtu, boða föngum lausn og fjötruðum frelsi“ (Jes 61.1). Berðu þessa lýsingu saman við Jes 42.1-7 þar sem þjóni Guðs er lýst á svipaðan hátt.

Í Jes 61.2 er talað um „náðarár Drottins“. Messías sem er smurður til konungs og lausnara af Davíðs ætt boðar sérstakt velþóknunarár Guðs jafnframt því að boða frelsi. Berðu það saman við 3Mós 25.10 þar sem Guð býður Ísraelsmönnum að boða frelsi á hinu helga fimmtugasta ári: „Þetta skal vera ykkur fagnaðarár. Þá skal hver maður halda heim til jarðeignar sinnar, sérhver skal snúa heim til ættar sinnar.“ Það þýðir að þeir sem hefðu neyðst til að selja land forfeðra sinna eða verða þrælar til þess að komast í gegnum erfiða tíma (3Mós 25.25-55) myndu endurheimta land sitt og frelsi. Þar sem fagnaðarárið byrjaði með því að básúnur voru þeyttar á friðþægingardaginn (3Mós 25.9) höfum við þegar fjallað um þennan texta í tengslum við Jes 58.

Þó svo „náðarár Drottins“ í Jes 61.2 sé einskonar fagnaðarár vísar það ekki aðeins til þess helgihalds sem lýst er í 3Mós 25. Það er konungurinn Messías sem boðar það þegar hann vinnur að frelsun og endurreisn. Það líkist því sem sumir konungar í Mesópótamíu gerðu til forna þegar þeir kynntu vinsemd í þjóðfélaginu með því að boða lausn skulda á fyrri hluta stjórnarferils síns. Þjónusta Messíasar er mikið umfangsmeira en lögin í 3Mós 25 fara fram á. Honum nægir ekki að „boða föngum lausn“ heldur huggar hann „þá sem hryggir eru“ og endurreisir þá (Jes 61.1-11). En auk þess að „boða fagnaðarár Drottins“ boðar hann einnig „hefndardag Guðs vors“ (Jes 61.2).

`Hvenær rættist spádómur Jesaja (Lúk 4.16-21)? Hvernig gerðist það í starfi Jesú? Auðvitað erum við ekki Jesús en okkur er falið að vera erindrekar hans í heiminum. Hvað var það sem Messías gerði samkvæmt Jes 61.1-3 og við ættum einnig að gera þrátt fyrir annmarka okkar? Hvað hagnýtt getum við gert í því skyni?`