---
title:  Áhrif syndarinnar (Jes 59)
date:  14/03/2021
---

Í Jes 58.3 spyr fólkið Guð: „Hvers vegna föstum vér en þú sérð það ekki, þjökum oss en þú tekur ekki eftir því?“

Jesaja 59.1 bendir til annarrar spurningar, eitthvað í þessa átt: „Hvers vegna köllum við eftir hönd Drottins til að frelsa okkur en hann gerir það ekki? Hvers vegna hrópum við til hans en hann heyrir ekki? Jesaja svarar því að Guð getur frelsað og heyrt (Jes 59.1). Sú staðreynd að hann gerir hvorugt byggist á allt öðru.

`Hvaða boðskap inniheldur Jes 59.3 sem svarar spurningunni í Jes 59.1?`

Guð kýs að gefa engan gaum að fólki sínu en það er ekki vegna þess að hann vilji það heldur vegna þess að „sekt yðar skilur yður frá Guði yðar“ (Jes 59.2). Þetta er ein skýrasta yfirlýsing Biblíunnar varðandi áhrif syndarinnar á sambandið milli Guðs og manna. Í því sem eftir er bókarinnar fjallar Jesaja nánar um það atriði eins og það birtist í allri sögu mannsins: Syndin getur rofið samband okkar við Drottin og leitt þannig til eilífrar glötunar – þó ekki vegna þess að syndin hreki Guð burt frá okkur heldur vegna þess að hún hrekur okkur burt frá Guði.

`Lestu 1Mós 3.8. Hvernig sýnir þetta dæmi okkur fram á þá meginreglu sem um er að ræða í ofangreindu?`

Syndin er fyrst og fremst það að hafna Guði, snúa sér burtu frá honum. Atferli syndarinnar „matar“ í rauninni sjálft sig þar sem það er ekki einungis það að snúa sér frá Guði heldur er afleiðing þess sú að syndarinn snýr sér enn lengra burtu frá Drottni. Syndin aðskilur okkur frá Guði, ekki vegna þess að Guð vilji ekki seilast eftir syndaranum (næstum öll Biblían er frásögn um Guð sem seilist eftir syndaranum til að frelsa hann) heldur vegna þess að syndin fær okkur til að hafna viðleitni Guðs. Þess vegna er svo mikilvægt að við látum enga synd viðgangast í lífi okkar.

`Hefur þú fundið fyrir því að syndin skapi aðskilnað frá Guði? Hver er einasta lausnin á þeim vanda?`