---
title:  Útvalin þjóð (Jes 41)
date:  21/02/2021
---

`Í Jes 41.8 talar Guð um Ísrael, þjón sinn, og í Jes 42.1 kynnir hann þjón sinn. Hver er þessi þjónn?`

Er það Ísrael/Jakob, forfaðir Ísraelsmanna? Er það Ísraelsþjóðin? Eða er það Messías/Kristur sem Nýja testamentið þekkir sem Jesú?

Við finnum tvenns konar tilvísanir til þjóna Guðs samofnar í Jes 41 – 53. Annar þjónninn er nefndur „Ísrael“ eða „Jakob“ eins og t.d. í Jes 41.8; Jes 44.1, 2, 21; Jes 45.4; Jes 48.20. Þar sem Guð ávarpar Ísrael/Jakob í nútíð er ljóst að um er að ræða þjóðina sem af honum er komin. Sú staðreynd að endurlausn Jakobs, þjóns Drottins, á sér stað þegar hann snýr heim frá Babýlon (Jes 48.20) staðfestir það viðhorf.

Í öðrum tilvikum, eins og t.d. í Jes 42.1; Jes 50.10; Jes 52.13; Jes 53.11, er þjónninn ekki nafngreindur. Þegar hann er fyrst nefndur í Jes 42.1 er ekki alveg ljóst hver hann er. En þegar Jesaja lýsir honum nánar í síðari textum kemur í ljós að hann er einstaklingur sem leiðir ættkvíslir Jakobs/Ísraels aftur til Guðs (Jes 49.5, 6) og deyr fórnardauða fyrir syndara (Jes 52.13 – 53.12; sjá einnig Jes 49.5, 6). Þess vegna getur hann ekki verið sá sami og þjóðin. Því er ljóst að Jesaja er að tala um tvo þjóna Guðs. Annar er hópur (þjóðin), hinn er einstaklingur.

`Hvert er hlutverk þjóðarinnar sem þjóns? Jes 41.8-20.`

Guð fullvissar Ísrael um að þjóðin sé enn þjónn Drottins: „Ég útvaldi þig og hafnaði þér ekki“ (Jes 41.9). Síðan gefur Guð Ísrael eitt stórkostlegasta fyrirheit Biblíunnar: „Óttast eigi því að ég er með þér, vertu ekki hræddur því að ég er þinn Guð. Ég styrki þig, ég hjálpa þér, ég styð þig með sigrandi hendi minni“ (Jes 41.10). Þetta vers og þau næstu benda á að það sé eitt meginhlutverk Ísraels að treysta því að hinn sanni Guð frelsi þá (sem Akasi mistókst að gera) fremur en að treysta öðrum guðum og líkneskjum þeirra, líkt og aðrar þjóðir gera (Jes 41.7, 21-24, 28, 29).

`Taktu eftir því í Jes 41.14 að Drottinn kallar þjóðina orm. Hvað er hann að leggja áherslu á? Líttu á textann í heild sinni til að fá betra svar. Hvað ætti það einnig að kenna okkur um þörf okkar að reiða okkur algjörlega á Drottin?`