---
title:  Takmarkalaus frelsari (Jes 49.1-12)
date:  25/02/2021
---

`Hver er þjónn Guðs í Jes 49.1-12?`

Guð kallar hann með nafni áður en hann fæðist, gerir munn hans sem sverð og er vegsamaður í honum. Guð notar þjóninn til að leiða Ísraelsþjóðina aftur til sín til að vera ljós frelsunarinnar fyrir allan heiminn, vera sáttmáli og leysa fanga úr fjötrum. Það er mikil skörun milli þessarar lýsingar og lýsingarinnar í Jes 42 þar sem þjónninn var auðkenndur sem Messías. Nýja testamentið sér auðkenni þjónsins í Jesú Kristi í tengslum við báðar komur hans: Matt 1.21; Jóh 8.12; Jóh 9.5; Jóh 17.1-5; Opb 1.16; Opb 2.16; Opb 19.15.

`Ef þessi þjónn er Messías hvers vegna kallar Guð hann þá „Ísrael“ í þessum texta (Jes 49.3)?`

Við höfum þegar séð að þjónn Guðs „Ísrael/Jakob“ á við þjóðina í þessum hluta Jesaja. En hér vísar „Ísrael“ (án hliðstæðunnar „Jakob“) greinilega til einstaklings sem endurtengir þjóðina við Guð (Jes 49.5). Einstaklings-þjónninn er orðinn fulltrúi þjóðarinnar sem hefur brugðist og komið óorði á nafnið „Ísrael“ (Jes 48.1).

`Hvaða nýr þáttur kemur fram hér? Jes 49.4, 7.`

Hér er að finna fyrstu óbeinu ábendinguna um það sem gerir hlutverk þjónsins svo erfitt. Hann kvartar yfir því: „Ég hef erfiðað til ónýtis, sóað kröftum mínum til einskis og út í vindinn“ (Jes 49.4). Við finnum enduróm af því í Dan 9.26: „Hinn smurði [mun] afmáður verða, og hann mun ekkert eiga“ (1981). En hann heldur fast við trú sína: „En réttur minn er hjá Drottni og laun mín hjá Guði mínum“ (Jes 49.4). Ritskýrandinn J. Alec Motyer kemst þannig að orði: „Þannig sá Jesaja fyrir sér þjón sem hafði mannlegt eðli og verður fyrir reynslum líkum okkar reynslum en hann sýnir sig vera höfundur og fullkomnari trúarinnar, raunverulegrar, persónulegrar trúar sem getur samt ákallað Guð sinn þegar ekkert virðist hafa neitt gildi lengur“ (The Prophecy of Isaiah: An Introduction and Commentary („Spádómur Jesaja: Inngangur og ritskýring“), Intervarsity Press, 1993, bls. 387).

Jesaja 49.7 kemur á óvart. Þjónninn er fyrirlitinn og fólk hefur andstyggð á honum, þjóni harðstjórans. En Drottinn segir við hann: „Konungar munu sjá þetta og rísa upp, höfðingjar falla fram vegna Drottins sem er trúr, vegna Hins heilaga Ísraels sem valdi þig.“

`Hugleiddu þjónustustarf Krists. Varð hann ekki fyrir vonbrigðum allt til síðustu stundar? Samt var hann trúfastur þrátt fyrir ytri aðstæður. Hvað getum við lært af því—þrátt fyrir ytri aðstæður?`