---
title:  Að Þjóna Og Frelsa
date:  20/02/2021
---

### Lesefni vikunnar
Jes 41; Jes 42.1-7; Jes 44.26 – 45.6; Jes 49.1-12.

> <p>Minnistexti</p>
> „Sjá þjón minn sem ég styð, minn útvalda sem ég hef velþóknun á. Ég legg anda minn yfir hann, hann mun færa þjóðunum réttlæti“ (Jes 42.1).

Listamunasali hafði málverk til sölu í borg einni – myndir af ráðamönnum, hetjum, fræðimönnum, skáldum og listamönnum. Margir höfðu áhuga á þessum verkum eins lengi og hann átti eitthvað sem þeim féll við. Brátt hafði hann selt allt safnið nema ódýra mynd af Jesú. Blindur betlari, sem barn leiddi, átti leið framhjá og nam staðar fyrir framan listaverkið. „Þarna hangir myndin af Drottni okkar ein eftir, allar hinar myndirnar hefur fólkið keypt.“ Betlarinn keypti myndina af frelsaranum með öllum peningunum sem hann átti og sagði jafnframt: „Þar sem allir hafa keypt hjáguði sína ætla ég að kaupa minn elskaða Drottin.“ Listmálaranum varð þá að orði: „Já, en gamli minn, þú sérð hann nú alls ekki.“ Sá blindi svaraði: „Ég sé hann vel en þeir sem sjá taka ekki eftir honum.“

„Mörgum finnst að það væri mikil blessun að heimsækja sögustaði úr lífi Krists á jörðunni, að ganga þar sem hann gekk, að horfa yfir vatnið þar sem hann hafði unun af að kenna og líta hæðirnar og dalina sem augu hans hvíldu svo oft á. En við þurfum ekki að fara til Nasaret, til Kapernaum eða til Betaníu til þess að ganga í fótspor Jesú. Við munum finna spor hans við sjúkrabeðina, í fátæklegum hreysum, í mannþrönginni á stórborgastrætunum og á hverjum þeim stað þar sem mannleg hjörtu þarfnast huggunar. Með því að breyta eins og Jesús breytti meðan hann var á jörðunni fetum við í fótspor hans“ (ÞA, bls. 478).

Jesaja talaði um þjón Drottins sem hafði svipað ætlunarverk miskunnar: „Brákaðan reyrinn brýtur hann ekki sundur og dapran hörkveik slekkur hann ekki… til að opna hin blindu augu, leiða fanga úr varðhaldi og úr dýflissu þá sem í myrkri sitja“ (Jes 42.3, 7).

Við skulum líta nánar á þennan þjón. Hver er hann og hverju fær hann áorkað?