---
title:  Persneskur „Messías“ (Jes 44.26 – 45.6)
date:  23/02/2021
---

`Hvaða sláandi spádóm er að finna í Jes 44.26 – 45.6?`

Jesaja starfaði frá því u.þ.b. 745 f.Kr. til u.þ.b. 685 f.Kr. Eftir að hafa nefnt sigurvegara sem kæmi úr austri og norðri (Jes 41.2, 3, 25) og látið í það skína að það yrði gleðifregn fyrir Jerúsalem (Jes 41.27) nefnir Jesaja réttilega Kýrus með nafni og lýsir atferli hans. Hann kom úr norðri og austri og vann sigur yfir Babýlon 539 f.Kr. Hann þjónaði Guði þegar hann leysti Gyðingana úr útlegð þeirra í Babýlon og heimilaði endurreisn musterisins í Jerúsalem (sjá Esr 1).

Setjum þennan spádóm í rétt samhengi. Það liðu um 146 ár frá dauða Jesaja til falls Babýlonar, þannig að spádómur hans var fluttur um hálfri annari öld fyrir atburðinn. Það væri líkt og George Washington, fyrsti forseti Bandaríkjanna (1789-1797), hefði sagt fyrir um að hershöfðingi að nafni Dwight Eisenhower myndi vinna að því að frelsa Evrópu árið 1945!

Þar sem góðar heimildir eru fyrir athöfnum Kýrusar í fornum heimildum, þar á meðal annálum Babýlonar og eigin frásögn á sívalningi Kýrusar („Cyrus Cylinder”) og Biblíunni (2Kro 36.22, 23; Esr 1; Dan 5; Dan 6.28; Dan 10.1), er nákvæmni spádóms Jesaja óyggjandi. Það staðfestir trú þeirra sem trúa því að sannir spámenn fái nákvæmar forsagnir frá Guði sem þekkir framtíðina löngu fyrirfram.

`Hvers vegna kallar Guð Kýrus „sinn smurða“ (Jes 45.1).`

Hebreska orðið sem þýtt er „smurður“ er það sama sem þýtt er Messías. Annars staðar í Gamla testamentinu vísar það til hins smurða æðsta prests (3Mós 4.3, 5, 16; 3Mós 6.22), hins smurða konungs Ísraels (1Sam 16.6; 1Sam 24.6, 10; 2Sam 22.51), eða Messíasar, hins fullkomna konungs og frelsara af ætt Davíðs sem koma mundi (Slm 2.2; Dan 9.25, 26). Frá sjónarhóli Jesaja var Kýrus konungur sendur af Guði til að frelsa lýð hans í framtíðinni. En hann var óvanalegur messías þar sem hann var ekki af ætt Ísraels. Hann mundi gera margt sem Messías mundi gera eins og t.d. sigra óvini Guðs og leysa fólk hans sem var í útlegð, en hann gat ekki verið hinn raunverulegi Messías þar sem hann var ekki af ætt Davíðs.

Með því segja fyrir um Kýrus sannaði Guð guðdóm sinn þegar hann sýndi fram á að hann einn þekkir framtíðina (Jes 41.4, 21-23, 26-28; Jes 44.26). Hann mælir einnig við Kýrus: Ég mun „gefa þér hulda fjársjóði og falin auðæfi svo að þú skiljir að ég er Drottinn sem kalla þig með nafni, ég, Ísraels Guð“ (Jes 45.3).

`Hugleiddu aðra spádóma sem hafa ræst eins og sagt var fyrir (eins og t.d. öll ríkin í Dan 2, nema það síðasta sem er ókomið, Dan 7 og tímann fyrir komu Krists í Dan 9.24-27). Hvaða von ættu þessir spádómar að veita okkur?`