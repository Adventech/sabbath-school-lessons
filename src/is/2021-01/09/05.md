---
title:  Vonargeisli
date:  24/02/2021
---

Sú staðreynd að Jesaja sagði nákvæmlega fyrir um Kýrus og nefndi hann með nafni raskar ró ýmissa sem trúa því ekki að spámenn fái forspár frá Guði. Þess í stað trúa þeir þeirri kenningu að annar spámaður, „annar Jesaja,“ sem hafi verið uppi á tíma Kýrusar, hafi skrifað Jes 40 – 66. Þannig hefur bók Jesaja verið „söguð í sundur“ líkt og talið er að hafi orðið örlög spámannsins sjálfs (sjá Heb 11.37).

Það finnast þó ekki neinar sagnfræðilegar vísbendingar um tilveru annars „Jesaja.“ Ef hann var til er undarlegt að Biblían geti ekkert um hann þar sem boðskapur hans er svo afar mikilvægur og ritsnilld hans einstæð. Jafnvel elsta handrit Biblíunnar, Jesaja-bókrollan frá Qumran (við Dauðahafið), hefur engin skil milli Jes 39 og Jes 40 sem gæfi til kynna umskipti til annars höfundar.

Grundvallarboðskapur Jesaja er sjálfum sér samkvæmur í allri bók hans: Treystið hinum sanna Guði, þar á meðal Messías-lausnaranum, fremur en öðrum máttarvöldum. Fræðimenn benda réttilega á áherslubreytingu frá Assýríu-tímabilinu í Jes 1 – 39 til Babýloníu-tímabilsins í Jes 40 – 66. En við höfum líka séð að Jes 13 og 14 og 39 horfa fram til herleiðingar til Babýlon. Það er einnig rétt að Jes 1 – 39 leggur áherslu á dóm og Jes 40 – 66 á huggun. En guðleg huggun og fullvissa finnast einnig í ríkum mæli í fyrri hlutanum og síðari hlutinn, eins og t.d. Jes 42.18-25; Jes 43.22-28 og Jes 48.1-11, talar um dóm Guðs yfir Júda vegna þess að þeir hafa yfirgefið hann. Spádómar Jesaja um huggun í framtíðinni gefa til kynna tilveru þjáninga.

`Þó svo þjóðin stæði andspænis hræðilegum hörmungum vegna synda fólksins voru ýmsir sem gáfu ekki upp vonina. Þeir héldu fast við fyrirheit Guðs eins og þau sem er að finna í 3Mós 26.40-45. Lestu þessi vers gaumgæfilega. Settu þig í spor þeirra Hebrea sem lifðu af þegar Babýlon hertók þjóðina. Hvaða von finnur þú í þessum orðum?`

`Hvaða andlegu meginreglu sérð þú að verki í þessum versum í 3Mós? Hvað er Drottinn að segja Ísrael? Hvernig virkar sama meginreglan í lífi okkar?`