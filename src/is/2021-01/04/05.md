---
title:  Ekkert að óttast þegar við óttumst Guð (Jes 8.11-15)
date:  20/01/2021
---

Í fyrstu innsetningarræðu sinni sagði ameríski forsetinn Franklin D. Roosevelt við þjóð sína sem hafði misst kjarkinn vegna kreppunnar miklu: „Það einasta sem við þurfum að óttast er óttinn sjálfur“ (4. mars, 1933). Boðskapur Jesaja til harmþrunginnar þjóðar var þessi: „Við höfum ekkert að óttast þegar við óttumst Guð.“

Guð bauð Jesaja að óttast ekki það sem fólkið óttaðist, heldur skyldi Jesaja óttast Guð (Jes 8.12, 13). Þetta er mikilvægt þema í ritningunni. Til dæmis finnum við í Opb 14.6-12 þrjá engla sem boða heimsvíðtækan boðskap um að óttast Guð og gefa honum dýrðina fremur en að óttast vald jarðneska dýrsins sem lýst er í 13. kaflanum og gefa því dýrðina.

`Hvað felst í því að „óttast“ Guð, einkum í ljósi þess að okkur er einnig boðið að elska Guð? (Matt 22.37)?`

Að óttast Guð sem heilagan felur í sér að viðurkenna hann sem úrslitavaldið í himingeimnum. Hvort sem við elskum hann eða ekki þá yfirbugar sá ótti allan annan ótta. Ef hann stendur með þér getur enginn annar snert þig án hans leyfis. Ef hann er þér andstæður vegna þess að þú hefur gert uppreisn gegn honum getur þú hlaupið en þú getur ekki falið þig fyrir honum!

`Er hugmyndin um að óttast Guð ekki í andstöðu við það sem við lesum í 1Jóh 4.18: „Ótti er ekki í elskunni. Fullkomin elska rekur út óttann. Því að óttinn býst við hegningu en sá sem óttast er ekki fullkominn í elskunni.“`

Það er til mismunandi ótti. Ef einhver valdamikill einstaklingur er vinur þinn og þið hafið gagnkvæma elsku til að bera hvor til annars þá óttast þú ekki að hann muni gera þér mein. En þú býrð yfir einskonar ótta gagnvart honum því að þú þekkir vald hans og virðir mörk þess.

Sem kristnir einstaklingar eigum við ekki að elska það sem heimsins er, það sem fólk heimsins elskar (1Jóh 2.15). Á það einnig við um óttann, þ.e.a.s. það er margt sem heimurinn óttast sem við sem kristnir einstaklingar ættum ekki að óttast? Gefðu dæmi og segðu hvers vegna við ættum ekki að óttast það. En á sama tíma hvað er það sem heimurinn óttast ekki en við sem kristnir einstaklingar ættum að óttast? (Sjá t.d. Matt 10.28; Jer 10.2, 3).