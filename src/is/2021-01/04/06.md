---
title:  Svartnætti þeirra vanþakklátu sem eru lifandi dauðir (Jes 8.16-22)
date:  21/01/2021
---

`Lestu textann hér að ofan. Hvað fjallar hann um? Hvað hefur það með Akas að gera?`

Akas var mjög djúpt sokkinn í heiðin trúarbrögð (2Kon 16.3, 4, 10-15; 2Kro 28.2-4, 23-25) sem voru mjög svo samfléttuð dulspeki (sbr. 5Mós 32.17; „sem blótar illum öndum“ 1Kor 10.20). Ýmsir þættir nútíma fjölkynngi hafa margar hliðstæður í fornum helgisiðum Miðausturlanda eins og fram kemur í fornum ritum utan Biblíunnar. Margar af trúariðkunum nútíma nýaldarsinna eru einfaldlega endurtekning þessara fornu trúariðkana.

Sú lýsing sem Jesaja gefur af örvæningunni sem var afleiðing þess að fólkið treysti á andaverur fremur en Drottin (Jes 8.21, 22) á vel við um Akas (sjá 2Kro 28.22, 23). Jesaja talar um að fólkið hafi verið bálreitt og hafi bölvað konungi sínum (Jes 8.21). Það var viðvörun til Akasar um að fólkið mundi bölva honum þar sem hann hafði leitt það út í dulspeki. Þegar svo Akas dó var útför hans afbrigðileg þar sem fólkið bar ekki virðingu fyrir honum: Hann var „lagður til hvíldar… en þó ekki í gröfum Ísraelskonunga“ (2Kro 28.27).

`Hvað segja þessir textar okkur um dulspekina? 3Mós 20.27; 5Mós 18.9-14.`

Það sýnir hollustu við Guð að segja skilið við dulspekina. Í 1Kro 10.13, 14 er þessi meginregla heimfærð á Sál konung: „Sál lét lífið vegna svika sinna við Drottin og vegna þess að hann hafði ekki hlýtt fyrirmælum Drottins. Hann hafði jafnvel leitað úrskurðar hjá framliðnum í stað þess að leita úrskurðar Drottins. Drottinn lét hann því deyja og afhenti Davíð Ísaísyni konungdæmið.“

Líttu á líf þitt og það sem hefur áhrif á þig. Á hvern hátt finnur þú fyrir lúmskum meginreglum dulspekinnar og mismunandi myndum andatrúarinnar? Hvað getur þú gert til þess að draga úr áhrifum þeirra á þig og fjölskyldu þína þó þú getir ekki alveg komist hjá þeim?