---
title:  Hvað felst í nafni? (Jes 8.1-10)
date:  19/01/2021
---

`Nafn síðari sonar Jesaja hefur greinilega með skjótan landvinning að gera, en hver sigrar hvern? Jes 8.4.`

Jesaja 8.1-10 rennir stoðum undir boðskapinn í 7. kaflanum. Áður en barn nær vissu stigi í þroska sínum mundi Assýría taka herfang úr höfuðborgum Sýrlands og norðurhluta Ísraels. Auk þess mundi Júda verða yfirbugað af hinu volduga Assýríuríki, sem táknað er með straumþungu flóði úr Efrat-fljóti, þar sem Júda hafði hafnað fullvissuboðskap Guðs sem táknaður er með hinni straumhægu Sílóamlind í Jerúsalem.

Þar sem Akas sneri sér til Assýríu vísuðu nöfn sona Jesaja til Júda og norðurhluta Ísraels: „hraðfengi skyndirán“ en „leifar munu aftur hverfa.“ Hvers vegna var enn von? Vegna þess að þó svo Assýría fyllti land Immanúels (Jes 8.9) höfðu íbúarnir enn fyrirheitið um að „Guð er með oss“ (Jes 8.10). Hér sjáum við þema sem gegnsýrir allt rit Jesaja um að þó svo dómar Guðs mundu koma í formi hernaðarhörmunga, þjáninga og herleiðingar yfir óvini Júda og aðrar þjóðir mundi Drottinn vera með trúföstum leifum lýðs síns og færa þær aftur til heimalands síns.

Boðskapurinn er ekki langur, aðeins eitt nafn sem skráð er á stórt spjald. Áletrunin er auðlesin og Jesaja kallar opinber vitni. Spádómurinn á ekki lengur aðeins við um Akas sem virti hann að vettugi heldur allt fólkið (sjá Jes 8.6) í von um að enn mætti e.t.v. vekja skynsemi Akasar, þjóðhöfðinga þjóðarinnar. Meðal vitna Jesaja er presturinn Úría sem síðar var auðfús að setja upp heiðið altari í stað brennifórnaraltaris Drottins (2Kon 16.10-16). Spádómurinn á bæði við um hann og allt fólkið.

Báðir synir Jesaja voru einnig tákn. Sá fyrri var fyrirheit, uppörvun og hvatning, sá síðari var viðvörun. Spádómurinn um fæðingu og nafngjöf hins síðara leggur áherslu á hve knýjandi málefnið er: Það má engan tíma missa varðandi ákvörðunina um að treysta Guði.

||||
|---|---|---|
|Nafn|Sear-Jasúb (7.3)|Maher-Sjalal Kas-bas|
|Merking|Leifar munu aftur hverfa/snúa sér (sbr. 10.21 og áfram)|Hraðfengi Skyndirán|
|Viðtakandi|Akas|Vitni fólksins|
|Boðskapur|Aram og Ísrael munu ekki standast|Aram og Ísrael munu ekki standast|

`Hvers vegna segir Jesaja okkur að hann hafi lögskráð nafn sonar síns og átt mök við eiginkonu sína („spákonuna“)? Jes 8.1-3.`

Tímasetning þessa sonar var þungamiðjan í mikilvægi hans sem tákns. Líkt og verið hafði með Immanúel-táknið mundi tíminn frá getnaði hans og fæðingu til þess tíma að Assýría ynni sigur yfir Sýrlandi og Ísrael vera styttri en sá tími sem það tæki fyrir drenginn að ná því þroskastigi að geta kallað á pabba sinn og mömmu (Jes 8.4). Þegar Jesaja lét skrá nafn drengsins jafnvel áður en hann var getinn gerði hann bæði drenginn og nafn hans opinberan spádóm sem komandi atburðir mundu staðfesta sannleiksgildið á.

`Þrátt fyrir að fólk Guðs væri oft villuráfandi var Drottinn samt fús að frelsa það. Hvernig getum við tileinkað okkur þá meginreglu í lífi okkar sjálfra, einkum þegar við bregðumst og hrösum á andlegri vegferð okkar?`