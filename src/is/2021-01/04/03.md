---
title:  Afleiðingar sem sagðar voru fyrir (Jes 7.17-25)
date:  18/01/2021
---

`Lestu ofangreind vers. Hvað er Drottinn að segja að koma mundi fyrir landið? Hvers vegna ætti það ekki að koma okkur á óvart?`

„Villuráfandi Ísrael fékk hvert tilboðið eftir annað um að snúa hollustu sinni aftur til Drottins. Málflutningur spámannanna var mildur og þegar þeir stóðu frammi fyrir fólkinu og hvöttu það í einlægni til að iðrast og bæta líferni sitt báru orð þeirra ávöxt Guði til dýrðar“ (PK, bls. 325).

Því var það að góðu fregnirnar frá Guði til Akasar, sem var fullur ótta fremur en trúar, voru þær að Sýrland og Ísrael mundu verða að engu. En slæmu fregnirnar voru þær að Assýría, sem Akas hafði valið sem bandalagsþjóð og „vin“ sér til aðstoðar, mundi verða enn hættulegri óvinur en Sýrland og Ísrael höfðu verið. Með því að afþakka tilboð Guðs um frelsun tryggði Akas sér ósigur. Ef Akas taldi að heimur hans væri að hrynja áttu málin einungis eftir að verða verri.

„Betra er að leita skjóls hjá Drottni en að treysta tignarmönnum“ (Slm 118.9). Hvernig gat Akas treyst því að Tíglat Píleser III léti sér nægja að hertaka löndin norður af Júda og bera svo virðingu fyrir Júda? Áletranir frá Assýríu, eins og t.d. annálar Assýríukonunga, vitna um þá staðreynd að valdaþrá þeirra væri óseðjandi.

`Lestu 2Kon 16.10-18 og 2Kro 28.20-25. Hvað var að gerast hjá Akasi? Hvaða andlega meginregla birtist í þessum versum? Hvers vegna ættu athafnir hans ekki að koma okkur á óvart?`

Í 2Kro 28.20-23 er dregið saman á áhrifamikinn hátt hver var afleiðingin af því að Akas leitaði aðstoðar Assýríu fremur en að reiða sig á Drottin.

`Það er eðlislæg tilhneiging okkar að treysta því sem við sjáum, finnum, getum bragðað á eða snert í heiminum. En eins og við vitum þá hverfur það sem af heiminum er. Líttu á 2Kor 4.18. Hvað segir þessi texti okkur? Hvernig getum við tileinkað okkur þann boðskap í lífi okkar? Hverju mun það breyta fyrir okkur ef við gerum það?`