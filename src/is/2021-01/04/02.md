---
title:  Uppfylltur spádómur (Jes 7.14-16)
date:  17/01/2021
---

Í Jes 7.14-16 er Immanúel tákn sem tengist sérstökum vanda sem Akas átti í: Áður en Immanúel yrði nógu gamall til að velja mat sinn „verður mannauðn í landi þeirra tveggja konunga sem þú óttast“ (Jes 7.16). Átt er við konunga Sýrlands og Ísraels (sjá Jes 7.1, 2, 4-9) og ítrekar fyrirheit Guðs um að máttur þeirra mundi brátt vera á enda.

`Hvers vegna nefnir Jesaja „rjóma og hunang“ sem mundi verða fæða drengsins? Jes 7.15.`

Assýríumenn mundu eyðileggja uppskeru Júda og akra (Jes 7.23-25). Þess vegna mundi fólkið, þar á meðal Immanúel Gamla testamentisins, hver svo sem hann var, (Jes 7.14, 15) neyðast til að neyta fæðu hirðingja (Jes 7.21, 22). En fólkið mundi hafa nóg til að lifa af þó svo það væri fátækt.

`Hvenær rættist spádómurinn um Sýrland og Ísrael? 2Kon 15.29, 30; 2Kon 16.7-9; 1Kro 5.6, 26.`

Jesaja flutti spádóm sinn um 734 f.Kr. Tíglat Píleser III brást við mútum Akasar með því sem hann eflaust hefði gert hvort eð var: Hann gjörsigraði norður-bandalagið, hertók Galíleu og landsvæði Ísraels handan Jórdan-fljótsins, herleiddi suma íbúana og gerði landið að skattlandi Assýríu (734-733 f.Kr.). Það sem eftir var af Ísrael slapp þegar Hósea gafst upp og greiddi skatt til Assýríu eftir að hann hafði drepið Peka. Tíglat Píleser vann sigur yfir Damaskus í 733-732 og gerði Sýrland að skattlandi Assýríu. Þar með höfðu Sýrland og Ísrael beðið endanlegan ósigur innan tveggja ára frá spádómi Jesaja og konungarnir tveir sem höfðu ógnað Akasi voru búir að vera.

Stuttu eftir að Salmaneser V kom í stað Tíglat Pílesers III árið 727 f.Kr. framdi Hósea, konungur í Ísrael, pólitískt sjálfsmorð þegar hann gerði uppreisn gegn Assýríu. Assýríumenn hertóku höfuðborgina Samaríu 722 f.Kr. og herleiddu þúsundir Ísraelsmanna til Mesópótamíu og Medíu þar sem þeir smám saman blönduðust íbúum þeirra landssvæða og glötuðu séreinkennum sínum (sjá Jes 7.8. Innan 65 ára var Efraím ekki lengur þjóð). Guð hafði sagt fyrir hvað verða mundi um óvini Júda en benti Akasi á að það mundi gerast án þess að hann þyrfti að reiða sig á Assýríu.

`Hugleiddu hve auðvelt hefði verið að glata trúnni ef þú hefðir búið í norðurríkinu á þeim tíma þegar allt þetta var að gerast. Hvað getum við gert í dag til að læra að halda fast við trú okkar svo að við fáum staðist þegar erfiðleikar morgundagsins dynja yfir? Sjá 1Pét 1.13-25.`