---
title:  Til íhugunar
date:  08/01/2021
---

„Syndsamlegt athæfi var orðið svo útbreitt í þjóðfélaginu að þeir fáeinu sem voru enn Guði trúir freistuðust oft til að missa kjarkinn og hleypa vonbrigðum og örvæntingu að. Svo virtist sem áform Guðs fyrir Ísrael væri að mistakast og þessi uppreisnargjarna þjóð mundi þola svipuð örlög og Sódóma og Gómorra.

Í ljósi þessa er ekki að undra að Jesaja hafi hikað við að taka á sig þá ábyrgð að flytja Júda viðvörunarboðskap Guðs og ávítur á síðasta stjórnarári Ússía konungs. Hann vissi vel að hann mundi mæta þvermóðskufullri andstöðu. Þegar hann gerði sér grein fyrir eigin vanmætti að mæta þeim kringumstæðum og honum var hugsað til þrjósku og vantrúar fólksins sem hann átti að vinna á meðal virtist verkefni hans vera vonlaust. Ætti hann í örvæntingu sinni að hætta við ætlunarverk sitt og leyfa Júda að eiga sig með hjáguðadýrkun sína? Ættu guðir Nínive að stjórna jörðinni og ögra þannig Guði himnanna?“ (PK, bls. 306, 307).

**Til umræðu**

`Hverju myndir þú svara ef efahyggjumaður eða trúleysingi spyrði þig hvernig þú getir sýnt fram á að Guð þinn sé við stjórnvölinn?`

`Hvers vegna þjást sakleysingjar ef Guð er við stjórn? Er Jes 1.19, 20 að segja að þeir sem eru Guði trúir muni einungis njóta þess sem gott er í þessu lífi en hinir óhlýðnu muni einungis þola það sem illt er (Sbr. Job 1 – 2; Slm 37; Slm 73). Getum við samræmt það skilningi okkar á eðli Guðs að eitthvað slæmt kemur fyrir fólk? Er þess þörf?`

`Hvers vegna finnum við svo margar vísbendingar til friðþægingardagsins í Jes 6? Minnstu þess að á þeim árlega degi hreinsaði Guð fólk sitt með því að hreinsa hina trúföstu af syndum þeirra (3Mós 16.30) og útrýma hinum ótrúu (3Mós 23.29, 30).`

**Samantekt**: Á tíma óöryggis, þegar breyskleiki mannlegrar forystu var áberandi, fékk Jesaja stórfenglega sýn um æðsta leiðtoga alheimsins. Jesaja var lamaður af annmörkum sínum en náð Guðs hreinsaði hann og gerði honum kleift að fara út í óvinveittan heim sem sendiboði Guðs.