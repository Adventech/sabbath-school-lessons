---
title:  Allt til einskis? (Jes 6.9-13)
date:  07/01/2021
---

`Hvers vegna gaf Guð Jesaja svo undarlegan boðskap til að flytja fólki hans þegar hann ítrekaði kall sitt til hans? (Jes 6.9, 10).`

Við kunnum e.t.v. að telja að Jesaja hafi misheyrt eða boðskapurinn hafi ekki verið mikilvægur, en Jesús vitnar í þennan texta til að útskýra hvers vegna hann notaði dæmisögur í kennslu sinni (Matt 13.13-15).

Sú staðreynd að Guð vill ekki að neinn glatist (2Pét 3.9) skýrir hvers vegna hann sendi Jesaja til fólksins í Júda og Jesú til heimsins. Það er ekki vilji Guðs að eyða heldur að frelsa um eilífð. Sumir bregðast jákvætt við áskorun hans en aðrir verða fastari fyrir í andstöðu sinni. Samt sem áður heldur Guð áfram að skírskota til þeirra til þess að gefa þeim enn fleiri tækifæri til að iðrast. En því meir sem þeir standa gegn kalli hans þeim mun forhertari verða þeir. Þannig má segja að vissu marki að það sem Guð gerir herði hjörtu þeirra jafnvel þó hann vildi fremur að það mýkti þau. Elska Guðs til okkar er óskeikul, það eru viðbrögð okkar við elsku hans sem eru svo breytileg. Það er hlutverk þjóna Guðs, eins og Móse, Jesaja, Jeremía, Esekíel og jafnvel Krists, að halda áfram að skírskota til fólksins jafnvel þó það hafni boðskapnum. Guð sagði við Esekíel: „Hvort sem þeir hlusta eða neita að hlusta, því að þeir eru þverúðugt fólk, skulu þeir játa að spámaður hefur verið á meðal þeirra“ (Esk 2.5). Það er hlutverk Guðs og þjóna hans að tryggja fólki sanngjarnt tækifæri og næga viðvörun (sbr. Esk 3.16-21) jafnvel þó það velji eyðingu og útlegð (Jes 6.11-13).

`Með þetta í huga hvernig skiljum við þátt Guðs í því að herða hjarta faraós?`

Í 2Mós 4.21segir Guð: „En ég mun herða hjarta hans.“ Þetta er fyrsti af níu textum sem segja að Guð hafi hert hjarta faraós en auk þess eru níu textar sem segja annaðhvort að faraó hafi hert hjarta sitt eða að hjarta hans hafi verið hart (sjá t.d. 2Mós 8.11, 28 (= 8.15, 32 (1981); 2Mós 9.34).

Greinilegt er að faraó hafði frjálsan vilja því að annars hefði hann ekki getað hert hjarta sitt. En sú staðreynd að Guð er sagður hafa hert hjarta hans bendir til hans sem stóð að baki þeirra kringumstæðna sem faraó brást við þegar hann kaus að hafna táknunum sem Guð hafði gefið honum. Hefði faraó verið opinn fyrir þeim táknum hefði hjarta hans mýkst en ekki harðnað.

`Hefur þú einhvern tímann fundið að hjarta þitt hertist gegn heilögum anda? Ef það fékk ekkert á þig á þeim tíma hvernig lítur þú á það nú? Hvaða leið er til úrbóta? 1Kor 10.13.`