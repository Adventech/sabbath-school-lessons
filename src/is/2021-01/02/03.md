---
title:  „Heilagur, heilagur, heilagur“ (Jes 6.1-4)
date:  04/01/2021
---

Taktu eftir því sem er að gerast í fyrstu fjórum versunum í Jes 6. Konungurinn deyr á tíma mikils stjórnmálalegs öngþveitis og hernaðar Assýríumanna. Fyrir Jesaja gæti það hafa verið ógnvekjandi tími þar sem hann vissi ekki hver fór með völdin.

Og hvað gerist þá? Jesaja fær sýn þar sem hann sér ljómandi dýrð Guðs þar sem Guð situr í hásæti sínu og hann heyrir víxlsöng skínandi serafa („hinna brennandi“) sem hrópa „heilagur, heilagur, heilagur“ og finnur gólfið undir fótum sér titra er hann rýnir gegnum þyrlandi reykinn sem fyllir musterið. Það hlýtur að hafa verið áhrifamikil reynsla fyrir spámanninn. En nú vissi Jesaja fyrir víst hver var við stjórn þrátt fyrir allt sem var að gerast.

`Hvar er Drottinn í þessari sýn? (Sjá Jes 6.1.) Hvers vegna ætli Drottinn hafi birst Jesaja á þessum stað og ekki einhverjum öðrum?`

Í Gamla testamentinu orsakaði návist Guðs oft titring jarðar, þrumuraust og reykský. Skýið minnti fólkið á skýstólpa dýrðar Guðs sem fyllti helgidóminn. (Sjá 2Mós 25.8; 2Mós 40.34-38).

Esekíel, Daníel og Jóhannes voru allir í útlegð þegar þeir fengu sýnirnar sem skráðar eru í Esk 1; Dan 7.9, 10 og Opb 4 - 5. Líkt og Jesaja þörfnuðust þeir sérstaklega að Guð huggaði þá og hughreysti ásamt fullvissu um að Guð væri enn við stjórnvölinn jafnvel þó svo heimur þeirra væri að hruni kominn. (Daníel og Esekíel voru hernumdir á meðal heiðinnar þjóðar sem hafði eytt þeirra þjóð og óvinveitt vald hafði gert Jóhannes að útlaga á eyðilegri eyju.) Þessar sýnir hjálpuðu þeim án efa að vera trúfastir jafnvel undir örlagaríkum aðstæðum.

„Þegar Jesaja sá þessa dýrð Drottins og tign var hann ofurliði borinn af tilfinningunni um hreinleika og heilagleika Guðs. Hvílík andstæða milli hinnar óviðjafnanlegu fullkomnunar skaparans og þess syndsamlega lífernis þeirra sem, auk hans sjálfs, um langan aldur höfðu talist meðal hinnar útvöldu þjóðar Ísraels og Júda“ (PK, bls. 307).

Heilagleiki Guðs, sem áherslan er lögð á í sýn Jesaja og er ofar öllum skilningi, er grundvallaratriði boðskapar hans. Guð er heilagur og hann krefst heilagleika fólks síns og hann er fús að veita því hann ef það gerir iðrun, snýr sér frá vondum vegum sínum og gefst honum í trú og hlýðni.

`Við höfum öll verið í kringumstæðum sem hafa dregið úr okkur kjarkinn og allt virtist vera glatað. Skýrðu frá því hvernig Drottinn hefur styrkt þig og trú þína undir slíkum kringumstæðum jafnvel þó þú hafir ekki séð „dýrð Drottins“ í sýn, líkt og Jesaja gerði. Hvað hefur þú lært af þeim reynslum sem þú gætir deilt með öðrum?`