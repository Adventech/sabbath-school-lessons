---
title:  Sektin fjarlægð (Jes 6.5-7)
date:  05/01/2021
---

„Einungis æðsti presturinn gat komið í návist Guð í hinu allra helgasta á friðþægingardaginn og þá í skjóli reykjarhulu reykelsis ella myndi hann deyja (3Mós 16.2, 12, 13). Jesaja fékk litið Drottin þrátt fyrir að vera ekki æðsti presturinn og hann brenndi ekkert reykelsi! Musterið sem var fullt af reyk (Jes 6.4) minnir okkur á skýið sem dýrð Guðs birtist í á friðþægingardaginn (3Mós 16.2). Jesaja var sleginn ótta og taldi að nú væri úti um sig (sbr. 2Mós 33.20 og Dóm 6.22, 23) og því hrópaði hann viðurkenningu á synd sinni og synd fólks síns (Jes 6.5) líkt og æðsti presturinn gerði á friðþægingardaginn (3Mós 16.21). Þar sem hann stóð í ljósi návistar Guðs í innsta hluta musterisins gerði hann sér grein fyrir því að á grundvelli eigin ófullkomleika og vanmáttar væri hann algjörlega óhæfur til að sinna því hlutverki sem hann hafði verið kallaður til“ (PK, bls. 308).

`Hvers vegna notaði serafinn glóandi kol af altarinu til að hreinsa varir Jesaja? Jes 6.6, 7.`

Serafinn útskýrði að með því að snerta varir spámannsins hefði sekt hans og synd verið fjarlægð (Jes 6.7). Syndin er ekki skýrgreind en hún þarf ekki að hafa verið einskorðuð við rangt tal þar sem varirnar tákna ekki aðeins orð heldur einnig þann sem mælir þau. Eftir að Jesaja var þannig hreinsaður gat hann borið hreina lofgjörð fram fyrir Guð.

Eldurinn er hreinsiafl þar sem hann brennir burt óhreinindi (4Mós 31.23). En serafinn notaði kol úr hinum sérstaka, heilaga eldi á altarinu sem Guð sjálfur hafði tendrað og sem logaði þar stöðugt (3Mós 6.12). Þannig helgaði serafinn Jesaja og hreinsaði hann. En það sem var enn meira var að aðalástæðan fyrir því að taka kol af altarinu á tilbeiðslustund í helgidóminum var að tendra eld í reykelsinu eins og sjá má í 3Mós 16.12, 13 þar sem æðsta prestinum er sagt að taka glóðarker fullt af glóandi kolum af altarinu og nota þau til að tendra eld í reykelsinu. En í Jes 6 leggur serafinn kolin að vörum Jesaja fremur en reykelsinu. Ússía konungur hafði ætlað sér að færa reykelsisfórn en Jesaja varð sem reykelsi! Líkt og heilagur eldur tendrar eld í reykelsinu sem svo fyllir hús Guðs heilögum ilmi þannig „kveikir hann eld“ í spámanninum til að útbreiða heilagan boðskap. Það er því engin tilviljun að næstu versin í Jes 6 (Jes 6.8 og áfram) segja frá því að Guð sendi Jesaja út til fólks síns.

`Lestu í bænaranda um viðbrögð Jesaja (Jes 6.5) við sýn hans um Guð. Hvernig sjáum við þar opinberun á megin-vandamálinu um syndugt fólk sem býr í alheimi sem „heilagur, heilagur, heilagur“ Guð hefur skapað? (Jes 6.3). Hvers vegna er krossdauði Krists einasta virka svarið við því vandamáli? Hvað gerðist á krossinum sem leysti þennan vanda?`