---
title:  „Hér er ég. Send þú mig“ (Jes 6.8)
date:  06/01/2021
---

„Þá heyrði ég rödd Drottins sem spurði: „Hvern skal ég senda? Hver vill reka erindi vort?“ Ég svaraði: „Hér er ég. Send þú mig.“ (Jes 6.8).

Þegar Jesaja hafði verið hreinsaður svaraði hann umbúðalaust kalli Guðs til að vera fulltrúi sem Guð gæti sent út. Í Nýja testamentinu hefði Jesaja verið kallaður postuli sem þýðir „sá sem er sendur.“

Það er eftirtektarvert að bók Jesaja byrjar ekki á lýsingu spámannsins af kalli sínu líkt og aðrar spádómsbækur (sjá t.d. Jer 1.4-10 og Esk 1 – 3). Með öðrum orðum hlýtur hann að hafa verið kallaður til að gegna spámannshlutverki jafnvel fyrir atburðarásina í Jes 6. Biblían sýnir fram á að návist Guðs getur örvað spámann til starfa jafnvel eftir að starf hans er hafið (Móse í 2Mós 34 og Elía í 1Kon 19). Í öðrum tilvikum segir Guð mönnum að þeir skuli vera spámenn hans en í Jes 6 býður spámaðurinn sig fram til að inna sérstakt verkefni af hendi. Svo virðist sem Jes 1 – 5 lýsi fyrir okkur aðstæðunum þegar Jesaja var fyrst kallaður til starfa en síðan hafi Guð „orku-startað“ boðunarstarfi hans með því að uppörva hann í musterinu og ítrekað kall hans sem spámanns og talsmanns Guðs.

`Guð uppörvaði Jesaja í musteri sínu. Eru aðrar vísbendingar í Biblíunni um að helgidómur Guðs sé staður uppörvunar? Slm 73 (sjá Slm 73.17), Heb 4.14-16; Heb 10.19-23; Opb 5. Hvað segja þessir textar okkur?`

Helgidómur Guðs ólgar ekki einungis af ógnvekjandi mætti. Hann er einnig staður þar sem máttvana og ófullkomnar mannverur, líkt og við, geta fundið hæli. Við getum verið þess fullviss að Guð er að vinna að frelsun okkar fyrir Krist, æðsta prest okkar.

Jóhannes sá einnig Krist sem fórnarlambið sem slátrað hafði verið (Opb 5.6). Það var ekki fögur sjón. Lýsingin gefur til kynna að þó svo Kristur hafi verið reistur upp frá dauðum og hafi stigið til himins beri hann stöðugt með sér merki þess sem gerðist á krossinum. Hann er samt upphafinn til þess að draga alla til sín að altari sínu.

`Hefur þú fundið uppörvun við að ganga í bænaranda inn í hið himneska musteri Guðs fyrir trú? Í Heb 4.16 erum við hvött til að nálgast hásæti Guðs með djörfung til að finna „miskunn og náð þegar við erum hjálparþurfi.“ Hverju myndir þú svara ef einhver spyrði þig hvort þú hafir fundir miskunn og náð þegar þú varst hjálparþurfi?`