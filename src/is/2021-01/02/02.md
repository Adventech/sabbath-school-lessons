---
title:  Konungurinn er dáinn. Konungurinn lifi!
date:  03/01/2021
---

`Í Jes 6.1 er talað um dauða Ússía konungs. Lestu 2Kro 26 og svaraðu svo þessari spurningu: Hvað er markvert við dauða Ússía konungs?`

Hægt er að líta á dauða konungsins frá mismunandi sjónarhornum.

1. Þó svo stjórnartíð Ússía hafi verið löng og farsæl „varð hann svo hrokafullur að hann vann óhæfuverk“ (2Kro 26.16) og leitaðist við að færa reykelsisfórn í musterinu. Þegar prestarnir með réttu stöðvuðu hann í því þar sem hann var ekki prestur, niðji Arons (2Kro 26.18), reiddist konungurinn. Þegar hann hafnaði varnaðarorðum sló Drottinn hann samstundis líkþrá sem hann hafði „allt til dauðadags. Hann bjó í sérstöku húsi vegna þess að hann var holdsveikur og því útilokaður frá húsi Drottins“ (2Kro 26.21). Hvílík kaldhæðni að Jesaja sá hinn hreina, ódauðlega og guðdómlega konung í húsi/musteri sínu sama árið og hinn óhreini, mannlegi konungur dó!
2.  Ússía og Jesaja eru sláandi andstæður. Ússía leitaðist við að komast yfir heilagleika á hrokafullan hátt og í röngum tilgangi (hroka) og varð í stað þess óhreinn í samræmi við helgisiði og því var hann útilokaður frá heilagleika. Jesaja, aftur á móti, leyfði heilagleika Guðs að ná til sín. Í auðmýkt viðurkenndi hann veikleika sinn og þráði siðferðilegan hreinleika sem hann og hlaut (Jes 6.5-7). Líkt og tollheimtumaðurinn í dæmisögu Jesú fór hann burt réttlættur „því að hver sem upp hefur sjálfan sig mun auðmýktur verða en sá sem lítillækkar sjálfan sig mun upp hafinn verða“ (Lúk 18.14).
3. Það eru sláandi samkenni milli holdsveiks líkama Ússía og siðferðislegs ásigkomulags þjóðar hans: „Frá hvirfli til ilja er ekkert heilt, hvarvetna mar, undir og opin sár“ (Jes 1.6).
4.  Dauði Ússía um 740 f.Kr. markar meiriháttar straumhvörf í forystu Guðs fólks. Þegar einveldisherra fellur frá verður land hans viðkvæmt meðan valdaskiptí eiga sér stað. En Júda var í sérstakri hættu þar sem Tíglat Píleser III hafði komið til valda í Assýríu nokkrum árum áður (745 f.Kr,) og var strax í vígahug og gerði þjóð sína þannig að óbuganlegu stórveldi sem ógnaði sjálfstæði allra þjóða í Austurlöndum nær. Á þessum örlagatímum hughreysti Guð Jesaja með því að sýna spámanninum að Guð væri enn við stjórnvölinn.

`Lestu með athygli 2Kro 26.16. Á hvern hátt stöndum við öll andspænis svipuðum möguleikum? Hvernig getur hugleiðing okkar um krossinn varið okkur frá því að falla í þá gildru?`