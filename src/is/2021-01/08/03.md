---
title:  Búið Drottni veg (Jes 40.3-8)
date:  15/02/2021
---

`Hvernig fær fólk Guðs huggun? Jes 40.1-8.`

Ónefndur boðberi boðar að Guð sé að koma til að birta dýrð sína (Jes 40.3-5). Önnur rödd lýsir því yfir að þó svo mennirnir séu skammærir líkt og laufið þá varir orð Guðs vors að eilífu (Jes 40.8).

Eftir útlegðina fær fólk Guðs aftur það sem það veitti viðtöku við Sínaífjall en hafnaði síðan með fráfalli sínu og var refsað fyrir, sem sé nærveru Guðs og orð hans, en þau eru kjarni sáttmála Guðs við Ísrael sem var varðveittur í helgidómi hans mitt á meðal fólksins (2Mós 25.8, 16). Vegna þess að það vanhelgaði orð hans hafði Guð yfirgefið musteri sitt (Esk 9 – 11) en hann kemur aftur. Návist hans og áreiðanlegt orð hans færa huggun, frelsun og von.

`Hvaða undirbúnings er þörf fyrir komu Drottins? Jes 40.3-5.`

Það er ekki viðeigandi fyrir konung að skröltast yfir ósléttan veg. Þess vegna er vegavinna undanfari komu hans. Það á sérstaklega við um komu konungs konunganna. Koma hans, sem virðist vera úr austri þar sem hann hefur verið í útlegð með fólki sínu sem helgidómur þess (Esk 11.16), krafðist meiriháttar aðgerðar við landslagið. Það væri óárennilegt að byggja bókstaflega sléttan aðalveg yfir klettahæðirnar austan Jerúsalem, jafnvel með sprengiefni og jarðýtum. Guð er sá eini sem getur gert það. Það er hann sem gerir „ójöfnur sléttar“ (Jes 42.16). En hann þarf ekki bókstaflegan veg til að ferðast á þar sem hann hefur fljúgandi hervagn kerúba (Esk 1; Esk 9 – 11).

Nýja testamentið heimfærir þennan spádóm Jesaja á andlega vegagerð fyrir tilverknað Jóhannesar skírara (Matt 3.3). Boðskapur hans var: „Takið sinnaskiptum, himnaríki er í nánd“ (Matt 3.2) og sú skírn sem hann viðhafði var „til fyrirgefningar synda“ (Mrk 1.4). Svo að vegavinnan fólst í iðrun, fúsleika að snúa sér burt frá syndinni til þess að öðlast þá huggun sem fyrirgefning og návist Guðs hafði upp á að bjóða.

Jeremía 31.31-34 boðaði sama andlega boðskapinn í tæka tíð fyrir útlagana frá Júda að skilja andlegt eðli vegavinnunnar fyrir Guð. Í þessum versum gefur Drottinn þeim sem vilja byrja upp á nýtt „nýjan sáttmála“ þar sem hann ritar lögmál sitt á hjörtu þeirra og heitir þeim að vera Guð þeirra. Þeir þekkja hann og eðli hans þar sem hann hefur fyrirgefið þeim.

`Lestu gaumgæfilega Jes 40.6-8. Hvaða von gefa þessi orð þér sem visnar sem grasið? Hvað vara þau okkur við að byggja traust okkar á?`