---
title:  Huggun fyrir framtíðina (Jes 40.1, 2)
date:  14/02/2021
---

`Í Jes 40.1, 2 huggar Guð fólk sitt. Refsing þess er loks á enda. Í hverju fólst sú refsing?`

Það eru mörg svör við þessari spurningu. Fyrst var það refsingin sem Assýría, reiðikylfa Guðs, sá um en Guð leysti Júda undan þegar hann eyddi herafla Sanheríbs 701 f.Kr. (Jes 37). Síðan var refsing sem Babýlon stóð fyrir þegar hún tók varning og fólk frá Júda vegna þess að Hiskía hafði sýnt sendiboðum Meródaks Baladans fjársjóði sína (Jes 39). Og að lokum var sú refsing sem ein þeirra þjóða sem Jesaja ritaði boðskap til stóð að (Jes 14 – 23).

En þó svo „Assýría“ og „Assýríumenn“ séu nefnd 43 sinnum frá Jes 7.17 til 38.6 er sú þjóð einungis nefnd einu sinni í öðrum hlutum bókarinnar þar sem Jes 52.4 nefnir forna kúgun Egyptalands og síðan kúgun Assýríu. Í síðari hluta Jesaja er talað um lausn úr útlegðinni í Babýlon (Jes 43.14; Jes 47.1; Jes 48.28; Jes 45.1; Jes 45.13).

Jesaja 1 – 39 leggur áherslu á atburði sem leiddu til lausnar undan oki Assýríu 701 f.Kr. en með 40. kaflanum stekkur bókin eina og hálfa öld fram í tímann, fram til endaloka Babýlonar 539 f.Kr. og heimkomu Gyðinganna stuttu síðar.

`Er heimkoma Gyðinganna frá Babýlon sett í samband við eitthvað annað fyrr í Jesaja? Ef svo er, hvað er það þá?`

Jesaja 39 er einskonar milliþáttur sem leiðir inn í næstu kafla sem fjalla um að alla vega sumir af afkomendum Hiskía mundu fara í útlegð í Babýlon (Jes 39.6, 7). Auk þess tala spádómarnir í Jes 13, 14 og 21 um fall Babýlon og frelsið sem það mundi færa börnum Guðs: „En Drottinn mun miskunna Jakobi og velja Ísraelsmenn að nýju og láta þá setjast að í sínu eigin landi… Þegar Drottinn hefur veitt þér hvíld frá þjáningu þinni og skelfingu og hinni hörðu áþján sem þú máttir þola, þá muntu hæða konunginn í Babýlon með þessu kvæði“ (Jes 14.1-4). Takið eftir hve þetta er nátengt Jes 40.1, 2 þar sem Guð lofar fólki sínu að það verði endir á áþján þess.

`Hvaða þýðingu hafa fyrirheit Biblíunnar um endalok allrar áþjánar fyrir þig, mitt í núverandi þjáningum? Hvers virði væri trú okkar án þessara fyrirheita? Hvers vegna er því svo mikilvægt að við höldum fast við þau?`