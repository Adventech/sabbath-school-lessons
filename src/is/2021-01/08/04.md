---
title:  „Hef upp raust þína!“ (Jes 40.9-11)
date:  16/02/2021
---

`Hvernig atburði er lýst í Jes 40.9-11?`

Seinna í Jesaja kemur karlkyns boðberi með gleðifregnir til Jerúsalem (Jes 41.27; Jes 52.7). en í Jes 40.9, 10 kemur fram á hebreskunni að boðberinn sem boðar komu Guðs sé kvenkyns.

Í Slm 68 vegsamar Davíð Guð af því að hann „býr hinum einmana heimili, leiðir hina fjötruðu til farsældar“ (Slm 68.7). Þó svo þessi orð eigi við um brottförina úr ánauðinni í Egyptalandi notar Jesaja sömu hugmynd þegar hann boðar aðra brottför þegar fólkið hyrfi aftur úr herleiðingunni í Babýlon.

Nýja testamentið heimfærir Jes 40.3-5 á Jóhannes skírara sem ruddi veginn fyrir Krist, hið eilífa orð Drottins sem varð hold og bjó meðal fólks hans (Jóh 1.14).

En aðrir höfðu boðað gleðifregnina um komu hans á undan Jóhannesi. Meðal þeirra fyrstu voru hin öldnu Símeon og Anna sem mættu ungbarninu Jesú þegar foreldrar hans komu með hann til að helga hann í musterinu (Lúk 2.25-38). Líkt og boðberar Jesaja voru þau maður og kona. Símeon leit fram til þess að Messías mundi færa Ísrael huggun (Lúk 2.25, 26).

Í ljósi spádóms Jesaja var það engin tilviljun að spákonan Anna varð fyrst til að tilkynna fólkinu í Jerúsalem á musterisfjallinu að Drottinn væri kominn: „Hún kom að á sömu stundu og lofaði Guð. Og hún talaði um barnið við alla sem væntu lausnar Jerúsalem“ (Lúk 2.38). Það markaði upphaf boðunarstarfs hinna kristnu eins og við þekkjum það: boðun fagnaðarerindisins, gleðifregnanna um að Jesús Kristur væri kominn til til að færa frelsun. Síðar treysti Kristur annarri konu, Maríu Magdalenu, fyrir fregnunum um sigursæla upprisu sína (Jóh 20.17, 18) sem tryggði framkvæmd boðunarstarfs hans á þessari jörð. Holdið er sem gras en hið guðdómlega orð sem varð hold er eilíft (Jes 40.6-8).

`Líttu aftur á Jes 40.11. Hvers konar mynd er brugðið upp þar? Hvernig mundir þú lýsa því hvernig þú hefur fundið fyrir hirðisstörfum Drottins? Hvers vegna er gott að rifja upp í huga okkar hvernig Drottinn hefur leitt okkur?`