---
title:  Vandamálið með skurðgoðadýrkun (Jes 40.19, 20)
date:  18/02/2021
---

Hjáguðadýrkun eyðileggur sérstæð og náin persónutengsl við Guð með því að setja einhvern í hans stað (2Mós 20.4, 5; Jes 42.8). Þar af leiðandi tala spámennirnir um hjáguðadýrkun sem andlegan hórdóm (Jer 3.6-9; Esk 16.15-19).

`Lestu Jes 41.29. Hvernig lýsir Jesaja hjáguðum? Hvernig skilur þú lýsingu hans? Hvers vegna er það viðeigandi lýsing á hvaða hjáguði sem er?`

Í fornöld trúðu hjáguðadýrkendur að þeir tilbæðu guðlegar verur í myndum og táknum. En tilbeiðsla skurðgoðs sem táknar annan guð er brot á fyrsta boðorðinu: „Þú skalt ekki hafa aðra guði en mig“ (2Mós 20.3). En jafnvel þó skurðgoðinu sé ætlað að tákna hinn sanna Guð, líkt og gullkálfurinn átti að gera (2Mós 32.4, 5) hafnar Guð því sem eftirlíkingu af sér því að enginn veit hvernig eigi að lýsa honum (5Mós 4.15-19) og ekkert getur lýst óviðjafnanlegri dýrð hans og mikilleika. Skurðgoð gegnir því hlutverki annars guðs og er brot á fyrsta og öðru boðorðinu.

Fólk Guðs þarfnast ekki skurðgoða þar sem það hefur dýrð návistar hans meðal þess í helgidóminum. Þegar skurðgoð eru tilbeðin sýnir það að Guð hafi verið sniðgenginn og raunverulegri návist hans afneitað.

`Hvers konar hjáguðadýrkun stendur söfnuðurinn í dag andspænis? Er lúmskari hjáguðadýrkun í söfnuðinum í dag? Á hvern hátt?`

„Margir sem kalla sig kristna þjóna öðrum guðum auk Drottins. Skapari okkar fer fram á óskerta hollustu okkar. Allt sem dregur úr elsku okkar til Guðs eða stangast á við þá þjónustu sem honum ber verður þannig hjáguð“ (2SDABC, bls. 1011, 1012).

Forn rit sýna okkur að skurðgoðadýrkun var aðlaðandi þar sem hún hafði með efnishyggju að gera. Með tilbeiðsluformi sem fólki hugnaðist heiðruðu skurðgoðadýrkendur máttarvöld sem þeir töldu að gætu tryggt þeim frjósemi og velgengni. Það voru einskonar sjálfshjálpar-trúarbrögð. Hljómar það kunnuglega?

Lokaboðskapur Elía um sættir undirbýr komu Drottins rétt áður en hann kemur aftur (Mal 3.19-24) og býður upp á valkost á sama hátt og á tíma Jesaja: Viltu tilbiðja skaparann eða viltu tilbiðja eitthvað annað (Opb 13 og 14). Við tilbiðjum hvort eð er alltaf eitthvað.