---
title:  Að gleðjast yfir Drottni (Jes 58.13, 14)
date:  11/03/2021
---

`Hvers vegna talar Jesaja um hvíldardaginn í Jes 58.13, 14? Hvaða tengsl hefur það við friðþægingardaginn sem er efni versanna á undan?`

Hinn árlegi friðþægingardagur var hvíldardagur. Þessi helgisiða-hvíldardagur líktist hinum vikulega hvíldardegi að því leyti að öll vinna var bönnuð (3Mós 23.27-32). Fyrstu Sjöunda-dags aðventistarnir könnuðust við þá reglu að hvíld friðþægingardagsins stóð yfir frá kvöldi til kvölds (3Mós 23.32) og því gilti það einnig um vikulega hvíldardaginn. Og þó svo nánasta samhengi Jes 58.13, 14 bendi til hvíldardags friðþægingardagsins á boðskapurinn einnig við um hinn vikulega hvíldardag.

`Lestu Jes 58.13. Hvernig dagur var hvíldardeginum ætlað að vera? Hvernig getum við átt slíka hvíldardagsreynslu? Þegar við hugsum til þess sem hvíldardagurinn táknar hvers vegna ætti hann að vera eins og honum er lýst í þessu versi?`

Jesaja 58 fjallar um þrjú meginþemu: sjálfsafneitun, félagslega vinsemd og hvíldardaginn. En hvert er sambandið milli þeirra?

Í fyrsta lagi snúast öll um Guð, forgang hans og viðurkenningu á því að við erum háð honum. Í öðru lagi, þegar maðurinn gerir allt þrennt keppir hann eftir heilagleika með því að líkja eftir Guði (sjá 3Mós 19.2) sem auðmýkti sjálfan sig í Kristi (Fil 2.8), auðsýndi sjálfsfórnandi vináttu (Jóh 3.16) og lauk verki sínu og hvíldist á hvíldardeginum í lok sköpunarvikunnar (1Mós 2.2, 3; 2Mós 20.11).

`Hugleiddu eftirtalin tengsl milli sjálfsafneitunar, félagslegrar vináttu og hvíldardagsins eins og honum er lýst í Jes 58: Lausnin frá vikulegu striti á hvíldardeginum er ljúf fyrir fólkið þar sem hún gefur þeim kost á endurnæringu (2Mós 23.12; Mrk 2.27), Jesús sýndi fram á að góðverk eru viðeigandi á hvíldardeginum (Mrk 3.1-5; Jóh 5.1-17), rétt helgihald hvíldardagsins færir fögnuð (Jes 58.14) og sama má segja um það að hjálpa öðrum (Jes 58. 10, 11). Hvað þarf að breytast í lífi þínu til þess að þú getir notið þessara blessana?`