---
title:  Himinháar hugsanir (Jes 55.6-13)
date:  08/03/2021
---

`Hvers vegna segir Guð að hugsanir hans og vegir séu ofar okkar hugsunum og vegum, „eins og himinninn er hátt yfir jörðinni“ (Jes 55.8,9)? Hvað heldur þú að það merki?`

Það er engin spurning að sá Guð sem skapaði alheim þar sem jafnvel sumir einföldustu hlutir búa yfir leyndardómum sem hugur okkar fær ekki skilið er einnig Guð sem notar leiðir sem við getum alls ekki skilið. Þegar við þekkjum þannig algjöra yfirburði hans ætti það að gera það auðveldara fyrir okkur að taka í auðmýkt á móti hjálp hans (sjá Jes 57.15).

`Lestu Jes 55.6-9. Í hvaða samhengi talar Drottinn um hversu vegir hans og hugsanir séu ofar því sem við getum ímyndað okkur? Hvað er það sem hann gerir sem er svo erfitt fyrir okkur að skilja?`

Sá leyndardómur alheimsins sem er án efa mestur er leyndardómurinn um frelsunaráformið sem við getum vart byrjað að skilja (sjá Ef 6.19). Sú staðreynd að skapari alheimsins skyldi leggjast svo lágt að íklæðast mannseðli, lifa lífi þjáninga og strits og deyja síðan okkar vegna sem syndafórn til þess eins að fyrirgefa okkur og auðsýna okkur miskunn er sannleikur sem mun um eilífar aldir hrífa hjörtu þeirra sem Guð hefur skapað.

„Endurlausnarþemað er þema sem englarnir þrá að skyggnast inn í. Það er söngur og vísindi hinna endurleystu um endalausar aldir. Er það þá ekki þess virði að við hugsun vandlega um það hér og nú?…

Það efni er ótæmandi. Rannsókn okkar á holdtekju Krists, friðþægingardauða hans og meðalgöngu mun verða hugðarefni kappsamra nemenda eins lengi og tími er til og þeir munu líta til himins, þar sem tíminn er ekki talinn, og hrópa: „Mikill er leyndardómur guðhræðslunnar“ (MLT, bls. 360).

`Líttu á það slæma sem þú hefur gert, fólkið sem þú hefur sært, óvingjarnleg orð sem þú hefur talað, hvernig þú hefur valdið öðrum vonbrigðum auk þín sjálfs. Samt sem áður getur þú fengið fyrirgefningu fyrir það allt og staðið fullkomin(n) og réttlát(ur) frammi fyrir Guði. Ef það er ekki leyndardómur, hvað er það þá?`