---
title:  Kallar þú slíkt föstu? (Jes 58.1-8)
date:  09/03/2021
---

`Hvaða fasta er það sem um er að ræða í Jes 58.3?`

Þetta hlýtur að vera fastan á friðþægingardaginn, einasta fastan sem Guð hafði gefið fyrirmæli um (3Mós 16.29, 31; 3Mós 23.27-32). Við finnum staðfestingu á því í Jes 58.3 sem notar orðalagið að „þjaka sig“ sem er hliðstætt orðalaginu í 3Mós („að leggja á sig meinlæti“) sem vísar til margs konar sjálfsafneitunar, þ.á.m. föstu (sbr. Slm 35.13; Dan 10.2, 3, 12).

Friðþægingardags-sviðsetningin útskýrir fyrirmæli Guðs um að hefja upp röddina „eins og hafurshorn“ (Jes 58.1). Slíkt hafurshorn (hebr. sjófar) var notað sem lúður og þeytt tíu dögum fyrir friðþægingardaginn til að minna á komu hans (3Mós 23.24). Auk þess var hann þeyttur á friðþægingardaginn fimmtugasta hvert ár til að boða upphaf fagnaðarárs frelsisins (3Mós 25.9, 10; sbr. Jes 27.13).

`Lestu Jes 58.3-7. Yfir hverju er Drottinn að kvarta við fólkið? Hvað var að „föstu“ þess?`

Svo virðist sem fólkið hafi átt von á því að Drottinn mundi óska því til hamingju með „guðrækni“ þess. En allt var öfugsnúið hjá því. Sjálfsafneitun á friðþægingardaginn átti að vera tjáning á þakklæti þess til hans og hollustu þess á þeim degi þegar æðsti presturinn gekk inn í návist Guðs til þess að hreinsa helgidóminn og jafnframt hreinsa fólkið af þeim syndum sem það hafði þegar fengið fyrirgefningu fyrir (3Mós 16; sbr. 3Mós 4). Atferli fólksins hefði átt að vera tjáning á þakklæti þess til Guðs sem frelsaði það á degi dómsins en ekki viðleitni þess að ávinna sér hylli Guðs fyrir „guðrækni“ sína og „trúrækni.“ Það voru einmitt syndir fólksins sem höfðu saurgað helgidóm Guðs. Og það varð að hreinsa hann með blóði sem var úthellt fyrir það sem fólkið hafði gert.

`Mikilvæg lexía sem þessir textar kenna okkur er mismunurinn á einskærri trúrækni og því að vera sannur fylgjandi Krists. Í hverju felst mismunurinn? Hvernig stöndum við andspænis sömu hættu sem felst í því að telja að trúföst rækt okkar við helgisiði sýni fram á að við séum virkilega að fylgja Drottni eins og hann býður okkur að gera?`