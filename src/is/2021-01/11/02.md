---
title:  Kaupið án peninga (Jes 55.1-7)
date:  07/03/2021
---

`„Komið, öll sem þyrst eruð, komið til vatnsins og þér sem ekkert fé eigið, komið, kaupið korn og etið“ (Jes 55.1). Hvaða mótsögn er að finna i þessu versi?`

Hvað ef þú tækir mat og stæðir úti á götu í stórborg og kallaðir til þeirra sem eru hungraðir og heimilislausir: „Hæ, þið sem hafið enga peninga, komið og kaupið hjá mér eitthvað að borða!“ En hvernig ættu þeir að kaupa ef þeir hafa enga peninga?

En ef þú gerir eins og Jesaja gerði og bætir við orðunum: „án silfurs og endurgjaldslaust“ (Jes 55.1) verður málið augljósara. Jesaja skorar á fólkið að þiggja fyrirgefningu (Jes 55.7) án endurgjalds. En notkun orðsins „að kaupa“ leggur áherslu á að það sem Guð býður fólkinu til að mæta þörfum þess og óskum er dýrmætt og krefst einhvers sem er dýrmætt í staðinn. Guð býður upp á fyrirgefningu innan ramma endurreistra sáttmálstengsla við fólk sitt, en það er honum ekki að kostnaðarlausu. Hann greiddi skelfilegt, blóði drifið verð þjóns síns fyrir það. Þó það sé okkur að kostnaðarlausu kostaði það hann gríðarlega mikið.

`Hvert var verð frelsunar okkar? Sjá 1Pét 1.18.`

`Hvernig er viðhorf Jesaja til frelsunarinnar í samanburði við viðhorf Nýja testamentisins? Ef 2.8, 9.`

Jesaja dregur fagnaðarerindið í Gamla testamentinu saman og það er sama fagnaðarerindið og í Nýja testamentinu. Það finnst engin „gamla-sáttmála-“ frelsun fyrir verk sem „nýja-sáttmála-“ frelsun fyrir náð kemur í staðinn fyrir. Allt frá því að Guð gaf Adam og Evu fyrirheit um lausnara (1Mós 3.15) hefur einungis verið ein leið til frelsunar – fyrir náð sem fæst fyrir trú (Ef 2.8): „Náðargjöf Guðs er eilíft líf í Kristi Jesú, Drottni vorum“ (Róm 6.23). Allt frá Gilgames sem drýgði hetjudáðir í árangurslausri leit sinni að eilífu lífi til nútíma leikara sem trúa á endurholdgun hefur fólk leitað ýmissa leiða til að öðlast frelsun en engin þeirra hefur gefið árangur. Þess vegna er þörf fyrir að þekkja Jesú og það sem hann hefur komið til vegar á krossinum fyrir mennina.

`Hjálpræðið er ókeypis að því leyti að við getum ekkert gert til að ávinna okkur það. Verk okkar eru aldrei nægilega góð til að frelsa okkur. En jafnframt kann það að kosta okkur allt. Hvað felst í því? Sjá t.d. Matt 10.39; Lúk 9.23; Lúk 14.26; Fil 3.8.`