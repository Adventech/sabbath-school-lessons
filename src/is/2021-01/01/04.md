---
title:  Röksemd fyrirgefningarinnar (Jes 1.18)
date:  29/12/2020
---

`Lestu Jes 1.18 nokkrum sinnum. Hvað telur þú að Drottinn sé að segja með þessum orðum? (Lestu nokkur vers áfram til þess að fá allt samhengið).`

Guð leggur fram áhrifamikla vísbendingu um að hinir ákærðu Júdamenn séu sekir um brot á samningi (Jes 1.2-15) og hann skírskotar til þeirra að breyta um stefnu (Jes 1.16, 17). Sú umleitun bendir til þess að enn sé von. Myndum við hvetja glæpamann, sem bíður aftöku, til að breyta líferni sínu? Hvernig ætti fangi á aftökudeild að hjálpa hinum kúgaða, reka réttar munaðarleysingjans og verja mál ekkjunnar? En þegar Guð segir: „Komið, vér skulum eigast lög við“ (Jes 1.18) sjáum við Drottin enn að verki við að telja um fyrir fólki sínu og leitast við að fá það til að iðrast og snúa baki við vondum vegum sínum, óháð því hve spillt það væri orðið.

Drottinn segir við það að rauðar syndir þess muni verða hvítar. Hvers vegna eru syndirnar rauðar? Vegna þess að rauði liturinn er litur blóðsins (blóðsektin) sem atar hendur þess (Jes 1.15). Hvíti liturinn er aftur á móti litur hreinleikans, merki um enga blóðsekt. Guð býðst hér til að breyta fólki sínu. Þetta minnir á orð Davíðs konungs þegar hann hrópaði til Guðs um fyrirgefningu fyrir synd sína þegar hann tók Batsebu og tortímdi manni hennar (sjá Slm 51.9, 16). Í Jes 1.18 býðst Guð til að fyrirgefa fólki sínu.

`Á hvern hátt er tilboð Guðs um fyrirgefningu hvatning til fólks hans um að breyta líferni sínu? Berðu Jes 1.18 saman við Jes 44.22.`

Hér getum við séð tilganginn með hinum hvössu aðvörunarorðum sem Guð beindi að fólki sínu. Þeim var ekki ætlað að hafna fólkinu heldur að leiða það aftur til hans. Tilboð hans um fyrirgefningu eru rökin fyrir áskorun hans til fólksins um að hreinsa siðferði sitt (Jes 1.16, 17). Fyrirgefning hans gerir þeim kleift að láta mátt hans umbreyta því. Við sjáum hér spírur nýja sáttmálans sem Jeremía spáir um í Jer 31.31-34 þar sem fyrirgefningin er undirstaða tengsla hins nýja hjarta við Guð. Við byrjum með skuld sem við getum ekkigreitt. Með því að viðurkenna í auðmýkt þörf okkar fyrir fyrirgefningu erum við reiðubúin að veita öllu því viðtöku sem Guð vill gefa okkur.

Guð þekkir bæði góðu hliðar mínar og þær miður góðu. Ekkert er honum hulið. Og hann elskar mig þrátt fyrir óhreinu skotin í lífi mínu. Þar sem hann þegar þekkir skuggahliðar mínar þarf ég ekki að fela þær fyrir honum. Ég get lagt þær fram fyrir hann án þess að óttast viðbrögð hans. Hann elskar mig eins og ég er en hann lætur mig ekki afskiftalausan.