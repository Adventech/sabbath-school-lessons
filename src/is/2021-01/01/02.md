---
title:  Heyr þú, himinn! (Jes 1.1-9)
date:  27/12/2020
---

Bók Jesaja kynnir í stuttu máli höfund sinn (Jesaja Amotsson), hvaðan boðskapur hennar er kominn („vitrun“) og umfjöllunarefni (Júda og Jerúsalem, höfuðborg þess, á stjórnartíma fjögurra konunga). Hún bendir einnig á fyrstu áheyrendurna sem samborgara sína og samtímamenn. Spámaðurinn talar til þeirra um stöðu þeirra og afdrif.

Með því að nefna konungana sem ríktu þegar Jesaja starfaði afmarkar hann áheyrendur sína og tengir rit sitt sögulegum og stjórnmálalegum atburðum ákveðins tíma sem lýst er í 2Kon 15 – 20 og 2Kro 26 – 32.

`Lestu Jes 1.2. Hver er kjarni þessa boðskapar? Hvað er Drottinn að tala um? Hvernig má sjá sömu hugmyndina á öllum tímum hinnar helgu sögu? Á það sama einnig við um hinn kristna söfnuð í dag? Hvernig lýsir það sér?`

Taktu eftir hvernig boðskapur Jesaja byrjar: „Heyr þú, himinn, hlusta þú, jörð“ (sbr. 5Mós 30.19 og 5Mós 31.28). Drottinn á ekki við að himinn og jörð sem slík geti hlustað og skilið. Þess í stað notar hann þau til áherslu.

Þegar konungar í Austurlöndum nær eða keisari Hittíta gerðu pólitískan milliríkjasamning við „minni“ yfirvöld kölluðu þeir guði sína sem vitni til þess að leggja áherslu á að tekið yrði eftir sérhverju fráviki frá samningnum og fyrir það yrði hegnt. En þegar konungur konunganna gerði sáttmála við Ísraelsmenn á tíma Móse kallaði hann ekki aðra guði sem vitni. Þar sem hann var hinn eini sanni Guð kallaði hann þess í stað himin og jörð til að gegna því hlutverki (sjá einnig 5Mós 4.26).

`Lestu gaumgæfilega Jes 1.1-9. Dragðu saman syndir Júda. Í hverju fólst sekt Júda og hvað gerðist vegna sektar hennar? Hvaða von er jafnframt gefin í 9. versinu?`