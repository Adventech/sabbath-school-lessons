---
title:  Í bræðsluofninum (Jes 1.19-31)
date:  30/12/2020
---

`Lestu Jes 1.19-31. Hvaða þema kemur fram hér sem finnst víða í Biblíunni?`

Taktu eftir rökrænni uppbyggingu Jes 1. 19, 20: Ef fólkið velur að hlýða Guði af fúsleik fær það að njóta gæða landsins (Jes 1.19). Ef það aftur á móti hafnar tilboði hans um fyrirgefningu og rís þess í stað upp gegn honum verður það sverði bitið (Jes 1.20). Valið er fólksins. Þessi vers innihalda þannig skilorðsbundna blessun og bölvun.

Orð Móse sem finna má í 5Mós 30.19, 20 þegar sáttmálinn við Ísrsaelsmenn var gerður eru endurtekin í Jes 1 og þeim beint til fólks Guðs: „Ég kveð bæði himin og jörð til vitnis gegn ykkur í dag: Ég hef lagt fyrir þig líf og dauða, blessun og bölvun.“

`Hugleiddu þessi orð Móse. Taktu eftir að ekki er um að ræða neinn milliveg. Það er annað hvort líf eða dauði, blessun eða bölvun. Hvers vegna telur þú að einungis sé um tvennt að velja? Hvers vegna er ekki hægt að fara einhvern meðalveg?`

Þessi orð Móse draga saman þær aðvaranir, blessanir og bölvanir sem koma í lok sáttmálsgjörðarinnar í 5Mós 27 - 30 (sbr. 3Mós 26). Einstök atriði þessa sáttmála eru m.a. (1) greinargerð um það sem Guð hafði gert fyrir fólkið, (2) skilyrði/ákvæði sem uppfylla þarf til þess að viðhalda sáttmálanum, (3) tilvísun til vitna og (4) blessanir og bölvanir til að vara fólkið við því sem koma myndi ef það vanrækti skilmála sáttmálans.

Fræðimenn hafa fundið að þessir þættir koma fyrir í sömu röð í stjórnmálasamningum nágrannaþjóða Ísraels, eins og t.d. Hittíta. Þegar Guð því gerði sáttmála við Ísraelsmenn notaði hann form sem þeir könnuðust við og mundi innprenta þeim á áhrifamikinn hátt eðli og afleiðingar þess að gangast að gagnkvæmum tengslum eins og þeim sem þeir voru um það bil að ganga inn í. Mögulegur ávinningur þess að gera þennan sáttmála var yfirþyrmandi, en ef Ísrael ryfi hann færu þeir ver út úr því en nokkru öðru.

`Hefur þú fundið fyrir því sem felst í þessum blessunum og bölvunum á göngu þinni sem kristinn einstaklingur?`