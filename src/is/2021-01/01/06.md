---
title:  Lævi blandið ástarkvæði (Jes 5.1-7)
date:  31/12/2020
---

`Lestu sönginn í ofangreindum versum. Hver er merking þessarar dæmisögu?`

Guð útskýrir merkingu dæmisögunnar í lokin í 7. versinu. Með því að nota dæmisögu gerir hann það auðveldara fyrir fólkið að líta með hlutlægni á sig sjálft og viðurkenna raunverulegt ástand sitt. Guð beitti þessari aðferð með góðum árangri við Davíð konung (sjá 2Sam 12.1-13). Með því að kalla þetta „ástarkvæði“ opinberar Guð strax í upphafi hvað knúði hann í samskiptum hans við fólk sitt. Samband hans við það átti rætur að rekja til eðlis hans, sem er kærleikur (1Jóh 4.8) og hann væntir þess að fólkið sýni kærleiksviðbrögð í staðinn. En í stað „vínberja“ fær hann „muðlinga“ sem á hebresku merkir eitthvað „daunillt.“

`Hvað á Drottinn við þegar hann segir í Jes 5.4: „Hvað varð meira að gert við víngarð minn en ég hafði gert við hann?“`

Í næstu versum segir Guð: „En nú vil ég kunngjöra yður hvað ég ætla að gera við víngarð minn: Ég ríf niður limgerðið svo að hann verði nagaður í rót, brýt niður múrvegginn svo að hann verði troðinn niður. Ég vil gera hann að auðn“ (Jes 5.5, 6).

Þegar við syndgum rýfur Guð ekki samstundis samband okkar við hann með því að fjarlægja vernd sína frá okkur og eyða okkur. Í þolinmæði sinni gefur hann okkur tækifæri til að öðlast fyrirgefningu (sjá 2Pét 3.9). Hann útilokar engan sem sýnir honum viðbrögð. Hann skírskotar til þeirra eins lengi og nokkur von er um einhver viðbrögð. Hann afskrifar okkur ekki strax þó svo við segjum „Nei“ því að hann veit að við erum fávís og blekkt af syndinni. En ef hann fær engu áorkað með okkur viðurkennir hann að lokum val okkar og leyfir okkur að vera eins og við höfum valið að vera (sjá Opb 22.11).

Ef við höldum fast við að hafna kalli Guðs fyrir tilstilli anda síns kemur að því að við getum ekki snúið aftur (Matt 12.31, 32). Það er hættulegt að snúa bakinu við Kristi (Heb 6.4-6). Það eru takmörk fyrir því sem Guð getur gert vegna þess að hann virðir frjálst val okkar.

`Líttu á hugmyndina sem kemur fram í Jes 5.4: „Hvað varð meira gert við víngarð minn“ í ljósi krossins þar sem Guð fórnaði sjálfum sér fyrir syndir okkar og „greiddi“ með líkama sínum fyrir yfirtroðslu okkar á lögum hans. Hvað hefði hann getað gert meira fyrir okkur en hann gerði þar? Á hvern hátt veitir það okkur fullvissu um frelsun þegar við hugleiðum krossinn og hvatningu til að iðrast og breyta líferni okkar?`