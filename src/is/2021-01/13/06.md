---
title:  Hvað mun standast? (Jes 66.22-24)
date:  25/03/2021
---

`Lestu Jes 66.22. Hvað er okkur sagt í þessum texta? Hvaða von er þar að finna?`

Eitt dásamlegasta fyrirheitið í Jesaja er að finna í Jes 66.22. Lestu það vandlega. Á hinum nýja himni og hinni nýju jörð munu niðjar okkar og nafn vera eilíflega. Ekki er lengur nein útskúfun, ígræðsla né uppræting. Við finnum hér fyrirheit um eilíft líf í nýjum heimi, heimi án syndar, án dauða, án þjáninga, á nýjum himni og nýrri jörð, loka-uppfyllingu kristinnar trúar okkar, fullkomnun þess sem Kristur fékk áorkað fyrir okkur á krossinum.

`Hvers vegna eru tunglkomur nefndar ásamt hvíldardeginum í lýsingunni á hinum nýja himni og hinni nýju jörð í Jes 66.23?`

Þó til séu mismunandi leiðir til að líta á þennan erfiða texta þá er ein leiðin þessi: Guð skapaði hvíldardaginn áður en hann setti upp fórnakerfið (1Mós 2.2, 3). Helgisiðakerfið virti hvíldardaginn en hann var ekki háður því. Hann heldur því áfram samfleytt allt til hinnar nýju jarðar. Það er engin vísbending í Biblíunni um að tunglkomur tengdust tilbeiðslu nema í fórnakerfinu. En ef til vill munu þeir verða tilbeiðsludagar á hinni nýju jörð (þó svo þeir verði ekki endilega dagar hvíldar líkt og hinn vikulegi hvíldardagur), ef til vill í tengslum við mánaðarlega ávexti lífstrésins (Opb 22.2).

Hver svo sem merking þessa vers er þá virðist lykilatriðið vera það að fólk Guðs muni tilbiðja hann um eilífar aldir.

`Hvers vegna endar Jesaja boðskap sinn með mynd þar sem hinir endurleystu virða fyrir sér lík þeirra sem gerðu uppreisn gegn Guði og hann eyddi (Jes 66.24)?`

Jesaja notar lýsandi mynd sem aðvörun til samtímamanna sinna. Í henni kemur fram mismunurinn milli hinna trúföstu sem lifa af eyðingu Babýlonar og uppreisnarmannanna sem verður eytt. Þetta eru ekki eilífar kvalir – þeir sem risu upp gegn Guði eru dánir, eldur hefur eytt þeim, eldur sem ekki verður slökktur þar til hann hefur gegnt sínu hlutverki þannig að endurreisn Jerúsalem geti hafist.

Aðvörun Jesaja bendir fram til endanlegrar uppfyllingar sem kemur fram í Opinberunarbókinni: eyðing syndaranna, Satans og dauðans í eldsdíkinu (Opb 20). Eftir það kemur „nýr himinn og ný jörð,“ hin „helga Jerúsalem,“ afnám gráturs og sársauka því „hið fyrra er farið“ (Opb 21.1-4; sbr. Jes 65.17-19), einnig ný tilvera fyrir alla þá sem hafa verið endurleystir frá jörðunni.