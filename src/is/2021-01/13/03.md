---
title:  Guðlegt aðdráttarafl (Jes 66.1-19)
date:  22/03/2021
---

`Lestu Jes 66.1-19. Hver er meginboðskapur Jesaja í ljósi þess tíma sem hann lifði á?`

Fyrir munn spámannsins ítrekar Guð skírskotun sína og viðvörun sem gagnsýrir bókina: Guð vill frelsa og endurreisa hinn auðmjúka sem skelfur fyrir orði hans (Jes 66.2, 5). Eins og kom fram í Jes 40.1 mun hann hugga þá (Jes 66.13). En jafnframt mun hann eyða þeim sem rísa upp gegn honum. Hann mun m.a. hafna fórnum þeirra sem eru helgisiðahræsnarar (Jes 66.3, 4; sbr. Jes 1.10-15), þeim sem hata trúfasta fylgjendur hans og hafna þeim (Jes 66.5) og þeim sem iðka heiðna viðurstyggð (Jes 66.17) eins og þá sem var stunduð í musterinu í Jerúsalem (Esk 8.7-12).

`Líttu á Jes 66.3. Hvað er textinn að tala um? Hvaða andlegu meginreglur birtast þar? Hvernig væri hægt að framsetja sömu hugmynd í samhengi við nútíma kristni og tilbeiðslu?`

`Á hvern hátt er Guð sem aðdráttarafl sem dregur þjóðirnar til sín? Jes 66.18, 19.`

Eftir að Guð eyðir óvinum sínum (Jes 66.14-17) opinberar hann dýrð sína þannig að hann verður aðdráttarafl sem dregur fólk til Jerúsalem (sbr. Jes 2.2-4). Hann setur upp „tákn“ meðal þess. Ekki er getið um hvers eðlis það er en líkur benda til að um sé að ræða táknið sem síðast var nefnt í Jesaja: Guð færir fólki sínu fögnuð og frið og byggir aftur upp land þess (Jes 55.12, 13). Þegar hann opinberar dýrð sína með því að endurreisa fólk sitt eftir eyðilegginguna er það tákn um velvild hans á sama hátt og hann gaf Nóa regnbogann sem tákn eftir syndaflóðið (1Mós 9.13-17).

`Lestu Jes 66.5. Hvað felst í því að skjálfa fyrir boðskap Guðs? Hvers vegna vill Drottinn að við skjálfum fyrir orði hans? Hvað kynni það að segja um ástand hjartna okkar ef við skjálfum ekki?`