---
title:  Samfélag trúaðra (Jes 66.21)
date:  24/03/2021
---

Ísraelsmenn voru „konungsríki presta og heilög þjóð“ (2Mós 19.6) þar sem sérstakir prestar voru settir til hliðar til að vera fulltrúar þeirra og stjórna tilbeiðslunni. En í framtíðinni áttu sumir heiðingjar að gegna því hlutverki (Jes 66.21).

`Hvaða áhrif mundi slík breyting hafa á hið endurnýjaða samfélag trúaðra? Sjá Matt 28.19; Post 26.20; Gal 3.28; Kól 3.11; 1Tím 3.16.`

Samkvæmt hinu nýja fyrirkomulagi heimsins sem Guð hefur sett upp mundu heiðingjarnir ekki aðeins sameinast fólki Guðs heldur mundu þeir verða Gyðingunum jafnir í samfélagi trúarinnar sem mundi vera „konungsríki presta.“ Þar með yrði aðgreiningin milli Gyðinga og heiðingja í rauninni marklaus.

`Hvenær rættist þessi spádómur Jesaja?`

Páll, sem boðaði heiðingjum kristna trú, kom með þessa yfirlýsingu: Hér er hvorki Gyðingur né annarrar þjóðar maður,… Þið eruð öll eitt í Kristi Jesú. Ef þið eruð í samfélagi við Krist þá eruð þið niðjar Abrahams og erfið það sem honum var heitið“ (Gal 3.28, 29).

Að verða erfingjar fyrirheitsins og eiga þar með hlutdeild í „konungsríki presta“ var ekki tilskipun um að sameinast drýgindalegri hástétt heldur boð um að sameinast Gyðingunum við að „víðfrægja dáðir hans sem kallaði ykkur frá myrkrinu til síns undursamlega ljóss“ (1Pét 2.9; sbr. Jes 66.19).

Upphafning heiðingjanna gaf ekki Gyðingunum rétt til að kvarta yfir því að Guð væri ósanngjarn þegar hann veitti þeim sömu umbun. Hún gaf heiðingjunum heldur ekki rétt til að sýna gyðingabræðrum sínum og systrum lítisvirðingu engu fremur en verkamennirnir sem ráðnir voru til starfa fyrr um daginn ættu að líta niður á þá sem ráðnir voru síðar (sjá Matt 20.1-16). Gyðingunum hafði fyrst verið trúað fyrir boðskap Guðs (Róm 3.2) og að vera farvegur fyrir opinberun hans. Páll ritaði til heiðingjanna: „En þótt nokkrar af greinunum hafi verið brotnar af og hafir þú sem ert villiolíuviður verið græddur inn í þeirra stað og fáir með öðrum greinum að njóta rótarsafa olíuviðarins, skaltu ekki stæra þig gegn hinum“ (Róm 11.17, 18).

`Hvers vegna er öll yfirburðahyggja Guði svo viðurstyggileg, hvort sem hún er andleg, þjóðernisleg eða pólitísk? Líttu í eigin barm: ber á einhverri andlegri eða þjóðernislegri yfirburðahyggju í huga þínum? Ef svo er, þarftu að iðrast.`