---
title:  Til íhugunar
date:  26/03/2021
---

Lestu DM, bls. 456-467.

„Og er eilífðarárin líða fram munu þau færa mönnunum enn dýrlegri opinberanir um Guð og um Krist. Eins og þekkingin er framsækin, mun kærleikur, virðing og hamingja vaxa. Því meira sem menn læra um Guð, þeim mun meiri verður aðdáunin á lyndiseinkunn hans. Þegar Jesús opinberar þeim auðæfi endurlausnarinnar og hin dásamlegu afreksverk í hinni miklu deilu við Satan, munu hjörtu hinna endurleystu fagna í enn heitari hrifningu og frá sér numdir munu þeir slá gullhörpurnar og tíu þúsund sinnum tíu þúsundir og þúsundir þúsunda radda munu fylla loftið máttugum lofsöngvum.

„Og allt skapað á himni og á jörðu og undir jörðinni og á hafinu, allt sem í þeim er, heyri ég segja: Honum, sem í hásætinu situr, og lambinu sé lofgjörðin og heiðurinn, dýrðin og krafturinn um aldir alda“ (Opb 5.13).

Hin mikla deila er til lykta leidd. Synd og syndarar eru ekki lengur til. Gjörvallur alheimurinn er hreinn orðinn. Eitt hjarta samlyndis og fagnaðar slær um óravíddir sköpunarverksins. Frá honum sem skóp allt, flæðir líf og ljós og fögnuður um öll svið hins endalausa geims. Frá hinni smæstu öreind til hinnar stærstu veraldar, kunngjöra allir hlutir, lifandi og dauðir, í skuggalausri fegurð sinni og fullkomna fögnuði, að Guð er kærleikur“ (DM, bls. 467).

**Til umræðu**

`Hvers vegna er fyrirheitið um eilíft líf á nýjum himni og nýrri jörð svo mikið grundvallaratriði kristinnar trúar? Hvers virði væri trú okkar ef við hefðum ekki þetta fyrirheit?`

`Lestu 2Pét 3.10-14. Hvernig endurspegla þessi vers sömu hugmyndina og við finnum í Jes 66?`

**Samantekt**: Jesaja framsetur yfirþyrmandi umfangsmikla sýn. Guð muni ekki einungis hreinsa og endurreisa samfélag trúaðra heldur muni hann færa út landamörk þess til að ná til allra þjóða. Að lokum muni endursköpun samfélags hans leiða til endursköpunar jarðarinnar allrar þar sem návist hans mun vera hin endanlega huggun fyrir fólk hans.