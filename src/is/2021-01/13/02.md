---
title:  Nýr himinn og ný jörð (Jes 65.17-25)
date:  21/03/2021
---

`Lestu Jes 65.17-25. Hvers konar endurreisn er lofað í þessu fyrirheiti Drottins?`

Guð lofar nýrri sköpun með orðunum: „Sjá, ég skapa nýjan himin og nýja jörð og hins fyrra verður ekki minnst framar og það skal engum í hug koma“ (Jes 65.17). Í þessum undraverða spádómi lofar Drottinn að gera „Jerúsalem að fögnuði og íbúa hennar að gleði (Jes 65.18) og „þar mun aldrei framar heyrast grátur og kvein“ (Jes 65.19). Fólkið mun yfirleitt lifa talsvert lengur en eina öld áður en það deyr (Jes 65.20). Verk þess og börn munu vera þar þeim til ánægju (Jes 65.21-23) og Guð mun bænheyra fólk sitt jafnvel „áður en þeir hafa orðinu sleppt“ (Jes 65.24).

Þó svo þetta hljómi vel þá er það ekki mynd af loka-endurreisninni, hámarki vonar okkar, er það?

Fram að þessu höfum við séð mynd af friðsælu langlífi í fyrirheitna landinu. En jafnvel þó svo fólkið lifi lengur mun það samt deyja. Hvar er sú róttæka breyting í náttúrunni sem við væntum við sköpun „nýs himins“ og „nýrrar jarðar“? Í næsta versi lesum við: „Úlfur og lamb verða saman á beit, ljón mun bíta gras eins og naut og mold verða fæða höggormsins. Hvergi á mínu heilaga fjalli munu þau vinna mein né gera skaða, segir Drottinn“ (Jes 65.25).

Það er ekki nóg að halda jurtafæðu-námsskeið í því skyni að gera kjötætur eins og ljónin að jurtaætum! Það krefst endursköpunar að endurreisa heiminn í upphaflegri mynd sinni eins hún var áður en syndin innleiddi dauðann í Eden.

Hér, í Jes 65, framsetur Guð sköpun „nýs himins“ og „nýrrar jarðar“ sem ferli sem hefst með endursköpun Jerúsalem. Berðu það saman við Jes 11 þar sem Messías er sagður mundu færa réttvísi (Jes 11.1-5). Síðan mun friður ríkja á heimsvíðtæku heilögu fjalli Guðs. Myndmálið sem notað er í Jes 11 líkist því sem notað er í Jes 65. „Þá mun úlfurinn búa hjá lambinu… og ljónið mun bíta gras eins og nautið… “ (Jes 11.6, 7). Þó svo hið heilaga fjall Drottins mundi byrja með Síonfjalli í Jerúsalem þá var það aðeins fyrirboði eða tákn um það sem Guð hét að gera að lokum í nýjum heimi með endurleystum lýð sínum.

`Hugsaðu þér ef fólk lifði milljónir ára í stað 60, 70, 90 eða jafnvel 100 ára. Hvers vegna mundi það ekki leysa grundvallarvandamál mannsins? Hvers vegna er eilíft líf einasta svarið við alvarlegustu þörfum okkar mannanna?`