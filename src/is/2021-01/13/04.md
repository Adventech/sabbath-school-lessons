---
title:  Boðberar og prestar (Jes 66.19-21)
date:  23/03/2021
---

`Hvað felst í því að þeir sem komast undan muni flytja fólk frá þjóðunum sem fórn til Drottins? (Jes 66.19, 20).`

Guð sendir þá sem undan komust til endimarka jarðarinnar til fólks sem þekkir ekki Guð og „þeir skulu skýra frá dýrð minni meðal þjóðanna“ (Jes 66.19). Þetta er ein skýrasta yfirlýsingin í Gamla tetamentinu um útbreiðslustarf trúboða. Fólk laðast ekki aðeins að hebresku þjóðinni heldur munu Hebrear fara til annarra þjóða og kenna þeim um hinn sanna Guð – ímynd sem er augljós í Nýja testamentinu. Þó svo Gyðingarnir byrjuðu útbreiðslu á tímabilinu frá heimkomunni frá Babýlon til tíma Krists (Matt 23.15) þá útbreiddu hinir kristnu fagnaðarerindið hratt og á umfangsmikinn hátt (Kól 1.23).

Á sama hátt og Ísraelsmenn færðu Drottni kornfórn í musteri hans þannig mundu trúboðarnir færa honum fórn. Fórn þeirra mundi vera „frá öllum þjóðum“ (Jes 66.20). Á sama hátt og kornfórnir voru gjafir til Guðs, sem voru ekki sláturforn, mundu þeir sem snerust til Drottins verða færðir honum sem „lifandi fórn“ (sbr. Róm 12.1). Þá hugmynd að hægt væri að færa fólk sem einskonar fórn til Guðs má finna í 4Mós 8.11 (1981): „Og Aron skal helga Levítana sem fórn frammi fyrir Drottni af hendi Ísraelsmanna og skulu þeir takast á hendur að gegna þjónustu Drottins.“

`Í hverju felst mikilvægi þess að Guð lofar að „velja nokkra þeirra til að vera prestar og Levítar“ (Jes 66.21)?`

Þeir sem um er að ræða eru allir „bræður yðar… frá öllum þjóðum,“ heiðingjar sem Guð mundi velja til að leiða tilbeiðsluna ásamt prestunum og Levítunum. Það gefur til kynna róttæka breytingu. Fram að þessu hafði Guð einungis heimilað afkomendum Arons að þjóna sem prestar og öðrum af ætt Leví að aðstoða þá. Hinir heiðnu gátu ekki orðið afkomendur Arons eða Leví í bókstaflegum skilningi en Guð mundi heimila sumum þeirra að gegna þessum störfum sem jafnvel flestum Gyðingum var bannað að sinna fram að þessu.

`Lestu 1Pét 2.9, 10. Hverjum er Pétur að skrifa? Hvað er hann að segja? Hvaða boðskap hefur hann til okkar sem borgara „helgrar þjóðar“ í dag? Erum við nokkuð betri en upphaflega þjóðin (2Mós 19.6)?`