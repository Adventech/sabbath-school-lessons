---
title:  Boðskapurinn (Jes 7.3-9)
date:  11/01/2021
---

Meðan Akas var að vega og meta pólitíska valkosti sína til að mæta ógnun Ísraels og Sýrlands vissi Guð eitthvað sem Akas vissi ekki um. Í fyrsta lagi var það Guð sem leyfði honum að lenda í erfiðleikum til þess að aga hann og koma honum til að hugsa sig um (2Kro 28.5, 19). Og þó svo það virtist rökrétt og skynsamlegt frá mannlegu sjónarmiði séð að leita aðstoðar Tíglats Pílesers þá vissi Guð að það mundi binda endi á yfirráð húss Davíðs yfir Júda og leggja þjóðina undir erlenda stjórn sem hún mundi aldrei losna undan.

Áhættan var geigvænleg. Þess vegna sendi Drottinn Jesaja í veg fyrir konunginn (sem virðist hafa verið að kanna vatnsból Jerúsalem í undirbúningi sínum undir umsátur) til þess að telja hann af því að hafa samband við leiðtoga Assýríu.

`Hvers vegna bauð Drottinn Jesaja að taka son sinn, Sear-Jasúb, með sér? (Jes 7.3).`

Akas mundi bregða þegar Jesaja heilsaði honum og kynnti son sinn sem bar nafnið „Leifar munu aftur hverfa.“ Leifar hverra? Hvaðan mundu þeir hverfa aftur? Þar sem faðir drengsins var spámaður hljómaði nafnið sem uggvænlegur boðskapur frá Guði um fólk sem yrði herleitt. Eða átti það við um að snúa sér aftur til Guðs, það er að segja iðrast (sögnin sem þýdd er „hverfa aftur“ felur einnig í sér merkinguna „að iðrast“)? Boðskapur Guðs til Akasar var þessi: Merkingin er sú sem þú leggur í boðskapinn! Snúið ykkur frá syndum ykkar eða farið í herleiðingu þaðan sem leifar munu hverfa aftur. Þú ræður!

`Hvernig mætti boðskapur Guðs þeim kringumstæðum sem konungurinn var í? Jes 7.4-9.`

Hættan sem stafaði af Sýrlandi og Ísrael mundi líða hjá og Júda mundi verða hlíft. Máttarvöldin sem virtust sem risavaxin eldfjöll í augum Akasar voru aðeins sem tvö hálfbrunnin sprek í augum Guðs (Jes 7.4). Það var því engin þörf fyrir Akas að leita til Assýríu eftir aðstoð.

En til þess að geta tekið rétta ákvörðun yrði Akas að treysta Drottni og fyrirheitum hans. Hann yrði að trúa til þess að fá staðist (Jes 7.9). Orðin „trú“ og „fá staðist“ koma bæði frá sömu hebresku orðrótinni sem einnig felur í sér merkinguna „sannleikur“ (= það sem er áreiðanlegt) og „Amen“ (= staðfesting á því sem er satt og áreiðanlegt). Akas þurfti að vera viss til þess að geta orðið öruggur, hann þurfti að treysta til þess að vera áreiðanlegur.

`Líttu á síðari hluta Jes 7.9. Hvers vegna er trú og traust svo mikilvæg til þess að fá staðist? Hvernig á þessi meginregla við í lífi hins kristna?`