---
title:  Guð með oss (Jes 7.14)
date:  14/01/2021
---

Á sama hátt og nöfn barna Jesaja höfðu sérstaka merkingu (Sear-jasúb = „leifar munu aftur hverfa“ og Maher-sjalal Kas-bas = „Hraðfengi Skyndirán“) hafði nafnið Immanú-el einnig sérstaka merkingu. Orðrétt þýðir það „með-okkur Guð.“ En venjulega viðtekna þýðingin „Guð með oss“ missir að nokkru mikilvæga merkingu. Líkt og önnur slík hebresk nöfn sem fela ekki sögn í sér þarf að fella sögnina „að vera“ inn í samhengið þar sem það kemur ekki fram á hebreskunni. Þar af leiðandi þýðir Immanúel „Guð er með oss“ (sjá t.d. Jes 8.10 þar sem sömu orðin eru notuð). Sama má segja um nafnið Jesús sem er grísk stytting á hebreska nafninu Jehosjúa eða Jósúa og þýðir „Drottinn er frelsun“ þar sem sögninni er aftur bætt inn (aftur á móti þýðir Jesaja „frelsun Drottins.“)

En nafnið „Immanúel“ er ekki aðeins óhlutstæð lýsing heldur er það yfirlýsing um loforð sem er að mæta uppfyllingu sinni: „Guð er með okkur.“

`Af hverju er fyrirheitið um að Guð sé með okkur svo mikilvægt?`

Það finnst ekki sterkari fullvissa og uppörvun. Guð lofar því ekki að fólk hans muni ekki lenda í erfiðleikum eða finna til sársauka en hann lofar að vera með þeim á slíkum tímum. Sálmaskáldið segir: „Þótt ég fari um dimman dal óttast ég ekkert illt því að þú ert hjá mér, sproti þinn og stafur hugga mig“ (Slm 23.4).

“Guð segir: „Gangir þú gegnum vötnin er ég með þér, gegnum vatnsföllin, þá flæða þau ekki yfir þig. Gangir þú gegnum eld skalt þú ekki brenna þig og loginn mun ekki granda þér“ (Jes 43.2).

Hvar var Drottinn þegar Babýloníumenn vörpuðu vinum Daníels í eldsofninn? Hann var hjá þeim (Dan 3.23-25). Og hvar var Drottinn þegar Jakob glímdi alla nóttina allt til dögunar? Hann var í örmum Jakobs, eins nálægt og mögulegt var (1Mós 32.24-30).

Jafnvel þegar Drottinn birtist ekki sem vera á jörðinni fer hann með fólki sínu í gegnum reynslur þess. Hvar var Drottinn þegar múgurinn grýtti Stefán? Hann stóð „til hægri handar Guði“ (Post 7.55). En þegar Jesús steig upp til himins „settist [hann] til hægri handar hátigninni á hæðum“ (Heb 1.3). Hvers vegna stóð hann þá þegar Stefán átti í erfiðleikum og var síðan grýttur til bana? Morris Venden komst þannig að orði að „Jesús ætlaði sér ekki að taka því sitjandi““ (Roy Gane. „Ófullkomnar hetjur Guðs.“ Review and Herald Publ. Association, 1996, bls. 66).

`Þó svo við höfum fyrirheitið um að Guð sé með okkur hvaða þýðingu hefur það fyrir okkur ef við lendum í hræðilegum erfiðleikum og þjáningum? Hvaða máli skiptir það fyrir okkur að vita af nærveru hans? Útskýrðu svar þitt.`