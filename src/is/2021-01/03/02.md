---
title:  Hætta úr norðri (Jes 7.1-9)
date:  10/01/2021
---

`Hvaða hættulegu krísu stóð Akas konungur andspænis snemma á stjórnarferli sínu? 2Kon 15.37; 2Kon 16.5, 6; Jes 7.1, 2.`

Norður-Ísrael (Efraím) og Sýrland (Aram) réðust gegn minna ríki, Júdaríki, í suðri þegar árásir Edómíta og Filisteu höfðu þegar veikt það. Áður hafði Júda barist gegn Ísrael en bandalagið milli Ísrael og Sýrlands skapaði feikilega hættu. Svo virðist sem Ísrael og Sýrland hafi ætlað sér að þvinga Júda til að ganga til liðs við þá gegn ofurafli Tíglats Pílesers III, Sýrlandskonungs (kallaður Púl í 2Kon 15.19), sem ógnaði þeim með stækkun ríkis síns. Ísrael og Sýrland höfðu lagt langvinnar deilur sínar til hliðar vegna yfirvofandi hættu. Ef þeir gætu unnið sigur yfir Júda og sett konung þar sem væri handbendi þeirra (Jes 7.5, 6) gætu þau notfært sér auðlindir landsins og mannafla.

`Hver var lausn Akasar þegar allt var að hruni komið? 2Kon 16.7-9; 2Kro 28.16.`

Í stað þess að kannast við að Guð væri einasti vinurinn sem gæti bjargað honum og landi hans reyndi Akas að vinna vináttu Tíglats Pílesers III sem var óvinur óvina hans. Konungur Assýríu varð með ánægju við beiðni hans um aðstoð gegn Sýrlandi og Ísrael. Hann þáði miklar mútur frá Akasi og fékk einnig góða ástæðu til að taka Sýrland sem hann og gerði (2Kon 16.9). Máttur bandalagsins milli Sýrlands og Ísrael var á enda. Fljótt á litið virtist Akas hafa bjargað Júda.

Þessi ákvörðun Akasar ætti samt ekki að koma okkur á óvart. Hann hafði verið einn versti konungur Júda til þessa. (Sjá 2Kon 16.3, 4; 2Kro 28.2-4).

`Þegar við lesum um hvernig Akas var er skiljanlegt hvers vegna hann brást þannig við hættunni sem steðjaði að. Hvað getum við lært af því? Hvers vegna höldum við að við munum hafa trú til að treysta Drottni þegar raunverulegir erfiðleikar steðja að ef við hlýðum honum ekki í lífi okkar nú? (Sjá Jak 2.22; Jer 12.5).`