---
title:  Annað tækifæri (Jes 7.10-13)
date:  12/01/2021
---

Akas svaraði ekki kalli Jesaja um trú. Svo0 í náð sinni gaf Guð konunginum annað tækifæri og bauð honum að biðja um tákn „hvort heldur neðst úr undirheimum eða ofan frá hæstu hæðum“ (Jes 7.11). Þetta var eitt stórfenglegasta tilboð um trú sem nokkrum manni hefur verið gefið. Guð innifól engar takmarkanir í smáu letri líkt og við finnum í happdrætti eða getraunum. Guð takmarkaði ekki einu sinni tilboð sitt við hálft ríkið líkt og mannlegir stjórnendur gerðu þegar þeir náðu hámörkum gjafmildi sinnar (sjá Est 5.6; Est 7.2; Mrk 6.23). Guð var reiðubúinn og fús til að tæma bæði himin og jörð fyrir vondan konung ef hann vildi einungis trúa. Akas gæti hafa beðið um heilt fjall af gulli eða óteljandi fjölda hermanna.

`Hvers vegna brást Akas við eins og hann gerði? (Jes 7.12)?`

Við fyrstu sýn virðist svar Akasar einkennast af guðrækni og virðingu. Hann vildi ekki reyna Guð líkt og Ísraelsmenn höfðu gert mörgum öldum áður á eyðimerkurför sinni (2Mós 17.2; 5Mós 6.16). En munurinn var sá að Guð hafði boðið konunginum að reyna sig (sbr. Mal 3.10). Að taka stórkostlegu tilboði Guðs mundi einungis vera honum þóknanlegt en ekki reyna á þolinmæði hans. En Akas vildi ekki einu sinni leyfa Guði að hjálpa sér til að trúa. Hann lokaði dyrum hjarta síns með slagbrandi og hurðarloka til að útiloka trúna.

`Lestu Jes 7.13. Hvað er Jesaja að tala um?`

Jesaja benti á að með því að neita að reyna Guð í því yfirskyni að hann vildi ekki þreyta Guð þá var Akas í rauninni að þreyta hann. En það sem er viðsjárverðast í þessu versi er sú staðreynd að Jesaja talar hér um „Guð minn“ í greinilegri andstöðu við Jes 7.11 þar sem spámaðurinn bauð konunginum að biðja Drottin „Guð þinn“ um tákn. Þegar Akas hafnaði tilboði Guðs afneitaði hann Drottni sem Guði sínum. Drottinn var Guð Jesaja en ekki Akasar.

`Hvað kennir þessi lexía okkur um þolgæði Guðs og fúsleika að frelsa okkur öll? Hvað segir það okkur einnig um blindu og forherðingu mannshjartans sem er ekki algjörlega undirgefið Drottni? Telur þú að Akas hefði farið að trúa ef Guð hefði gefið honum það tákn sem hann bæði um? Útskýrðu svar þitt.`