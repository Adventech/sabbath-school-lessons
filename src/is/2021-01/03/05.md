---
title:  Sonartáknið (Jes 7.14)
date:  13/01/2021
---

Tilboðið um tákn „hvort heldur neðst neðan úr undirheimum eða ofan frá hæstu hæðum“ (Jes 7.11) snerti ekki hjarta Akasar. Því var það að þegar Guð sagðist sjálfur vilja gefa tákn (Jes 7.14) megum við búast við að það yrði hrífandi og stórkostlegt sem guðlegt hugmyndaflug eitt geti staðið að baki (sbr. Jes 55.9; 1Kor 2.9).

Kemur það á óvart að táknið er sonur! En hvernig gæti sú staðreynd að yngismær eignaðist son og nefndi hann Immanúel verið tákn sem hafði slíkt bíblíulegt umfang?

`Hver er þessi kona og hvert er barn hennar?`

Gamla testamentið bendir hvergi á uppfyllingu þessa mikilvæga tákns líkt og það gerir varðandi tákn um aðra einstaklinga, eins og t.d. Gídeon (Dóm 6.36-40). Hér á eftir eru nokkrir möguleikar sem gætu hafa verið uppfylling þess á grundvelli Gamla testamentisins einungis:

1. Þar sem orðið „yngismær“ á við um unga konu á giftingaraldri telja margir að hún sé gift kona sem búi í Jerúsalem, ef til vill eiginkona Jesaja. Í Jes 8.3 er talað um að Jesaja hafi eignast son með „spákonu“ (þ.e. eiginkonu sinni en boðskapur hennar fólst að minnsta kosti í börnum hennar; sjá Jes 7.3; Jes 8.18). Þessi sonur fékk nafnið Maher-sjalal Kas-bas (=Hraðfengi Skyndirán Jes 8.1-4) en ekki Immanúel. Samt eru tákn drengjanna tveggja svipuð að því leyti að áður en þeir ná þeim aldri að geta valið milli góðs og ills myndu Sýrland og Norður-Ísrael verða lögð í rúst (Jes 7.16; Jes 8.4).
2. Sumir telja að Immanúel vísi til Hiskía, sonar Akasar, sem yrði næsti konungur. En nafnið Immanúel er aldrei notað um hann. 3. Þar sem ekki liggur ljóst fyrir hver „Immanúel“ er og nafn hans sem venjulega er þýtt „Guð með oss“ bendir til návistar Guðs gæti hann verið sami sérstaki sonurinn sem spáð er um í Jes 9 og 11. Ef svo er þá er háleit lýsing hans sem guðlegum (Jes 9.5) og „rótarkvisti Ísaí“ (Jes 11.10) langt ofar því sem segja mætti jafnvel um góða konunginn Hiskía.
4. Eðlilegur barnsburður ógiftrar konu á giftingaraldri mundi verða óskilgetið, hórgetið barn (sjá 5Mós 22.20, 21). Hví myndi Guð vísa til slíks barns sem tákns sem kveikja mundi trú?

Aftur á móti bendir Nýja testamentið til Jesú sem Immanúel (Matt 1.21-23) sem fæddist fyrir kraftaverk og í hreinleika ógiftrar en heitbundinnar meyjar. Jesús er einnig Guðhetja, sonur Guðs (Jes 9.5; Matt 3.17) og „kvistur“ og „rótarkvistur“ Ísaí (Jes 11.1, 10; Opb 22.16). Ef til vill var einhver „Immanúel“, sem óx upp á tíma Akasar, fyrirrennari Krists og sannaði fyrir honum tímabæra uppfyllingu spádómanna. Við vitum það samt ekki. En við vitum það sem við þurfum að vita: „Þegar fylling tímans kom sendi Guð son sinn, fæddan af konu“ (Gal 4.4) til þess að návist Guðs gæti verið meðal okkar.

`Hugleiddu þá staðreynd að Kristur kom sem maður. Hvers konar huggun getur sú staðreynd veitt okkur mitt í köldum heimi sem vekur ótta og er umhyggjusnauður?`