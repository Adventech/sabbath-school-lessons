---
title:  Hver trúði því? (Jes 52.13 – 53.12)
date:  02/03/2021
---

Í Jes 52.13 er þjónn Guðs hátt upp hafinn en strax í næsta versi er útlit hans svo afskræmt að vart var á honum mannsmynd. Nýja testamentið lýsir því sem afskræmdi ásjónu Jesú: svipuhögg, þyrnikóróna og krossfesting en umfram allt syndabyrði mannkynsins sem hann bar. Syndin átti aldrei að verða manninum eðlileg og burður hennar gerði það að verkum að mannssonurinn virtist ekki vera mannlegur.

Berðu það saman við frásögnina um Job sem hrundi allt í einu frá því að vera forríkur, virtur og voldugur og varð aumkunarlegur vesalingur sem sat á öskuhaug og skóf sár sín með leirbroti (Job 1 og 2). Breytingin var svo mikil að jafnvel vinir hans könnuðust ekki við hann til að byrja með (Job 2.12). Það vekur spurninguna um hvers vegna Job þjáðist. Hvers vegna varð Messías að þjást? Hvorugur þeirra hafði unnið til þess. Báðir voru saklausir. Hvers vegna er þá þjáning?

`Lestu vers dagsins og skrifaðu niður hvar þemað um hinn saklausa sem þjáist fyrir hinn seka kemur fram. Hver er meginboðskapur þessara versa?`

Líttu á spurningarnar í Jes 53.1. Þær leggja áherslu á þá áskorun að trúa því ótrúlega (sbr. Jóh 12.37-41) og vara okkur við því að taka lífinu bara með ró og bíða svars. Í þessu samhengi bendir hliðstæða þessara tveggja spurninga til þess að armur/máttur Drottins til að frelsa (sbr. Jes 52.10) opinberast þeim sem trúa vitnisburðinum. Vilt þú finna fyrir frelsandi mætti Guðs? Trúðu þá vitnisburðinum.

`Taktu vel eftir því sem Jes 53.6 segir. Hvaða boðskap er þar að finna? Hvað segir þessi texti sem ætti að gefa þér von þrátt fyrir fyrri syndir og misgjörðir?`