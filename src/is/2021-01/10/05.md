---
title:  Utan seilingar! (Jes 53.3-9)
date:  03/03/2021
---

Lýsingin á hinum líðandi þjóni minnir á viðkvæma plöntu sem er hvorki verðmæt né fögur (Jes 53.2, 3). Jesaja hefur tekið okkur á hraðferð frá saklausri byrjun að barmi hyldýpisins. Jafnvel þó Jesaja hafi þegar gefið okkur baksviðið erum við ekki tilbúin að sætta okkur við örlög þjónsins. Þvert á móti! Jesaja hefur kennt okkur að þykja vænt um barnið sem okkur fæddist, hinn endanlega friðarhöfðingja. Aðrir fyrirlíta hann en við vitum hver hann í rauninni er.

Einhver hefur komist þannig að orði: „Við höfum hitt óvininn og það erum við.“ Þjónninn er ekki sá fyrsti sem var fyrirlitinn, hafnað eða maður þjáninga. Davíð konungur var það þegar hann flúði undan Absalon (2Sam 15.30). En þjáning þessa þjóns er ekki eitthvað sem hann hafði til unnið eða afleiðing synda hans. Hann þolir hana ekki aðeins fyrir einhvern annan heldur lét Drottinn „synd vor allra koma niður á honum“ (Jes 53.6).

Svarið við spurningunni: „Hvers vegna?“ er kjarna-sannleikur Jesaja: Það var vegna kærleika Guðs að Messías mundi velja að þjást. En vegna hvers? Jesaja kórónar hinn óumræðanlega sannleika með því að benda á að hann mundi velja að þjást til þess að ná til þeirra sem voru utan seilingar, en það erum við!

Þeir sem skilja það ekki álíta að þjónninn hafi verið sleginn af Guði (Jes 53.4). Á sama hátt og vinir Jobs álitu að þjáningar hans væru afleiðingar syndar hans og lærisveinar Jesú spurðu hann: „hvort hefur þessi maður syndgað eða foreldrar hans fyrst hann fæddist blindur?“ (Jóh 9.2) þannig gerðu þeir sem sáu Jesú á krossinum ráð fyrir því versta. Hafði Móse ekki sagt að „sá sem er hengdur [á tré] er bölvaður af Guði“ (5Mós 21.23; sbr. 4Mós 25.4)?

Samt var allt þetta samkvæmt vilja Guðs (Jes 53.10). Hvers vegna? Vegna þess að „Kristur keypti okkur undan bölvun lögmálsins með því að taka á sig bölvun þess fyrir okkur“ (Gal 3.13), og vegna þess að „Guð dæmdi Krist, sem þekkti ekki synd, sekan í okkar stað til þess að hann gerði okkur réttlát í Guðs augum“ (2Kor 5.21).

„Hvilíkt verð sem greitt hefur verið fyrir okkur! Líttu á krossinn og fórnina sem þar er upp hafin. Líttu á hendurnar sem hrjúfir naglar hafa níst. Líttu á fætur hans sem festir hafa verið við tréð. Kristur bar syndir okkar í sínum eigin líkama. Þjáning hans og kvöl var verðið fyrir endurlausn okkar“ (AG, bls. 172).

`Byrðin, sektin og refsingin fyrir syndir alls heimsins – sérhver synd hvers einasta syndara – var öll lögð á Krist á krossinum og var einasta leiðin til að frelsa okkur. Hvað segir það okkur um hversu slæm syndin er þegar greiða þurfti slíkt verð til að leysa okkur undan henni? Hvað segir það okkur um elsku Guðs að hann gerði þetta fyrir okkur þrátt fyrir þennan gífurlega kostnað?`