---
title:  Drottinn Guð er hjálparhella mín (Jes 50.4-10)
date:  28/02/2021
---

Ef Jesaja ætlaði sér einungis að framsetja upplýsingar mundi hann nefna öll smáatriðin varðandi Messías á einum stað. En þess í stað vill hann kenna áheyrendum sínum, sannfæra þá og gefa þeim kost á að mæta þjóni Drottins og því vefur hann saman litríkt efni sem er endurtekið líkt og í sinfóníu. Hann breiðir út boðskap Guðs smám saman þannig að hægt sé að sjá hann í ljósi heildarmyndarinnar. Jesaja er listamaður sem málar á sálarstriga áheyrandans.

`Lestu Jes 50.4-10. Dragðu saman boðskap þessara versa. Hvaða mynd er brugðið upp af Jesú í þeim?`

Í Jes 49.7 sáum við að þjónn Guðs er fyrirlitinn, fólk hefur andstyggð á honum og hann er þjónn harðstjóranna, en konungar munu sjá þetta og rísa upp og höfðingjar falla fram. En í Jes 50 er dalurinn dýpri fyrir hinn blíða kennara sem styrkir hinn þreytta (Jes 50.4). Leiðin til uppreisnar æru liggur um dal misþyrminga (Jes 50.6).

Þessar misþyrmingar hljóma ekki vel í eyrum okkar í vestrænum menningaheimi nútímans. En í menningarheimi Austurlanda nær hefur heiður með líf eða dauða einstaklingsins eða hans nánustu að gera. Ef þú óvirðir einhvern eða ferð illa með hann þá er eins gott fyrir þig að vera vel varinn! Ef fórnarlamb þitt eða ættbálkur þess eiga þess nokkurn kost munu þeir vissulega hefna sín.

Davíð konungur réðst á ríki Ammóníta og hertók það (2Sam 10.1-12) vegna þess að konungurinn hafði látið taka „þjóna Davíðs, raka af þeim hálft skeggið og skera föt þeirra til hálfs, allt upp að þjóhnöppum, og lét þá svo fara“ (2Sam 10.4). En í Jes 50 ber fólkið þjóninn, reytir skegg hans og hrækir á hann. Það sem gerir þessar athafnir alþjóðlegar og „alheimslegar“ er sú staðreynd að fórnarlambið er sendifulltrúi hins guðlega konungs konunganna. Þegar við auk þess berum Jes 9.5, 6 (= 9.6, 7, eldri þýð.), og Jes 11.1-16 saman við aðra kafla sem fjalla um „þjóninn“ sjáum við að þjónninn er konungurinn, hinn voldugi lausnari. En þrátt fyrir allt þetta vald og þennan heiður þá bjargar hann ekki sjálfum sér af óskiljanlegum ástæðum. Þetta er svo undarlegt að fólk trúði því ekki. Við kross Jesú hæddu leiðtogarnir hann og sögðu: „Öðrum bjargaði hann, bjargi hann nú sjálfum sér ef hann er Kristur Guðs, hinn útvaldi“ (Lúk 23.35). „Stígi hann nú niður af krossinum, þá skulum við trúa á hann“ (Matt 27.42).

`Lestu yfir Jes 50.4-10. Taktu eftir þeim andlegu meginreglum sem koma þar fram og við ættum að tileinka okkur? Líttu í eigin barm í ljósi þeirra. Á hvaða sviðum gætir þú bætt þig? Ef þú missir kjarkinn lestu þá áfram efni þessarar viku.`