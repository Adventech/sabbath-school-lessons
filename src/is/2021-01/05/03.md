---
title:  Barn er oss fætt (Jes 9.6, 7)
date:  25/01/2021
---

Þetta er þriðja fæðingin sem nefnd er í Jesaja og kemur í kjölfar fæðingar Immanúels og Maher-sjalal Kas-bas.

`Hvað er sérstakt við barnið sem talað er um í Jes 9.6, 7?`

Taktu eftir að þessi lausnari hefur mörg nöfn/viðurnefni sem lýsa honum á ýmsan veg. Í Miðausturlöndum höfðu konungar og guðir mörg nöfn til að sýna fram á mikilleika þeirra.

Hann er „Undursamlegur” sem er sama heitið og engill Drottins notaði um sig þegar hann kynnti sig fyrir föður Samsonar (Dóm 13.18) og steig síðan upp til himins í fórnareldinum á altari Manóa (Dóm 13.20) og varð þar með tákn um þá fórn sem hann mundi færa rúmlega 1.000 árum síðar.

Hann er einnig sagður vera guðlegur („Guðhetja“) og eílífur skapari („Eilífðarfaðir“; sjá Lúk 3.38: sonur „Adams, sonar Guðs“).

Hann er konungur af húsi Davíðs og friðarríki hans mun engan endi taka.

`Hver er einasta barnið sem þetta gæti verið í ljósi þessara einkenna? Sjá Lúk 2.8-14.`

Sumir hafa leitast við að sjá barnið sem Hiskía konung en lýsingin er mikið háleitari en nokkur venjuleg mannvera gæti verið. Hún getur einungis átt við um eina persónu: Jesú Krist, hinn guðdómlega son Guðs og skapara (Jóh 1.1-3, 14; Kól 1.5-17; Kól 2.9; Heb 1.2) sem fæddist til þess að frelsa okkur og færa okkur frið. Honum hefur verið gefið allt vald á himni og jörðu og hann er ávallt með okkur (Matt 28.18-20). Hann hélt guðdómi sínum en varð einnig að eilífu maður sem er ávallt fær um að sjá aumur á veikleika okkar (Heb 4.15). „Barn er oss fætt“… að eilífu!

„Þegar Kristur kom í heiminn var Satan þegar þar fyrir og stóð gegn hverju framfaraskrefi á ferli hans frá jötunni til Golgata. Satan ákærði Guð fyrir að krefjast sjálfsafneitunar af englunum þó hann hefði aldrei reynt það sjálfur og mundi aldrei færa neina sjálfsfórn fyrir aðra. Þetta var sú ákæra sem Satan bar upp gegn Guði himnanna og eftir að hinn illi var gerður brottrækur af himnum ásakaði hann Drottin stöðugt um að krefjast þjónustu annarra sem hann mundi aldrei veita sjálfur. Kristur kom til þessa heims til þess að mæta þessum falsákærum og opinbera föðurinn“ (1SM, bls 406, 407).

`Hvað segir þessi tilvitnun okkur um eðli Guðs?`