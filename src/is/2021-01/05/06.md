---
title:  „Þú huggaðir mig“ (Jes 12.1-6)
date:  28/01/2021
---

Jesaja 12 er stuttur lofgjörðarsálmur til Guðs fyrir náð hans og dásamlega huggun. Sálmurinn kemur sem úr munni eins hinna endurreistu leifa og ber hina fyrirheitnu endurlausn saman við lausn Hebrea við brottförina úr Egyptalandi (sjá Jes 11.16). Hann minnir á söng Móse og Ísraelsmanna þegar þeir voru frelsaðir frá her faraós við Rauðahafið (sjá 2Mós 15).

`Berðu þennan söng í Jes 12 saman við söng Móse og lambsins í Opb 15.2-4. Hvað lofa þeir báðir Guð fyrir?`

Jesaja 12.2 (1981) kemst nærrri því að benda á Jesú sem hinn komandi lausnara. Þar segir að „Guð er mitt hjálpræði“ og „hann er orðinn mér hjálpræði“. En nafnið Jesús þýðir einmitt „Drottinn er hjálpræði“ (sbr. Matt 1.21).

`Hvaða mikilvægi felst í þeirri hugmynd sem felst í nafni Jesú að Drottinn er hjálpræði?`

Drottinn vinnur ekki aðeins að hjálpræði (Jes 12.2), hann er hjálpræði. Nærvera Hins heilaga Ísraels (Jes 12.6) skiptir okkur öllu máli. Guð er með oss! Jesús gerði ekki aðeins kraftaverk, hann „varð hold og bjó með oss“ (Jóh 1.14). Hann bar ekki aðeins syndir okkar á krossinum, hann varð synd vor vegna (2Kor 5.21, 1981). Hann er ekki aðeins friðflytjandi, „hann er friður okkar“ (Ef 2.14).

Það kemur því ekki á óvart að „rótarkvistur Ísaí [muni] standa sem gunnfáni fyrir þjóðirnar“ (Jes 11.10). Þegar hann verður hafinn upp á krossinn mun hann draga alla til sín (Jóh 12.32, 33)! „Leifar munu snúa aftur… „til hins máttuga Guðs“ (Jes 10.21) sem er barnið sem oss er fætt, „Friðarhöfðinginn“ (Jes 9.6, 1981).

`Hugleiddu þá hugmynd að Jesús er hjálpræði okkar. Lestu Róm 3.24 sem segir að endurlausn okkar sé í Jesú. Endurlausnin átti sér stað í honum og það er fyrir miskunn Guðs og náð að við getum einnig átt eilífa hlutdeild í þeirri endurlausn. Með öðrum orðum, sú endurlausn sem var í honum getur orðið okkar fyrir trú en ekki verk því að engin verk nægja til að frelsa okkur. Einungis þau verk sem Kristur vann geta fært okkur endurlausn þegar hann tilreiknar okkur þau. Hvernig veitir þessi sannleikur þér von og fullvissu um hjálpræði, einkum þegar þú ert ofurliði borin(n) yfir tilfinningunni um óverðugleika þinn?`