---
title:  Reiðisproti Guðs (Jes 9.8 – 10.34)
date:  26/01/2021
---

Þessi hluti útskýrir Jes 9.1-5 sem segir fyrir um lausn fyrir sorgmætt, angistarfullt fólk sem hafði treyst á dulspeki og hafði orðið fórnarlamb hernaðar og kúgunar: „Barefli þess sem kúgar þá hefur þú brotið í sundur eins og á degi Midíans“ (Jes 9.4).

`Lestu um þjáningar fólks Guðs eins og þeim er lýst í ofangreindum versum. Berðu þær saman við bölvanirnar í 3Mós 26.14-39. Hvers vegna refsaði Guð fólki sínu í áföngum í stað þess að gera það í eitt skipti fyrir öll? Hvað segir það okkur um eðli Guðs og markmið?`

Ef Guð hefði viljað eyða fólki sínu hefði hann getað gefið það strax í hendur Assýríumanna. En hann er þolinmóður og „vill ekki að neinn glatist heldur að allir komist til iðrunar“ (2Pét 3.9). Líkt og á tímum dómaranna lét Guð íbúa Júda og Ísraels finna einhverjar afleiðingar heimsku sinnar svo að þeir gætu skilið hvað þeir væru að gera og hefðu tækifæri til að velja betri leið. En þegar þeir héldu fast við illsku sína og forhertu hjörtu sín gagnvart honum og umleitunum hans fyrir munn boðbera hans dró hann vernd sína til baka. Samt héldu þeir áfram að sýna mótþróa. Þessi hringrás hélt áfram niður á við þar til Guð gat ekki gert meira.

`Lestu Jes 9.8 – 10.2. Um hvaða syndir var fólkið sekt? Gegn hverjum hafði það brotið? Hver er sekur meðal þeirra?`

Við sjáum hér, eins og í Biblíunni sem heild, að frjáls vilji er raunverulegur. Guð skapaði manninn með frjálsan vilja. (Hann hlaut að gera það, annars gæti maðurinn aldrei virkilega elskað hann). Það frelsi fól í sér möguleikann á að gera það sem rangt var. Og þó svo Guð leitist stöðugt við að vinna hylli okkar með því að opinbera elsku sína og eðli leyfir hann okkur einnig að mæta afleiðingunum af röngum ákvörðunum okkar, afleiðingum eins og t.d. sársauka, þjáningum, ótta og ringulreið, til þess að hjálpa okkur að skynja hverjar afleiðingarnar eru af að snúa sér burt frá honum. En jafnvel þá segir fólkið ekki skilið við syndir sínar og kemur til Drottins. Frjálsi viljinn er dásamleg gjöf og við værum ekki mannverur án hans. Vei þeim sem nota hann samt á rangan veg.

`Hvernig hefur Guð notað þjáningu í lífi þínu til að beina þér af rangri braut? (Eða, nærðu því kanski ekki enn?)`