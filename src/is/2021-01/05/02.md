---
title:  Lok náttmyrkursins í Galíleu (Jes 9.1-5)
date:  24/01/2021
---

`Að hvaða leyti virðist 9.1 (=8.23, 2007) vera í mótsögn við það sem á undan fer?`

Jesaja 8.21, 22 lýsir vonlausu ásigkomulagi þeirra sem snúa sér til dulspeki fremur en til hins sanna Guðs. Hvert sem þeir líta sjá þeir „aðeins neyð og dimmu, þrúgandi myrkur… [og þeir eru] ofurseldir algjörum sorta.” En sá tími kemur að „ekki skal myrkur vera í landinu sem var í nauðum statt“ (Jes 9.1). Sér í lagi er talinu beint til fólksins sem bjó í Galíleu að það muni njóta sérstakrar blessunar af því að sjá „mikið ljós“ (Jes 9.2). Þjóðinni mun fjölga og hún mun fagna þar sem Guð mun brjóta sundur „barefli þess sem kúgar þá“ (Jes 9.4).

Svæðið umhverfis Galíleuvatnið er sérstaklega nefnt hér þar sem það var eitt af fyrstu svæðunum í Ísrael sem var hernumið. Tíglat Píleser III brást við hjálparbeiðni Akasar með því að hertaka Galíleu og landsvæði Norður-Ísraels handan Jórdanfljótsins og nema suma af íbúum þeirra brott og gera svæðin að héruðum í Assýríu (2Kon 15.29). Þar af leiðandi var boðskapur Jesaja sá að þeir fyrstu sem voru hernumdir yrðu þeir fyrstu til að njóta frelsunar.

`Hvern notar Guð til að frelsa lýð sinn? Jes 9.6,7.`

`Hvenær og hvernig rættist spádómurinn í Jes 9.1-5? (sjá Matt 4.12-25).`

Það var engin tilviljun að Jesús hóf starf sitt í Galíleuhéraðinu þar sem hann færði von þegar hann boðaði gleðifregnina um ríki Guðs og læknaði sjúka og leysti djöfulóða úr viðjum dulspekinnar (Matt 4.24).

Hér höfum við gott dæmi um það hvernig Biblían notar atburði sem áttu sér stað á tíma Gamla testamentisins sem fyrirboða um það sem gerast muni á tíma Nýja testamentisins. Drottinn samfléttar atburði á einu tímabili við atburði annars tímabils eins og til dæmis í Matt 24 þar sem eyðing Jerúsalemborgar árið 70 e.Kr. er samfléttuð eyðingunni við lok heimsins.

`Hverju myndir þú svara ef einhver spyrði þig frá hverju Jesús hafi frelsað þig? Hvaða persónulega vitnisburð getur þú gefið um mátt Krists í lífi þínu?`