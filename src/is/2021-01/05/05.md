---
title:  Rótarkvisturinn (Jes 11)
date:  27/01/2021
---

`Hver er kvisturinn sem vex af stofni Ísaí í Jes 11.1? Sjá einnig Sak 3.8; Sak 6.2.`

Jesaja 11.1 tekur upp þráðinn varðandi tréð sem var höggvið niður í Jes 10.33, 34. Stofn Ísaí bendir á þá staðreynd að ættarveldi Davíðs, sonar Ísaí mundi glata valdi sínu (Dan 4.10-17, 20-26). En sproti eða grein mundi vaxa upp af stofninum, sem virtist vera dauðadæmdur; það er að segja stjórnandi sem mundi vera afkomandi Davíðs.

Hvers vegna er þessi nýi stjórnandi af ætt Davíðs kallaður „rótarkvistur Ísaí“ (Jes 11.10)? Hver er í rauninni merking þess? (Opb 22.16).

Lýsingin á einungis við um Jesú Krist sem er rótarkvistur af ætt Davíðs (Opb 22.16). Kristur var afkomandi Davíðs (Lúk 3.23-31) sem var kominn af Adam, sem var sonur Guðs (Lúk 3.38) í þeim skilningi að Kristur skapaði hann (sjá Jóh 1.1-3, 14). Jesús var því bæði forfaðir Davíðs og afkomandi hans!

`Hvernig umsnýr hinn nýi stjórnandi af Davíðs ætt hinum illu áhrifum syndar og fráfalls? Jes 11.`

Hann hugsar og starfar í samræmi við Drottin, er sanngjarn í dómum sínum, refsar ranglátum og er friðflytjandi. Þegar Drottinn tekur völdin mun hann leiða trúfastar leifar Ísraels og Júda tilbaka (sbr. Jes 10.20-22) endurreisa þær og sameina. Það mun vera öflugt og sameinað konungsríki eins og á dögum Davíðs konungs sem vann sigur yfir Filisteum og öðrum þjóðum. En hinn nýi stjórnandi mun verða meiri en Davíð þar sem hann mun færa aftur frið í allt sköpunarverkið: rándýr verða ekki lengur kjötætur og þau munu búa í sátt og samlyndi við þau sem áður voru fórnardýr þeirra (Jes 11.6-9).

`Á Jesaja 11 einungis við um fyrri komu Krists, síðari komu hans eða þær báðar? Líttu á spádóminn og taktu eftir hvaða textar eiga við um hvora komu?`

Í Jes 11 eru báðar komur Jesú framsettar í einni mynd. Þær eru samfléttaðar því að þær eru tvær hliðar á einni heild, líkt og tvær hliðar á einhverjum fleti. Það er þörf fyrir báðar komur hans til þess að fullkomna frelsunaráformið. Sú fyrri heyrir þegar sögunni til og við væntum hinnar síðari til að uppfylla endanlega von okkar sem kristinna manna og kvenna.

`Hverju fékk Kristur áorkað við fyrri komu sína sem fullvissar okkur um síðari komuna? Hver er tilgangurinn með fyrri komunni ef hún leiðir ekki til þeirrar síðari?`