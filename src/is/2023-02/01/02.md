---
title:  Barátta á himnum
date:  26/03/2023
---

Í Opb 12 finnum við röð áhrifamikilla atburða, skyndimyndir af aldalangri deilu milli góðs og ills sem hófst á himnum en mun ljúka hér á jörðinni. Þessir atburðir spanna tímanna rás allt frá uppreisn Satans á himnum og til grimmra árása hans á fólk Guðs á tíma endalokanna.

`Lestu Opb 12.7-9 sem lýsir þessari deilu milli góðs og ills í alheiminum. Hvernig gat slíkt gerst á himnum? Hve raunveruleg eru frjáls vilji og frjálst val samkvæmt þessum versum?`

Frjálst val er grundvallaratriði í stjórn Guðs á himni og jörð. Guð skapaði ekki vélmenni hvorki á himni né jörð. Við erum mannverur, skapaðar eftir mynd Guðs, og við getum tekið siðferðilegar ákvarðanir.

Valfrelsið er nátengt möguleikanum á að elska. Ef valfrelsið er fjarlægt getum við ekki elskað því að ekki er hægt að þvinga eða neyða fram kærleika. Kærleikur er tjáning hins frjálsa vilja. Sérhver engill á himnum átti kost á að velja að bregðast við kærleika Guðs eða snúa sér burt frá honum í eigingirni, hroka og stolti. Á sama hátt og englar himinsins nutu kærleika sem birtist í frjálsu vali varðandi eilífðina sýnir Opinberunarbókin að við stöndum andspænis samskonar vali á tíma loka-átakanna á jörðinni.

Hlutleysi er ómögulegt í deilunni miklu (sjá Lúk 11.23) og svo verður allt til loka-átakanna. Á sama hátt og allir englarnir urðu að velja milli þess að fylgja Jesú eða Lúsífer þá verður allt mannkynið endanlega að velja á sama hátt við endalokin. Hverjum sýnum við hollustu, hvern tilbiðjum við og auðsýnum hlýðni? Þetta hefur alltaf verið mál sem mannkynið hefur orðið að taka ákvörðun um og það mun vera enn afdrifaríkara í loka-átökum þessarar jarðar.

En það eru einnig ótrúlegar gleðifregnir. Í Opb 12 finnum við lýsingu á sigri Krists í átökunum og við verðum öll að nota frjálsan vilja okkar til að velja að vera hans megin, sigurmegin, í átökunum. Hve stórkostlegt það er að geta valið að vera þeim megin í baráttunni sem við vitum fyrirfram að muni fara með sigur af hólmi.

`Hugleiðið hve heilagur hinn frjálsi vilji og frjálst val hljóti að hafa verið í huga Jesú sem gaf okkur frjálsan vilja þrátt fyrir að hann vissi að það myndi leiða hann til krossins (sjá 2Tím 1.9). Hvað ætti það að segja okkur um hversu gætin við ættum að vera við notkun þessarar helgu, dýrmætu gjafar?`