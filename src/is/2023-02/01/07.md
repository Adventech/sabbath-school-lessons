---
title:  Til íhugunar
date:  31/03/2023
---

Að vissu marki mætti segja að Guð hafi ekki haft úr neinu að velja. Ef hann vildi að þær verur sem hann skapaði gætu elskað hann og elskað aðra þá varð hann að skapa þær frjálsar. Ef þær væru ekki frjálsar gætu þær ekki elskað, og hvar væri heimurinn staddur ef kærleikans nyti ekki við? Eins og sumir hafa sagt þá yrði maðurinn ekkert nema hugsunarlaus vél sem starfar samkvæmt ströngum lögmálum orsaka og afleiðinga án frjáls vilja eða valkosta, ekkert nema bögglar af öreindum sem fara aðeins eftir lögmálum eðlisfræðinnar. Þetta er ekki fögur mynd og hún er heldur ekki í samræmi við það sem við sjáum og könnumst við í okkur sjálfum. Hvert okkar trúir því til dæmis að elska okkar til foreldra okkar, barna okkar og maka sé einungis tilhögun frumeinda?

„Lögmál kærleikans sem er grundvöllur ríkis Guðs, hamingja allra viti borinna vera er háð fullkomnu samræmi við hinar miklu grundvallarreglur ráðvendninnar. Guð æskir af öllum sköpuðum verum sínum þjónustu í kærleik -- þjónustu sem sprettur af viðurkenningu á eðli hans. Hann gleðst ekki yfir þvíngaðri hlýðni; og hann veitir öllum frjálsan vilja svo að þeir megi veita honum þjónustu af fúsum og frjálsum vilja.

Á meðan allar skapaðar verur viðurkenndu hollustu við kærleikann ríkti fullkomin sátt og samlyndi í ríki Guðs. Það var gleði hinna himnesku herskara að gera vilja skapara síns. Þeir glöddustvið að endurvarpa dýrð hans og kunngjöra lofgjörð hans. Kærleikurtil Guðs skipaði æðsta sess og kærleikur hvers til annars var -hrekklaus og óeigingjarn. Engin misklíð varpaði skugga á himneska sælu“ (ÆS, bls. 18).

**Til umræðu**

`Hvers vegna er Opb 12 viðeigandi inngangur að boðskap englanna þriggja, einkum með tilliti til deilunnar á tíma endalokanna?`

`Að hvaða leyti er Opb 12 uppörvandi fyrir okkur þegar okkar er freistað og við eigum í daglegum erfiðleikum?`

`Sumir telja að erfðir og umhverfi móti að miklu leyti athafnir okkar. Ertu því sammála eða ekki? Hvaða hlutverki gegnir val okkar varðandi framferði okkar? Ræðið um tengslin milli vals okkar og máttar Guðs sem er að verki í lífi okkar.`