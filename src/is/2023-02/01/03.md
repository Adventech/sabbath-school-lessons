---
title:  Árás Satans
date:  27/03/2023
---

Allt frá upphafi hefur Satan leitast við að tortíma Jesú (sjá Opb 12.4, 5). En honum hefur ávallt mistekist. Við fæðingu Krists varaði engill Maríu við grimmilegum áformum Heródesar svo að þau flúðu til Egyptalands. Jesús brást við lokkandi freistingum Satans í eyðimörkinni með orðunum „ritað er“ og fann þannig vernd í orði Guðs. Með dauða sínum á krossinum birti hann mikilleika kærleika síns og frelsaði okkur undan refsivendi syndarinnar. Með upprisu sinni frelsaði hann, hinn lifandi æðsti prestur okkar, okkur undan valdi syndarinnar í lífi okkar.

**Lestu Opb 12.4-6, 9; Ef 5.25-27, 32 og Slm 2.7-9 og skýrgreindu eftirtalin tákn**:

`drekinn`

`konan`

`drengbarnið`

`járnsprotinn`

Í Biblíunni er sproti tákn um yfirráð eða stjórn. Járnsproti er tákn um órjúfanleg, almáttug og ósigrandi yfirráð. Jesús mætti öllum þeim freistingum sem við mætum en hann bar ávallt sigur úr býtum. Djöfullinn er sigraður óvinur. Kristur hefur unnið sigur yfir honum með lífi sínu, dauða og upprisu. Og vegna þess að Jesús hefur þegar sigrað djöfulinn á Golgata getum við einnig verið sigurvegarar. Sigur Krists yfir Satan var algjör en deilunni milli þeirra er enn ekki lokið.

En ef við fyrir trú tökum á móti því sem Kristur hefur gert fyrir okkur þá er syndaskuld okkar afmáð og syndir okkar fyrirgefnar. Við stöndum fullkomin frammi fyrir Guði, umvafin réttlæti Krists. Páll talar um að við getum „reynst vera í honum, ekki sakir eigin réttlætis, sem fæst af hlýðni við lögmálið, heldur sakir þess sem trúin á Krist gefur, réttlætið frá Guði með trúnni“ (Fil 3.9). Ef við höfum hlotið fyrirgefningu þá er ekkert sem hægt er að ásaka okkur fyrir. Jesús sigraði að fullu allt það versta sem syndin og hið illa gat gert honum. Hann gerði alhliða árás gegn hinu illa og bar sigur af hólmi. Þegar við tökum við Jesú fyrir trú er sigurinn okkar.

`Hvers vegna er sú fullvissa um frelsun, sem Kristur ávann með sigri sínum yfir Satan, svo mikilvæg fyrir okkur? Hvernig getur lýsingin sem Páll gefur í Fil 3.9 orðið reynsla okkar?`