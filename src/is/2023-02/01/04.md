---
title:  Að þiggja sigur Jesú
date:  28/03/2023
---

Samkvæmt Biblíunni beið Jesús aldrei ósigur í baráttu sinni við Satan. Hann er hinn voldugi sigurvegari. Hann er hinn mikli sigurvegari yfir máttarvöldum hins illa. Það er eitt að trúa því að Jesús hafi staðist freistingar Satans, það er annað mál að trúa því að sigur Krists sé jafnframt sigur okkar.

`Lestu Opb 12.10. Hvaða uppörvun ætti það að vera fyrir okkur að ákæranda okkar „hefur verið steypt niður“?`

Þó svo baráttan sé enn í gangi á jörðinni þá hefur Satan tapað henni. Það á ekki einungis við um endanlegan sigur Krists í lok mannkynssögunnar heldur einnig um baráttu okkar við máttarvöld hins illa í lífi hvers og eins okkar. Sumir kristnir einstaklingar lifa með svekkjandi ósigur. Þeir vonast eftir sigri yfir einhverri afstöðu eða einhverjum vana en gera sér ekki grein fyrir því að Kristur hefur þegar unnið sigur fyrir þá sem einstaklinga.

`Lestu Opb 12.11. Hvaða fullvissu um sigur gefur Kristur okkur í þessum texta?`

Í boðskap Opinberunarbókarinnar til safnaðanna sjö finnum við orðasambandið „sá sem sigrar“ sjö sinnum. Auk þess finnum við það í Opb 12.11 sem bendir á að það er einungis „fyrir blóð lambsins“ að við getum verið sigurvegarar.

Í Opb 5.6 lítur Jóhannes í sýn til himins og sér „lamb, sem virtist hafa verið slátrað.“ Fórn Krists er í brennidepli alls himinsins. Ekkert æðra getur sýnt fram á hinn óendanlega, ómælanlega kærleika Guðs en krossinn.

Þegar við i trú tökum á móti því sem Kristur hefur gefið okkur er skuld okkar strikuð út og við getum staðið fullkomin frammi fyrir Guði. Syndir okkar eru fyrirgefnar (Kól 1.14; Ef 1.7; Kól 2.14) og ákæranda þeirra sem trúa hefur verið steypt niður (Opb 12.10). Við erum endurleyst og sigursæl, ekki vegna þess að við höfum unnið til þess heldur vegna þess að Kristur hefur sigrað fyrir okkur.