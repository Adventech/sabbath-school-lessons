---
title:  Konan í eyðimörkinni
date:  29/03/2023
---

Berðu Opb 12.6 saman við Opb 12.14-16. Taktu einkum eftir tímanum, árásum Satans á konuna (söfnuð Guðs) og á hvern hátt Guð sér fyrir fólki sínu. Um hvað fjalla þessi vers?

Tólf hundruð og sextíu dagarnir í Opb 12.6 eru hliðstæðir þremur og hálfa árinu í Opb 12.14. Við finnum sama spádómstímabil einnig í Dan 7.25, Opb 11.2, 3 og Opb 13.5. Þar sem um er að ræða spámannleg tákn (það er ekki bókstaflega vængjuð kona sem fer út í eyðimörkina) þá beitum við „dagur-fyrir-ár“ meginreglunni (sjá t.d. 4Mós 14.34 og Esk 4.4-6) í þessum spádómum. Það þýðir að einn „spádómsdagur“ merkir eitt ár. Andrews University Study Bible (bls. 1673) segir um þetta spádómstímabil í Opb 11.2: „Þeir sem túlka spádómana samkvæmt sögutúlkun hafa yfirleitt skilið 1260 dagana í spádómunum sem 1260 bókstafleg ár frá 538 - 1798 e.Kr. (skýringar um Opb 11.2). Spillt kirkja ásamt spilltu ríki kúguðu, ofsóttu og tóku stundum trúfast fólk Guðs af lífi. Þessi grimmilega og djöfullega ofsókn hinna kristnu sem trúðu Biblíunni var hluti deilunnar miklu milli góðs og ills. Á tíma siðaskiptanna, eftir myrkur miðaldanna, stóðu menn og konur andspænis vali. Myndu þau vera trú orði Guðs eða myndu þau taka á móti kenningum presta og preláta? Aftur sigraði sannleikurinn og Guð átti menn og konur sem voru honum trúföst þrátt fyrir kröftuga andstöðu.

En við finnum einnig virkilega uppörvandi og hrífandi vísbendingar um umhyggju Guðs í þessum versum. Í Opb 12.6 er talað um að Guð hafi „búið henni stað,“ Í Opb 12.14 er því lýst yfir að „séð verður fyrir þörfum hennar“ í eyðimörkinni og í Opb 12.16 lesum við að „jörðin kom konunni til hjálpar.“ Þegar ofsóknirnar voru sem verstar sá Guð fyrir söfnuði sínum. Á sama hátt mun hann einnig sjá fyrir fólki sínu á tíma endalokanna.

`Lýstu erfiðleikum í lífi þínu sem hefðu auðveldlega getað leitt til kjarkleysis en Guð sá þér fyrir athvarfi og nærði þig þegar á reyndi. Hvernig sá Guð þér fyrir stuðningi þegar þú þarfnaðist þess mest?`