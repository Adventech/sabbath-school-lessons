---
title:  Bók vonarinnar, full af náð
date:  09/04/2023
---

Náð Guðs er ekki það sem flestum kemur til hugar þegar þeir hugsa um síðustu bók Biblíunnar, Opinberunarbókina. Þegar þeir hugleiða boðskap Guðs á tíma endalokanna snúast hugsanir þeirra strax um óttaleg dýr, dularfull tákn og furðulegar myndir. Opinberunarbókin skelfir jafn marga og hún fullvissar. Það er sorglegt, þar sem hún er gegnsýrð af náð og full vonar. Jafnvel mitt á meðal ógnvekjandi dýra og aðvarana um ofsóknir og erfiðleika framundan gefur Guð okkur ástæðu til að fagna yfir frelsun hans.

`Lestu Opb 1.1-3 og Opb 14.6. Hvað segja þessi vers okkur ekki aðeins um Opinberunarbókina sem slíka heldur einnig hið eilífa fagnaðarerindi?`

Opinberunarbókin er um Jesú. Hún er boðskapur hans til fólks síns en einkum til safnaðar síns á tíma endalokanna. Hún er náðarboðskapur um von okkar á þeim tíma. Kristi er stöðugt lýst sem lambinu sem slátrað var og blessun er heitið þeim sem lesa, skilja og gera eitthvað við þann sannleika sem þar birtist.

Samkvæmt Op 1.5, 6 er það Jesús sem „elskar oss og leysti oss frá syndum vorum með blóði sínu. Og hann gerði oss að konungum og prestum, Guði sínum og föður til handa.“ Í Kristi öðlumst við fyrirgefningu. Náðin fyrirgefur okkur liðinn tíma, eflir okkur í nútímanum og gefur okkur von varðandi framtíðina. Í Kristi erum við leyst undan refsingu og valdi syndarinnar og dag einn í náinni framtíð verðum við leyst undan návist syndarinnar. Það er boðskapur síðustu bókar Biblíunnar, Opinberunarbókarinnar.

Þetta er áríðandi boðskapur sem fyrst er kynntur af engli sem flýgur hratt um háhvolf himins með eilíft fagnaðarerindi.

Fagnaðarerindi. Frelsun fyrir trú á Krist. Friðþægingardauði Krists fyrir okkur. Fyrirheit um eilíft líf, ekki vegna einhvers sem við höfum gert heldur vegna þess sem Kristur hefur gert fyrir okkur. Allt þetta er upphaf boðskaps englanna þriggja.

Það kemur því ekki á óvart að þetta er boðskapur fylltur náð og fullur af von og fyrirheitum til okkar sem erum niðurbrotin og þjáð.

`Það er auðvelt að einblína á dýrin og aðvaranir síðustu tíma eins og þau eru framsett í Opinberunarbókinni. En hvernig getum við lært að halda því í jafnvægi við meginboðskap Opinberunarbókarinnar: fórnardauða Krists fyrir okkur?`