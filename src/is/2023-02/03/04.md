---
title:  Saga náðarinnar
date:  11/04/2023
---

Boðskapir englanna þriggja eru saga náðar. Þeir segja frá takmarkalausri elsku frelsarans -- Jesú sem elskaði okkur svo mikið að hann vildi fremur fara sjálfur í gegnum helvíti en að eitt okkar myndi glatast. Þeir segja frá takmarkalausri elsku sem er óskiljanleg og ómælanleg, endalausog ódauðleg.

Enginn getur komið Guði að óvörum. Hann er ekki háður breytilegum sveiflum í vali mannsins. Eins og við höfum þegar séð þá var áform Guðs um að frelsa okkur undan yfirráðum syndarinnar enginn eftirþanki eftir að syndin kom fram á sjónarsviðið.  Hin hræðilega harmsaga syndarinnar kom Guði ekki á óvart.

`Lestu Opb 13.8 og 1Pét 1.18-20. Hvað kenna þessir textar okkur um frelsunaráformið?`

Hugtakið „eilíft fagnaðarerindi“ í Opb 14.6 felur í sér fortíð, nútíð og framtíð. Þegar Guð skapaði manninn og gaf honum siðferðilegt valfrelsi átti hann von á því að maðurinn mundi velja ranglega. Þar sem maðurinn hafði valfrelsi var það á hans valdi að gera uppreisn gegn kærleiksríku eðli Guðs. Einasta leiðin til að komast hjá þeim raunveruleika væri að skapa vélmenni sem lytu stjórn einhvers guðlegs alheimsáforms. En það er andstætt eðli Guðs að þvinga fram hlýðni. Kærleikurinn byggist á frjálsu vali, en þegar maðurinn hefur valfrelsi skapast möguleikinn á því að hann velji ranglega. Frelsunaráformið varð því til í huga Guðs áður en fyrstu foreldrarnir gerðu uppreisn í Eden.

„Áformið um endurlausn okkar var ekki eftirþanki, ekki áform sem gert var eftir fall Adams. Það var „opinberun þess leyndardóms sem frá eilífum tíðum hefur verið dulinn“ (Róm 16.25). Það var opinberun þeirra meginreglna sem frá örófi alda hafa verið undirstaða hástóls Guðs“ (ÞA, bls. 11).

Hið eilífa fagnaðarerindi talar ekki einungis til fortíðarinnar eða nútímans heldur er það grundvöllur vonarríkrar framtíðar. Það talar um að lifa um eilífð með honum sem þráir af hjarta að vera með okkur að eilífu.

`Lestu Ef 1.4. Hugleiddu hvað felst í því að jafnvel fyrir grundvöllun heimsins varstu valinn í Kristi til að öðlast frelsun í honum. Hvers vegna ætti það að vera uppörvandi sannleikur?`