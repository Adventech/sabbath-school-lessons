---
title:  Hið eilífa fagnaðarerindi
date:  10/04/2023
---

Tökum eftir byrjun boðskaps englanna þriggja í Opb 14.6. Þar er talað um „eilíft fagnaðarerindi.“ Ef við skiljum ekki innsta kjarna fagnaðarerindisins þá missum við af því sem boðskapur englanna þriggja er um. Við getum aldrei að fullu skilið boðskapinn um stund dóms Guðs, fall Babýlonar eða merki dýrsins ef við skiljum ekki fagnaðarerindið.

`Lestu 1Kor 15.1-4; Róm 3.24-26 og Róm 5.6-8. Hvernig er hið eilífa fagnaðarerindi framsett í þessum versum? Hvaða miklu von fyrir okkur er þar að finna?`

Fagnaðarerindið er þær ótrúlega góðu fregnir um dauða Krists fyrir syndir okkar, dýrðlega upprisu hans og stöðuga elsku hans og umhyggju fyrir okkur. Fyrir trú á blóð hans sem var úthellt okkar vegna og mátt upprisunnar erum við leyst undan refsingu syndarinnar og valdi. Páll var gagntekinn af Kristi og hann var þungamiðjan í fræðslu Páls og boðun. Hinn krossfesti Kristur endurleysti hann frá fordæmingu og sektarkennd vegna fortíðarinnar. Hinn upprisni Kristur gaf honum daglegan mátt og Kristur sem kemur aftur veitti honum von varðandi framtíðina.

Tökum eftir fernu sem nefnt er í textunum í Rómverjabréfinu:

1.	Við erum réttlætt fyrir náð.
2.	Náðin er yfirlýsing um réttlæti Guðs.
3.	Náðin réttlætir þá sem taka á móti Jesú fyrir trú.
4.	Elska Guðs var opinberuð okkur meðan við enn vorum syndarar.

Við verðskuldum ekki náð Guðs og við eigum hana ekki skilið. Jesús dó þeim kvalafulla dauða sem hinir glötuðu munu deyja. Hann varð að fullu fyrir reiði Guðs og dómi í garð syndarinnar. Honum var hafnað svo að við mættum verða viðtekin. Hann dó þeim dauða sem áttum skilið þannig að við mættum lifa því lífi sem honum bar.

Það er því ekki að undra að frelsunin verði að koma fyrir trú en ekki fyrir lögmálsverk. Hverju gætu jafnvel þau verk, sem unnin eru með besta ásetningi undir leiðsögn Heilags anda, bætt við það sem Kristur gerði fyrir okkur á krossinum?

Þetta áform, frelsunaráformið, kom til sögunnar jafnvel áður en tími var mældur (2Tím 1.9; Tít 1.2; Ef 1.4) sem hjálpar okkur að skilja hvers vegna það er kallað „eilíft“ fagnaðarerindi. Áður en jörðin var sköpuð vissi Guð hvað myndi gerast og hann innleiddi fagnaðarerindið til að eiga við vandamálið þegar það kæmi.