---
title:  Boðunarhreyfing
date:  13/04/2023
---

Djúp rannsókn á orði Guðs sem leiddi til glöggrar yfirsýnar veitti fyrstu aðventistunum vaxandi skilning á mikilvægi þessa boðskaps. Þeir skynjuðu að Guð hafði sérstakan boðskap fyrir þá kynslóð, áríðandi boðskap endalokanna sem boða þyrfti öllum þjóðum og kynkvíslum, tungum og lýð til að búa heiminn undir endurkomu Krists. Boðskapur englanna þriggja hefur verið hvatning fyrir boðun aðventista allt frá upphafi.

Árið 1874 sendu aðalsamtökin fyrsta kristniboðann til Evrópu. Ellen G. White kallaði John Andrews „hæfasta manninn meðal okkar.“ Hann talaði að minnsta kosti sjö tungumál, gat endursagt Nýja testamentið eftir minni og þekkti mestallt Gamla testamentið. Hann var frábær fræðimaður, afkastamikill rithöfundur, kröftugur prédikari og dugandi guðfræðingur.

Hvers vegna var slíkur maður sendur til staðar sem hafði einungis fáa sem trúðu? Hvers vegna var hæfasti maðurinn meðal þeirra sendur til óþekkts kristniboðssvæðis? Hvers vegna var hann fús að fara? Eiginkona hans dó nokkrum árum áður. Hvers vegna var hann fús að yfirgefa fjölskyldu og vini í Ameríku og fara með börnin sín tvö til ókunnugs lands og hætta öllu vegna Krists?

Það var einungis ein ástæða. Hann trúði því að Jesús kæmi bráðlega og boðskapurinn um sannleika endalokanna yrði að berast til alls heimsins.

Saga okkar sýnir að skörpustu og bestu menn og konur okkar hafa farið til endimarka jarðarinnar til að boða boðskap Guðs á tíma endalokanna. Þau hafa verið kennarar, hjúkrunarliðar og læknar, prestar, bændur, vélvirkjar, smiðir og alls kyns iðnaðarmenn. Sum hafa farið á vegum safnaðarins en mörg hafa farið á eigin vegum. Þau hafa verið leikfólk sem trúði því að Jesús kæmi brátt.

`Lestu Opb 14.6; Post 1.8 og Matt 24.14. Hvað er sameiginlegt með þessum versum?`

Boðun hins eilífa fagnaðarerindis er óháð landamærum. Það berst til afskekktustu staða heimsins. Það nær til allra tungumála og menningarumhverfa. Að lokum mun það ná til alls heimsins. Það er hrífandi að vita til þess að boðskapur okkar hefur náð til fleiri en 210 af þeim 235 löndum sem viðurkennd eru af Sameinuðu þjóðunum.

`Hvaða hlutverki gætir þú gegnt við að útbreiða boðskap englanna til allra þjóða og kynkvísla, tungna og lýða? Hvernig gætir þú gegnt því betur?`