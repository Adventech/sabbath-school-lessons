---
title:  Til alls heimsins
date:  12/04/2023
---

`Lestu aftur Opb 14.6. Hve víðtæk er boðun hins eilífa fagnaðarerindis og hvers vegna er svarið mikilvægt fyrir okkur og boðun okkar og köllun sem safnaðar?`

Samkvæmt hinum áríðandi boðskap fyrsta engilsins á tíma endalokanna á að boða fagnaðarerindið sérhverri þjóð og kynkvísl, tungu og lýð. Þetta ætlunarverk er svo umfangsmikið og altækt að ekkert annað kemst að. Við þurfum að leggja okkur öll fram í því skyni. Það dregur okkur frá því að vera upptekin af eigin hagsmunamálum og fyllir okkur eldmóði að þjóna Kristi. Það fyllir okkur einhverju sem er meira en við sjálf og leiðir okkur út úr þröngum takmörkunum eigin hugar og gefur okkur víðari sýn.

`Lestu Matt 28.19, 20. Hvernig falla þessi vers inn í boðskap fyrsta engilsins?`

Í bók sinni A Quest for More: Living for Something Bigger Than You („Leitin að meiru: að lifa fyrir eitthvað sem er meira en þú“) ræðir Paul David Tripp sálræna þörf allra að vera hluti af einhverju sem er enn meira en við sjálf: „Mannverur eru skapaðar til að vera hluti af einhverju sem er meira en þær eru sjálfar. Syndin fær okkur til að draga líf okkar saman svo að við verðum eins og við erum. Náð Krists er okkur gefin til að bjarga okkur frá innilokunarkenndum takmörkunum eigin hagsmuna og frelsa okkur svo að við getum lifað fyrir eitthvað sem hefur eilífan tilgang og þann ánægjulega fögnuð sem ríki Guðs færir okkur.“

Það er ekkert sem er meira áhugahvetjandi, meira fullnægjandi og gefandi en að eiga þátt í guðlegri hreyfingu sem Guð í forsjón sinni hefur komið af stað til að uppfylla hlutverk sem er langtum æðra en nokkur mannvera gæti nokkru sinni uppfyllt í eigin mætti. Það verkefni sem Guð hefur falið söfnuði sínum í Opb 14 að framkvæma er umfangsmesta verkefnið sem hann hefur falið honum. Það er einlæg skírskotun til okkar um að helga líf okkar stórkostlegasta verkefni himinsins: að opinbera óskiljanlegan kærleika Guðs rétt fyrir endurkomu Jesú.

`Hver hefur verið reynsla þín af að eiga þátt í einhverju sem var þér æðra? Hvernig hjálpar sú reynsla þér að skilja efni þessarar lexíu? Hvað gæti verið æðra en sú staðeynd að skapari alheimsins notar okkur til að gera eitthvað sem gjörbreytir alheiminum um alla eilífð?`