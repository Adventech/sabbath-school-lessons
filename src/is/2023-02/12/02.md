---
title:  Banasárið
date:  11/06/2023
---

Eins og við höfum þegar séð þá merkir dýravaldið í Opb 13 og 14 heimsvíðtækt, falskt tilbeiðslukerfi. En það er meira í gangi.

`Lestu Opb 13.5; Opb 12.6, 14 og Dan 7.25. Hve lengi myndi þetta vald vera mest áberandi í trúarheimi fyrri alda?`

Dýrið myndi halda velli um ákveðinn tíma í sögunni. Í táknrænum spádómum merkir einn dagur eitt ár. Í 4Mós 14.34 lesum við: „Eitt ár fyrir hvern dag“ og aftur í Esk 4.6: „Ég legg á þig að bera sekt Ísraelsmanna jafnmarga daga og árin eru sem þeir hafa syndgað gegn mér.“ Þessi meginregla hefur sýnt sig að vera rétt þegar um túlkun tímaspádóma Biblíunnar er að ræða, eins og t.d. 70 vikurnar í Dan 9.24-27. Þegar við reiknum út 42 mánaða tímabilið sem nefnt er í Opb 13.5 á grundvelli 30 daga mánaða fáum við 1260 daga/ár. Í fornu tímatali reiknuðust yfirleitt 360 dagar í árinu.

Á fjórðu öld lögleiddi rómverski keisarinn Konstantín kristnina í ríki sínu. Þegar hann svo flutti stjórnarsetur sitt til Byzantíum (= Konstantínópel) árið 330 e.Kr. til þess að sameina austur- og vesturhluta ríkisins skildi hann eftir tómarúm í stjórn Rómar. Páfinn fyllti það tómarúm. Hann var þannig ekki aðeins voldugur trúarleiðtogi heldur einnig áhrifamikið stjórnmálaafl í Evrópu. Árið 538 e.Kr. fól hinn heiðni rómverski keisari, Jústinían, rómverska biskupnum opinberlega það hlutverk að vera verndari trúarinnar. Miðaldakirkjan hafði mikil ítök frá 538 e.Kr. til ársins 1798, stóð m.a. að baki hinni hræðilegu ofsókn sem nefnd var í inngangi lexíunnar. Berthier, hershöfðingi Napóleons, handtók síðan páfann í 1798 og uppfyllti þannig nákvæmlega spádóminn um 1260 árin.

Berthier og hermenn hans handtóku Píus páfa VI og tóku hann viðhafnarlaust úr páfahásætinu. Þetta var alvarlegt áfall fyrir páfaveldið, en samkvæmt Opb 13.12 myndi banasárið læknast og heimurinn myndi heyra meira frá þessu valdi - já mikið meira!

`Hugleiddu hve undraverður þessi spádómur er og hvernig hann sýnir okkur þekkingu Guðs á atburðum framtíðarinnar. Hvað ætti það að kenna okkur um hvers vegna við getum treyst fyrirheitum Drottins, jafnvel þeim sem við höfum enn ekki séð rætast?`