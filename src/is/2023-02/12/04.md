---
title:  Lokaherbragð Satans
date:  13/06/2023
---

Skoðanakannanir sýna fram á almennan skort á trausti til stofnana og ríkisstjórna. Milljónir manna velta fyrir sér hvort finna megi einhvern sem er siðferðilega hæfur til að stjórna heiminum. Spádómar Opinberunarbókarinnar benda á að vald dýrsins, undir verndarvæng sameinaðra trú- og stjórnmála, muni vera það vald sem talið er að gegni því hlutverki.

`Lestu Opb 17.12-14. Hvernig lýsir Jóhannes þessum lokaatburðum veraldarsögunnar? Hvaða áhrifamiklu andstæður er þar að finna?`

Jóhannes bendir á þrennt mikilvægt í þessum versum. Í fyrsta lagi eru þessir valdhafar samhuga og „ljá dýrinu mátt sinn og vald.“ Í öðru lagi há þessi villu-samtök stríð gegn Jesú, lambinu. Í þriðja lagi eru Kristur og fylgjendur hans sigursælir í síðasta stríði heimsins. Dýrið vinnur ekki sigur, Jesús er sá sem sigrar.

Hefur þú velt fyrir þér hvaða herbragði djöfullinn kynni að beita í því skyni að sameina þjóðirnar? Sagan endurtekur sig oft á tíðum. Við finnum dýrmætar lexíur í tengslum við fall Rómaveldis. Þegar germanskar innrásir frá norðri eyðilögðu Vestur-Evrópu sneri Konstantín keisari sér til trúarbragða. Vald kirkjunnar, ásamt mætti ríkisins voru það tæki sem Konstantín þarfnaðist. Með því að taka stjórnmál og trú með í reikninginn til að styrkja helgihald sunnudagsins á fjórðu öld tókst að sameina heimsveldið á örlagastund. Konstantín vildi sameina heimsveldi sitt og rómverska kirkjan vildi snúa því til trúar. Hinn þekkti sagnfræðingur Arthur Weigall segir það skýrt: „Kirkjan gerði sunnudaginn að helgum degi . . . að miklu leyti vegna þess að hann var hátíð sólarinnar. Það var ákveðin regla meðal hinna kristnu að taka upp heiðnar hátíðir sem fólki var annt um samkvæmt hefðum og gera þær mikilvægar innan kristninnar“ (The Paganism in Our Christianity („Heiðni innan kristni okkar“). New York: G. P. Putnam´s Sons, 1928, bls. 145).

Á miklum örlagastundum þegar allur heimurinn er óttasleginn, fullur sársauka og sleginn ótta mun fólk vera fullt örvæntingar í leit að einhverjum sem getur komið á stöðugleika og vernd. Þannig hafa ofríki risið upp á fyrri öldum og það er engin ástæða til að halda að svo gæti ekki gerst aftur. Samkvæmt spádómunum mun eitthvað gerast sem leiðir til slíkra atburða í lokin.

Þó svo erfitt sé að vita hvernig þetta gæti verið í reynd þá hefur heimurinn þegar séð hvernig miklar breytingar geta skyndilega skollið á. Þó svo við vitum ekki í smáatriðum hvað er í vændum þá þurfum við að vera búin undir hvað sem koma kann.