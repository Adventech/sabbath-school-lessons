---
title:  'Innsigli Guðs Og Merki Dýrsins: Síðari Hluti'
date:  10/06/2023
---

### Lesefni vikunnar
Opb 12.6, 14; Dan 7.25; 2Þess 2. 3, 4; 5Mós 6.8; 5Mós 11.18; 2Mós 20.8-11.

> <p>Minnistexti</p>
> „Og ég sá annan engil stíga upp í austri. Hann hélt á innsigli lifanda Guðs og hrópaði hárri röddu til englanna fjögurra, sem fengið höfðu vald til að granda jörðunni og hafinu, og sagði: Vinnið ekki jörðunni mein og ekki heldur hafinu né trjánum þar til er vér höfum sett innsigli á enni þjóna Guðs vors“ (Opb 7.2, 3).

Á 15. öld voru Piedmont dalirnir í Alpafjöllum Norður-Ítalíu heimkynni Valdensanna, þjóðflokks sem var ákveðinn í að halda fast við skilning sinn á Biblíunni. Staðföst hollusta þeirra við Krist leiddi til grimmilegra ofsókna. Árið 1488 myrti rómverska kirkjan Valdensana í Loyse-dalnum á grimmilegan hátt vegna trúar sinnar.

Önnur ofsóknarbylgja reið yfir á 17. öld þegar hertoginn af Savoy sendi 8.000 manna herlið inn á svæði þeirra og krafðist þess að íbúarnir veittu þeim húsaskjól á heimilum sínum. Þeir gengu að því, en þetta var herbragð til að gefa hermönnunum auðveldari aðgang að fórnarlömbum sínum. Þann 24. apríl, 1655, klukkan fjögur að morgni var gefið merki um að hefja fjöldamorðið. Að þessu sinni voru rúmlega 4.000 líflátnir.

Sagan endurtekur sig því miður oft. Spádómurinn um merki dýrsins fjallar um lokahlekkinn í óguðlegri keðju trúarofsókna niður í gegnum aldirnar. Líkt og ofsóknum fortíðarinnar er þeim ætlað að þvinga alla til að aðlaga sig að ákveðnu trúar- og tilbeiðslukerfi. En Guð mun þá sem oftar eiga fólk sem neitar að gefast upp.