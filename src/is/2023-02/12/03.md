---
title:  Fráfallið
date:  12/06/2023
---

`Lestu 2Þess 2.3, 4, 9-12. Hvað segir Páll fyrir um hina síðustu daga? Hvaða einkenni dýrsins, máttar andkrists, bendir hann á?`

Páll postuli varar hina kristnu við fráfalli frá sannleika orðs Guðs. Hann hefur áhyggjur af því að sæði fráfallsins er þegar til staðar í söfnuðinum á tíma Nýja testamentisins og það myndi blómgast á komandi öldum fyrir endurkomu Krists. Falsað fagnaðarerindi myndi koma inn í kirkjuna og brengla orð Guðs.

Það er Satan sem stendur að baki þessu fráfalli. Hann er hinn sanni „maður syndarinnar“ sem óskar að upphefja sig og „hreykir sér yfir allt sem heitir Guð“ og „sest í musteri Guðs og gerir sjálfan sig að Guði“ (2Þess 2.4). En hinn mikli blekkjari starfar fyrir tilstilli manna til að ná tilgangi sínum. Einkenni hans í Daníel og Opinberunarbókinni sýna að litla hornið í Dan 7, dýrið í Opb 13 og 14 og maður lögleysisins í 2Þess 2 eru eitt og sama valdið.

Biblíuskýringar aðventista kemst þannig að orði: „Þegar við berum saman spádóm Daníels um valdið sem guðlastar og kemur á eftir hinu heiðna Rómaveldi. . . og lýsingu Jóhannesar af dýrinu sem líkist pardusdýri . . . sjáum við margt sameiginlegt með þessum þrem lýsingum [litla horninu, dýravaldinu og manni lögleysisins]. Af því getum við dregið þá ályktun að Daníel, Páll og Jóhannes séu að tala um sama valdið . . . páfavaldið“ (7SDABC, bls. 271).

Það er afar mikilvægt að minnast þess að spádómar Biblíunnar eru að tala um trúarkerfi sem hefur gert tilslakanir varðandi orð Guðs, sett mannlegar erfikenningar í stað fagnaðarerindisins og reikað burt frá sannleika Biblíunnar. Í ótrúlegri elsku sinni hefur Guð gefið þessa spádóma til þess að búa fólk undir endurkomu Jesú. Þeir ávíta fráfallin trúfélög sem hafa sagt skilið við orð Guðs, en ekki endilega fólkið sem tilheyrir þeim (sjá Opb 18.4). Boðskapur okkar varðar kerfi sem hefur afvegaleitt milljónir manna. En þó svo þetta fólk sé blekkt þá elskar Jesús það mjög. Við verðum því að koma koma fram við það í ljósi þess.

`„Allt sem þér viljið að aðrir menn geri yður, það skuluð þér og þeim gera. Því að þetta er lögmálið og spámennirnir“ (Matt 7.12). Hvernig eigum við að beita þessari meginreglu þegar við erum að fjalla um völd dýranna í Opb 13 og 14?`