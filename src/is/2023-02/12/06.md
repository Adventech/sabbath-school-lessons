---
title:  Hvíldardagsprófraunin
date:  15/06/2023
---

Ef til vill hefur sviðið þegar verið sett upp fyrir yfirvofandi ofsóknir. Þann 6. júní, 2012, skírskotaði Benedikt XVI, páfi, til rúmlega 15.000 manns sem voru saman komnir á Péturstorginu í Róm að sunnudagurinn skyldi vera dagur hvíldar fyrir alla þannig að þeir gætu eytt tíma með fjölskyldum sínum og Guði. „Þegar við varðveitum sunnudaginn varðveitum við frelsi mannsins.“ Rétt er að þetta er ekki það sama og að krefjast þess að aðrir haldi þann dag í stað hvíldardagsins, en það sýnir að hugmyndin um sunnudaginn sem dag hvíldar er greinilega eitthvað sem máli skiptir. Fyrr eða síðar verða sett lög og þeir sem fylgja orði Guðs samviskusamlega og halda hinn sanna hvíldardag munu verða auðkenndir sem andstæðingar þess sem er best fyrir þjóðfélagið.

Á þessum örlagaríka tíma mun fólk Guðs fyrir náð hans og mátt halda fast við sannfæringu sína um að fylgja honum. Það mun ekki gefa eftir undir þrýstingi.

Í stað merkis dýrsins mun það fá innsigli Guðs. Forðum daga voru innsigli notuð til að votta áreiðanleika opinberra skjala. Við gætum því vænst þess að finna innsigli Guðs í lögmáli hans. Í fornöld voru innsiglin sérhæfð persónuleg auðkenni. Jesaja spámaður kemst þannig að orði: „Ég vef saman vitnisburðinum, innsigla kenninguna (eða: lögmálið) hjá lærisveinum mínum“ (Jes 8.16).

`Lestu 2Mós 20.8-11. Hvaða einkenni insigla er að finna í hvíldardagsboðorðinu? Að hvaða leyti er hvíldardagsboðorðið frábrugðið öllum hinum boðorðunum?`

Fjórða boðorðið inniheldur þrennt sem einkennir ekta innsigli. Í fyrsta lagi gefur það upp nafn þess sem innsiglar: „Drottinn, Guð þinn“ (2Mós 20.10). Í öðru lagi ber það titill hans: Drottinn sem „gerði“ (2Mós 20.11) þ.e.a.s. hann er skaparinn. Og í þriðja lagi er yfirráðasvæði innsiglarans getið: „himinn og jörð, hafið og allt sem í því er“ (2Mós 20.11). Samkvæmt Opb 7.1, 2 er innsigli Guðs einungis sett á enni okkar, sem táknar huga okkar. Jesús virðir valfrelsi okkar. Hann býðst til að móta huga okkar með Heilögum anda sínum þannig að við getum ekki hvikað frá akkeri trúar okkar í orði Guðs (Ef 4.30). Þannig skilst okkur að hinir trúföstu séu þeir sem halda boðorð Guðs og hafa trú Jesú (Opb 14.12) en meðal boðorðanna er fjórða boðorðið sem vald dýrsins hefur breytt.

`Hvaða þróun tekur þú eftir í dag sem gæti hugsanlega leitt til takmarkana á trúfrelsi okkar? Hvað hindrar þá þróun í dag?`