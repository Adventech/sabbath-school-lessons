---
title:  Mikilvægi tíma dómsins
date:  23/04/2023
---

Síðasta bók Biblíunnar, Opinberunarbókin, beinir athyglinni að hámarki hinnar aldalöngu deilu milli góðs og ills. Uppreisnarengillinn Lúsífer reis upp gegn réttvísi Guðs, sanngirni hans og visku. Hann hélt því fram að Guð væri ósanngjarn og óréttvís varðandi stjórn alheimsins. Lokadómur Opinberunarbókarinnar er hápunktur þessarar deilu um eðli Guðs.

`Í Opb 14.7 lesum við: „Óttist Guð og gefið honum dýrð því að komin er stund dóms hans. Tilbiðjið þann sem gjört hefur himininn og jörðina og hafið og uppsprettur vatnanna.“ Hvers vegna er það mikilvægt að strax eftir að talað er um hinn eilífa fagnaðarboðskap fjallar boðskapur fyrsta engilsins um dóm Guðs? Hvaða tengsl eru milli hins eilífa fagnaðarboðskapar og dóms Guðs?`

Bæði fagnaðarerindið og dómurinn eru samtvinnuð á óaðskiljanlegan hátt í boðskap fyrsta engilsins. Án hins eilífa fagnaðarerindis væri engin von í dóminum. Fagnaðarerindið er reyndar einasta von okkar í dóminum eins og við munum sjá. Það er enginn vafi á því að boðun dómsins er hluti fagnaðarerindisins.

Í þessum dómi mun hinn ófallni heimur sjá að Guð hefur gert allt sem hann gat til þess að frelsa hvern og einn. Þessi dómur opinberar réttvísi Guðs og miskunn og sýnir fram á kærleika hans og lögmál. Hann birtir frelsandi náð Guðs og mátt hans til að framkvæma áform sín.

Dómurinn er þáttur í endanlegri lausn Guðs á vandamáli syndarinnar. Í deilunni miklu milli góðs og ills í alheiminum svaraði Guð ásökunum Satans á krossinum en í dóminum sýnir hann fram á að hann hafi gert allt sem mögulegt var til að frelsa okkur og leiða okkur til krossins.

Hinar nákvæmu skýrslur himinsins munu verða opnaðar (sjá Dan 7.10). Við erum svo dýrmæt í augum Guðs að allur alheimurinn staðnæmist til þess að virða fyrir sér hvernig við höfum valið í ljósi sárbeiðni Heilags anda og endurlausnarinnar sem Kristur hefur séð okkur fyrir á krossinum á Golgata.

`Lestu vandlega Slm 51.3-6, einkum 6. versið. Hvaða ljósi varpar þessi texti á merkingu og hlutverk dómsins?`