---
title:  Svipmynd af himnum
date:  26/04/2023
---

Í Opb 4 sér Jóhannes opnar dyr á himnum og honum er boðið að stíga „upp hingað og ég mun sýna þér það sem verða á eftir þetta“ (Opb 4.1). Jesús bauð postulanum að líta inn um opnu dyrnar í himneska helgidóminum og virða fyrir sér eilífa atburðarás í deilunni miklu milli góðs og ills. Við eigum þess einnig kost að líta inn um þessar opnu dyr ásamt Jóhannesi og fá svipmynd af eilífu áformi hjálpræðisins. Við erum vitni að málefnum sem eru ákveðin í hinum himneska réttarsal. Grundvallarmál deilunnar miklu milli góðs og ills koma í ljós fyrir augum okkar.

`Lestu Opb 4.2-4. Hvaða hliðstæður finnast milli þess sem hér er lýst og dómsmyndarinnar í Dan 7?`

Þetta er augsýnilega sviðsmynd af hásætissal. Guð faðirinn situr í hásætinu umkringdur himneskum verum. Þrumur og eldingar gefa til kynna dóma Guðs. Við tökum einnig eftir því í Opb 4.4 að 24 öldungar eru einnig umhverfis hásæti Guðs.

Hverjir eru þessir 24 öldungar? Í Ísrael til forna voru 24 deildir innan prestastéttar Levíta. Þessir prestar voru fulltrúar fólksins frammi fyrir Guði. Í 1Pét 2.9 lýsir postulinn því yfir að hinir trúuðu á tíma Nýja testamentisins væru útvalin kynslóð, konungleg prestastétt. Þessir 24 öldungar gætu e.t.v. verið fulltrúar allra hinna endurleystu sem dag einn munu fagna umhverfis hásæti Guðs eða þeir sem risu upp við upprisu Krists og stigu upp til himins með honum (Matt 27.52; Ef 4.7, 8).

En þetta eru alla vega góðar fregnir. Sumir þeirra sem endurleystir hafa verið frá jörðinni eru umhverfis hásæti Guðs. Þeir mættu freistingum eins og við en fyrir náð Krists og mátt Heilags anda unnu þeir sigur. Þeir eru íklæddir hvítum klæðum sem tákna réttlæti Krists sem hylur þá og hreinsar burt syndir þeirra. Þeir hafa gullkórónur á höfði sér sem sýna að þeir hafi verið sigursælir í baráttunni við hið illa og eru nú hluti af hinum konunglegu trúsystkinum á himnum.

Við sjáum hásæti á himnum þar sem Guð situr. Himneskar verur umkringja hásætið og brátt fer allur himinninn að syngja og lofgjörðin fer sívaxandi: „Verður ert þú, Drottinn vor og Guð, að fá dýrðina og heiðurinn og máttinn því að þú hefur skapað alla hluti og að þínum vilja urðu þeir til og voru skapaðir“ (Opb 4.11).