---
title:  Stórkostleg atburðarás
date:  25/04/2023
---

Daníelsbókin og Opinberunarbókin heyra saman og benda okkur á atburði sem gerast á síðustu dögum jarðsögunnar. Opinberunarbókin boðar komu dóms Guðs. Daníelsbókin opinberar hvenær dómurinn hefst.

Í Dan 7 opinberar Guð sögu þessa heims fyrir spámanninum. Þjóðir rísa og hníga. Ofsóknaröfl kúga fólk Guðs. Eftir að hafa lýst Babýlon, Medó-Persíu, Grikklandi, Róm, klofningu Rómaveldis og 1260 ára ofsóknatímabili safnaðarins (Dan 7.25; sjá einnig Opb 12.14) beinir Guð athygli Daníels að dýrðlegum himneskum atburði sem mun færa allt í lag. Athygli spámannsins er beint frá risi og hruni þjóðanna og ofsóknarafla jarðarinnar til hásætissalar alheimsins og lokadóms Guðs þegar hann mun lagfæra allt sem rangt hefur farið og setja á stofn eilíft ríki réttlætis síns.

Guð tók Daníel í sýn frá öngþveiti og deilum jarðarinnar til dýrðar hins himneska helgidóms og setningu æðsta réttar alheimsins þar sem Kristur, hinn réttmæti stjórnandi þessa heims mun taka við ríkinu sem honum ber réttur til frá föður sínum.

`Lestu Dan 7.9, 10, 13 og lýstu því sem Daníel sá í þessum versum. Hver er lokaniðurstaða þessa dóms? Sjá Dan 7.14, 26, 27.`

Örlög alls mannkynsins eru ráðin í dómssal himinsins. Það, sem rétt er, heldur velli. Sannleikurinn hrósar sigri. Réttvísin ræður ríkjum. Þetta er ein undraverðasta og stórkostlegasta atburðarásin í allri ritningunni. Og það góða er að henni lyktar vel fyrir hinn trúfasta lýð Guðs, þá sem eru íklæddir réttlæti Krists.

Jesús kemur fram fyrir föður sinn í návist alls alheimsins. Himneskar verur umkringja hásæti Guðs. Allar ófallnar verur alheimsins eru agndofa yfir dómsviðburði. Hin langa deila sem staðið hefur um þúsundir ára er brátt á enda. Baráttunni um hásæti alheimsins er endanlega lokið.

`Daníel hafði rétt fyrir sér varðandi heimsveldin sem komu og féllu eins og sagt hafði verið fyrir. Hvers vegna er því skynsamlegt af okkur að treysta orði Guðs varðandi hið endanlega eilífa ríki sem aldrei mun líða undir lok?`