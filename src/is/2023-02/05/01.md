---
title:  Gleðifregnir Dómsins
date:  22/04/2023
---

### Lesefni vikunnar
Opb 14.7; Slm 51.3-6; Opb 20.12; Dan 7.9, 14, 26; Opb 4.2-4; Opb 5.1-12.

> <p>Minnistexti</p>
> Óttist Guð og gefið honum dýrð því að komin er stund dóms hans. Tilbiðjið þann sem gjört hefur himininn og jörðina og hafið og uppsprettur vatnanna“ (Opb 14.7, 1981).

Ef Biblían gerir eitthvað ljóst þá er það sú staðreynd að Guð er Guð dómsins og fyrr eða síðar mun dómurinn, sem skortir svo mjög á í dag, eiga sér stað á einhvern hátt undir stjórn Guðs, dómara allrar jarðarinnar (1Mós 18.25; sjá einnig Slm 58.12; Slm 94.2; Slm 98.9). Eða eins og Páll komst að orði: „Þannig skal þá sérhvert okkar gera Guði skil á sjálfu sér“ (Róm 14.12).

Er það ekki ógnvekjandi tilhugsun að þurfa að gera grein fyrir sjálfum sér og athöfnum sínum frammi fyrir Guði sem þekkir dýpstu hugsanir okkar, Guði sem „mun leiða sérhvert verk fyrir dóm sem haldinn verður yfir öllu því sem hulið er, hvort sem það er gott eða illt“ (Préd 12.14)?

En að lokum mun dómurinn opinbera gæsku Guðs og náð ásamt þeirri staðreynd að hann er bæði réttlátur og miskunnsamur í samskiptum sínum við hina frelsuðu og jafnvel einnig þá sem glatast.

Þessa viku munum við kanna þemað um dóminn í sambandi við deiluna miklu sem geisar í alheiminum og við munum einkum líta á hvað gerist þegar trúfastur lýður Guðs stendur andspænis hinum óhjákvæmilega komandi dómi (Post 24.25).