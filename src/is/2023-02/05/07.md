---
title:  Til íhugunar
date:  28/04/2023
---

Taktu eftir áhrifamikilli innsýn sem andi spádómsins gefur okkur varðandi ásigkomulag fólks Guðs á hinum síðustu dögum, tíma dómsins og enda veraldarinnar.

„Einasta von fólks Guðs er miskunn hans, einasta vörn þess er bænin. Á sama hátt og Jósúa sárbændi engilinn þannig mun hinn síðasti söfnuður með niðurbrotnu hjarta og í einlægri trú sárbæna um fyrirgefningu og lausn fyrir Jesú, talsmann þeirra. Þeir gera sér að fullu grein fyrir syndugleika sínum og sjá veikleika sinn og óverðugleika og í því ljósi eru þeir reiðubúnir að gefast upp í örvæntingu. Freistarinn stendur hjá tilbúinn að ásaka þá á sama hátt og þegar hann stóð gegn Jósúa. Hann bendir á óhrein klæði þeirra, gallaða lyndiseinkunn þeirra. Hann framsetur veikleika þeirra og heimskubrögð, vanþakklæti þeirra og hve ólík Kristi þeir eru og þar með vanheiðrað endurlausnara sinn. . . . Að mörgu leyti hefur fólk Guðs verið miklir gallagripir. Satan þekkir vel til þeirra synda sem hann hefur leitast við að fá það til að drýgja og hann framsetur þær á mjög svo ýktan hátt og segir: „Mun Guð útskúfa mér og englum mínum úr návist sinni en launa þeim sem eru sekir um sömu syndir? Drottinn, þú getur ekki gert það með réttvísi. Hásæti þitt mun ekki standast í réttlæti og dómi. Réttvísin krefst þess að dómur verði kveðinn upp yfir þeim.“ En þó svo fylgjendur Krists hafi syndgað þá hafa þeir ekki beygt sig undir yfirvald hins illa.  Þeir hafa lagt syndir sínar til hliðar og leitað Drottins í auðmýkt og með eftirsjá og talsmaður þeirra ver mál þeirra. Hann sem þoldi svívirðingar þeirra og vanþakklæti, hann sem þekkir syndir þeirra en einnig iðrun, segir: „Drottinn ávíti þig, Satan. Ég gaf líf mitt fyrir þessar sálir. Þær eru ristar í lófa mér“ (5T, bls. 473, 474).

**Til umræðu**

`Hvaða áhrif hefur vissan um að „kominn er tími dóms hans“ á daglegt líf okkar? Ef við erum heiðarleg myndu flest okkar sennilega segja að hún hafi engin áhrif. Hvernig getum við breytt því?`

`Hvers vegna er dómurinn gleðifregn en ekki slæmar fréttir? Talið um hlutverk Jesú sem fulltrúa okkar í dóminum. Hvernig getur það hvatt okkur til að vera trúföst í vissunni um að það er einungis vegna þess sem hann gerði fyrir okkur að við getum haft von um frelsun?`

`Hugleiddu meira þá staðreynd að dómurinn opinberar eðli Guðs fyrir alheiminum. Hvernig fellur það inn í heildaratburðarás deilunnar miklu?`