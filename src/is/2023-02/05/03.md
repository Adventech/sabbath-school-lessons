---
title:  Miskunn Guðs og dómur
date:  24/04/2023
---

Bæði krossinn og dómurinn sýna fram á að Guð er réttlátur og miskunnsamur. Lögbrot krefst dauða syndarans. Réttvísin segir: „Laun syndarinnar er dauði“ og miskunnin svarar: „Gjöf Guðs er eilíft líf í Kristi Jesú, Drottni vorum“ (Róm 6.23). Ef lögmál Guðs væri breytilegt hefði Jesús alls ekki þurft að deyja. Dauði Krists staðfestir eilíft eðli lögmálsins en lögmálið er grundvöllur dómsins.

`Lestu Opb 20.12. Hvernig erum við dæmd? Hvaða tengsl eru á milli góðra verka okkar og frelsunar okkar?`

Verk okkar sýna fram á val okkar og trúfesti í garð Guðs. Samkvæmt Ef 2.8, 9 „eruð þið hólpin orðin fyrir trú . . . ekki byggt á verkum, enginn skal geta miklast af því .“ En þegar Kristur frelsar okkur breytir hann okkur. „Við erum smíð Guðs, sköpuð í Kristi Jesú til góðra verka“ (Ef 2.10).

Góð verk okkar sem knúin eru fram af Heilögum anda frelsa okkur ekki en þau bera vott um að trú okkar sé ósvikin. Lokadómur Guðs flettir ofan af öllu yfirskini, hræsni og blekkingu og smýgur inn í innstu tilveru okkar. Ellen G. White gefur okkur þessa áhrifamiklu innsýn í hvernig fagnaðarerindið og dómurinn eru samtengd.

„Sú staðreynd að þeir sem kynntir eru sem fólk Guðs standa frammi fyrir Drottni í óhreinum klæðum ætti að vekja auðmýkt og rannsókn hjartans hjá þeim sem kenna sig við nafn hans. Þeir sem vinna að því að hreinsa sálu sína með því að hlýðnast sannleikanum munu líta á sjálfa sig í mikilli auðmýkt. Því nánar sem þeir virða fyrir sér flekklaust eðli Krists því sterkari verður löngun þeirra að aðlagast ímynd hans og því minna munu þeir sjá hreinleika og heilagleika í sjálfum sér. En jafnframt því að gera okkur grein fyrir syndugu ásigkomulagi okkar eigum við að reiða okkur á Krist, sem réttlæti okkar, helgun og endurlausn. Við getum ekki svarað ákærum Satans gegn okkur. Kristur einn getur fært fram virka málsvörn fyrir okkur. Hann getur þaggað niður í ákærandanum með rökum sem byggja ekki á verðleikum okkar heldur hans eigin“ (5T, bls. 471, 472).

`Hvað er það í þessum orðum sem bendir til þess að fagnaðarerindið og dómurinn séu óaðskiljanleg? Hvaða von gefa þau tengsl þér?`