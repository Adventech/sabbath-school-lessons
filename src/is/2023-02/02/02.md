---
title:  Val sem varðar eilífðina
date:  02/04/2023
---

Í Opb 14 finnum við síðasta boðskap Jesú um miskunn til þessa fallna og uppreisnargjarna heims sem hefur verið gegnsýrður af synd og illsku í um sex þúsund ár. Sá tími kemur að jarðarbúar munu taka loka-ákvörðun sína annað hvort með eða móti Jesú og henni verður ekki hnekkt. Boðskapur Opinberunarbókarinnar um réttlæti Krists sem frelsar okkur frá fordæmingu syndarinnar og ítökum hennar í lífi okkar mun óma og enduróma um alla heimsbyggðina.

`Berðu saman Matt 24.14 og Opb 14.6. Hvaða fyrirheit gaf Jesús lærisveinum sínum um heimsvíðtæka útbreiðslu fagnaðarerindisins rétt fyrir endurkomu hans?`

Fyrirheit Jesú í Matt 24.14 um að „fagnaðarerindið um ríkið verður prédikað um alla heimsbyggðina“ mun endanlega rætast í boðskap Krists á tíma endalokanna. Í Opb 14.6 segir að fagnaðarerindið verði boðað „sérhverri þjóð og kynkvísl, tungu og lýð.“

Þrisvar sinnum í Opb 22 segir Jesús að hann muni koma skjótt (Opb 22.7, 12, 20). Í tengslum við bráða endurkomu sína bætti Drottinn við: „Hinn rangláti haldi áfram að fremja ranglæti, hinn saurugi haldi áfram saurlífi sínu og hinn réttláti stundi áfram réttlæti og hinn heilagi helgist áfram heilögu líferni“ (Opb 22.11). Síðan sýnir Opinberunarbókin okkur hið dýrðlega hámark þegar hver og einn þarf að ákveða hvort hann velji Krist eða ekki.

Auðvitað er það rétt að þegar við dag hvern tökum ákvarðanir jafnvel varðandi „smámál“ þá erum við annað hvort að kjósa Krist eða hafna honum. Það eru ekki miklar líkur á því að einhver sem stöðugt velur það sem rangt er í lífinu muni allt í einu í loka-átökunum velja Jesú einkum þegar máttarvöld hins illa snúast gegn honum. Dag hvern verðum við að velja að vera Kristi trú og boðum hans. „Því að elskan til Guðs birtist í að við höldum boðorð hans“ (1Jóh 5.3). Ellen G. White kemst þannig að orði: „Kristur breytir ekki lyndiseinkunninni við endurkomuna. Umbreytingin þarf að eiga sér stað núna. Daglegt líferni okkar ákvarðar örlög okkar“ (LDE, bls. 295).

`Hvernig mótar Guð lyndiseinkunn okkar? Hvaða leiðir notar hann til að láta okkur vaxa í náð? Hvað getum við gert til að leyfa Heilögum anda að umbreyta okkur svo við verðum líkari Jesú?`