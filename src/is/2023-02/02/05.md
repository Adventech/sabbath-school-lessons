---
title:  Sigurkóróna
date:  05/04/2023
---

Jóhannes lýsir Jesú sem „Mannssyni“ með „gullkórónu á höfði og beitta sigð í hendi“ (Opb 14.14). Gríska orðið sem þýtt er „kóróna“ er stefanos sem merkir „kóróna sigurvegara.“ Þegar íþróttamaður vann keppni fékk hann stefanos, heiðurskrans sigurvegara.

Jesús bar eitt sinn þyrnikórónu sem táknaði hæðni og vansæmd. Menn fyrirlitu hann og þeir höfnuðu honum. Þeir smánuðu hann, hæddust að honum, hræktu á hann, slógu og húðstrýktu. En nú ber hann dýrðarkórónu og hann kemur aftur, en í þetta sinn sem konungur konunga og Drottinn drottna.

`Lestu Opb 14.15 og Mrk 4.26-29. Hvað er sameiginlegt með þessum textum? Hvað eru þeir að tala um?`

Engill kemur frá hásæti Guðs í dýrð musterisins. Guð lítur til engilsins og segir: „Tíminn er kominn. Uppskeran er fullþroskuð.“ Engillinn flýgur frá musterinu til Jesú og segir hárri raustu: „Tíminn er kominn. Uppskeran er fullþroskuð. Far þú og sæktu börn þín og taktu þau heim.“

Jesús notar oft myndir úr akuryrkju í Nýja testamentinu. Oftar en einu sinni notar hann táknmyndina um þroskaða uppskeru til að lýsa vexti frækorna fagnaðarerindisins í lífi fólks síns.

„Spírun frækornanna táknar upphaf andlegs lífs og vöxtur plöntunnar er fögur táknmynd um vöxt hins kristna. Það er með náðina eins og í náttúrunni: Það er ekkert líf án vaxtar. Annað hvort vex plantan eða deyr. Og á sama hátt og vöxturinn er hljóður og óskynjanlegur en samt samfelldur, þannig er það einnig með líf hins kristna. Líf okkar getur verið fullkomið á öllum þroskastigum, en ef áform Guðs fyrir okkur nær fram að ganga mun vera stöðug framför. Helgun tekur alla ævina. Með aukningu tækifæranna eykst reynslan og þekking okkar vex“ (COL, bls. 65, 66).

Þroskun kornsins táknar alla þá sem náðin ummyndar og elskan knýr þá sem lifa í hlýðni nafni Krists til dýrðar. Hjörtu þeirra eru samstillt hjarta Jesú og þeir vilja einungis það sem hann vill.

`Hvernig skilur þú yfirlýsingu Ellen G. White um að líf okkar geti verið fullkomið á öllum þroskastigum? Hvað felst í því einkum þegar við gerum okkur grein fyrir mistökum okkar og gallaðri lyndiseinkunn?`