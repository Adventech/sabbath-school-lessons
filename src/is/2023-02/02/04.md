---
title:  Himneskur dómur
date:  04/04/2023
---

`Lestu Opb 14.14 og Post 1.9-11. Hvað er sameiginlegt með þeim?`

Jóhannes segir: „Og ég sá, og sjá: Hvítt ský og á skýinu einhvern sitja líkan mannssyni“ (Opb 14.14). Þegar Jesús steig upp til himins segir Lúkas að lærisveinarnir hafi staðið og horft til himins og að þeim ásjáandi varð hann upp numinn og ský huldi hann sjónum þeirra (Post 1.9). Jesús var upp numinn í skýi engla og hann mun koma aftur í skýi engla. Englar staðfestu fyrir lærisveinunum að „þessi Jesús, sem varð upp numinn frá yður til himins, mun koma á sama hátt og þér sáuð hann fara til himins“ (Post 1.11). Það leynast guðleg sannindi í þessum orðum sem eru ekki endilega augljós öllum. Þessi Jesús, Mannssonurinn, hann sem gekk um rykugar götur Nasaret og þjónaði mannfjöldanum á strætum Jerúsalem, læknaði sjúka í þorpum Ísraels og prédikaði á grösugum hæðum Galíleu, hann kemur aftur.

Mannssonurinn er einnig nefndur í tengslum við dóminn í Dan 7.

`Lestu Dan 7.9, 10, 13, 14. Hvers vegna kallar Daníel Jesú „Mannsson“ í tengslum við alvöru dómsins? Í ljósi þess sem við höfum þegar séð, hvers vegna ætti það að vera uppörvandi að vita að Mannssonurinn gegnir svo mikilvægu hlutverki í dóminum?`

Í Dan 7.9, 10 sér Daníel tugþúsundir tugþúsunda himneskra vera, engla, umhverfis hásætið í hinum himneska réttarsal. Rétturinn er settur og bókum -- gerðabókum okkar -- er flett upp frammi fyrir alheiminum. Í Dan 7.13, 14 gengur Mannssonurinn fram fyrir Hinn aldna, föðurinn, þar sem honum er falið eilífðarríki sitt. Rétturinn opinberar fyrir alheimi að faðirinn, sonurinn og Heilagur andi hafi gert allt sem mögulegt var til að frelsa mannkynið. Rétturinn veitir ekki aðeins hinum heilögu uppreisn æru heldur einnig eðli Guðs gegn fölskum ákærum Satans (sjá Job 1 - 2; Slm 51.3-6).

`Hugleiddu þá staðreynd að allt líf þitt er grannskoðað frammi fyrir Guði. Hver er þá einasta von okkar þegar það gerist? (Sjá Róm 8.1.)`