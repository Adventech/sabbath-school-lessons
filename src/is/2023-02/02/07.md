---
title:  Til íhugunar
date:  07/04/2023
---

„Það er lögmál bæði skynsemi og andlegs eðlis að það sem við horfum á breytir okkur. Hugurinn tekur smám saman inn í sig og samhæfist þeim viðfangsefnum sem honum er leyft að fást við. Hann samlagast því sem hann temur sér að elska og virða. Maðurinn mun aldrei rísa hærra en fyrirmyndir hans að hreinleika, gæsku eða sannleika. Ef eigið sjálf er hin háleitasta fyrirmynd hans, mun hann aldrei ná neinu marki sem er því æðra. Öllu fremur mun hann sífellt sökkva dýpra og dýpra. Það er náð Guðs ein sem hefur vald til að upphefja manninn. Sé hann látinn afskiptalaus, hlýtur leið hans óhjákvæmilega að liggja niður á við“ (DM, bls. 381).

Lyndiseinkunn okkar og persónuleiki munu leynt og ljóst smám saman taka breytingum á grundvelli þess sæðis sem við sáum í huga okkar. Þessar breytingar eru næstum ómerkjanlegar í byrjun. Ef við sáum góðu sæði mun það bera góðan ávöxt. Sáum við vondu sæði þessa heims mun það bera ávöxt þessa heims í lyndiseinkunn okkar. Ef við sáum kæruleysi í garð Guðs og andlegra verðmæta og framtaks, uppskerum við ávöxt kæruleysis -- sinnuleysi, andlegt andvaraleysi og gremju í andlegu lífi okkar. Þeir sem hugsa sem svo: „Ég veit vel að dag einn byrjar hin endanlega ofsókn, „merki dýrsins“ ásamt öðru. Þegar það gerist mun ég taka rétta ákvörðun“ -- eru þar með að velja mjög hættulega braut. Guð kallar okkur núna, á þessari stundu, að fela honum líf okkar. Því lengur sem við drögum að bregðast við Heilögum anda því forhertari verður sál okkar gagnvart áminningum Guðs og þar með eigum við auðveldar með að falla fyrir og trúa lygum hins illa.

**Til umræðu**

`Hver eru tengslin milli þess að frelsast fyrir náð og vaxa í náð í ljósi Opb 14.14-20 og meginreglunnar um uppskeruna?`

`Ræðið um það sem er nauðsynlegt fyrir vöxt plantna og berið það saman við andlegan vöxt ykkar. Hvað er hliðstætt? Hvað getum við lært af vexti plantna sem getur átt við líf okkar?`

`Er munur á þeim hæfileika sem Guð hefur gefið okkur til að velja og viljastyrk? Hvers vegna er nauðsynlegt fyrir hinn kristna að skilja þann mismun?`

`Hvers vegna er titillinn „Mannssonur“ uppörvun fyrir okkur á tíma dómsins þegar við væntum endurkomu Krists? Hvers vegna er það uppörvandi að gera sér grein fyrir því að mannleg vera er þar til staðar sem fulltrúi okkar fyrir réttinum?`