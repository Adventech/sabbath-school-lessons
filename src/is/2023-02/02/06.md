---
title:  Sérhvert fræ gefur af sér ávöxt
date:  06/04/2023
---

Í Opb 14 eru tvær uppskerur. Uppskera gullna kornsins táknar hina réttlátu og blóðug uppskera vínberjanna táknar hina óréttlátu og þá sem glataðir eru. Hvert fræ sem sáð var hefur náð fullum þroska.

`Lestu Opb 14.17-20. Hvað er átt við með „vínþröngin mikla sem táknar reiði Guðs? Sjá einnig Opb 14.10; Opb 15.1 og Opb 16.1.`

„Og enn annar engill gekk út frá altarinu og hafði vald yfir eldinum“ (Opb 14.18). Hér er engillinn sem stjórnar eldum lokadóms Guðs. Uppskeran er fullþroskuð. Syndin hefur fyllt mælinn. Uppreisnin hefur farið út fyrir mörk miskunnar Guðs. Þó svo hið illa hafi verið slæmt á það eftir að verða enn verra áður en yfir lýkur. Kærleiksríkur Guð hefur gert allt sem hann getur fyrir okkur, þar á meðal fórnað sjálfum sér á krossi sem fórn fyrir syndir okkar. „Guð dæmdi Krist, sem þekkti ekki synd, sekan í okkar stað til þess að hann gerði okkur réttlát í Guðs augum“ (2Kor 5.21; sjá einnig Gal 3.13).

Hvað meira hefði Guð getað gert en það sem hann gerði á krossinum? Náðin getur ekki gert meira til að endurleysa þá sem hafa hafnað Heilögum anda.

Þetta er hinn áríðandi boðskapur í Opb 14. Sérhvert fræ hefur leitt til uppskeru. Kornið er fullþroskað og vínberin eru fullþroskuð. Fólk Guðs opinberar náð sína, samúð, miskunn og kærleika fyrir alheiminum. Börn hins illa opinbera ágirnd, fýsn, afbrýðisemi og hatur. Eðli Jesú birtist í einum hópnum og eðli Satans í hinum.

Í fólki Guðs mun alheimurinn sjá opinberun rétlætis sem ef til vill engin kynslóð hefur nokkru sinni verið vitni að. Í andstöðu við réttlæti Krists sem birtist í fólki hans mun alheimurinn sjá endanlegar afleiðingar uppreisnarinnar gegn Guði. Illska, mannvonska, synd og lögleysi mun vera mönnum og englum að fullu augljós. Alheimurinn, englar jafnt sem menn, mun sjá andstæðuna milli góðs og ills, þess sem er rétt og þess sem er rangt, milli hlýðni og óhlýðni.

`Hve vel getur þú greint á milli góðs og ills? Hvers vegna er mikilvægt að við gerum það? (Sjá Heb 5.14.)`