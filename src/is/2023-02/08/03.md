---
title:  Hvíldardagurinn og sköpunin
date:  15/05/2023
---

Vegna þess að heiminn bráðvantaði uppörvandi boðskap um sköpunina þá gaf Guð okkur hvíldardaginn. Um miðja 19. öld þegar þróunarkenningin var að heltaka heim fræðimennskunnar þá sendi Guð ótrúlegan vonarboðskap sem er að finna í Opb 14.6, 7 og við erum að rannsaka.

Satan hefur lagt sig allan fram við að afskræma hugmyndina um sköpunina því að hann hatar Jesú og vill ekki að hann njóti þeirrar tilbeiðslu sem honum ber sem skapara og endurlausnara. Hvíldardagurinn er í kjarna deilunnar miklu um verðleika Krists að njóta tilbeiðslu sem skapara okkar. Boðskapur Guðs á tíma endalokanna kallar allt mannkyn til að tilbiðja Krist sem skapara himins og jarðar. Grundvöllur allrar tilbeiðslu er sú staðreynd að hann skapaði okkur.

`Lestu 1Mós 2.1-3; 2Mós 20.8-11 og 5Mós 5.12-15 í tengslum við Opb 14.6, 7. Hvernig sjáum við einnig tengsl í hvíldardagsboðorðinu milli sköpunarinnar og endurlausnarinnar?`

Hvíldardagurinn er eilíft tákn um hvíld okkar í Guði. Hann er sérstakt tákn um hollustu okkar við skaparann (Esk 20.12, 20). Í stað þess að vera handahófskennt lagaboð þá sýnir hann fram á að sanna hvíld frá réttlæti fyrir verk sé einungis að finna í honum. Hvíldardagurinn talar um Guð sem náði að gera það fyrir okkur sem við gætum aldrei gert fyrir okkur sjálf.

Ritningin kallar okkur til að hvílast í elsku hans og umhyggju hvern hvíldardag. Hvíldardagurinn er tákn um hvíld en ekki verk; náð en ekki bókstafshlýðni; fullvissu en ekki fordæmingu; að við reiðum okkur á Guð en ekki okkur sjálf. Hvern hvíldardag fögnum við yfir gæsku hans og lofum hann fyrir hjálpræðið sem einungis er að finna í Kristi.

Hvíldardagurinn er einnig órjúfanlegur tengiliður milli fullkomnunar Eden-garðsins í fortíðinni og dýrðar hins nýja himins og hinnar nýju jarðar í framtíðinni (Jes 65.17; Opb 21.1).

Hvíldardagurinn tengir okkur aftur við upphaf okkar. Hann tengir okkur við hina upphaflegu fjölskyldu okkar. Hann hefur verið haldinn órofið allt frá upphafi tímans. Hann tengir okkur við sköpunina. Hann beinir athygli okkar að þeim dásamlega sannleika að við erum börn Guðs. Hann býður okkur að hafa náið samband við Guð (Einnig má minnast þess að hvíldardagurinn er tákn um sáttmála Guðs við manninn (2Mós 31.13, 17; 5Mós 4.13; 29.12).  „Hvíldardagurinn er tákn um þau persónutengsl sem ríkja milli Guðs og fólks hans. . . . tákn um að hann kannast við það sem útvalinn lýð sinn“ (6T, 349, 350).).

`Hvaða vísbending er til hvíldardagsboðorðsins í Opb 14.6, 7 og hvers vegna er það mikilvægt atriði í boðskap endalokanna? (Sjá 2Mós 20.8-11)`