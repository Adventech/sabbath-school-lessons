---
title:  Dómurinn, sköpunin og ábyrgðarskylda
date:  14/05/2023
---

Ef við erum einungis samansafn fruma sem hafa myndast fyrir tilviljun og afsprengi háþróaðs apa í Afríku þá hefur lífið lítinn tilgang. Ef við erum einungis ein af átta milljörðum manna sem slást um verustað á reikistjörnunni sem kölluð er jörð þá missir lífið allan tilgang sinn nema þann að lifa af. Sköpunarsaga Biblíunnar gefur lífi okkar aftur á móti tilgang og siðferðilega meginreglu fyrir lífið. Guð skapaði okkur og við erum ábyrg gagnvart honum fyrir gjörðir okkar. Hann sem skapaði okkur heldur okkur ábyrg. Hann hefur sett upp algildisreglur, jafnvel í heimi siðferðilegrar afstæðishyggju.

`Lestu Opb 14.7; Róm 14.10 og Jak 2.8-13. Hvað gefur „dómur“ til kynna varðandi ábyrgðarkennd og ábyrgð? Hver eru tengslin milli dómsins, boðorða Guðs og tilbeiðslu?`

Boðskapur englanna þriggja, sem fljúga um háhvolf himins, samkvæmt Opb 14, boðar að stund dóms Guðs sé kominn (Opb 14.7). Þar sem Guð skapaði okkur með hæfileikann til að taka siðferðilegar ákvarðanir þá berum við ábyrgð á ákvörðunum okkar. Ef við værum aðeins tilviljanakennt samansafn fruma, aðeins afsprengi arleifðar okkar og umhverfis þá væru athafnir okkar að miklu leyti háðar öflum sem við höfum enga stjórn á.

En dómurinn gefur til kynna siðferðilega ábyrgð. Á þessari örlagastund jarðsögunnar, tíma dómsins, kallar Guð okkur til að taka ákvarðanir í ljósi eilífðarinnar. Einbeitt kall fyrsta engilsins að tilbiðja „þann sem hefur gert himininn og jörðina og hafið og uppsprettur vatnanna“ (Opb 14.7) gefur til kynna að grundvöllur allrar tilbeiðslu er sú staðreynd að Guð skapaði okkur.

Jafnframt sýnir fastheldni okkar við helgihald hvíldardagsins fram á trú okkar að Jesús sé þess verður að við tilbiðjum hann sem skapara okkar. Hún sýnir að við lítum á lögmál hans, boðorðin tíu, sem meginreglu innblásna af Guði varðandi það að lifa fullu lífi. Og þar sem lögmálið er undirstaða stjórnar Guðs og opinberun á eðli hans þá er það mælikvarði dómsins.  Trúfesti okkar við hvíldardagsboðorðið er vísbending um einbeitni okkar að því að lifa í hlýðni.

`Hvaða áhrif hefur skilningur okkar á sköpuninni á framkomu okkar? Hvaða tengsl hafa erfðir og umhverfi á daglegt val okkar? Hvernig getum við fyrir náð Guðs unnið sigur yfir skapgerðargöllum sem við höfðum ekki kosið að hafa?`