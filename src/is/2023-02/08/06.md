---
title:  Hvíldardagurinn og eilíf hvíld
date:  18/05/2023
---

Hvíldardagurinn er athvarf í þreyttum heimi. Vikulega leggjum við áhyggjur þessa heims til hliðar og göngum inn í athvarf Guðs - hvíldardaginn. Hinn þekkti höfundur Gyðinga, Abraham Heschel, kallar hvíldardaginn „höll tímans.“ Sjöunda hvern dag kemur himnesk höll Guðs niður frá himnum til jarðarinnar og Drottinn býður okkur inn í dýrð návistar sinnar þennan sólarhring til að eyða tímanum í nánu sambandi við hann.

Í bók sinni um fegurð hvíldardagsins og hátíðleika hefur hann þetta að segja um mikilvægi hvíldardagsins: „Hvíldardagurinn er myndlíking fyrir paradís og ber vitni um nærveru Guðs. Í bænum okkar væntum við tímabils Messíasar sem verður hvíldardagur [= Sabbatstími], og hver hvíldardagur býr okkur undir þá reynslu. Ef við lærum ekki að njóta hvíldardagsreynslunnar . . . munum við ekki geta notið eilífðarkenndarinnar í hinum komandi heimi.“

Á tíma sköpunarinnar reisti Jesús okkur sérstakan dvalarstað þar sem við getum fundið hæli og verið óhult. Verki hans er lokið. Þegar við hvílumst á hvíldardeginum hvílumst við í kærleiksríkri umhyggju hans. Við hvílumst í eftirvæntingunni um eilífa hvíld á nýjum himni og nýrri jörð sem brátt verða veruleiki.

`Lestu Jes 65.17; Jes 66.22; 2Pét 3.13 og Opb 21.1. Á hvern hátt bendir helgihald hvíldardagsins fram til eilífðarinnar?`

Sá Guð sem skapaði jörðina í upphafi mun skapa hana aftur og hvíldardagurinn er eilíft tákn um hann sem skaparann (sjá Jes 66.23). Gyðingarnir litu þegar á hvíldardaginn sem tákn, forsmekk af því sem á hebresku er kallað ólam haba, hinn komandi heimur.

Boðskapur englanna þriggja sem fljúga um háhvolf himinsins og skírskota til okkar að tilbiðja skaparann er svar himinsins við vonlausri örvæntingu margra á tuttugustu og fyrstu öldinni. Hann bendir okkur til skapara okkar sem skapaði allt í upphafi, og endurlausnara sem mun gera allt nýtt að loknum dómnum þegar syndinni hefur verið útrýmt. „Sá sem í hásætinu sat sagði: „Sjá, ég geri alla hluti nýja, og hann segir: „Rita þú, því að þetta eru orðin trúu og sönnu“ (Opb 21.5).

`Hvernig getur þú gert hvíldardaginn að forsmekk himinsins í þínu lífi og fjölskyldu þinnar?`