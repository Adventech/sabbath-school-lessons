---
title:  Guð sem er nálægur
date:  09/05/2023
---

Guð sköpunarinnar sem gerði sólina, tunglið og stjörnurnar skapaði einnig þessa reikistjörnu með undraverðum mætti sínum og fyllti hana lífi; hann er einnig sá Guð sem hefur áhuga fyrir hverju okkur. Það var hann sem frelsaði fólk sitt úr þrældómi Egyptalands, leiddi það á eyðimerkurgöngu þess, lét manna frá himnum rigna yfir það, lét múra Jeríkó hrynja og sigraði óvini Ísraels. Sá Guð sem beitti óendanlegum mætti sínum til að skapa alheiminn beitir þeim sama mætti til að sigra máttarvöld hins illa sem heyja baráttu um sál okkar.

`Lestu 2Kor 5.17; Slm 139.15-18; Post 17.27 og Kól 1.17. Hvað kenna þessi vers okkur um nærveru Guðs?`

Guðfræðingar tala um óviðjafnanleika Guðs sem felur í sér að Guð sé hafinn yfir alla sköpunina. En þeir tala einnig um tilvist hans sem felur í sér þá hugmynd að Guð sé einnig í heimi okkar og taki á margvíslegan hátt náinn þátt í því sem þar er að gerast eins og Biblían sýnir svo ljóslega fram á. Þó svo Drottinn búi „á háum og helgum stað“ þá er hann einnig hjá þeim sem eru fullir iðrunar og þjakaðir í anda (Jes 57.15). Jesús sagði sjálfur um trúfasta fylgjendur sína: „Ég í þeim og þú í mér svo að þeir verði fullkomlega eitt til þess að heimurinn viti að þú hefur sent mig og að þú hefur elskað þá, eins og þú hefur elskað mig“ (Jóh 17.23). Nánara getur sambandið ekki verið.

Miklu fréttirnar eru þær að mikilleiki og máttur Guðs er svo umfangsmikill að hann nær til endimarka alheimsins og inn í líf hvers og eins. Hann hefur heitið því að endurgera okkur, móta okkur og ummynda í líkingu við ímynd sína. Ímyndaðu þér hvað felst í því! Okkur er sagt um þann Guð sem skapaði okkur og heldur uppi milljörðum vetrarbrauta að „í honum lifum, hrærumst og erum við“ (Post 17.28) en hann er einnig að verki í hjörtum okkar að gefa okkur nýtt hjarta, hreinsa okkur af synd og gera okkur að nýrri sköpun í Kristi. Það er hughreystandi að hugsa til þess að Guð okkar, þessi máttugi Guð, elskar okkur og honum er umhugað um okkur.

`Hvernig getum við lært að draga von og huggun út frá því að skilja návist Guðs? Eða fyllir það þig ótta að Guð þekkir dýpstu leyndarmál þín? Hvernig ætti fagnaðarerindið að færa þér frið undir þeim kringumstæðum?`