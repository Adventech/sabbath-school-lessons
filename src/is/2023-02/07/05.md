---
title:  Fagnaðarerindi, dómur, sköpun
date:  10/05/2023
---

Hugleiddu boðskap fyrsta engilsins. Eilíft fagnaðarerindi; stund dóms hans; tilbiðjið skaparann. Taktu eftir hve nátengdar þessar hugmyndir eru. Þegar við stöndum frammi fyrir skapara okkar í dóminum er það einungis fagnaðarerindið sem gefur okkur nokkra von. „Nú er því engin fyrirdæming búin þeim sem eru í Kristi Jesú“ (Róm 8.1). Engin fyrirdæming nú og alls ekki í dóminum.

Boðskapurinn um Guð sem skapara er þungamiðja í sannleikanum fyrir nútímann, einkum í ljósi þess að þróunarkenningin, íklædd „kristnum“ klæðum, ógnar grundvelli kristinnar trúar.

En þrátt fyrir áhlaup þróunarkenningarinnar reisti Guð upp söfnuð sem ber nafn sem er vitnisburður gegn hugmyndum þróunarkenningarinnar -- fólk sem á að boða grundvallarsannindin um Guð sem skapara okkar og endurlausnara.

`Lestu Ef 3.9; Kól 1.13-17; Opb 4.11 og Róm 5.17-19. Hvað kenna þessir textar okkur um Jesú sem skapara og endurlausnara?`

Taktu eftir hve nátengdur skaparinn Jesús er Jesú sem endurlausnara. Þegar við gerum lítið úr hlutverki hans sem skapara, eins og þróunarkenningin óhjákvæmilega gerir, þá varpar það einnig skugga á hlutverk hans sem endurlausnara. Jesús kom til að endurleysa okkur frá synd og dauða, þjáningum og ofbeldi sem samkvæmt þróunarkenningunni eru einmitt aðferðir sköpunarinnar. Endurleysti Guð okkur þá frá því ferli sem hann beitti við sköpun okkar í upphafi? Það er hættuleg lygi.

Það sem gerir málið enn verra er sú staðreynd að þróunarkenningin hæðist jafnvel að krossdauða Krists. Hvers vegna? Í Róm 5.17-19 tengir Páll upphaf syndarinnar í Adam við dauða Jesú. Þannig eru því bein tengsl milli Adams og Jesú. En samkvæmt þróunarkenningunni hefði enginn syndlaus Adam getað innleitt dauðann þar sem dauðinn hefur um milljónir ára verið þáttur í þeim mætti sem til þurfti til að skapa Adam.

Þannig hefur þróunarkenningin allt frá upphafi grafið undan grundvallarkenningu Biblíunnar um krossinn. Aftur á móti hafa aðventistar staðið sem lifandi vitni gegn þessari villu með kalli sínu til heimsins að tilbiðja skaparann.