---
title:  Félagi í þrengingum
date:  07/05/2023
---

Eftir himnaför sína (Post 1.9) heimsótti Jesús Jóhannes postula, sem lifði lengst þeirra, á eyjunni Patmos þangað sem Jóhannes var gerður útlægur af rómverska keisaranum Dómitían.

`Lestu Opb 1.9. Sjáðu einnig Matt 13.21; Post 14.22 og Jóh 16.33. Hvaða boðskap er að finna í þessum versum til allra sem leitast við að fylgja Jesú í þessum heimi?`

Jóhannes var aðskilinn frá fjölskyldu sinni, vinum og kristnu samfélagi en hann var ekki einn í þrengingum sínum og erfiðleikum sem hann stóð andspænis sem fylgjandi Jesú. Þjónustu hans var ekki lokið. Vitnisburður hans var ekki á enda. Skínandi engill kom til Jóhannesar á þessari fáförnu eyju og færði honum boðskap beint frá hásæti Guðs. Þessi boðskapur frá Jesú átti að bergmála um aldaraðir. Það var boðskapur vonar fyrir allar kynslóðir en einkum boðskapur til að búa fólk Guðs á hinum síðustu tímum fyrir endurkomu Jesú. Það er bæði alvarlegur viðvörunarboðskapur og boðskapur uppörvunar á tíma endalokanna þegar við þurfum að standa andspænis reynslum endalokanna (eða reynslum sem við mætum nú).

Ef þú hefðir tækifæri til að fara inn í hellinn þar sem talið er að Jóhannes hafi fengið heimsókn engilsins sem færði honum spádómssýn Opinberunarbókarinnar tækir þú strax eftir þessum orðum sem skráð eru við innganginn og draga saman boðskap allrar bókarinar: „Óttist Guð og gefið honum dýrð, því að komin er stund dóms hans. Tilbiðjið þann sem gjört hefur himininn og jörðina og hafið og uppsprettur vatnanna“ (Opb 14.7, 1981).

Kjarnamálefni Opinberunarbókarinnar er tilbeiðsla. Við vorum sköpuð sem verur sem tilbiðja. Hvert og eitt okkar tilbiður eitthvað eða einhvern. Sönn tilbeiðsla, tilbeiðsla skaparans, gerir okkur kleift að komast að því hver hinn sanni tilgangur lífs okkar er. Hún gefur lífi okkar einhvern tilgang. Hún gefur okkur ekki aðeins eitthvað sem er þess virði að deyja fyrir heldur eitthvað til að lifa fyrir, sem er enn mikilvægara, og gerir okkur jafnvel fær um að þola þrengingar fyrir ef þess er þörf. Þegar svo lokaerfiðleikarnir skella á skiljum við enn betur það sem Biblían segir: „Við verðum að þola margar þrautir áður en við komumst inn í Guðs ríki“ (Post 14.22).

`Ef trúfastir þjónar Guðs, eins og t.d. Jóhannes, mæta þjáningum og þrengingum, hvers vegna höldum við þá að við munum  sleppa? (Sjá 1Pét 4.12-15.)`