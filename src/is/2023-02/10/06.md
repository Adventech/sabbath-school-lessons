---
title:  Náð fyrir hlýðni
date:  01/06/2023
---

Konan sem sat á skarlatsrauða dýrinu og var klædd skarlati og purpura hefur deilt vínbikar sínum með öðrum og heimurinn er drukkinn af falskenningum Babýlonar. Ellen G. White kemur með þessa greinargóðu athugasemd þegar hún talar um vín Babýlonar: „Hvað er þetta vín? Það eru falskenningar hennar. Hún hefur gefið heiminum falskan hvíldardag í stað hvíldardagsins í fjórða boðorðinu. Auk þess hefur hún endurtekið villukenninguna sem Satan sagði Evu í Eden um eðlislægan ódauðleika sálarinnar“ (RH, 6. des.,1892). Þessar villukenningar hafa blekkt milljónir manna. Því er það að Guð gefur fólki sínu, sem er enn rótgróið í villu, lokaáskorun á hinum síðustu dögum.

`Lestu Opb 18.4, 5. Hvaða áskorun gefur Guð þeim fjölda sem er enn í föllnum trúfélögum?`

Eins og við höfum þegar séð þá eru margir af fylgjendum Guðs enn í trúfélögum sem fylgja kenningum sem eru málamiðlun. Þeir skilja ekki sannindi Biblíunnar. Elskuríkt ákall Guðs er blátt áfram: „Fólkið mitt, forðið yður úr borginni, svo að þér eigið engan hlut í syndum hennar og hreppið ekki plágur hennar“ (Opb 18.4).

`Lestu 1Jóh 3.4 og berðu það saman við Róm 14.23. Hvernig skýrgreinir Biblían synd? Hvaða samræmi er að finna milli þessara texta?`

Syndin er lögmálsbrot. Einasta leiðin til að hlýða lögmálinu er fyrir trú á mátt hins lifandi Krists. Við erum veik og vanmáttug, óstyrkar og syndugar mannverur. Þegar við tökum á móti Kristi fyrir trú friðþægir náð hans fyrir fortíð okkar og fyllir okkur þrótti fyrir nútímann. Hann veitir okkur „náð og postuladóm til að vekja hlýðni við trúna“ (Róm 1.5, 1981). Ákall himinsins til fólks Guðs í kirkjum sem virða ekki lögmál Guðs né hlýða því er að stíga fram í trú. Ákall Guðs til aðventista sem halda hvíldardaginn er að forðast alla síngjarna og mannlega viðleitni að hlýða og lifa guðhræddu lífi fyrir trú á náð Krists sem frelsar okkur frá fordæmingu syndarinnar og yfirráðum. Og á sama hátt og trúfesti Ísraels gagnvart lögmálinu (5Mós 4.6) hefði verið áhrifamikill vitnisburður fyrir heiminn þannig getur trúfesti okkar einnig verið áhrifamikill vitnisburður og hjálpað til að leiða fólk út úr Babýlon.