---
title:  Leiðin sem virðist rétt í augum manna
date:  28/05/2023
---

Jesús kom með þessa áhrifamiklu viðvörun í tengslum við síðustu dagana: „Því að fram munu koma falskristar og falsspámenn og þeir munu gera tákn svo að þeir gætu leitt hin útvöldu afvega ef það væri hægt“ (Mrk 13.22). En hver eru þau útvöldu? Seinna segir hann: „Hann mun senda út engla sína með hvellum lúðri og þeir munu safna hans útvöldu úr áttunum fjórum, heimskauta milli“ (Matt 24.31). Er það ekki svolítið ógnvekjandi að blekking síðustu tíma verður svo mikil að jafnvel þeir trúföstu eiga á hættu að falla fyrir henni?

`Lestu Opb 12.9. Hverja blekkir Satan? Hvernig eigum við að skilja þessi orð?`

Ljóst er að Guð mun eiga trúfasta fylgjendur á síðustu dögum eins og á liðnum öldum. En þetta vers bendir á hve víðtæk blekking Satans er í raun.

`Lestu Okv 14.12. Hvaða alvarlegu viðvörun finnum við í þessu versi?`

Fólki er oft sagt að láta samvisku sína dæma hvað sé rétt eða rangt, gott eða vont og svo eigi það að lifa í samræmi við það. En ritningin segir að við séum öll syndug og spillt (Jer 17.9; Róm 3.9-18) og því er nokkuð öruggt að fyrr eða síðar veljum við ranglega eða gerum það sem er rangt ef við veljum að fara þá leið. Í aldanna rás hefur fólk gert heilmikið illt á grundvelli þess að það var sannfært um að það hefði rétt fyrir sér og vegurinn virtist greiðfær.

Þess í stað ættum við að sökkva okkur niður í orð Guðs og vera undirgefin Heilögum anda þegar við lærum í orði hans að greina sannleika frá lygi, rétt frá röngu, gott frá illu. Ef við notum eigin leiðir eða beitum eigin skynsemi getum við auðveldlega fallið fyrir blekkingum Satans.

`Hugsaðu um einstaklinga sem gerðu það, sem þeir töldu vera rétt eða jafnvel vilja Guðs, en var í rauninni illt. Hvað getum við lært af þeim hörmulegu atburðum?`