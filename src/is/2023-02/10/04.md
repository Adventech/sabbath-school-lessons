---
title:  'Babýlon: miðstöð sóldýrkunar'
date:  30/05/2023
---

Sóldýrkun var útbreidd í Egyptalandi, Assýríu, Persíu og vissulega Babýlon. Í bók sinni Worship of Nature („Tilbeiðsla náttúrunnar“) bendir James G. Frazer á að „Í Babýlon til forna var sólin dýrkuð frá örófi alda“ (1. bindi, bls. 529). Það kemur e.t.v. á óvart en stundum hafði sóldýrkun Babýlonar áhrif á tilbeiðslu fólks Guðs á tíma Gamla testamentisins.

`Lestu Esk 8.16 og 2Kon 23.5,11. Hvað sögðu spámennirnir um áhrif sóldýrkunar í Ísrael og Júda? (Sjá einnig Róm 1.25).`

Spámaðurinn Esekíel sem var uppi á sama tíma og Daníel bregður upp mynd af sumu af fólki Guðs sem sneri baki að musteri Guðs og tilbáðu sólina í austri. Í stað þess að tilbiðja skapara sólarinnar tilbað það sólina sem hann hafði skapað.

Í Opb17 lýsir Jóhannes því að sá tími muni koma þegar meginreglur Babýlonar, þar á meðal sóldýrkun, muni koma inn í hina kristnu kirkju á tíma tilslakana. Málamyndaafturhvarf Konstantínusar keisara á fyrri hluta fjórðu aldar vakti mikinn fögnuð í rómverska heimsveldinu. Konstantín hafði sterka hneigð til sóldýrkunar. Hinn þekkti sagnfræðingur Edward Gibbon segir: „Sólinni var yfirleitt fagnað sem ósigrandi leiðbeinanda og verndara Konstantíns“ (History of the Decline and Fall of the Roman Empire [„Saga hnignunar og hruns rómverska heimsveldisins“], 20. kafli). Árið 321 e.Kr. setti Konstantín einnig fyrstu sunnudagslöggjöfina sem sagði: „Á hinum virta degi sólarinnar eiga embættismenn og fólkið í borgunum að hvílast og öll verkstæði að vera lokuð“ (Tilskipun Konstantíns 321 e.Kr.). Þetta voru ekki lög sem kröfðust þess að allir þegnar Konstantíns héldu sunnudaginn en þau efldu sunnudagshelgihaldið í huga íbúa Rómaveldis.

Á næstu áratugum héldu keisarar og páfar áfram með tilskipunum og ákvörðunum kirkjuþinga að staðfesta sunnudaginn sem sérstakan tilbeiðsludag eins og hann er enn í dag fyrir meirihluta hinna kristnu. Þetta er áhrifamikið dæmi um þann sannleika að þó svo meirihlutinn trúi einhverju eða iðki eitthvað þá gerir það málið ekki rétt.

`Taktu eftir hve ríkjandi sunnudagstilbeiðsla er útbreidd í kristnum kirkjum í dag. Hvað ætti það að kenna okkur um hve sannfærandi blekkingar Satans eru? Hver er einasta vörn okkar í þessu máli líkt og varðandi ástand mannsins í dauðanum?`