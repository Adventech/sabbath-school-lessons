---
title:  Gamla lygin um ódauðleika
date:  29/05/2023
---

`Lestu Opb 16.13, 14 og Opb 18.2, 23. Hvaða óbeina tilvísun til andatrúar er að finna í þessum versum?`

Hugtök eins og „heimkynni djöfla,“ „djöfla andar“ og „fjölkynngi“ benda öll til athæfa djöfla. Það kemur því ekki á óvart að önnur sterkasta blekking hinna síðustu tíma sé ódauðleiki sálarinnar (sjá DM, bls. 405).

Það er auðvelt að sjá þetta á okkar tímum. Jafnvel meðal hinna kristnu er hugmyndin um ódauðleika sálarinnar næstum staðfest kenning. Margir kristnir trúa því að við dauðann svífi hinir frelsuðu til himins en þeir glötuðu fari niður til heljar. Oft á tíðum eftir að hinn þekkti ameríski fagnaðarboði Billy Graham dó var talað um að nú væri hann á öruggum stað á himnum, í kærleiksríkum örmum Jesú, eða eitthvað því um líkt. Þessari kenningu er haldið fram í ræðustólum, kennslustofum en einkum við jarðarfarir.

`Lestu Préd 9.5; Job 19.25-27; 1Þess 4.16, 17 og Opb 14.13. Hvaða skýru leiðbeiningar gaf Guð fólki sínu varðandi líf eftir dauðann og hvar finnum við von okkar?`

Ein af undirstöðum blekkingar Babýlonar er falskur skilningur á dauðanum sem byggist á hugmyndinni um ódauðleika sálarinnar og ryður veginn fyrir blekkjandi áhrifum andatrúarinnar. Ef við trúum því að hinir dánu haldi áfram að lifa og geti jafnvel haft samband við okkur, hvernig getum við þá varið okkur gegn óteljandi blekkingum Satans? Ef einhver sem þú taldir að væri móðir þín, barn þitt eða einhver ástvinur birtist þér skyndilega og talaði við þig gætu skilningarvit þín auðveldlega afvegaleitt þig. Þetta hefur gerst í fortíðinni, það gerist enn í dag og mun gerast aftur á hinum síðustu dögum. Einasta vörn okkar felst í því að vera rótfest í því sem Biblían kennir og halda fast við kenningu Biblíunnar um dauðann sem svefn allt til endurkomu Jesú.

`Hvaða dæmi um andatrú finnast í þjóðfélaginu í dag? Hvers vegna felst einasta vörn okkar í þvi að halda fast við það sem orð Guðs hefur að segja?`