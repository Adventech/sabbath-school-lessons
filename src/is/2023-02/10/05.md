---
title:  Kall til trúmennsku
date:  31/05/2023
---

Boðskapur annars engilsins í Opb 14 er: „Fallin er, fallin er Babýlon hin mikla.“ Í Opb 17 er konan sögð vera hin andlega Babýlon, íklædd purpura og skarlati, sem situr á skarlatsrauðu dýri og deilir vínbikar sínum með öðrum og gerir heiminn drukkinn af villu. Kirkja og ríki eru sameinuð, blekking ríkir, djöflar gera kraftaverk til að blekkja og heimurinn kastast inn í lokabaráttuna.

Á sama tíma er fólk Guðs rægt og spottað, þrúgað og ofsótt, en í Kristi er það staðfast í hollustu sinni fyrir mátt Heilags anda. Allt vald heljar og máttarvöld hins illa geta ekki rofið hollustu þess við Krist. Það er öruggt í honum. Hann „er oss hæli og styrkur, örugg hjálp í nauðum“ (Slm 46.2).

Guð kallar fólk sitt á síðustu dögum til að vera trúfast orði hans. Jesús bað fyrir því og sagði: „Helga þá í sannleikanum. Þitt orð er sannleikur“ (Jóh 17.17). Sannleikur orðs Guðs en ekki skoðanir manna og hefðir er pólstjarnan sem beinir okkur í rétta átt á þessum örlagaríku tímum veraldarsögunnar.

Dr. Edward T. Hiscox, höfundur bókarinnar Standard Manual for Baptist Churches („Stöðluð handbók fyrir kirkjur baptista“) ávarpaði nokkur hundruð baptistapresta árið 1893 og hneykslaði þá með þessari eftirtektarverðu yfirlýsingu um upphaf helgihalds sunnudagsins meðal baptista.

„Það er synd að sunnudagurinn er brennimerktur heiðninni, skírður nafni sólguðsins og síðan tekinn upp og viðurkenndur af fráföllnu páfadæmi og síðan látinn ganga í arf sem helgur arfur til mótmælenda! (13. nóv., 1893).

`Lestu Esk 20.1-20. Hvert er meginefni boðskapar Esekíels og hvernig fellur hvíldardagurinn inn í þetta kall til trúmennsku?`

Esekíel 20 er einlæg áskorun til Ísraels um að segja skilið við heiðna siði og tilbiðja skaparann í stað fölsku guðanna, sem í þessu tilviki voru hjáguðir Egyptalands. Í boðskap englanna þriggja skírskotar Guð á sama hátt til heimsins að tilbiðja skaparann þar sem Babýlon er fallin. Og eins og við vitum þá mun trúmennska varðandi hvíldardaginn gegna mikilvægu hlutverki í lokaatburðunum.

`Hvað getum við lært af því sem skráð er í Esk 20.1-20? (Sjá einnig 1Kor 10.11.)`