---
title:  Til íhugunar
date:  09/06/2023
---

„Allt frá upphafi hinna miklu átaka á himnum hefur Satan haft það að markmiði að kollvarpa lögmáli Guðs. Uppreisn sína gegn skaparanum hóf hann til þess að ná því takmarki. Og þó hann væri burtrekinn frá himnum, hefur hann haldið sömu baráttu áfram á jörðinni. Markmið hans er að blekkja mennina og fá þá þannig til þess að brjóta lögmál Guðs og á þeirri iðju hans hefur ekkert lát orðið. Hvort þessum tilgangi yrði náð með því að kollvarpa lögmálinu með öllu eða með því að hafna einhverju einu ákvæði þess, verður árangurinn sá sami að lokum. . . . Með því að lítilsvirða guðlega lagasetningu hefur Satan rangsnúið kenningu Biblíunnar. Villan er þannig felld inn í trú þúsunda sem telja sig trúa á Ritninguna. Síðustu miklu átökin milli sannleika og villu er lokabaráttan milli mannlegra laga og fyrirmæla Drottins, milli trúar Biblíunnar og trúar á hindurvitni og erfðavenjur“ (DM, bls. 401).

Í Opinberunarbókinni eru sköpun og tilbeiðsla óaðskiljanleg. Kjarni deilunnar milli góðs og ills og málefnin sem varða merki dýrsins hafa með það að gera hvort Guð sé tilbeiðslunnar verður.

Við höfum þegar séð að hugmyndin um Krist sem skapara er kjarni hvíldardagstilbeiðslunnar. Jesús leggur stöðugt áherslu á mikilvægi dagsins sem hann segist vera Drottinn yfir (Matt 12.8; Mrk 2.28; Lúk 6.5). Hvíldardagurinn minnir okkur stöðugt á hver við erum sem mannverur. Hann leggur sífellt áherslu á að við erum skapaðar verur og skapari okkar sé verður hollustu okkar og tilbeiðslu. Af þeim sökum ber djöfullinn svo mikið hatur til hvíldardagsins. Hvíldardagurinn er hinn gullni hlekkur sem tengir okkur við skapara okkar og þess vegna gegnir hann svo mikilvægu hlutverki í lokaátökunum.

**Til umræðu**

`Hvaða grundvallarmeginreglur liggja að baki tilkalli sjávardýrsins til valds? Hvernig getur sama afstaða búið í hjörtum okkar án okkar vitundar?`

`Hvernig myndir þú svara þeim sem halda því fram að hugmyndin um bókstaflegan Satan sé einungis frumstæð hjátrú sem menntaðir og vitrir einstaklingar geti ekki tekið alvarlega? Hvernig myndir þú rökstyðja svar þitt?`