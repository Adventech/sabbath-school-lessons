---
title:  Alheimsátökin
date:  05/06/2023
---

`Lestu Matt 27.45-50. Hvað kenna þessi vers okkur um reynslu Krists á krossinum? Hvað átti Jesús við þegar hann spurði Guð hvers vegna hann hefði yfirgefið hann? Hvernig hjálpar það okkur að skilja betur hvað felst í því að hafa trú Jesú?`

Þegar Jesús hékk á krossinum umlukinn myrkri með syndir heimsins í líkama sínum og útilokaður frá því að finna fyrir kærleika föðurins byggði hann á þeim tengslum sem hafði haft við föðurinn allt sitt líf. Allt sitt líf hafði hann verið algjörlega háður föður sínum, jafnvel þegar allt lék í lyndi, og þannig hafði hann búið sig undir erfiða tíma, jafnvel krossinn. Frelsarinn hafði traust, jafnvel þegar allt umhverfis hann reyndi að fá hann til að efast. Jafnvel þegar Guð virtist hafa yfirgefið Jesú gafst hann ekki upp.

„Mitt í ógnþrungnu myrkri og að því er virtist yfirgefinn af Guði hafði Kristur drukkið síðasta dropann úr bikar mannlegrar hörmungar. Á þessari örlagastund reiddi hann sig á þá vísbendingu um viðtöku föðurins sem hann hafði hingað til notið. . . . Fyrir trú var Kristur sigurvegari“ (CTr, bls. 277).

Trú Jesú er svo djúp, svo full trausts og undirgefni að allir djöflar alheimsins og allar reynslur jarðarinnar gátu ekki bugað hana. Það var trú sem treystir án þess að sjá, trúir þó hún skilji ekki, heldur fast þó lítið sé til að halda í. Þessi trú Jesú er gjöf sem við öðlumst fyrir trú og mun bera okkur gegnum erfiðleikatíma framtíðarinnar. Það er trú Jesú sem býr í hjörtum okkar og gerir okkur kleift að tilbiðja Krist sem hinn æðsta og halda fast af þolgæði þegar fyrirmælunum um merki dýrsins, sem talað er um í Opinberunarbókinni, er framfylgt.

Samt sem áður er hún ekki eitthvað sem birtist skyndilega fyrirvaralaust. Engu máli skiptir hvort um er að ræða góða tíma eða slæma, návist Guðs eða fjarvist. „Hinn réttláti mun lifa fyrir trú“ (Gal 3.11; sjá einnig Hab 2.4). Undirbúningstíminn stendur yfir. Sérhver reynsla sem við stöndumst fyrir trú getur borið dýrmætan ávöxt í lífi okkar.

`Hugleiddu atvik í lífi þínu þegar allt umhverfis þig virtist vera að hruni komið og það einasta sem þú hafðir var trú þín. Hvernig komstu í gegnum þá reynslu? Hvað lærðir þú af henni? Hvað reyndir þú sem gæti hjálpað öðrum sem eru að fara í gegnum eitthvað svipað?`