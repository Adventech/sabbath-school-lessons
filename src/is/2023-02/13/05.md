---
title:  Dýrð Guðs fyllir jörðina
date:  21/06/2023
---

`Lestu Opb 4.11; Opb 5.12; Opb 19.1 og Opb 21.26. Hvað orð tengjast dýrð Guðs sem fyllir jörðina eins og því er lýst í Opb 18.1?`

Deilan milli góðs og ills í alheiminum er einnig um heiður Guðs og orðstír. Uppreisnarengillinn Satan hefur lýst því yfir að Guð sé óréttlátur og hann fer fram á tilbeiðslu en gefur lítið í staðinn. Hinn illi heldur því fram að lögmál Guðs takmarki frelsi okkar og fögnuð.

Líf Jesú, dauði hans og upprisa gerðu þá goðsögn að engu. Hann sem skapaði okkur steypti sér í þessa ormagryfju heimsins til þess að endurleysa okkur. Á krossinum svaraði hann ásökunum Satans og sýndi fram á að Guð er bæði elskuríkur og réttlátur. Fólk hans á tíma endalokanna, sem hefur hrifist af kærleika hans og er umhugað um heiður hans, opinberar dýrð hans - elskuríkt og fórnfúst eðli hans - fyrir eigingjörnum, guðlausum heimi og jörðin ljómar af eðli Guðs.

`Lestu 2Mós 33.18, 19. Hvernig opinberaði Guð dýrð sína fyrir Móse? Hvað er dýrð Guðs?`

Dýrð Guðs er eðli hans. Jörðin verður fyllt af dýrð Guðs þegar við erum fyllt af kærleika hans og endurleysandi kærleikur umbreytir lyndiseinkunn okkar.

Þegar við sýnum kærleika hans í lífi okkar opinberar það dýrð hans og eðli fyrir heiminum. Þrír englar sem fljúga um háhimininn flytja síðasta boðskapinn, sem boðaður er heimi á kafi í andlegu myrkri, er þessi: „Óttist Guð og gefið honum dýrðina“ (Opb 14.7).

Það er enga dýrð að finna í góðum verkum okkar, réttlæti okkar eða gæsku. „Boðskapurinn um réttlæti Krists á að hljóma til endimarka jarðarinnar. . . . Það er þessi dýrð Guðs sem lýkur starfi þriðja engilsins“ (6T, bls. 19). Við lesum einnig: „Í hverju felst réttlæting fyrir trú? Það er það verk sem Guð vinnur þegar hann gerir dýrð mannsins að engu og gerir svo það fyrir manninn sem er ekki í valdi hans að gera sjálfur“ (TM, bls. 456).

Okkur ber engin dýrð en Guði sé dýrð þess í stað.