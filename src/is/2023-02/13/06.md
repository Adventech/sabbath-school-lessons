---
title:  Lambið sem var slátrað
date:  22/06/2023
---

Það finnast mörg mikilvæg tákn í Opinberunarbókinni: Dreki á himnum (Opb 12.3, 4, 7), englar sem fljúga um háhvolf himinsins (Opb 14.6), kona sem situr á skarlatsrauðu dýri (Opb 17.3), o.s.frv. Þau eru öll í orði Guðs. Heilagur andi blés Jóhannesi í brjóst að skrá þau þar og þau gegna mikilvægu hlutverki með því að birta sannleikann fyrir þeim sem lesa orð þessarar bókar og fara eftir þeim. „Sæll er sá er les þessi spádómsorð og sælir eru þeir sem heyra þau og varðveita það sem í þeim er ritað því að tíminn er í nánd “ (Opb 1.3).En það er önnur mynd sem birtist hvað eftir annað í Opinberunarbókinni. Hver er þessi mynd og hvað táknar hún?

`Lestu Opb 5.6, 8, 12; Opb 7.17; Opb 14.1; Opb 15.3; Opb 19.7; Opb 21.22, 23 og Opb 22.1, 3. Hvað merkir táknið um lambið og hvers vegna kemur það svo oft fyrir í Opinberunarbókinni?`

Eins og upphafsorð bókarinnar segja þá er bókin „opinberun Jesú Krists.“ Við finnum ekki einungis lamb heldur lamb sem slátrað hafði verið (Opb 5.6, 12; Opb 13.8), þ.e.a.s. Jesú krossfestan. Þetta er ekki aðeins kjarnaboðskapur Biblíunnar í heild heldur sér í lagi Opinberunarbókarinnar og boðskaps englanna þriggja. Við getum ekki verið trú kalli okkar eða sinnt því starfi sem Guð hefur falið kirjunni að inna af hendi nema við höfum lambið sem slátrað var, hinn krossfesta Jesú sem fórn fyrir syndir okkar, miðlægt í boðskap okkar.

„Við verðum að ásetja okkur að hafa lambið sem þungamiðju kenninga okkar og boðunar og kjarna allra prédikana okkar og blaðagreina, allra bæna okkar og söngva, allra Biblíurannsókna okkar og alls þess sem við gerum. Látum kærleikann sem lambið auðsýndi á krossinum breyta því hvernig við umgöngumst hvert annað og knýja okkur til að hafa umhyggju fyrir heiminum“ (Ángel Manuel Rodriguez, The Closing of the Cosmic Conflict: Role of the Three Angels´ Messages („Lok alheimsdeilunnar: hlutverk boðskaps englanna þríggja“), bls. 70).

Mitt í myndmáli Opinberunarbókarinnar um hættuleg dýr, dreka sem háir stríð, plágur, ofsóknir og merki dýrsins, finnum við slátraða lambið á áberandi stöðum. Hann einn og það sem hann hefur gert fyrir okkur, er að gera og mun gera áður en yfir lýkur, það er hann sem boðskapur englanna þriggja fjallar um.

`Hvers vegna er mikilvægt að hafa lambið miðlægt í boðskap okkar, ekki aðeins til að leiða aðra þangað heldur einnig fyrir andlegt líf okkar sjálfra?`