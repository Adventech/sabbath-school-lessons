---
title:  Undirbúningur undir lokaátökin
date:  18/06/2023
---

`Lestu 1Þess 5.1-6. Hvaða hvatningu til okkar kemur Páll postuli með varðandi síðustu daga mannkynssögunnar?`

Páll postuli hvatti hina trúuðu í Þessalóníku til að vaka og vera allsgáð í tengslum við endurkomu Krists. Fyrst hann sagði þetta við hina trúuðu á hans tíma, hvað myndi hann segja við okkur núna?

Hann lýsti því einnig yfir að þeir væru „börn ljóssins“ (1Þess 5.5) og þeir væru „ekki í myrkri svo að dagurinn [endurkoma Krists] geti komið yfir ykkur sem þjófur“ (1Þess 5.4). Jesús notaði hugtakið „að vaka“ í tengslum við einlæga hjartans bæn (Matt 24.42; Matt 26.40, 41). Að „vaka“ felur í sér að vera andlega árvakur og „vera allsgáður“, taka alvarlega tímann sem við lifum á og einbeita okkur að því sem virkilega skiptir máli.

Ellen G. White bætir við: „Við sem þekkjum sannleikann ættum að búa okkur undir það sem brátt mun koma yfirþyrmandi óvænt yfir heiminn“ (8T, bls. 28).

En þó svo það komi heiminum á óvart ætti það ekki að koma okkur að óvörum. Þó svo við vitum ekki hvenær það muni gerast þá getum við séð nægilega mikið til að vita að það er að koma og því þurfum við að vera tilbúin í dag.

`Líttu yfir Dan 2 og taktu eftir tímaröð ríkjanna sem rísa og hníga nákvæmlega í samræmi við spádóminn. Hvað ætti það að segja okkur um það hvernig við getum treyst því að það sem Guð segir að muni gerast muni gerast?`

Kristur hefur gefið okkur þennan boðskap um tíma endalokanna svo að við getum í ljósi hans búið okkur undir það sem koma mun. Spádómar Daníels- og Opinberunarbókarinnar ásamt rödd spádómsins á okkar tímum veita okkur innsæi í það sem koma mun yfir heiminn. Hið spámannlega orð Guðs gefur okkur fyrirfram yfirlit yfir frelsunarsöguna og Dan 2 sér okkur fyrir áhrifamikilli og skynsamlegri vísbendingu um að við getum treyst Guði.

`Páll hvetur okkur til að sofa ekki eins og aðrir gera. Hvað felst í því og hvernig getum við vitað hvort við erum virkilega sofandi, og ef svo er hvað getur þá vakið okkur?`