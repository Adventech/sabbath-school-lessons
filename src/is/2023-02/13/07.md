---
title:  Til íhugunar
date:  23/06/2023
---

„Þjónar Guðs munu hraða sér með upplýstar ásjónur og geislandi af heilagri helgun frá einum stað til annars til þess að flytja boðskapinn af himnum. Varnaðarorðin munu hljóma þúsundrödduð um alla jörðina. Kraftaverk munu verða, sjúkir læknast og tákn og undur fylgja hinum trúuðu. Satan vinnur einnig með undrum lyginnar og mun jafnvel kalla eld af himni að mönnum ásjáandi. Opb 13.13. Þannig munu íbúar jarðarinnar verða leiddir til að taka afstöðu sína.

Boðskapurinn verður síður fluttur með röksemdafærslum en djúpri sannfæringu Anda Guðs. Rökin hafa þegar verið fram borin. Sæðinu hefur verið sáð og nú mun það skjóta frjóöngum og bera ávöxt. Rit þau sem trúboðar hafa dreift, hafa látið áhrifa sinna gæta, en samt hafa margir þeir sem þau hafa hugleitt, átt torvelt með að skilja til fulls og snúast til hlýðni. Nú smjúga geislar ljóssins um allt, sannleikurinn birtist skýr og tær og grandvör Guðs börn skera á fjötrana sem hafa haldið þeim föstum. Fjölskyldutengsl og safnaðarbönd eru þeim ekki lengur fjötur um fót. Sannleikurinn er dýrmætari en allt annað. Þrátt fyrir sameinaða krafta alls þess sem stendur gegn sannleikanum, tekur mikill fjöldi sér stöðu Drottins megin“ (DM, bls. 422).

**Til umræðu**

`Ellen G. White hefur sagt: „Boðskapurinn um réttlætingu fyrir trú er með sanni boðskapur þriðja engilsins“ (Ev, bls. 190). Hvað felst í því? Hvaða tengsl hefur réttlæting fyrir trú við boðskap englanna þriggja?`

`Lestu aftur Opb 14.12. Í hverju felst munurinn á að halda boðorð Guðs og bókstafshlýðni? Hvenær verður hlýðni að bókstafshlýðni? Hvernig getur sá sem heldur ekki boðorð Guðs samt orðið bókstafstrúarmaður/kona?`

`Hvaða svar getur þú gefið þeim sem gagnrýna okkur fyrir að tala um grimm dýr og óttalegar aðvaranir sem finnast í Opinberunarbókinni annað en það að þau séu innifalin í efni hennar?`

`Ræðið heimsmálin í dag. Hvað hefur þú séð sem gæti leitt til lokaatburða sögunnar? Hvernig getum við haldið jafnvægi milli þess að vita hvað er að gerast í heiminum í dag og þess að vera með gagnslausar vangaveltur um það sem hefur enn ekki verið opinberað?`