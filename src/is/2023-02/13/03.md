---
title:  Að þekkja sannleikann
date:  19/06/2023
---

`Lestu Jóh 8.32; Jóh 7.17 og Jóh 17.17. Hvaða fyrirheit gefur Jesús varðandi þekkingu á sannleikanum og hvar við getum fundið hann?`

Lokaákall Guðs til fólks síns er um að flýja villur Babýlonar og ganga í ljósi þess eilífa sannleika sem er að finna í orði hans. Biblían er lykillinn. Svo framarlega sem fólk heldur fast við Biblíuna og fer eftir því sem hún kennir mun það ekki blekkjast í lokaátökunum, einkum varðandi hvíldardaginn.

Boðskapur annars engilsins skírskotar til okkar að taka á móti sannleikanum fremur en villunni, Ritningunni fremur en erfikenningum og kenningum orðs Guðs fremur en villum falskenninga.

Boðskapur þriðja engilsins, sem kemur í kjölfar hinna tveggja, setur fram viðvörun gegn merki dýrsins. Í spádómum Biblíunnar er dýr tákn um stjórnmála- eða trúarvald. Sjávardýrið í Opb 13 og 14 táknar heimsvíðtækt tilbeiðslukerfi sem rís upp úr Rómarveldi. Þessi rómverski máttur teygir áhrif sín út yfir allan heiminn og mun veita forystu hreyfingu sem sameina mun kirkju og ríki. Takmarkið er að skapa einingu heimsins á tíma umbrota á sviði fjármála, náttúruhamfara, félagslegrar ringulreiðar, alþjóðlegrar stjórnmálakreppu og átaka um allan heim.

Bandaríkin munu að lokum taka forystuna í þessu alþjóðabandalagi. „Satan mun blekkja fólk með hinum tveimur miklu villukenningum, ódauðleika sálarinnar og helgi sunnudagsins. Hin fyrri þeirra leggur grundvöll að spíritismanum en hin síðari myndar samúðartengsl við Rómarkirkjuna. Mótmælendur í Bandaríkjunum standa fremstir í flokki þeirra sem rétta fram höndina yfir gjána til að vingast við spíritismann. Þeir munu teygja sig yfir hyldýpið til að taka höndum saman við Rómarvaldið og undir áhrifum þessa þrefalda bandalags mun þetta land feta í fótspor Rómar og fótum troða samviskufrelsið“ (DM, bls. 405).

Þessum boðskap lýkur með alvarlegri skírskotun til trúfastra fylgjenda Krists að halda boðorð Guðs fyrir lifandi trú Jesú sem býr í hjarta þeirra (Opb 14.12).

`Hvernig skiljum við orð Jesú um að „sannleikurinn mun gera yður frjálsa“? Hvað felst í því? Hvernig hefur sannleikurinn frelsað þig? Hvað merkir „frjáls“ í þessu samhengi?`