---
title:  Reiðivín
date:  22/05/2023
---

`Lestu Opb 17.1, 2, 15 og Opb 18.1-4. Hve umfangsmikil eru áhrif Babýlonar?`

Hin fallna kirkja hefur alþjóðleg áhrif á fólk um allan heim með blekkingum sínum. Satan er ævareiður yfir því að fagnaðarerindið um ríkið muni verða boðað „sérhverri þjóð og kynkvísl, tungu og lýð“ um allan heim svo að hann beitir öllum brögðum til að ná til huga þeirra „sem á jörðunni búa“ (Opb 14.6; Matt 24.14; Opb 17.2).

Lýsingin á leyndardómi Babýlonar hinnar miklu í Opb 17.2 bendir á að hún hafi „drýgt saurlifnað“ með konungum jarðarinnar. Saurlifnaður er ólöglegt samneyti. Hin fallna kirkja sameinast ríkinu. Hin sanna kirkja er tengd Jesú Kristi. Hin fallna kirkja horfir til stjórnmálaleiðtoga jarðarinnar í leit að mætti og valdi. Hún fær ríkið til að framfylgja fyrirskipunum hennar. Hún leitar stuðnings frá ríkinu fremur en frá Jesú sem er hið sanna höfuð hennar.

Þegar við hugsum um ofsóknir á þeim sem eru kristnir hugsum við ekki lengur um hina kristnu á tíma rómverska ríkisins og kirkju miðalda. Umfang ofsókna á hendur hinum kristnu hefur aukist um allan heim á síðustu árum. Talið er að um 360 milljónir kristinna einstaklinga um allan heim verði fyrir áköfum ofsóknum og mismunun, einkum í alræðisríkjum.

Lýsingin heldur áfram í Opb 17.2: „Og þeir sem á jörðunni búa hafa orðið drukknir af lostaveigum hennar.“ Hreinn vínberjalögur er notaður í Nýja testamentinu sem táknmynd um óflekkað, hreint blóð Krists sem úthellt var á krossinum fyrir hjálpræði okkar (Matt 26.27-29). Í Lúk 22.20 segir Jesús: „Þessi kaleikur er hinn nýi sáttmáli í mínu blóði sem fyrir yður er úthellt.“ Þegar hið hreina, nýja vín fagnaðarerindisins er mengað og kenningar mannlegra trúarbragða koma í stað kenninga orðs Guðs þá verður vínið að víni Babýlonar. (Sjá Matt 15.9.)

Taktu eftir því að Guð kallar fólk sitt út úr Babýlon. Með öðrum orðum þá skiptir engu máli hve spillt og slæmt kerfið er það er svo víðtækt að það nær um tíma til þeirra sem Guð kallar „mitt fólk“ (Opb 18.4). En sá tími kemur að Guð kallar það út úr því spillta kerfi sem er að falli komið vegna spillingar og orðið að „heimkynnum djöfla og hæli alls konar óhreinna anda“ (Opb 18.2).

`Hvaða þátt eiga þeir sem Guð hefur kallað til að boða boðskap englanna þriggja í því að kalla fólk Guðs út úr Babýlon?`