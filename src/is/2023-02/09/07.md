---
title:  Til íhugunar
date:  26/05/2023
---

„Boðskapurinn, sem í 14. kafla Opinberunarbókarinnar gefur til kynna fall Babýlonar, hlýtur að eiga við söfnuðina sem áður voru hreinir en eru nú spilltir orðnir. Þar sem þessi boðskapur kemur í kjölfar varnaðarorðanna um dóminn hlýtur hann að vera gefinn á hinum síðustu dögum. Hann getur því ekki átt við Rómarkirkjuna eina því að sú kirkja hefur verið spillt kirkja í margar aldir“ (DM, bls. 262).

Frásögnin um Hebreana þrjá í Dan 3, sem var skipað að tilbiðja gullna líkneskið sem Nebúkadnesar konungur hafði látið reisa (Dan 3.3) í hinni fornu Babýlon, er táknræn um það sem einnig mun gerast þegar hin andlega Babýlon mun fyrirskipa tilbeiðslu falska líkneskisins á hinum síðustu dögum (sjá Opb 13.15; Opb 14.9, 11; Opb 16.2; Opb 19.20; Opb 20.4). Það er athyglisvert að boðorðið sem Hebrearnir þrír hefðu brotið með tilbeiðslu sinni, annað boðorðið (2Mós 20.4, 5), er annað þeirra sem þetta vald hefur leitast við að rangfæra og umbreyta (Dan 7.25).

Hitt boðorðið sem það rangfærði var auðvitað fjórða boðorðið sem inniheldur kjarna tilbeiðslunnar og verður miðlægt í lokadeilunni þegar við munum standa andspænis spurningunni hvort við viljum tilbiðja þann sem gerði „himin og jörð, hafið og allt sem í því er en hvíldist sjöunda daginn“ (2Mós 20.11; sjá einnig Opb 14.7) eða dýrið og líkneski þess.

**Til umræðu**

`Hvaða tengsl hefur Babelturninn við hina andlegu Babýlon nútímans? Hvað er sameiginlegt með þeim?`

`Hvernig samræmum við tvær andstæður? Jesús hefur gefið kirkju sinni vald en það býður jafnframt hættunni heim að leggja trúarreynslu okkar í hendur andlegs leiðtoga. Hvar liggja takmörk kirkjuvaldsins?`

`Hvernig getum við lært að hjáguðadýrkun, sem er ein af syndum Babýlonar, felst ekki einungis í því að beygja sig fyrir líkneskjum? Hvernig geta mótmælendur einnig fallið fyrir hjáguðadýrkun?`

`Hvaða hliðstæður getur þú fundið milli þvingaðrar tilbeiðslu í Dan 3 og þess sem við höfum verið vöruð við á síðustu dögum?`