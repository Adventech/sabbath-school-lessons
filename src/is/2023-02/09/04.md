---
title:  'Leyndardómur: Babýlon hin mikla'
date:  23/05/2023
---

`Lestu Opb 17.4-6. Hvað kenna þessi vers okkur um eðli þessa spillta kerfis?`

Eins og við höfum þegar séð lýsir Opb 17 fráföllnu trúarkerfi sem innleiðir margar af kenningum hins forna Babýloníuríkis í kristnina.

Til þess að skilja betur eðli Babýlonar þurfum við að hverfa tilbaka til fyrstu tilvísunar til hennar í 1. Mósebók. Þar, á sléttum Sínearlands í suðurhluta Mesópótamíu/Íraks, var Babelturninn reistur sem tákn um sjálfsnægtir mannsins, sjálfsverndun og sjálfstæði án Guðs (1Mós 11.1-4)“ (Ángel Manuel Rodríguez, The Closing of the Cosmic Conflict: Role of the Three Angels´ Messages, bls. 43.)

Babelturninn í hinni fornu Babýlon var reistur í ögrunarskyni við orð Guðs. Þeir sem byggðu hann hugðust reisa sér minnismerki um eigin dýrð en Guð ruglaði tungumál þeirra. „Af þeim sökum heitir hún Babel að þar ruglaði Drottinn tungumál allrar jarðarinnar“ (1Mós 11.9).

Þetta kerfi er svo spillt að því er lýst sem svo að „konan [sé] drukkin af blóði hinna heilögu og af blóði votta Jesú“ (Opb 17.6) -- hræðileg mynd af spillingu Babýlonar (sjá einnig Jes 49.26).

Í innsta eðli sínu er Babýlon tákn um trú sem byggir á kenningum og hugmyndum manna og er haldið uppi af erfikenningum þeirra. Hún er eins konar trú sem er ef til vill byggð upp af snjöllum trúarleiðtogum en er í andstöðu við mátt fagnaðarerindisins og kirkjunnar sem Jesús byggði, kirkju sem byggir á kærleika en ekki ofbeldi.

Í Opinberunarbókinni er oft vísað til þeirra þrenginga sem fylgjendur Jesú þola af höndum valdhafa sem eru andstæðingar Guðs (Opb 2.9, 10, 13; Opb 11.7-9; Opb 12.13-17; Opb 13.6, 10, 15-17, o.fl.). Þær eru ekki aðeins fólgnar í blóðugum ofsóknum heldur einnig samfélagslegum þrýstingi, félagslegri útilokun og persónulegri mismunun á grundvelli litarhátts eða þjóðfélags.

Opinberunarbókin lýsir báðum þessum trúarkerfum. Annað þeirra auðsýnir algjört traust á Jesú og að menn reiða sig á orð hans. Hitt kerfið sýnir traust á mannlegu valdi og fylgjendur þess eru háðir mannlegum trúarleiðtogum. Annað þeirra er trú þar sem Kristur er þungamiðjan og fylgjendur þess eru algjörlega háðir náð Krists og fórn ásamt friðþægingu til frelsunar. Hitt kerfið fylgir þeirri stefnu húmanista varðandi trúna að í stað þess að vera háð Kristi varðandi hjálpræðið þá erum við háð erfikenningum kirkjunnar.

`Hvernig getum við varið okkur gegn lúmskum áhrifum Babýlonar eins og t.d. þeirri tilhneigingu að reiða okkur á okkur sjálf í stað þess að reiða okkur algjörlega á Guð?`