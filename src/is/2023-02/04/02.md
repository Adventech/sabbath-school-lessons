---
title:  Óttist Guð
date:  16/04/2023
---

Tilgangur Opinberunarbókarinar fyrir okkar kynslóð er að undirbúa fólk til að vera tilbúið fyrir bráða endurkomu Jesú og sameinast honum við að boða heiminum boðskap endalokanna. Opinberunarbókin opinberar áform Guðs og dregur huluna af áformum Satans. Hún framsetur loka-skírskotun Guðs, hinn áríðandi, eilífa og altæka boðskap hans til alls mannkyns.

`Lestu hina áríðandi loka-skírskotun Jóhannesar í Opb 14.7. ( Sjá einnig 1Mós 22.12; Slm 89.8; Okv 2.5; Préd 12.13, 14; Ef 5.21.) Hvaða sérstöku fyrirmæli gefur hann okkur?`

Gríska orðið sem er þýtt „óttist“ í Opb 14.7 er fóbeó. Það er ekki notað hér um að hræðast Guð heldur í merkingunni „að virða“ og „bera lotningu fyrir.“ Það felur í sér algjöra hollustu við Guð og algjöra undirgefni undir vilja hans. Það er afstaða sem snýst um Guð fremur en okkur sjálf. Hún er andstæð afstöðu Lúsífers í Jes 14.13, 14 þar sem hann segir í hjarta sínu: „Ég skal stíga upp til himins, ofar stjörnum Guðs, þar skal ég reisa hásæti mitt. Á þingfjalli guðanna tek ég mér sæti, yst í norðri. Ég skal stíga ofar hæstu skýjum, líkjast Hinum hæsta.“

Þess í stað er það afstaða Krists, hans sem var „Guði líkur,“ en þrátt fyrir það lægði „sjálfan sig og varð hlýðinn allt til dauða, já, dauðans á krossi“ (Fil 2.6, 8).

Kjarni deilunnar miklu hefur með undirgefni undir Guð að gera. Lúsífer var upptekinn af sjálfum sér. Hann neitaði að beygja sig undir nokkurt yfirvald annað en sig sjálfan. Fremur en að vera undirgefinn honum sem sat í hásætinu þráði Lúsífer að ráða ríkjum frá því hásæti. Að óttast Guð þýðir að hafa hann efstan í huga sínum, hafna sjálfselsku og hroka og lifa lífinu algjörlega fyrir hann.

Þetta er augljóslega mikilvægt atriði þar sem það eru fyrstu orðin úr munni fyrsta engilsins.

Við þurfum því að gefa því gaum.

`Hver hefur verið reynsla þín af að óttast Guð? Hvernig myndir þú útskýra fyrir einhverjum á jákvæðan hátt hvers vegna „ótti Guðs“ er eitthvað gott?`