---
title:  Að óttast Guð og hlýða honum
date:  17/04/2023
---

Hvað annað kennir Biblían okkur um hvað felst í því að óttast Guð?

`Lestu 5Mós 6.2; Slm 119.73, 74 og Préd 12.13, 14. Hvað segja þessir textar um árangurinn af því að óttast Guð“?`

Þessir textar benda á tengslin milli þess að óttast Guð og halda hans boðorð. Að óttast Guð er lotningarfull virðing sem leiðir okkur til hlýðni. Himinninn skírskotar brýnt til þeirra sem hafa frelsast fyrir náð að hlýðnast boðum Guðs (Ef 2.8-10). Náðin leysir okkur ekki undan hlýðni við boð Guðs. Fagnaðarerindið frelsar okkur undan fordæmingu lögmálsins en leysir okkur ekki undan þeirri ábyrgð að hlýða því.

Náðin frelsar okkur ekki aðeins undan sekt fortíðar okkar, hún veitir okkur styrk til að lifa guðhræddu lífi í nútímanum. Páll postuli lýsir því yfir að „fyrir hann hef ég öðlast náð og postuladóm til að vekja hlýðni við trúna meðal allra heiðingjanna, vegna nafns hans“ (Róm 1.5, 1981).

Sumir hafa þá furðulegu hugmynd að frelsun fyrir náð ógildi á einhvern hátt lögmál Guðs eða geri lítið úr nauðsyn þess að hlýða. Þeir trúa því að allt tal um hlýðni sé bókstafshlýðni. Þeir segja: „Ég vil einungis Jesú.“ Spurningin er hvaða Jesú? Jesú eins og við viljum hafa hann eða Jesú eins og hann birtist í ritningunni? Sá Jesús sem við finnum í Biblíunni fær okkur aldrei til að gera lítið úr lögmálinu sem er í raun afrit af eðli hans. Kristur Biblíunnar fær okkur aldrei til að gera lítið úr kenningum Biblíunnar sem sýna okkur betur hver hann er og áform hans fyrir þennan heim. Kristur Biblíunnar fær okkur aldrei til að draga úr kenningum hans og gera þær að innantómum „helgum“ frösum sem skipta litlu eða engu máli. Kristur er persónugervingur allra sannra kennisetninga. Jesús er sannleikurinn í holdi. Kenningarnar birtast ílífi hans.

`„Hræðist ekki þá sem sem líkamann deyða en fá ekki deytt sálina. Hræðist heldur þann sem megnar að tortíma bæði sálu og líkama í helvíti“ (Matt 10.28). Hvernig hjálpa þessi orð Jesú okkur að skilja hvað felst í því að óttast Guð?`