---
title:  Guði gefin dýrðin
date:  19/04/2023
---

Það er athyglisvert að orðatiltakið „að gefa Guði dýrðina“ (Opb 14.7) er oft (en ekki einungis) notað í Gamla testamentinu í tengslum við dóma Guðs (Jós 7.19; 1Sam 6.5; Jer 13.15, 16; Mal 2.2) líkt og í boðskap fyrsta engilsins (Opb 14.7). Sömu hugmynd er einnig að finna í Opb 19.1, 2: „Hallelúja!  Hjálpræðið, dýrðin og mátturinn kemur frá (eða: tilheyrir) Guði vorum. Sannir og réttlátir eru dómar hans.“

`Lestu 1Kor 3.16, 17; 1Kor 6.19, 20 og 1Kor 10.31. Á hvern hátt hjálpa þessi vers okkur að skilja hvernig við getum vegsamað Guð?`

Samkvæmt Páli postula eru líkamar okkar helgidómur þar sem andi Guðs dvelur, musteri sem helgast af nærveru Guðs. Ritningin kallar okkur til að vegsama Guð með öllum þáttum lífs okkar. Þegar Guð er þungamiðja lífs okkar, er það þrá okkar að gefa honum dýrðina, hvort sem er með því sem við etum, með klæðnaði okkar, skemmtunum okkar eða samneyti við aðra. Við gefum Guði dýrðina þegar við opinberum kærleika hans til heimsins með því að einbeita okkur að því að gera vilja hans. Þetta verður því mikilvægara sem við nálgumst lokadóm þessa heims.

`Lestu Róm 12.1, 2. Hvaða skírskotun kemur Páll með varðandi heildarval okkar?`

„Bjóðið fram sjálf ykkur að lifandi, heilagri, Guði þóknanlegri fórn. Það er sönn guðsdýrkun af ykkar hendi.“ (Róm 12.1). Með öðrum orðum, þegar við algjörlega óttumst Guð og gefum honum dýrðina í huga okkar og með líkama okkar og tilfinningum er það Guði þóknanleg tilbeiðsla. Og í ljósi dóms Guðs er það góð hugmynd að gæta þess að hlýða. Páll vekur athygli á heildarmynd trúarlífsins. Maðurinn er óaðskiljanleg heild líkama, sálar og anda. Þar af leiðandi er trúin ekki aðeins tengd hugsuninni heldur endurspeglst hún í orðum okkar og verkum og því hvernig við förum með eigin líkama. Okkur ber að auðsýna Guði dýrð með því sem við etum eða drekkum eða því sem við gerum.

`Hugleiddu hvað þú gerir við líkama þinn. Hvað getur þú gert til að vera viss um að þú vegsamir Guð með honum?`