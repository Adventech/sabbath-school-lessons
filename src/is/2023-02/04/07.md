---
title:  Til íhugunar
date:  21/04/2023
---

Hugleiddu undraverð orð Páls í Heb 7.25 þar sem hann talar um Jesú sem æðsta prest okkar og segir: „Þess vegna getur hann og til fulls frelsað þá sem fyrir hann ganga fram fyrir Guð þar sem hann ávallt lifir til að biðja fyrir þeim“ (1981). Það er Jesús sem frelsar okkur til fulls. Það er í okkar verkahring að gefast honum og gera tilkall til sigurs hans fyrir okkur. Við þurfum að treysta honum en ekki okkur sjálfum.

„Við getum dregið saman það sem felst í orðatiltakinu „að óttast Guð“ í Opinberunarbókinni. Það er lokakall Guðs til mannkynsins um að kjósa hann sem hinn dýrðlega og tigna Guð . . . sem fer með sigur af hólmi í átökunum við máttarvöld hins illa sem eru í andstöðu við hann og áform hans fyrir mannkynið (sjá Opb 14.9-11). Þessi ótti kemur ekki að þessu sinni (sbr. Opb 6.14-17) fram sem ótti eða skelfing heldur sem fagnaðarrík og kærleiksrík undirgefni undir lögmál Guðs og tilbeiðsla til hans eins. Enginn annar máttur er verður slíkrar helgunar og hollustu. Það eru í rauninni engir aðrir valkostir því að það sem birtist á sjóndeildarhring alheimsdeilunnar sem möguleikar eru athafnir djöfullegra afla sem bíða útrýmingar (Opb 16.13, 14; 17.14; 20.11-15). Ótti Drottins er því jákvæð boð frá Guði um að standa með honum í alheimsátökunum til þess að standa frammi fyrir honum í dýrðlegri návist hans, fyllt fögnuði í eilífu samfélagi við hann (Opb 21.3, 4; Opb 22.3-5)“ (Ángel Manuel Rodriguez, The Closing of the Cosmic Conflict: Role of the Three Angels´ Messages, bls. 27. („Endalok alheimsátakanna: Hlutverk boðskaps englanna þriggja“).

**Til umræðu**

`Hugleiddu hinn ótrúlega mátt Guðs sem skapaði alheiminn og viðheldur honum. Við fáum vart skilið alheiminn; hvernig fáum við þá skilið þann sem skapaði hann? Hugleiddu hve miklu meiri og voldugri hann er en við. Þetta er sá Guð sem dag einn mun dæma okkur. Hvernig ættu þessar staðreyndir að hjálpa okkur að skilja hvað felst í því að óttast Guð?`

`Hvernig getum við komist hjá því að hugsa um bókstafshlýðni í tengslum við hugmyndir Biblíunnar um heilagleika og sigur? Hvers vegna verðum við ávallt að gera okkur grein fyrir því að það var einungis sigur Krists á krossinum fyrir okkur sem er grundvöllurinn að frelsunarvon okkar, óháð „sigrum“ (eða mistökum) okkar hér?`

`Í ljósi allra fyrirheitanna um sigur yfir synd, hvers vegna mistekst okkur samt svo oft að lifa í samræmi við mælikvarða réttlætisins sem Jesús hefur sýnt fram á í lífi sínu og heitið að við gætum einnig átt hlutdeild í? Hvaða mistök gerum við þegar við leyfum ekki Guði að gera það fyrir okkur sem hann hefur lofað?`