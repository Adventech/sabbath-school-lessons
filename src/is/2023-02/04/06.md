---
title:  Endanlegir sigurvegarar
date:  20/04/2023
---

„Hér reynir á þolgæði hinna heilögu, þeirra er varðveita boð Guðs og trúna á Jesú“ (Opb 14.12, 1981).  Þetta er mynd af trúföstu fólki Guðs á tíma endalokanna. En einasta leiðin til að halda boð Guðs hefur alltaf verið fyrir trúna á Jesú. Textann má einnig þýða sem „trú Jesú“ sem er einnig mikilvægt þar sem það bendir til trúar sem gerði Kristi kleift að fara með sigur af hólmi í viðureign sinni við grimmilegustu freistingar Satans. Trúin er gjöf sem öllum trúuðum er gefin. Þegar við beitum þeirri trú sem Heilagur andi leggur okkur í hjarta þá vex hún. Við verðum sigurvegarar, ekki fyrir viljastyrk okkar heldur fyrir mátt Krists sem lifir og er að verki í okkur. Við sigrum ekki á grundvelli þess hver við erum heldur vegna þess hver hann er.

Við getum sigrað vegna þess að hann sigraði. Við getum fagnað sigri af því að hann fór með sigur af hólmi yfir freistingum.

`Lestu Heb 4.14-16 og Heb 7.25. Hver er leiðin til sigurs og þess að óttast Guð og gefa honum dýrðina?`

Jesús, sonur Guðs, hefur unnið sigur yfir vélabrögðum djöfulsins. Hann mætti freistingum í trausti fyrirheita Guðs, beygði vilja sinn undir vilja föðurins og reiddi sig á mátt hans. Við getum einnig verið sigursæl ef við treystum honum, horfum til hans og trúum á hann. Jesús er okkur allt í öllu og boðskapur englanna þriggja eru um hann. Boðskapur Opinberunarbókarinnar er um sigur en ekki ósigur og segir frá fólki sem sigrar fyrir náð Guðs og mátt.

Orðið „að sigra“ kemur 11 sinnum fyrir í Opinberunarbókinni. Í sýninni um söfnuðina sjö sem tákna hina kristnu kirkju niður í gegnum aldirnar allt frá tíma Krists eru trúaðir einstaklingar í hverri kynslóð sem Jóhannes segir að séu sigurvegarar. Að lokum munu þeir sem sigra erfa allt (Opb 21.7). Það hefur ekkert með bókstafshlýðni að gera. Sigurinn fæst fyrir Jesú Krist, en það er einungis fullkomið líf hans og fullkomið réttlæti sem veitir þeim fyrirheitið um eilíft líf. Það er trú í verki. Það er náð sem á undraverðan hátt umbreytir lífi þess sem trúir.

`Er eitthvað í lífi þínu sem þú vilt sigrast á? Hvernig getum við gert þrá okkar að raunveruleika? Hvað getum við gert til þess að verða meðal sigurvegara Opinberunarbókarinnar?`