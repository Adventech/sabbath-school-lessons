---
title:  Óttist Guð Og Gefið Honum Dýrðina
date:  15/04/2023
---

### Lesefni vikunnar
Opb 14; 1Mós 22.12; Préd 12.13, 14; Kól 3.1, 2; Heb 12.1, 2; 1Kor 3.16, 17.

> <p>Minnistexti</p>
> „Hér reynir á þolgæði hinna heilögu, þeirra er varðveita boð Guðs og trúna á Jesú“ (Opb 14.12, 1981).

Danski rithöfundurinn Søren Kierkegaard sagði eitt sinn dæmisögu um tíma endalokanna: Eldur kom eitt sinn upp bak við tjöldin í stóru leikhúsi. Trúður sem lék í sýningunni kom fram á sviðið og aðvaraði áheyrendurna: „Farið út! Það er kviknað í!“  Áheyrendurnir héldu að einungis væri um skemmtiatriði að ræða í tengslum við sýninguna svo þeir klöppuðu bara fyrir því. Trúðurinn endurtók viðvörunina: „Komið ykkur út! Komið ykkur út!“ En því ákafar sem hann aðvaraði þá því meira varð lófatakið.  Þannig yrði það við endalok heimsins, samkvæmt Kierkegaard: Hæðnisleg fagnaðarlæti þeirra sem halda að um fyndni sé að ræða.

En við vitum að endir heimsins og þeir atburðir sem leiða til hans eru engin fyndni. Heimurinn stendur andspænis alvarlegustu tímamótum sögunnar eftir syndaflóðið. Pétur notar frásögnina um flóðið sem táknmynd um endalokin og varar heiminn við að á sama hátt og heimurinn fórst í vatni forðum daga þá mun dagur Drottins að lokum „koma sem þjófur og þá munu himnarnir líða undir lok með miklum gný, frumefnin sundurleysast í brennandi hita og jörðin og þau verk, sem á henni eru, upp brenna“ (2Pét 3.10). Við höfum fengið viðvörun varðandi það sem koma mun. Nú er það okkar að búa okkur undir það.