---
title:  Fyrirmæli engilsins
date:  02/05/2023
---

`Lestu Dan 9.23. Hvaða sérstöku fyrirmæli gaf engillinn Daníel? Hvers vegna er það mikilvægt fyrir skilning okkar á hreinsun helgidómsins í Dan 8.14?`

Engillinn gaf Daníel greinileg fyrirmæli um að taka eftir orðinu og gefa gætur að vitruninni (Dan 9.23). En hvaða orði og hvaða vitrun? Engin vitrun er skráð í Dan 9 svo engillinn hlýtur að hafa verið að tala um þann hluta vitrunarinnar í Dan 8 sem Daníel skildi ekki -- 2300 daga tímabilið í Dan 8.27.

`Gabríel heldur áfram í Dan 9.24-27. Hvaða atburði í lífi Jesú og starfi er um að ræða í þessum versum?`

Fyrsti hluti þessa spádóms á við um fólk Guðs, Gyðingana. „Sjötíu vikur eru útmældar þjóð þinni,“ Gyðingaþjóðinni (Dan 9.24). Í spádómum Biblíunnar táknar einn dagur eitt ár (Esk 4.6; 4Mós 14.34). Þegar um er að ræða táknmál í Daníelsbókinni og Opinberunarbókinni er venjulega einnig um táknrænan tíma að ræða. Ein leið sem getur fullvissað okkur um að dagur-fyrir-ár meginreglan í spádómunum eigi við í þessu tilviki í spádómi Daníels er sú að allir atburðirnir í tímalínunni áttu sér stað á tilsettum tíma (sjá næsta kafla lexíunnar). Ef við beitum þessari meginreglu jafngilda 70 sjöundir (=vikur) 490 dögum og þar sem einn dagur í spádómunum táknar eitt ár jafngilda 490 dagar 490 árum.

Gabríel segir Daníel að 490 árin séu útmældar (hebreska orðið sem notað er þýðir bókstaflega „skornar af“). En spurningin er: Af hverju eru þær skornar? Eðlilegast er að líta svo á að það hljóti að vera af einasta spádóminum um tíma sem er að finna í þessu samhengi -- spádóminum um 2300 dagana í Dan 8.14. Spádómurinn um 490 árin er þannig tengdur spádóminum um 2300 dagana í Dan 8.14, einasta hluta sýnarinnar í Dan 8 sem enn hefur ekki verið útskýrður og reyndar einasti spádómurinn um tíma í Dan 8. Þannig sjáum við að Gabríel er kominn til að hjálpa Daníel að skilja það sem hann skildi ekki í þeim kafla: 2300 dagana.