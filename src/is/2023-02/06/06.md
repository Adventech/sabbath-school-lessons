---
title:  Árið 1844
date:  04/05/2023
---

Fyrstu 490 árin í spádóminum um 2300 árin eiga einkum við um hina fornu Gyðingaþjóð og komu Messíasar. Síðari hluti spádómsins hefur með fólk Guðs að gera, bæði Gyðinga og heiðingja, ásamt hreinsun hins himneska helgidóms og að lokum endurkomu Krists.

Fyrstu 490 árin benda fram til fyrri komu Messíasar og þau náðu fram til 34 e.Kr. Þá eru 1810 ár eftir, en þau fjalla um fólk Guðs og þau færa okkur fram til ársins 1844 e.Kr.

Í ljósi hreinsunar helgidómsins og endurreisnar sannleikans um hann og dómsferli himinsins á tíma endalokanna skírskotar Guð að lokum til alls mannkyns í Opb 14.6,7 að bregðast við kærleika hans, taka á móti náð hans og lifa guðhræddu lífi í hlýðni.

`Lestu 3Mós 16.16. Hvers vegna var helgidómurinn hreinsaður og hvað kennir það okkur um fagnaðarerindið?`

Það var vegna synda fólksins og ranglætis að helgidómurinn þarfnaðist hreinsunar sem átti sér einungis stað með blóði dýra. Sama er með okkur. Dýrafórnin sem færð var á friðþægingardaginn táknaði frelsara okkar sem er einasta leið okkar til að komast í gegnum dóminn.

`Lestu 3Mós 23.26-29. Hvað bauð Guð fólki sínu að gera á þeim degi dómsins og hvað ætti það að kenna okkur?`

Ísraelsmenn áttu að „þjá sig“ (3Mós 16.29, 1973). Þetta orðalag gefur til kynna að þeir ættu að auðmýkja sig og rannsaka hjörtu sín, játa syndir sínar og iðrast og biðja Guð um að hreinsa þá á sama hátt og æðsti presturinn hreinsaði jarðneska helgidóminn.

Spádómskaflarnir í Dan 7-9 og Opb 14 beina athyglinni einkum að áköfu ákalli um að búa sig undir dag dómsins. Allt frá árinu 1844 höfum við lifað á tíma dómsins og boðskapur fyrsta engilsins í Opb 14 boðar að tími dómsins sé runninn upp (Opb 14.7). Hvernig þjáum/auðmýkjum við okkur í dag?