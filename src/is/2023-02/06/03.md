---
title:  Tvö þúsund og þrjú hundruð dagarnir og endalokin
date:  01/05/2023
---

`Lestu Dan 8.17, 19, 26. Við hvaða tíma á sýnin í Dan 8 og 2300 dagarnir og hvers vegna er mikilvægt að við skiljum það?`

Sumir halda því fram að 2300 dagarnir séu bókstaflegir dagar. Þeir trúa því einnig að litla hornið í Dan 8 tákni gríska hershöfðingjann Antíokkus Epífanes (216 - 164 f.Kr.), sem réðist á Jerúsalem og vanhelgaði helgidóm Gyðinganna, jafnvel þó 2300 dagarnir passi ekki inn í þann tíma. Sú túlkun er einnig í andstöðu við skýringu engilsins sem sagði að sýnin ætti við um tíma endalokanna. Antíokkus var svo sannarlega ekki uppi á tíma endalokanna.

Í Dan 8 byrjar Gabríel að útskýra spádóminn um 2300 dagana. Hann bendir á að hrúturinn tákni Medó-Persíu og geithafurinn merki Grikkland (Dan 8.20, 21). Og þó svo næsta tákn sé ekki nafngreint eins og hin tvö þá er augljóst að litla hornið merkir Róm (Dan 8.9, 23, 24). Síðan kemur táknmynd um tímabil í sögu Rómar sem einkenndist af blöndu af trúmálum og pólitík sem mundi varpa „sannleikanum til jarðar“ (Dan 8.10-12, 25) og blanda sér í þjónustustarf Krists á himnum (Dan 8.10-12). Hreinsun helgidómsins í Dan 8.14 er hámark kaflans og jafnframt svar Guðs við áskorunum jarðneskra og trúarlegra máttarvalda sem hafa leitast við að sölsa undir sig vald Guðs. Hreinsunin er hluti af lausn Guðs á vandamáli syndarinnar.

Gabríel er reiðubúinn að útskýra smáatriði í spódómstímaáætlun Guðs. Í lok Dan 8 sjáum við greinilega að Daníel skildi ekki hluta af spádóminum um 2300 dagana (Dan 8.27). Fyrri hluti sýnarinnar um hrútinn, geithafurinn og litla hornið hafði verið útskýrður og fyrri tvö táknin túlkuð (Dan 8.20, 21). Hreinsun (Hebreska orðið getur einnig falið í sér „endurreisn“ í ljósi þess sem á undan er lýst (í versum 11-13. Þýð.).) helgidómsins hafði aftur á móti ekki verið útskýrð.

Engillinn Gabríel sem birtist í Dan 8 kemur aftur fram í Dan 9 og segir við Daníel: „Þegar þú byrjaðir bænir þínar barst orð og ég er hér til að greina þér frá því enda nýtur þú náðar. Hyggðu því að orðinu og öðlastu skilning á sýninni“ (Dan 9.23). Hvaða sýn? Eins og fram kemur í næsta kafla lexíunnar þá er það sýnin um 2300 dagana, einasti hlutinn sem hafði ekki verið útskýrður fyrir Daníel.

`Daníel er sagður vera „ástmögur“ (Dan 9.23, 1981). Hvað segir það okkur um þau nánu tengsl sem eru milli himins og jarðar?`