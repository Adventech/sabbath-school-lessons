---
title:  Hinn smurði afmáður
date:  03/05/2023
---

Gabríel hóf spádóminn um 490 árin með atburði sem var mjög mikilvægur fyrir Daníel og Gyðingana - fyrirskipuninni um að endurreisa og endurbyggja Jerúsalem. Ýmis fyrirmæli höfðu verið gefin varðandi Jerúsalem en í Esr 7 eru fyrirmæli sem gefin voru 457 f.Kr. sem gáfu Gyðingunum leyfi til að snúa aftur til heimalands síns og jafnframt að skipuleggja sig sem trúarlegt samfélag (sjá Esr 7.13, 27).

Það sem vekur eftirtekt er að þessi fyrirmæli Artaxerxesar voru gefin út haustið 457 f.Kr. og ef við teljum það marka upphaf spádómsins þá myndi Messías koma fram eftir 69 vikur (Hebreski textinn talar orðrétt um „sjö sjöundir/vikur og sextíu og tvær sjöundir“ (Þýð.).) eða 483 ár, eða árið 27 e.Kr.

„Hinn smurði“ er þýðing á orðinu masjakh sem einnig er þýtt Messías. Jesús Kristur, Messías, var skírður árið 27 e.Kr. (sjá Matt 3.13-17). Mörgum öldum áður hafði Daníel sagt nákvæmlega fyrir um árið þegar Kristur yrði skírður og mundi síðan hefja starf sitt sem standa myndi yfir í þrjú og hálft ár.

`Lestu Róm 5.6-9 og Dan 9.26. Hvaða miklu sannindi opinbera þessi vers?`

„Og eftir þær sextíu og tvær sjöundir mun hinn smurði afmáður (Eða: „útskúfaður/afskorinn“ (Þýð.).) verða og hann mun ekkert eiga“ (Sumar erlendar þýðingar þýða þannig: „en ekki fyrir sig sjálfan“ (Þýð.).) (Dan 9.26, 1981). Sú þýðing sem getið er neðanmáls bendir til þess að dauði Krists hafi ekki verið sjálfs sín vegna heldur okkar, eins og Páll lýsir því í Róm 5.8: „En Guð auðsýnir kærleika sinn til okkar í því að Kristur dó fyrir okkur þegar við vorum enn syndarar.“

Í Dan 9.27 lesum við svo að um miðja síðustu vikuna (miðju síðustu sjö áranna) myndi Kristur afnema sláturfórn og matfórn. Í miðri sjötugustu vikunni, árið 31 e.Kr., staðfesti Kristur hinn eilífa sáttmála (Íslensku þýðingarnar hafa: „gera traustan/fastan sáttmála við marga“ (2007, 1981).) með blóði sínu þegar hann dó á krossinum og fórnakerfið missti táknrænt spádómsgildi sitt. Þessi tákn sýndu fram á að Kristur, Messías, yrði krossfestur og spádómsgildi fórnakerfisins myndi líða undir lok vorið 31 e.Kr. Þeir spádómar rættust að fullu. Það var einmitt á páskum, þegar æðsti presturinn fórnaði páskalambinu, að Kristi var fórnfært fyrir okkur.

`Með allt þetta í huga lestu Mrk 15.38 og Matt 3.15, 16. Hvernig hjálpa þessi vers okkur að skilja spádóminn í Dan 9.24-27?`