---
title:  Hver fær að gista í tjaldi þínu?
date:  19/03/2024
---

`Lestu Slm 15. Hverjir eru verðugir að tilbiðja í návist Guðs?`

Svarið sem við finnum í þessum sálmi dregur saman þær kröfur sem settar eru fram í lögmáli Guðs og af spámönnunum: Þeir sem vinna verk réttlætisins af hjarta (sjá 5Mós 6.5; Mík 6.6-8) endurspegla Guð. Helgidómurinn var heilagur staður og allt sem í honum var, þar á meðal prestarnir, var heilagt. Það er rétt að allt sem kom í návist Guðs varð að vera heilagt. Heilagleiki Ísraels átti að vera altækur og sameina tilbeiðslu og siðferði og átti að koma fram á öllum sviðum lífsins. Lögmálið var gefið fólki Guðs til þess að gera því kleift að uppfylla æðstu eftirvæntingar þess sem fólu í sér að lifa sem konungsríki presta. Konungleg prestastétt felur í sér heilagt líf í návist Guðs og að færa öðrum þjóðum blessanir sáttmálans.

`Lestu Slm 24.3-6 og Slm 101.1-3. Hvað felst í því að vera heilagur?`

„Hreint hjarta“ er æðsti eiginleiki tilbiðjenda Guðs. Hebreska orðið tamím („fullkominn“) felur í sér fullkomnun og eitthvað heilsteypt. „Heill“ vínviður er óskaddaður og heilbrigður (Esk 15.5). Fórnardýrin urðu að vera tamím eða lýtalaust (3Mós 22.21-24). „Fullkomið“ tal inniheldur enga lygi (Job 36.4). „Fullkomið hjarta“ er því „hreint hjarta“ (Slm 24.4) eða flekklaust hjarta (Slm 15.2) sem leitar Drottins (Slm 24.6) og er endurreist vegna fyrirgefningar Guðs (Slm 51.3-11). Flekklaust líferni er ávöxtur þess að viðurkenna náð Guðs og réttlæti. Náð Guðs knýr þjóna Guðs og gerir þeim kleift að lifa í ótta Drottins sem felur í sér að lifa í óhindruðu samfélagi við Guð og í undirgefni við orð hans. Helgað og guðhrætt líferni er lofgjörð um Guð en ekki einstaklinginn. Takið eftir því að flestar kröfurnar í Slm 15 eru neikvæðar (Slm 15.3-5). Þetta hefur ekkert með það að gera að ávinna sér hylli Guðs heldur það að forðast hvaðeina sem aðskilur okkur frá Guði.

`Hvernig getum við af ásettu ráði valið að forðast það sem hrekur okkur frá Guði? Hvað gæti það verið og hvernig getum við forðast það?`