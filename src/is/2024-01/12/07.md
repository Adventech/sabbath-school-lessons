---
title:  Til íhugunar
date:  22/03/2024
---

Þörfin fyrir sanna iðrun er miðlæg í tilbeiðslunni. „Iðrun felur í sér sorg yfir synd og fráhvarf frá henni. Við munum ekki segja skilið við synd fyrr en við sjáum hve viðurstyggileg hún er. Engin raunveruleg breyting verður á lífi okkar, fyrr en við snúum heilshugar frá henni.

Það eru margir sem fá ekki skililð hið sanna eðli iðrunarinnar. Fjöldinn allur hryggist yfir því að hafa syndgað og bætir jafnvel ytri breytni sína, af því að þeir óttast að með ranglæti sínu leiði þeir þjáningar yfir sig. En slíkt er ekki iðrun að skilningi Biblíunnar. Þeir harma þjáninguna, sem syndin veldur, fremur en syndina sjálfa. Þannig var sorg Esaú, þegar hann sá fram á, að hann hafði fyrirgert frumburðarrétti sínum að fullu og öllu. Bíleam skelfdist og gekkst við afbroti sínu, af því að hann óttaðist um líf sitt, þegar engillinn gekk í veg fyrir hann með brugðnu sverði. En ekki var um neina sanna iðrun yfir synd að ræða, enga breytingu á lífsstefnu, enga andstyggð á hinu illa. Eftir að Júdas Ískaríot sveik herra sinn, hrópaði hann: „Ég drýgði synd, ég sveik saklaust blóð (Matt 27.4)“ (VK, bls. 27, 28).

„Þó svo Guð dvelji ekki í musterum gjörðum af mannahöndum þá heiðrar hann þá sem þar eru saman komnir með návist sinni. Hann hefur lofað að þegar þeir koma saman til að leita hans, viðurkenna syndir sínar og biðja fyrir öðrum þá muni hann vera á meðal þeirra fyrir anda sinn. En þeir sem koma saman til að tilbiðja hann ættu að leggja til hliðar allt hið illa. Ef þeir tilbiðja hann ekki í anda og sannleika og fegurð heilagleikans þá er samkoma þeirra algjörlega gagnslaus. Um þá hefur Drottinn þetta að segja: „Þessir menn heiðra mig með vörunum en hjarta þeirra er langt frá mér“ (Matt 15.8, 9). Þeir sem tilbiðja Guð „eiga að tilbiðja hann í anda og sannleika. Faðirinn leitar slíkra tilbiðjenda (Jóh 4.22, 23)“ (PK, bls. 50).

**Til umræðu**

`Hver er mesta fórnin sem tilbiðjendur færa Guði?  (Slm 40.7-11; Róm 12.1, 2).`

`Hver eru tengslin milli tilbeiðslu einstaklinga og samfélags þeirra? Hvers vegna er þörf fyrir hvort tveggja? Á hvern hátt auka þau gildi hvors annars?`

`Margir líta svo á að tilbeiðsla/guðsþjónusta hafi einungis að gera með bæn, sálmasöng, Biblíurannsókn og andlegar bókmenntir. Þetta er allt mikilvægir þættir í tilbeiðslu/guðsþjónustu, en er hún einskorðuð við þessa þætti? Gefið dæmi um annnars konar tiðbeiðslu/guðsþjónustu.`

`Ellen G. White segir: „Ekki má skoða þjónustuna við hann sem dapurlega og þreytandi byrði. Það ætti að vera okkur ánægjuefni að tilbiðja Drottin og taka þátt í starfi hans“ (VK, bls. 119). Hvernig getur tilbeiðsla Drottins orðið ánægjuefni?`