---
title:  Segið frá dýrð hans meðal þjóðanna
date:  20/03/2024
---

`Lestu Slm 96. Hvaða margþættu hliðar tilbeiðslunnar er að finna í þessum sálmi?`

Tilbeiðsla felur í sér að syngja Drottni (Slm 96.1, 2), lofa nafn hans (Slm 96.2), segja frá dásemdarverkum hans og mikilleika (Slm 96.3, 4) og færa fórnir til helgidómsins (Slm 96.8). Auk þessara kunnu einkenna tilbeiðslunnar leggur sálmurinn áherslu á aðra þætti sem eru ekki eins vel þekktir, eins og t.d. útbreiðsluþátt þar sem ríki Drottins er boðað öðrum þjóðum (Slm 96.2, 3, 10).

En söngur, lofgjörð, fórnargjafir og fagnaðarboðun eru ekki aðskildir þættir tilbeiðslunnar. Boðun hjálpræðis Guðs til allra þjóða gefur lofgjörðinni og tilbeiðslunni innihald. Takið eftir því hvernig tilgangurinn með tilbeiðslunni samsvarar boðskapnum sem öðrum þjóðum er boðaður: „Því að mikill er Drottinn“ (Slm 96.4), „allir guðir þjóðanna eru falsguðir en Drottinn hefur gert himininn“ (Slm 96.5), „Drottinn er konungur“ (Slm 96.10) og „hann kemur til að ríkja á jörðu“ (Slm 96.13). Þannig er það markmið útbreiðslustarfsins að sameina aðra fólki Guðs svo að öll sköpunin geti að lokum tilbeðið Drottin (Slm 96.11-13).

Fólk sem sækir ekki kirkju fyllist oft ótta ef því er boðið á trúarlega samkomu. Það tengir trúna á Guð við strangar reglur og þungbærar skyldur sem Guð refsi því fyrir ef það víkur frá þeim eða hann útiloki það frá hjálpræðinu. Að hluta til er það trúað fólk sem framsetur þessa mynd af refsigjörnum Guði. En við erum kölluð til að rífa þannig múra niður og bera vitni um miskunnsöm máttarverk hans. Þegar hann er þungamiðja tilbeiðslu okkar laðast aðrir einnig að honum og hlýða boði hans: „Komið til mín, öll þér sem erfiðið og þunga eruð hlaðin“ (Matt 11.28).

Tilbeiðsla er innri viðurkenning á því að Drottinn er skapari, konungur og dómari (Slm. 96.5, 10, 13). Tilbeiðsla felur þannig í sér minninguna um það sem Guð hefur þegar gert (sköpunin), fögnuð yfir dásemdarverkum hans nú (Guð viðheldur heiminum fer með völdin) og eftirvæntingu eftir því sem hann mun gera í framtíðinni (dómur endalokanna og nýtt líf á nýjum himni og nýrri jörð).

Dómurinn í Sálmunum felur í sér endurreisn friðar, réttvísi og velgengni í heimi sem í dag er undir álagi óréttlætis og þjáninga. Þar af leiðandi fagnar öll jörðin í eftirvæntingunni eftir dómum Guðs (Slm 96.10-13; Slm 98.4-9). Sú staðreynd að Drottinn er réttlátur dómari ætti auk þess að hvetja fólkið til að tilbiðja hann í heilagleika og „skjálfta“ frammi fyrir honum og ætti að vara það við því að gera lítið úr tilbeiðslunni (Slm 96.9). Tilbeiðsla felur í sér mikinn fögnuð og tiltrú (Slm 96.1, 2, 11-13), heilagan ótta og virðingu (Slm 96.4, 9).

Hin almenna skírskotun Slm 96 um að tilbiðja skaparann og dómarann endurspeglast í lokaboðun fagnaðarerindis Guðs til jarðarinnar, boðskap englanna þriggja í Opb 14.6-12. Þessi sálmur virðist að mörgu leyti innihalda þann boðskap endalokanna: sköpun, hjálpræði („eilíft fagnaðarerindi“), tilbeiðslu og dóm sem alla má finna í sálminum.

`Berðu þenna sálm saman við boðskapi englanna þriggja (Opb 14.6-12). Á hvaða hátt kennir hann þann sama grundvallarsannleika og sá boðskapur endalokanna sem við eigum að boða heiminum?`