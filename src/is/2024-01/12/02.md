---
title:  Lyftið höndum í helgidóminum
date:  17/03/2024
---

`Lestu Slm 134. Hvar fer tilbeiðslan fram í þessum sálmi? Hver er ávöxturinn af því að tilbiðja Drottin?`

Þessi sálmur rifjar upp blessun Arons í 4Mós 6.24-26 (einnig Slm 67.2) og beinir athyglinni að blessuninni sem grundvallarmeginreglu og ávöxt sambandsins milli Guðs og Ísraels. Fólkið blessar Guð í helgidóminum og Guð blessar fólk sitt frá Síon. Blessanirnar ná til alls lífsins því að Drottinn er skapari himins og jarðar. Sú staðreynd að sérstakar blessanir Guðs koma frá Síon leggur áherslu á sáttmálatengsl Drottins við fólk sitt. Það er því í náðarsáttmálanum að Ísrael notar forréttindi sín til að blessa Drottin og hljóta blessun hans.

`Lestu Slm 18.1; Slm 36.2; Slm 113.1; Slm 134.1, 2; Slm 135.1, 2. Hvernig er tilbiðjendunum lýst í þessum versum?`

Sálmarnir lýsa oft tilbiðjendum Guðs sem þjónum Drottins. Lýsingin í Slm 134.1, 2: „þér þjónar Drottins, sem standið í húsi Drottins“ vísar að öllum líkindum til Levítanna sem næturvarða (1Kro 9.23-27) eða til þeirrar lofgjörðar sem Levítarnir færðu Drottni dag og nótt (1Kro 9.33).

Þar sem Ísraelsmenn tilbáðu hinn ósýnilega Guð sem ekki mátti gera líkneskjur eða myndir af þá gegndi helgidómurinn því hlutverki að endurspegla dýrð Drottins og tryggja umhverfi þar sem syndarar gátu nálgast heilagan konung sinn. Drottinn sjálfur átti frumkvæðið að þeim samfundum og þeir fóru fram samkvæmt reglum hans og fyrirmælum.

„Komið til hans, hins lifanda steins, sem menn höfnuðu en er í augum Guðs útvalinn og dýrmætur. Látið sjálf uppbyggjast sem lifandi steinar í andlegt hús til heilags prestdóms, til að bera fram andlegar fórnir fyrir Jesú Krist, Guði velþóknanlegar“ (1Pét 2.4, 5). Við sjáum hér í orðum Péturs sömu hugmynd sem kemur fram í þessum sálmum um að fólk Guðs, sem nú er heilagur prestdómur, færir Drottni Jesú Kristi, skapara sínum og endurlausnara, lof og þakkargjörð fyrir allt það góða sem hann hefur gert fyrir það.

`Sem trúaðir einstaklingar höfum við einnig prestahlutverki að gegna þar sem við erum kölluð til að deila gleðifregn fagnaðarerindisins með heiminum. Hver er áhrifamesta leiðin til að gera það?`