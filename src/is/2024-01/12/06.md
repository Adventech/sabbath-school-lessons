---
title:  Þegar Drottinn hefur engan þókun á fórnum
date:  21/03/2024
---

`Lestu Slm 40.7-9; Slm 50.7-23 og Slm 51.18-21. Hvaða mikilvæga atriði fjalla þessir textar um? Hvers vegna hefur Guð enga þóknun á þeim fórnum sem hann hefur fyrirskipað í orði sínu (2Mós 20.24)?`

Líkt og spámennirnir fordæma sálmaskáldin ýmsar misnotkanir tilbeiðslunnar. Megináherslan í þessum versum er ekki á vanþóknun Drottins á fórnum Ísraels og hátíðum þeirra heldur ástæðan fyrir þeirri vanþóknun: banvæn fjarlægð milli tilbeiðslu og andlegheita.

Guð ávítar ekki fólk sitt fyrir fórnir þess heldur illsku þess og óréttlátar aðgerðir í lífi þess (Slm 50.8, 17-21). Sálmarnir tala ekki gegn fórnum og tilbeiðslu heldur gegn innantómum fórnum og innantómri tilbeiðslu sem kemur fram í óréttlæti þessara tilbiðjenda.

Þegar einingin milli ytra forms tilbeiðslunnar og réttra innri hvata til hennar splundrast, verður formið venjulega mikilvægara en reynslan af nálægð Guðs. Tilbeiðsluformið verður lokatakmarkið fremur en Guð sem formið ætti að benda til og opinbera.

`Lestu Jóh 4.23, 24. Hvað er það sem Jesús leggur áherslu á sem passar nákvæmlega við það sem þessir sálmar vara við?`

Fórnirnar einar sér eru ekki nóg. Hver væri ávinningur þeirra ef hjörtu þeirra sem færa þær eru ekki full af iðrun, trú og sorg vegna syndanna? Það er einungis þegar fórnirnar eru í tengslum við iðrun og einlæga þakkargjörð að þær eru Guði þóknanlegar sem réttar fórnir (Slm 51.21; sjá einnig Slm 50.14). Jesús vitnaði í Jesaja þegar hann sagði: „Þessir menn heiðra mig með vörunum en hjarta þeirra er langt frá mér“ (Matt 15.8). Vandamálin sem blöstu við sálmaskáldunum voru þau sömu sem Jesús stóð andspænis hjá sumum, einkum leiðtogunum, á jarðvistartíma sínum.

`Hvernig getum við sem aðventistar, sem höfum allt þetta ljós og alla þessa þekkingu, komist hjá því að falla í þá gildru að halda að það nægi að þekkja sannleikann og iðka form sannleikans?`