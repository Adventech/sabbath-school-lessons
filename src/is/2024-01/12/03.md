---
title:  Syngið Drottni nýjan söng
date:  18/03/2024
---

`Lestu Slm 33.3; Slm 40.4; Slm 96.1; Slm 98.1; Slm 144.9 og Slm 149.1. Hvaða þema er sameiginlegt í þessum textum?`

Sálmarnir kalla fólk saman til að syngja „nýjan söng.“ Um hvað er þessi nýi söngur? Það sem framkallar þennan „nýja söng“ er endurnýjuð viðurkenning á tign Drottins og yfirráðum yfir heiminum og þakklæti fyrir umhyggju hans og hjálpræði sem skapara og dómara jarðarinnar. Lausn frá óvinum og dauða ásamt sérstakri góðvild í garð Ísraels eru nokkur þau atriði sem hvetur einstaklinginn til að syngja „nýjan söng.“ Aðrir söngvar lofa einnig Drottin fyrir miskunnsemi hans og undraverk en „nýi söngurinn“ er sérstakur þar sem hann lætur í ljósi endurnýjaðan fögnuð og fyrirheit um endurnýjaða hollustu við Guð. Hin nýja reynsla af lausnarstarfi Guðs hvetur fólkið til að viðurkenna að Drottinn er skapari þess og konungur. Það sem er sameiginlegt þema í öllum þeim sálmum sem tala um „nýjan söng“ er m.a. traust til Guðs, lofgjörð fyrir dásemdarverk hans og lausn frá öllu böli.

`Lestu Jes 42.10-12; Opb 5.9 og Opb 14.3. Hvaða ályktun getum við dregið varðandi hinn „nýja söng“ á grundvelli þessara texta?`

Fólki Guðs er lýst sem lýð „sem er honum nálægur“ (Slm 148.14) sem gefur til kynna að í öllu sköpunarverkinu hefur Ísrael algjöra sérstöðu og nýtur þeirra forréttinda að lofsyngja Guði sem þau standa í þakkarskuld til. Biblían hvetur þannig hina trúuðu á öllum öldum til að syngja þennan nýja söng sem lofgjörð um endurlausnara sinn og er einstæður vitnisburður um frelsun fyrir blóð lambsins. „Nýr söngur“ getur einnig verið „nýr“ að því leyti að enginn hefur nokkru sinni heyrt hann áður, söngur sem minnist lifandi reynslu einhvers af náð Guðs. Hann getur einnig látið í ljós von sem kemur fram í eftirvæntingunni um sérstæða og óviðjafnanlega reynslu af tign Guðs í framtíðinni. Sönn tilbeiðsla er ekki takmörkuð við fórnir heldur endurspeglar hún lifandi tengsl við Guð sem eru stöðugt ný og áhrifamikil. Að vissu leyti mætti einfaldlega segja að „nýi söngurinn“ sé ný, jafnvel dagleg, tjáning á elsku okkar til Guðs og þakklæti fyrir það sem Guð hefur gert fyrir okkur.

`Hugleiddu blessanir Guðs í lífi þínu. Ef þú ættir að syngja nýjan söng, um hvað myndi hann þá fjalla?`

<sup>1</sup> Sjá Est 2.7. (Þýð).