---
title:  Til íhugunar
date:  01/03/2024
---

Lestu kaflann „Guð með oss“ í ÞA, bls. 9-14.

Þar sem Sálmarnir eru bæði bænir Krists og bænir um hann gefa þeir okkur einstaka opinberun af persónu Krists og endurlausnarstarfi hans sem er „Guð með oss“ (Matt 1.23). Jesús er „Guð með oss“ þegar við berjumst í bænum okkar við umkomuleysi og þjáningar. Hann er „Guð með oss“ þegar við hrópum eftir réttvísi og lausn. Jesús er einnig „Guð með oss“ þar sem hann gefur okkur ekki á vald glötunar og örvæntingar heldur sýnir okkur leiðina til sigursællar trúar. Hann varð eilífur prestur okkar og konungur til að leysa okkur undan eilífum örlögum syndarinnar. Öll hin helgu fyrirheit Guðs um frelsun finna uppfyllingu sína í Kristi, hinum fullkomna konungi af ætt Davíðs (2Kor 1.20).

Ellen G.White hefur góða innsýn í þessi mál þegar hún lýsir því þegar Kristur sameinaðist mannkyninu: „Með því að taka á sig mannsmynd snart Kristur mannkynið. Með guðdómi sínum hefur hann hönd sína á hásæti Guðs. Sem Mannssonur gaf hann okkur fordæmi í hlýðni. Sem sonur Guðs gefur hann okkur mátt til að hlýða. Það var Kristur sem á Hórebfjalli sagði við Móse: „ÉG ER SÁ, SEM ÉG ER . . . svo skalt þú segja Ísraelsmönnum: „ÉG ER“ sendi mig til yðar“ (2Mós 3.14). Þetta var fyrirheitið um frelsun Ísraelsmanna. Og svo þegar hann „varð mönnum líkur“ lýsti hann sjálfan sig „ÉG ER.“ Betlehemsbarnið, hinn mildi og auðmjúki frelsari, er Guð „sem opinberaðist í holdi“ (1Tím 3.16). Og við okkur segir hann: „ÉG ER góði hirðirinn.“ „ÉG ER hið lifandi brauð.“ „ ÉG ER vegurinn, sannleikurinn og lifið.“ „Allt vald er mér gefið á himni og jörðu“ (Jóh 10.11; 6.51; 14.6; Matt 28.18). ÉG ER uppfylling hvers fyrirheits. ÉG ER; óttist ekki“ (ÞA, bls. 13).

**Til umræðu**

`Hvernig hefur Guð sýnt fram á óhagganlega trúmennsku sína gagnvart sáttmálanum þrátt fyrir ótrúmennsku fólks hans? Hvaða fullvissu veitir það börnum Guðs sem eru að berjast í dag?`

`Á hvern hátt styrkir hinn sérstæði og háleiti prestdómur Krists fullvissuna um frelsun Guðs fólks?`

`Guðspjöllin sýna fram á að mörg af fyrirheitunum um Messías í Sálmunum rættust í Jesú. Hvernig sýnir það fram á áreiðanleika orðs Guðs? Hvers vegna verðum við að standa gegn allri viðleitni til að draga úr trausti okkar á orði Guðs?`

`Hvaða huggun gefa þessi orð Krists okkur: „Allt vald er mér gefið á himni og jörðu“ (Matt 28.18)? Hvernig notfærum við okkur þetta fyrirheit í daglegri reynslu okkar?`