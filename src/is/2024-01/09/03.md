---
title:  Hinn þjáði Messías
date:  26/02/2024
---

`Lestu Slm 22 og Slm 118.22. Hvaða meðhöndlun fékk Messías af höndum þeirra sem hann kom til að frelsa?`

Margir af Sálmunum láta í ljós kvalafullar tilfinningar hins þjáða Messíasar um að vera algjörlega yfirgefinn (eins og t.d. í Slm 42, Slm 88 og Slm 102). Tuttugasti og annar Sálmurinn er beinn Messíasarspádómur þar sem mörg atriði hans er ekki hægt að tengja við Davíð konung en þau lýsa nákvæmlega atvikum í tengslum við dauða Krists. Jesús notaði Slm 22.1 í bæn sinni á krossinum (Matt 27.46).

Það er einungis hægt að skilja þjáningar Krists vegna aðskilnaðar hans frá föðurnum, þegar Jesús bar syndir alls heimsins í líkama sínum, á grundvelli hins nána sambands þeirra, þeirrar einingar sem ekkert jafnast á við (Jóh 1.1, 2; Jóh 10.30). En jafnvel ólýsanlegar þjáningar gátu ekki rofið eininguna milli föðurins og sonar hans. Tilfinningin um að vera algjörlega yfirgefinn knúði Jesú til að fela sig skilyrðislaust föðurnum þrátt fyrir djúpa örvæntingu hans.

„Á herðar Krists, sem staðgengils okkar og ábyrgðarmanns, voru lagðar misgjörðir okkar allra. Hann var talinn afbrotamaður til þess að hann gæti frelsað okkur frá sakfellingu lögmálsins. Sekt hvers einasta afkomanda Adams lagðist á hjarta hans. Reiði Guðs yfir misgjörðum mannanna, hin hræðilega opinberun vanþóknunar hans á syndinni, fyllti sál sonar hans örvæntingu“ (ÞA, bls. 564).

Hin ógnvekjandi dýramynd af sterkum uxum, öskrandi ljónum og hundum dregur athyglina að grimmd fólksins og þeirri andúð sem Kristur mætti við lok lífs síns þar sem honum er líkt við skaðlausan og hjálparvana orm. Tuttugasti og annar Sálmurinn lýsir með undraverðri nákvæmni þeim eitruðu athugasemdum múgsins þegar hann hæddist að Jesú með því að nota hans eigin orð til föðurins (Slm 22.2, 9; Matt 27.43) og hermennirnir skiptu með sér klæðum Jesú (Slm 22.19; Matt 27.35). Fólkið skildi þá ekki að „ormurinn“ sem það leitaðist við að kremja myndi verða megin hyrningarsteinn musterisins og tryggja undirstöður þess (Slm 118.22).

En sá Messías sem fólkið hafnaði varð uppspretta frelsunar fólks Guðs eftir upprisu sína frá dauðum (Matt 21.42; Post 4.10-12). Kristur þoldi afneitun mannkynsins en Guð vegsamaði son sinn með því að gera hann að lifandi hyrningarsteini hins andlega musteris Guðs (Ef 2.20-22; 1Pét 2.4-8). Fyrir þá sem hafna þessum steini sem er frelsunarleið Guðs verður hann ásteytingarsteinn (Jes 8.14; Matt 21.44).

`Á krossinum greiddi Jesús sjálfan sig sem refsingu fyrir allar þær syndir sem þú hefur drýgt. Hvaða áhrif ætti það að hafa á líferni þitt að hann leið fyrir þig, þ.e. hvers vegna ættir þú að hafa andstyggð á syndinni?`