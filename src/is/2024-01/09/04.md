---
title:  Ávallt trúr sáttmála sínum
date:  27/02/2024
---

`Lestu Slm 89.28-33; 39-47 og Slm 132.10-12. Hvað felst í sáttmálanum við Davíð? Hvað stofnaði honum í hættu?`

Sáttmálinn við Davíð inniheldur fyrirheit Guðs um eilífan stuðning við afkomendur Davíðs og velmegun fólks Guðs (2Sam 7.5-16; Slm 89.2-5, 20-38; Slm 132.12-18). Eilíft gildi sáttmálans byggðist á heilögum eið Guðs og trúmennsku konungsins við Guð. En jafnvel trúir konungar eins og Davíð voru ekki alltaf trúfastir. Í Slm 89 er harmað yfir þeim hörkulega raunveruleika sem virðist benda til þess að hin dýrmætu fyrirheit í sáttmálanum við Davíð hafi glatast. Hefur Guð yfirgefið Ísrael án vonar? Svarið er neikvætt.

Reiði Guðs er tjáning á dómi Guðs (Slm 38.2; Slm 74.1). En hún varir ekki um eilífð þar sem Guð í eilífri elsku sinni fyrirgefur syndir fólksins þegar það iðrast. En eins lengi og hún er til staðar er vanþóknun Guðs alvarleg gagnvart villuráfandi fólki sínu. Fólkið finnur fyrir bitrum afleiðingum óhlýðni sinnar og gerir sér grein fyrir alvarleika synda sinna (Slm 89.39-47). Samt spyr það: „Hversu lengi, Drottinn?“ og skírskotar þar með til reiði Guðs sem samkvæmt eðli sínu er tímabundin (Slm 89.47). Endurnýjuð von leiðir fram nýja fullvissu um trúfesti Guðs að minnast náðar sinar (Slm 89.48, 51).

Og þó svo hinn mannlegi þáttur sáttmálans brygðist gat fólkið hvílst í fullvissunni um óbrigðult áform fyrirheita Guðs í Messíasi sem býr yfir öllu réttlæti og hjálpræði Ísraels og heimsins. Það þýðir að vilji Guðs muni ná fram að ganga að lokum og eilíft ríki hans sett á stofn, en einungis fyrir tilstilli Jesú en ekki vegna fólks Guðs.

Jesús Kristur er sonur Davíðs og Messías (Matt 1.1; Heb 1.8). Hann er kallaður „frumburður allrar sköpunar“ (Kól 1.15) sem vísar til Slm 89.28 þar sem Davíð, sem var táknmynd um Krist, er sagður vera frumburður Guðs. „Ég geri hann að frumburði mínum, að hinum æðsta meðal konunga jarðar.“

Augljóst er að hugtakið „frumburður“ á ekki við um líffræðilega staðreynd þar sem Davíð var áttunda barn foreldra sinna (1Sam 16.10, 11). Sama má segja um Jesú. Þessi titill bendir til sérstaks heiðurs og valds (Kól 1.16, 20-22). Guð setti Jesú sem æðsta konung alheimsins þegar hann reisti Jesú upp frá dauðum (Post 2.30, 31).

`Lestu Kól 1.16, 20-22. Hvað kenna þessi vers okkur um það hver Jesús var og hvað hann hefur gert fyrir okkur? Hvaða fyrirheit felst í því fyrir okkur?`