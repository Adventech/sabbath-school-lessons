---
title:  Blessaður Er Sá Sem Kemur Í Nafni Drottins
date:  24/02/2024
---

### Lesefni vikunnar
Slm 23; Jóh 10.11-15; Slm 22; Slm 89.28-33; Kól 1.16; Slm 2; Heb 7.20-28.

> <p>Minnistexti</p>
> „Steinninn, sem smiðirnir höfnuðu, er orðinn að hyrningarsteini. Að tilhlutan Drottins er þetta orðið, það er dásamlegt í augum vorum“ (Slm 118.22, 23).

Sálmarnir vitna um persónu Krists og þjónustu hans. Í þeim má finna vísbendingar um alla þætti starfs hans í frelsunaráforminu. Það má finna margvísleg tákn og spádóma um ævi Krists og störf, lýsingar sem eru oft mjög nákvæmar.

Meðal málefna sem Sálmarnir fjalla um eru guðdómur Krists, auðkenni hans sem hinn góði hirðir, hvernig hann var svikinn, þjáningar hans, sú staðreynd að bein hans voru ekki brotin, dauði hans, upprisa, himnaför, prestdómur og konungdómur. Allir þessir þættir eru þar eins og sagt var fyrir um þá mörgum öldum áður en Jesús kom sem maður.

Það er því engin furða að Jesús benti til Sálmanna þegar hann talaði um þjónustu sína við lærisveinana á leiðinni til Emmaus (Lúk 24.44). Hann vildi að þeir fyndu vísbendingu í Sálmunum um það hver hann væri.

Sumir Sálmanna sem uppfylltust á táknrænan hátt í Kristi eru Slm 24; 45; 72, 101 (hinn fullkomni konungur og dómari); 88, og 102 (bænir hins þjáða þjóns Guðs).

Í öllum Sálmunum, í harmi sálmaskáldsins, þakkargjörð hans, lofgjörð og hrópi um réttvísi og frelsun má heyra bergmál af bæn Krists fyrir frelsun heimsins.