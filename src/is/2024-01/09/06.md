---
title:  Prestur að eilífu að hætti Melkísedeks
date:  29/02/2024
---

`Lestu Slm 110.4-7. Að hvaða leyti er prestdómur Krists sérstæður og hvaða von getum við fundið í tengslum við himneskan prestdóm hans?`

Guð veitir Messíasi eilíft konungdæmi (Slm 100.1-3) og æðsta prestdóm að hætti Melkísedeks (Slm 100.4-7) og Drottinn innsiglar orð sitt með hátíðlegu fyrirheiti (Heb 6.18). Eiður Guðs um að hætta ekki við að gefa okkur fullkominn æðsta prest er merki um náð hans. Syndir fólksins og opinskáar uppreisnir þess ögra Guði til að yfirgefa fólk sitt en eiður hans er óhagganlegur og tryggir að náð hans dregur til baka dóm sinn yfir þeim sem iðrast (2Mós 32.14; Slm 106.45).

Eiður Guðs innleiðir nýjan þátt í sáttmálann við Davíð þegar hann lýsir því yfir að Messías-konungurinn er einnig prestur (Slm 110.4). Konungar Ísraels gátu aldrei starfað sem prestar (4Mós 8.19; 2Kro 26.16-21). Þegar Biblían talar um að konungar og fólk almennt hafi fært fórnir þá felur það í sér að það hafi fært fórnir til prestanna sem síðan fórnuðu þeim. En í Slm 110 er Messías-konungurinn frábrugðinn öðrum konungum og prestum Ísraels. Hinn eilífi prestdómur Krists á rætur að rekja til Melskísedeks sem var bæði konungur í Salem (Jerúsalem) og prestur „Hins hæsta Guðs“ (1Mós 14.18-20). Gamla testamentið talar aldrei um Davíð konung eða nokkurn annan konung í Ísrael sem hefði prestdóm að hætti Melkísedeks nema í Slm 110. Svo, greinilegt er að sá Sálmur talar um frábrugðinn prest-konung í sögu Ísraels.

`Lestu Heb 7.20-28. Hvað er sumt af því sem hinn æðri prestdómur Krists leiðir af sér?`

Þar sem Kristur er bæði guðlegur konungur og eilífur prestur hefur hann óviðjafnanlega yfirburði yfir mannlega presta og konunga. Þar af leiðandi getum við átt von. Kristur heldur fast við frábæran sáttmála sem byggist á eiði Guðs en ekki mannlegum loforðum. Hann þjónar í hinum himneska helgidómi og synd og dauði hafa engin áhrif á prestdóm hans líkt og meðal mannlegra presta og því getur hann verið meðalgangari okkar og frelsað lýð sinn að eilífu. Sáttarverk Krists sem hins fullkomna og samúðarfulla prests veitir fólki hans varanlega fullvissu um ævarandi nærveru Guðs (Heb 6.19, 20). Konunglegur prestdómur Krists mun afnema stjórn hins illa, ekki aðeins í hjörtum fólks heldur einnig í heiminum. Hann mun standa við fyrirheitið í Slm 2 um að allar þjóðir og sérhver stjórnandi muni lúta konunglegum dómi Jesú Krists (Slm 2.6-9; Slm 110.1, 2, 5, 6). Hinn dásamlegi konunglegi prestdómur Jesú gerir algjört tilkall til hlýðni okkar og trausts.