---
title:  Hinn guðlegi hirðir sem gaf sjálfan sig
date:  25/02/2024
---

`Lestu Slm 23; Slm 28.9; Slm 80.2; Slm 78.52, 53; Slm 79.13 og Slm 100.3. Hvernig er tengslunum milli Drottins og fólks hans lýst í þessum textum?`

Myndin af Drottni sem hirði og fólki Guðs sem sauðahjörð leggur áherslu á leiðsögn Guðs og umhyggju hans fyrir fólki sínu og þá staðreynd að það er háð Guði varðandi allar þarfir sínar. Myndin dregur fram tilfinninguna um náin tengsl milli Guðs og fólks hans þar sem hirðarnir lifðu meðal hjarðar sinnar og önnuðust þarfir hvers einstaks sauðar. Myndin af hirðinum leggur einnig áherslu á að Guð á hjörð sína sem er staðfest á tvennan hátt: í fyrsta lagi með sköpuninni (Slm 95.6, 7; Slm 100.3) og í öðru lagi með sáttmálanum (Slm 28.9; Heb 13.20).

Myndin af hinum guðlega hirði, sem leiðir Jósef líkt og hjörð (Slm 80.1), er sennilega óbein vísbending til þess þegar Jakob blessaði Jósef og þar sem Guði er líkt við hirði Ísraels og skírskotar til þessa mikla fyrirheits og blessunar (1Mós 49.24).

Litið var á konunga sem hirða fólks síns (2Sam 5.2). En einungis Guð á virkilega rétt á þessum titli því að flestir mannlegir konungar áttu ekki slíka nafnbót skilið. Einungis Jesús gerði það og hann er því kallaður góði hirðirinn.

`Lestu Jóh 10.11-15. Hvað segir Jesús um sjálfan sig sem hinn góða hirði?`

Hin nánu tengsl milli hins guðlega hirðis og hjarðar hans má sjá í þeirri staðreynd að hjörðin þekkir rödd hirðisins án nokkurs misskilnings (Jóh 10.4, 27). Allt til dagsins í dag geta hirðar í Miðausturlöndum skipt hjörðum sínum, sem hafa blandast saman, með því að kalla á eigin sauði sem þekkja rödd hirðis síns og fylgja þeim.

Stundum gerist það að hjörð Guðs verður fyrir ýmsum áföllum sem fólkið skilur sem merki um vanþóknun Guðs og fráhvarf. En góði hirðirinn yfirgefur aldrei sauði sína sem hafa farið afvega heldur leitast hann við að bjarga þeim. Þetta er áhrifamikil mynd af tengslum Guðs við fólk sitt. Hann er fús að deyja fyrir sauði sína (Jóh 10.11, 15) og þótt undarlegt megi virðast verða fórnarlamb þeirra vegna (Jóh 1.29). En Jesús staðfesti einnig að hann myndi einnig kalla sauði sína sem væru í öðrum sauðabyrgjum og sameina þá í eina hjörð (Jóh 10.16).

`Hvað getur þú gert í daglegu lífi þínu til þess að njóta þess sem okkur er heitið ef við höfum Jesú sem hinn góða hirði okkar?`