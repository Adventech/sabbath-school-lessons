---
title:  Réttlæti fyrir hina kúguðu
date:  05/02/2024
---

`Lestu Slm 9.19; Slm 12.6; Slm 40.18; Slm 113.7; Slm 146.6-10 og Slm 41.2-4. Hvaða boðskap er að finna í þessum versum til okkar í dag?`

Guð auðsýnir sérstaka umhyggju varðandi réttlæti fyrir ýmsa hópa í þjóðfélaginu, þar á meðal þá sem eru fátækir og þurfandi, kúgaðir eða föðurlausir, ekkjur eða ekklar og útlendingar. Líkt og Mósebækurnar og rit spámannanna var enginn vafi um það í Sálmunum (2Mós 22.21-27; Jes 3.13-15).

Margir Sálmanna nota hugtak eins og „fátækir og þurfandi“ og forðast að líta á hina kúguðu einungis á þjóðernislegum eða trúarlegum grundvelli til þess að leggja áherslu á altæka umhyggju Guðs fyrir öllum mönnum.

En hugtakið „fátækir og þurfandi“ er ekki einskorðað við efnislega fátækt heldur nær það einnig til þeirra sem eru hjálparvana og varnarlausir. Hugtakið skírskotar til samúðar Guðs og það gefur til kynna að hinn þjáði sé einn á báti og hafi enga hjálp nema Guð. En það vísar einnig til einlægni og sannsögli hins þjáða ásamt kærleika hans til Guðs þegar hann játar að hann sé algjörlega háður Guði og afneitar öllu sjálfstrausti og sjálfsáliti.

Á sama tíma sýnir umhyggja fyrir þeim sem líða skort (Slm 41.2-4) trúfesti fólks til Guðs. Á tímum Biblíunnar var það talin svívirðileg synd að gera þeim illt sem voru varnarlausir (5Mós 15.7-11). Sálmarnir hvetja trúfast fólk til að tala gegn allri kúgun.

Sálmarnir leggja einnig áherslu á fánýti þess að byggja traust sitt á fallvaltri getu mannsins sem uppsprettu að fullkominni visku og öryggi. Fólk Guðs verður að standast þá freistingu að byggja endanlegt traust sitt á mannlegum leiðtogum og stofnunum, einkum þegar þeim ber ekki saman við leiðir Guðs.

Í náð sinni hefur Drottinn samsamað sig hinum fátæku með því að verða fátækur sjálfur, þannig að fyrir fátækt hans mættu margir verða auðugir (2Kor 8.9). Auðæfi Krists fela í sér lausn frá allri kúgun sem syndin leiðir af sér og hann heitir okkur eilífu lífi í ríki Guðs (Opb 21.4). Jesús Kristur uppfyllir fyrirheit Sálmanna sem hinn guðlegi dómari sem mun dæma sérhverja illa meðferð á hinum bágstöddu og vanrækta skyldu okkar gagnvart þeim (Matt 25.31-46).

`Hversu mikið hugsum við um hina fátæku og þurfandi á meðal okkar og hve mikið gerum við fyrir þá?`