---
title:  Hversu lengi dæmir þú án réttvísi?
date:  06/02/2024
---

Drottinn hefur gefið leiðtogum Ísraels vald til að halda uppi réttvísi í Ísrael (Slm 72.1-7, 12-14). Konungar Ísraels áttu að beita valdi sínu í samræmi við vilja Guðs. Megin hugðarefni leiðtoganna skyldi vera að tryggja frið og réttvísi í landinu og annast þá sem minna mega sín í þjóðfélaginu. Einungis þá mun landið og allt fólkið njóta velgengni. Það er trúfesti við Guð en ekki mannlegur máttur sem styrkir hásæti konungsins.

`Lestu Slm 82. Hvað gerist þegar leiðtogar spilla réttvísinni og kúga fólkið sem þeim er ætlað að vernda?`

Í Slm 82 lýsir Guð yfir dómi sínum yfir spilltum dómurum Ísraels. Guðirnir (Slm 82.1, 6) eru greinilega hvorki heiðnir guðir né englar því að þeim var aldrei falið að auðsýna fólki Guðs réttvísi og geta því ekki verið dæmdir fyrir að bregðast þeirri skyldu sinni. Ákærurnar sem birtar eru í Slm 82.2-4 eru hliðstæðar þeim sem nefndar eru í lögbókum Ísraels en þar eru „guðirnir“ einkenndir sem leiðtogar Ísraels (5Mós 1.16-18; 5Mós 16.18-20; Jóh 10.33-35). Guð spyr syni mannanna hvort þeir hafi dæmt af réttvísi og hann kunngjörir refsingu þeirra þar sem þeir hafa reynst óréttlátir. Leiðtogarnir ráfa í myrkri án skyns eða skilnings (Slm 82.5) þar sem þeir hafa yfirgefið lögmál Guðs sem er ljós þeirra (Slm 119.105).

Ritningin heldur því fastlega fram að Drottinn sé hinn eini Guð. Guð deilir stjórn sinni yfir heiminum með útvöldum leiðtogum mannanna sem eru fulltrúar hans (Róm 13.1). En hversu oft hafa þessir mannlegu fulltrúar ekki í gegnum aldirnar rangsnúið þeirri ábyrgð sem þeim var falin?

Í Slm 82 er hæðst að fráfalli sumra leiðtoga sem töldu sig vera „guði“ yfir öðrum. Þó svo Guð hafi gefið leiðtogum Ísraels vald og forréttindi og þeir kallaðir „synir Hins hæsta“ og þeim falið að vera fulltrúar hans þá hafnar hann hinum óréttlátu leiðtogum. Guð minnir þá á að þeir séu dauðlegir og undir sama siðferðislögmáli og allir aðrir. Enginn er undanþeginn lögmáli Guðs (Slm 82.6-8).

Guð mun dæma allan heiminn. Fólk Guðs mun verða að standa fyrir máli sínu frammi fyrir Guði. Bæði fólkið og leiðtogar þess ættu að líkja eftir fordæmi hins guðlega dómara og byggja endanlega von sína á honum.

`Hvers konar vald hefur þú yfir öðrum? Hversu réttvíslega og sanngjarnt beitir þú því valdi? Gættu þín!`