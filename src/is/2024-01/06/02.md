---
title:  Tignarleg stríðshetja
date:  04/02/2024
---

`Lestu Slm 18.4-19; Slm 76.4-10, 13 og Slm 144.5-7. Hvaða mynd er dregin upp af Drottni í þessum versum? Hvað segja þessar myndir okkur um fúsleika Guðs að frelsa fólk sitt?`

Þessir sálmar lofa Drottin fyrir stórkostlegan mátt hans yfir hinum illu öflum sem ógna fólki hans. Þeir bregða upp mynd af Guði í tign sinni sem stríðshetju og dómara. Myndin af Guði sem stríðshetju er algeng í Sálmunum og dregur athygli að nauðsyn þess að Guð bregðist við þjáningum fólks síns og neyðarópi.

„Frá ljómanum fyrir honum komu ský með hagli og eldglæringum. Þá þrumaði Drottinn á himni, Hinn hæsti lét raust sína gjalla gegnum hagl og eldglæringar. Hann skaut örvum langt og víða, slöngvaði eldingum og trvístraði þeim. Þá sá í mararbotn, undirstöður jarðar birtust þegar þú ógnaðir í reiði þinni, Drottinn, og blést úr nösum þínum“ (Slm 18.13-15).

Ákveðni og umfang athafna Guðs ætti að fjarlægja allan efa um þá mikla umhyggju og samúð sem Guð hefur með þeim sem þjást og hæfileika hans til að buga hið illa. Við þurfum einungis að bíða eftir því að hann geri það.

Jafnvel þegar fólk Guðs, eins og t.d. Davíð, háði stríð kom lausnin ekki frá mönnum. Í mörgum bardögum sínum við óvini Guðs fólks lofaði Davíð konungur Guð sem þann eina sem vann alla sigrana. Það hefði verið auðvelt fyrir Davíð að eigna sér heiðurinn af þeim mörgu sigrum sem hann vann en það var ekki í samræmi við hugsun hans. Hann vissi hvaðan hann fékk styrk sinn. Þó svo Davíð lýsi því yfir að Drottinn þjálfi hendur hans til hernaðar (Slm 18.35) þá reiðir hann sig hvergi í Sálmunum á bardagahæfni sína. Þess í stað berst Drottinn fyrir Davíð og frelsar hann (Slm 18.48, 49). Í Sálmunum tekur Davíð konungur, sem var þekktur sem farsæl stríðshetja, sér hlutverk tónlistarmanns og lofar Drottin sem einasta lausnara og stuðning fólks síns (Slm 144.9-15). Lofgjörð og bæn til Drottins eru það sem veita honum styrk og eru öflugri en nokkur vopn. Guði einum ber traust og tilbeiðsla.

`Hvers vegna ættum við alltaf að minnast þess hvaðan hæfileikar okkar og velgengni í lífinu eru komin? Hvaða hættu stöndum við andspænis ef við gleymum því?`