---
title:  Úthelltu gremju þinni
date:  07/02/2024
---

`Lestu Slm 58.7-9; Slm 69.23-29; Slm 83.10-18; Slm 94.1, 2 og Slm 137.7-9. Hvaða viðhorf kemur fram í þessum Sálmum? Hver er erindreki dómsins í þessum Sálmum?`

Sumir Sálmar biðja Guð um að koma fram hefndum á einstaklingum og þjóðum sem ætla sér að gera sálmaskáldinu eða fólki þess illt eða hafa þegar gert þeim illt. Við veltum oft vöngum yfir þessum Sálmum þar sem þeir eru oft harkalegir í orðalagi og í algjöru ósamræmi við meginreglu Biblíunnar um að elska óvini sína (Matt 5.44).

En það er gott að sálmaskáldið er hneykslað yfir allri kúgun. Það bendir til þess að skáldið líti gott og illt alvarlegri augum en margir gera. Það hefur jafnvel miklar áhyggjur af hinu illa í heiminum, ekki aðeins gagnvart sér heldur einnig öðrum. En sálmaskáldið lítur aldrei á sjálft sig sem þann sem á að framkvæma hefndina. Þess í stað felur það allt endurgjald í hendur Guðs. Sálmarnir kalla fram bölvanir sáttmálans (5Mós 27.9-16) og grátbiðja Guð um að bregðast við eins og hann hefur heitið.

Sálmarnir eru spámannlegar yfirlýsingar um komandi dóm Guðs. Þeir eru ekki einungis bænir sálmaskáldsins. Hundrað þrítugasti og sjöundi Sálmurinn endurspeglar yfirlýsinguna um dóm yfir Babýlon sem kemur fram í ritum spámannanna. Sú eyðilegging sem Babýlon kom til leiðar meðal annarra þjóða mun koma yfir hana. Sálmarnir gefa til kynna viðvaranir Guðs um að ranglætið muni að lokum fá makleg málagjöld.

Endurgjald Guðs er grundvallað á réttvísi og náð. Börn Guðs eru kölluð til að biðja fyrir þeim sem misþyrma þeim og jafnvel vonast til að þeir snúi aftur (Slm 83.19; Jer 29.7).

En jafnframt því að við reynum að fella þessa sálma inn í staðal Biblíunnar um að elska óvinina verðum við að gæta þess að gera ekki lítið úr þeim þjáningum sem þar er lýst. Guð kannast við þjáningar barna sinna og fullvissar þau um að „dýr er í augum Drottins dauði dýrkenda hans“ (Slm 116.15). Dómur Guðs ætlast til þess að fólk Guðs hefji upp raust sína gegn öllu illu og leiti eftir komu ríkis Guðs í allri sinni fyllingu. Sálmarnir gefa einnig þeim sem þjást tækifæri til að tjá sig og lætur þá vita að Guði sé kunnugt um þjáningar þeirra og dag einn muni réttlætið koma.

`Hver hefur ekki einhvern tíma látið í ljós hugsanir eða hugmyndir um að hefna sín á þeim sem hafa gert þeim eða ástvinum þeirra hræðilega rangt til? Hvernig gætu þessir Sálmar hjálpað þér að setja þær tilfinningar í rétt samhengi?`