---
title:  Til íhugunar
date:  19/01/2024
---

`Lestu Slm 86.5, 15 og kaflann „Kærleikur Guðs til mannanna“ bls. 9-17 í VK. Hvernig hjálpar sannleikurinn um að Guð er kærleikur okkur til að skilja betur mismunandi lýsingar á Guði og athöfnum hans í Sálmunum?`

Þessa viku höfum við lagt áherslu á nokkrar meginlýsingar á Guði og athöfnum hans sem staðfesta jörðina og gera hana stöðuga og örugga.  Sálmaskáldin skírskota til Guðs sem er skaparinn, konungur, dómari, frelsari sáttmálans og löggjafi. Þau hlutverk sem Guð gegnir í heiminum koma auk þess fram í öðrum nöfnum og titlum Guðs, eins og t.d. hirðir (Slm 23.1; Slm 80.2), klettur hjálpræðisins (Slm 95.1) og faðir (Slm 68.6; Slm 89.26). Við getum verið örugg og trygg í heiminum jafnvel mitt í ólgu deilunnar miklu því að Guð fer með yfirráðin og er trúfastur í öllu sem hann segir eða gerir. Þó svo þessi guðfræðilegu þemu séu engan veginn tæmandi þá gefa þau til kynna mismunandi leiðir sem Guð notar til að opinbera sig í Sálmunum.

Þegar við höldum áfram að rannsaka Sálmana er mikilvægt fyrir okkur að minnast þess að lesa þá í ljósi eðlis Guðs, kærleika hans og náðar og áforms hans um að frelsa og endurreisa heiminn. „Því betur sem við skoðum grundvallareðli Guðs í ljósi krossins því skýrar greinum við miskunnsemi, blíðu og fyrirgefningu samofna sanngirni og réttvísi og því betur blasa við okkur ótölulegar vísbendingar um hinn takmarkalausa kærleika, mildi og meðaumkun, sem tekur langt fram ástríkri umhyggju móður fyrir villuráfandi barni sínu“ (VK, bls. 16, 17). Jafnvel þegar fólkið stendur andspænis dómi Guðs vegna uppreisnar sinnar þá heldur það áfram að ákalla Guð vegna þess að það veit að reiði Guðs er einungis tímabundin en miskunn hans er eilíf (Slm 103.9).

**Til umræðu**

`Hvers vegna er svo mikilvægt að við skiljum raunveruleika og útbreiðslu deilunnar miklu til þess að skilja að við finnum enn umbrot og þjáningu í heiminum þrátt fyrir yfirráð Guðs og stjórn? Hvers vegna er grunnstef deilunnar miklu svo gagnlegt fyrir okkur?`

`Hvers vegna ætti trú okkar á Guð sem skapara að móta skilning okkar á okkur sjálfum og tengslum okkar við allt sköpunarverkið? Hvað gerist þegar mennirnir villast frá þeim sannleika (Slm 106.35-42).`

`Hvað var rangt við hjáguði þjóðanna á tímum Biblíunnar (Slm 115.4-8)? Hvað með hjáguði nútímans? Hvers vegna eru þeir jafn hættulegir okkur á göngu okkar með Drottni?`

`Hvernig ætti fólk Guðs að lifa í ljósi þess að dómur Guðs hefst á fólki hans? Hvernig dæmir Guð fólk sitt og hvers vegna?`