---
title:  Guð er dómari
date:  16/01/2024
---

`Lestu Slm 75. Hvers vegna er hroki hinna ranglátu til einskis?`

Sem ríkjandi konungur er Drottinn einnig löggjafi (Slm 99.7) og dómari Slm 98.9; Slm 97.2). Hinir ranglátu ógna stöðugt því réttláta fyrirkomulagi sem Guð setti á stofn í heiminum en Drottinn mun dæma heiminn og binda enda á yfirráð hins illa (Slm 75.9-11; Slm 96.13).

Í Slm 75 finnum við ýmsar myndir sem sýna fram á endanlega eyðingu hinna illu. Myndin af bikar fullum af freyðandi víni (Slm 75.9) gefur til kynna heiftarafl Guðs (Jer 25.15; Opb 14.10). Sú staðreynd að hornin<sup>1</sup> eru höggvin af óguðlegum sýnir fram á endalok yfirráða þeirra á sama tíma og horn réttlátra gnæfa hátt (Slm 75.11). Guð velur rétta tímann (Slm 75.3) fyrir dóm sinn. Þessi framkvæmd dómsins mun eiga sér stað við endalok heimsins (Slm 96.13; 1Kor 15.23-26).

Drottinn kannar hjörtu fólksins í tengslum við dóminn. Lestu Slm 14.2 sem minnir á 1Mós 6.5, 8. Báðir textarnir sýna að áður en Guð framkvæmir dóm sinn yfir heiminum rannsakar hann líf fólksins og leitar þeirra sem hann getur frelsað. Þessi dómur er stundum kallaður „rannsóknardómurinn“ þegar Guð ver hina réttlátu og ákveður örlög hinna ranglátu.

En hvernig virkar það? Í fyrsta lagi frelsar Guð fólk sitt frá hinum ranglátu (Slm 97.10; Slm 146.9) og krýnir hinn auðmjúka með hjálpræði (Slm 149.4). Í öðru lagi eyðir hann að eilífu þeim ranglátu sem hafa ekki snúið sér til hans (Slm 97.3). Sumir sálmar lýsa á ljóðrænan hátt gagnsleysi mannlegra vopna í viðureigninni við hinn guðlega dómara (Slm 76.4-7). Drottinn er einnig Guð sem fyrirgefur þó svo hann refsi mönnum fyrir misgjörðir þeirra (Slm 99.8). En fólk Guðs ásamt hinum ranglátu mun þurfa að standa fyrir málum sínum (Slm 50.4; Slm 135.14).

Sálmarnir láta í ljós sömu hugmynd og kemur fram í öðrum textum Biblíunnar að dómur Guðs hefjist yfir fólki Guðs en nær síðan til allrar jarðarinnar (5Mós 32.36; 1Pét 4.17). Sálmaskáldið hrópar til Guðs að dæma hann en hann treystir jafnframt á réttlæti Guðs að verja hann (Slm 7.9-12; Slm 139.23, 24).

`Sálmarnir hvetja okkur til að fagna er við lítum fram til dóma Guðs (Slm 67.5; Slm 96.10-13; Slm 98.4-9). Á hvern hátt er dómur Guðs gleðifregn fyrir þá sem eru hjúpaðir blóði Krists?`

<sup>1</sup> „Horn“ eru oft notuð sem táknmynd um mátt og vald,einkum í spádómum (Þýð.).