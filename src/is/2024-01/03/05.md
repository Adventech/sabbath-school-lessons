---
title:  Guð minnist sáttmála síns
date:  17/01/2024
---

`Þemað um dóm Guðs vekur mikilvæga spurningu: Hvernig getur fólk Guðs haft frið við Guð og fullvissu um hjálpræði á tíma dómsins? Lestu Slm 94.14; Slm 105.7-10; Dan 7.22? (Einnig mætti benda á Jer 50.20. (Þýð.).)`

Fólk Guðs er öruggt þar sem Drottinn setti upp dvalarstað sinn í Síon (Slm 76.2, 3) og gerði eilífan sáttmála sinn við það sem sérstaka eign sína (Slm 94.14; Slm 105.8-10). Guð lofar ekki einungis að hafna ekki sáttmálsfólki sínu heldur vinnur hann að því að halda því öruggu hjá sér. Hann fyrirgefur syndir þeirra (Slm 103.4). Hann leiðbeinir, blessar og styrkir fólk sitt (Slm 25.8-11; Slm 29.11; Slm 105.24). Dómum Guðs er ætlað að að snúa fólki hans til réttlætis og sýna fram á að Guði er annt um það (Slm 94.8-15).

Í heild sinni sýnir Slm 105 fram á trúfesti Drottins gagnvart sáttmála sínum í sögu Ísraels. Hvað sem gerðist, hvort sem það var gott eða illt, þá var Guð þar. Í forsjón sinni leiddi hann Jósef til Egyptalands og fyrir hans tilstilli bjargaði hann fólki sínu og nágrannaþjóðunum á tíma alvarlegrar hungursneyðar (Slm 105.16-24). Síðan reisti hann upp Móse til að leiða fólk sitt úr þrælahaldi Egypta með táknum og undrum þeirra vegna (Slm 105.25-38).

Drottinn gaf síðan fólki sínu fyrirheitna landið (Slm 105.12-15) og fjölgaði því (Slm 105.24), leysti það undan oki yfirmannanna (Slm 105.37, 38) og sá því fyrir daglegum þörfum þess (Slm 105.39-41). Drottinn er við stjórnvölinn varðandi allar þarfir fólks síns og sálmaskáldin vildu ekki að fólk hans nokkru sinni gleymdi því.

Þegar Guð minnist sáttmála síns þá er það meira en bara að muna eftir honum, þar sem sögnin „að minnast“ á hebresku felur alltaf í sér að gera eitthvað í málunum (1Mós 8.1; 1Sam 1.19; Slm 98.3; Slm 105.42-44). Á sama hátt þegar fólkið er hvatt til að minnast máttarverka Guðs og dóma felur það í sér að fólkið lifi Guði til dýrðar.

Í sáttmálanum er Ísrael fyrst og fremst kallaður til að vera trúfastur í sáttmálanum og halda lögmál Guðs (Slm 78.5-7; Slm 105.45). Guðs fólk er einnig kallað til að vitna um Guð fyrir öðrum þjóðum þar sem Drottinn þráir að allar þjóðir sameinist fólki hans, Ísrael (Slm 105.1, 2). Heimurinn er þannig öruggur í verndarsáttmála hins almáttuga og miskunnsama Guðs (Slm 89.29-35).

`Hvað er það, sem við höfum í Jesú, sem sýnir okkur að þessi fyrirheit, sem hinum forna Ísrael voru gefin, geti átt við okkur hér og nú? (Sjá Gal 3.26-29).`