---
title:  Drottinn er konungur
date:  15/01/2024
---

Nátengd hugmyndinni um Drottin sem skaparann er Drottinn sem konungur. Þær eru í rauninni óaðskiljanlegar. Yfirlýsinguna um Drottin sem konung má finna í Slm 93.1; Slm 96.10; Slm 97.1 og Slm 99.1 en hugmyndin er til staðar víða í Sálmunum.

Drottinn er skrýddur hátign, dýrð og mætti (Slm 93.1; Slm 104.1). Hann er umlukinn skýjum og sorta (Slm 97.2) en hann hann er einnig „sveipaður ljósi sem skikkju“ (Slm 104.2). Þessar myndlýsingar upphefja vald konungsins og dýrð hans og eru til þess valin að tjá sérstæðan mikilleika Guðs sem mannlegur hugur fær ekki skilið.

`Lestu Slm 97. Hvað einkennir stjórn Drottins? (Slm 97.2, 10). Hvert er yfirráðasvæði hans? (Slm 97.1, 5, 9).`

Yfirráð Drottins birtast í sköpunarverki hans (Slm 96.5), hjálpræði hans (Slm 98.2) og dómi (Slm 96.10). Yfirráð Drottins ná yfir alla jörðina (Slm 47.7-10). Ríki Guðs er eilíft og óviðjafnanlegt að mætti og tign (Slm 45.7; Slm 93.1, 2; Slm 103.19). Konungdómur Drottins byggir á miskunn, réttvísi og réttlæti sem leiðir til skipulags og stöðugleika í hinum skapaða heimi (Slm 98.3; Slm 99.4). Yfirráð Guðs sameina himneska og jarðneska tilbiðjendur í lofgjörð til Guðs (Slm 103.20-22; Slm 148). Margir sálmar sjá fyrir sér allt mannkynið viðurkenna yfirráð Guðs (Slm 96.10; Slm 97.1; Slm 99.1; Slm 145.11-13).

En það eru ekki allir sem gera það, ekki einu sinni jarðneskir ráðamenn, að minnsta kosti ekki enn. Þeir ranglátu, sem afneita Drottni og hæða hann og kúga jafnframt fólk hans, storka stöðugt yfirráðum Drottins (Slm 14.1; Slm 74.3-22). En þó svo sálmaskáldunum sé ögrað með velgengni sumra hinna ranglátu og þau eigi í erfiðleikum með að skilja umburðarlyndi Guðs þá treysta þau yfirráðum Guðs og halda áfram að dafna í fullvissunni um réttláta dóma Guðs (Slm 68.22; Slm 73.17-20). Fyrir trú fagnar fólk Guðs upphafi ríkis hans fyrir endurlausnarstarf Krists og bíður eftir að það verði að veruleika við endurkomu Krists (Matt 12.26-28; 1Kor 15.20-28).

`„Þér, sem elskið Drottin, hatið illt“ (Slm 97.10). Hvers vegna ætti elska okkar til Guðs að fá okkur til að hata hið illa? Hvernig eru þessi hugtök tengd?`