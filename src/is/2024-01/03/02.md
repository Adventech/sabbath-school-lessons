---
title:  Drottinn skapaði okkur
date:  14/01/2024
---

`Lestu Slm 8 og 100. Hvaða mynd er dregin upp af Guði og fólki hans í þessum sálmum? Hvað segja þeir okkur um eðli Guðs?`

Sköpunin gegnir lykilhlutverki í Sálmunum þar sem hún leggur áherslu á yfirráð Guðs. Himnarnir, sem eru handaverk hans, kunngjöra dýrð hans og mátt (Slm 19.2-5; Slm 97.6). Nafn Guðs er dýrðlegt um alla jörðina (Slm 8.2, 10). Drottinn hefur skapað allt og hann er frá öndverðu (Slm 93.2) og fær engan enda (Slm 102.26-28). Hann er eilífur og æðri öllum guðum þjóðanna sem eru einungis „handaverk manna“ (Slm 115.4). Hjáguðirnir hafa „hendur en þreifa ekki“ (Slm 115.7) en í hendi Drottins eru „jarðardjúpin . . . og hendur hans mynduðu þurrlendið“ (Slm 95.4, 5).

Margir sálmar sýna fram á mátt Guðs yfir máttarvöldum náttúrunnar sem aðrar þjóðir töldu vera guðleg (sjá t.d. Slm 29; Slm 93 og Slm 104). Þessir sálmar fullvissa um þá staðreynd að Drottinn ríki yfir allri sköpuninni og er æðstur að valdi og tign. Í Slm 100.3 er ráðist á lúmska hjáguðadýrkun - sjálfstraustið - og áhersla lögð á að Guð „hefur skapað okkur og hans erum vér.“

Sköpunin vitnar einnig um elsku Guðs. Allt sem til er á tilveru sína Guði að þakka og hann viðheldur einnig lífi þess (Slm 95.7; Slm 147.4-9). Taktu eftir að Guð tryggði ekki aðeins tilveru mannsins heldur gerði hann Ísrael að sínum lýð og gæsluhjörð (Slm 100.3). Hugtökin lýður hans og gæsluhjörð hans sýnir fram á að Guð þráði náin tengsl við fólk sitt.

Einungis skaparinn hefur mátt til að blessa lýð sinn og fjölga honum og þar með er hann sá eini sem er verðugur tilbeiðslu lýðsins og trausts. Fjöldi sálma kalla á allt sem anda dregur, alla jörðina, hafið og allt sem í því er að lofa Drottinn af fögnuði.

Dýrð Guðs sést í sköpunarverkinu, jafnvel í föllnu ásigkomulagi þess, og Sálmarnir benda okkur til Guðs eins sem verðugan tilbeiðslu.

`„Hvað er þá maðurinn þess að þú minnist hans, og mannsins barn að þú vitjir þess?“ (Slm 8.5). Hver eru viðbrögð þín við Guði sem skapara þínum? Þegar við hugsum til þess að Guð nefnir stjörnurnar með nafni (Slm 147.4) hve miklu fremur telur þú að honum sé umhugað um þig?`