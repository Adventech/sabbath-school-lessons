---
title:  Til íhugunar
date:  12/01/2024
---

`Lestu Slm 42.9 og Ed, 159-168. Hvernig eru bæn og söngur samtengd í þessum innblásnu textum?`

Ellen G. White lýsir iðrunarsálmum Davíðs (eins og t.d. Slm 51) sem tungumáli sálar hans og bænum sem lýsa eðli sannrar iðrunar vegna syndarinnar (sjá VK, bls. 29, 30). Hún hvetur hina trúuðu til að leggja texta úr Sálmunum á minnið til þess að ala á tilfinningunni um návist Guðs í lífi þeirra og undirstrika að Jesús hóf upp raust sína með sálmum þegar hann mætti freistingum og kúgandi ótta. Hún talar einnig um „hve oft orð heilagra söngva í sálinni rjúfi innsigli uppsprettu iðrunar og trúar, vonar og elsku og fagnaðar! . . . Margur söngurinn er í rauninni bæn“ (Ed, bls. 162-168).

Þegar við notum Sálmana í bæn og syngjum þá tökum við á okkur þrautsegju sálmaskáldanna, djörfung þeirra, hugrekki og von. Þeir hvetja okkur til að halda áfram andlegri göngu okkar og hughreysta okkur því að við erum ekki ein á báti. Aðrir hafa farið í gegnum skuggadal líkt og við og samt hrósað sigri fyrir náð Guðs. Auk þess veita Sálmarnir okkur leiftursýn af meðalgöngu Krists fyrir okkur þar sem hann lifir ávallt til að biðja fyrir okkur (Heb 7.25).

Með því að nota Sálmana í bænum sínum og tilbeiðslu verður trúarsamfélagð meðvitað um heildarreynslu mannsins og kennir hinum trúuðu að notfæra sér mismunandi þætti þeirrar reynslu í tilbeiðslu sinni. Sálmarnir eru guðlegar og mannlegar bænir og söngvar. Þegar því Sálmarnir eru notaðir reglubundið í tilbeiðslu okkar þá leiða þeir trúarsamfélagið að þungamiðju vilja Guðs og voldugri lækninganáð hans.

**Til umræðu**

`Hvers vegna er óundirbúin bæn ekki einasta leiðin til að biðja? Hvernig geta Sálmarnir, bænir Biblíunnar, verið ávinningur fyrir bænalíf okkar?`

`Hvernig geta Sálmarnir auðgað sameiginlega bænareynslu okkar? Ræðið um hvernig söfnuðurinn gæti stuðlað að aukinni notkun Sálmanna við guðsþjónustuhald sitt.`

`Hvað sýna Sálmarnir okkur um margbreytileika pílagrímagöngu mannsins í trú og mátt lækninganáðar Guðs?`