---
title:  Ræktun á notkun Sálmanna í bænum
date:  07/01/2024
---

`Lestu Slm 105.5; Kól 3.16 og Jak 5.13. Hvaða þátt eiga Sálmarnir í bænalífi hins kristna?`

Einföld leið til að innleiða Sálmana í daglegt líf okkar er að taka tíma til að lesa einn sálm á hverjum degi og byrja með Slm 1 og lesa þá síðan í röð. Önnur leið er að lesa sálm sem á við um núverandi kringumstæður okkar. Við finnum harmasálma, félagsleg sorgarljóð, þakkarsálma, sálma, iðrunarsálma, viskusálma sem leita visku Guðs og leiðsagnar, sögulega sálma, sálma sem láta í ljósi reiði eða bræði og sálma sem lýsa pílagrímsgöngu. Þennan ársfjórðung munum við líta á marga þeirra og rannsaka í hvaða samhengi þeir voru skráðir.

En hvernig eigum við að lesa Sálmana?

Í fyrsta lagi, lesum sálminn með íhugun og bæn. Íhugun felur í sér að velta fyrir sér mismunandi þáttum sálmsins, eins og því hvernig sálmaskáldið ávarpar Guð og hvað það er sem hvetur hann til bænar. Síðan tökum við eftir því sem er sameiginlegt með reynslu okkar og sálmaskáldsins og hvernig sálmurinn gæti hjálpað okkur að tjá reynslu okkar. Það mun koma okkur á óvart hve oft við finnum að við getum endurómað það sem þar er ritað og tekið undir með því.

Ef eitthvað í sálminum er okkur áskorun hugleiðum þá hvort hann sé að leiðrétta falska von okkar varðandi eitthvað sem við stöndum andspænis. Hugleiðum boðskap sálmsins í ljósi persónu Krists og frelsunarverks hans ásamt þeirri framtíðarvon sem starf Krists gefur okkur. Við vitum, eða ættum að vita, að það hjálpar alltaf að líta á allt í Biblíunni í ljósi Krists og kross hans.

Leitum einnig eftir nýjum hvatningum til bæna sem finnast í Sálmunum og hugleiðum mikilvægi þeirra fyrir okkur, söfnuðinn og heiminn. Biðjum svo Guð að setja orð sitt í hjarta okkar og huga. Ef sálmurinn svarar til reynslu einhverra sem við þekkjum skulum við biðja fyrir þeim. Málið er að Sálmarnir ná yfir svo marga þætti lífsins og við getum auðgast við að lesa þá og tileinka okkur boðskap þeirra.

`Hvað felst í því að láta orð Krists búa með okkur í allri sinni auðlegð og speki? (Kól 3.16). Hvers vegna er Biblíulestur fyrsta og jafnframt mikilvægasta skrefið í þeirri reynslu?`