---
title:  Frá örvæntingu til vonar
date:  10/01/2024
---

Okkur hefur sennilega öllum einhvern tímann fundist Guð vera fjarri okkur. Við höfum sennilega flest einhvern tíma hugsað sem svo: Hvernig gat þetta eiginlega gerst?

Sálmaskáldin, sem voru mannleg eins og við, fundu vissulega fyrir því. Þó svo syndin leiði erfiðleika yfir okkur þá finnst okkur stundum þeir vera ósanngjarnir og okkur finnst við ekki eiga það skilið sem yfir okkur kemur. Flest okkar hafa fundið fyrir því.

`Lestu Slm 13. Hvaða tvenns konar hugarástand kemur fram í þessum sálmi? Hvaða ákvörðun leiddi til róttækrar breytingar í hugsanagangi sálmaskáldsins?`

„Hve lengi, Drottinn, ætlar þú að gleyma mér með öllu? Hve lengi ætlar þú að hylja auglit þitt fyrir mér?“ (Slm 13.2). Getum við ekki öll tekið undir þessar tilfinningar, þó svo þær séu rangar? (Gleymir Guð nokkurn tíma einhverju okkar?).

Þessi sálmur bendir á leiðina til að komast hjá þeim algengu mistökum að einblína á okkur sjálf og vandamál okkar þegar við biðjum. Þessi sálmur getur breytt bæn okkar með því að staðfesta trúfesti og óbreytanleika Guðs í samskiptum hans við okkur.

Það er rétt að þó svo þessi sálmur byrji með harmkvælum og kvörtunum þá eru þau ekki endalokin. Það er hinn mikilvægi boðskapur sálmsins.

Sálmurinn fær okkur til að velja að treysta endurlausnarmætti Guðs (Slm 13.6) þannig að ótti okkar og áhyggjur (Slm 13.2-5) víkja smám saman fyrir frelsunarverki Guðs og við finnum fyrir því að harmkvæli okkar breytast í lofgjörð og örvænting í von (Slm 13.6, 7).

En það er ekki nóg aðeins að endurtaka orð Sálmanna án þess að skilja örlítið af merkingu þeirra, því að það mun ekki leiða til þeirrar ummyndunar sem þeim er ætlað að koma til leiðar. Þegar við notum Sálmana sem bæn ættum við að leita Heilags anda til að gera okkur kleift að lifa í samræmi við sálminn. Sálmarnir eru orð Guðs sem gefur ekki aðeins lyndiseinkunn og athöfnum hinna trúuðu merkingu heldur umbreyta þeim. Fyrir náð Guðs birtast fyrirheit Sálmanna í lífi hinna trúuðu. Það er að segja, við leyfum orði Guðs að móta okkur samkvæmt vilja Guðs og sameina okkur Kristi sem lifði í fullkomnu samræmi við vilja Guðs en sem sonur Guðs í mannlegu holdi notaði hann Sálmana einnig í bænum sínum.

`Á hvern hátt geta erfiðleikar okkar dregið okkur nær Guði? Hvernig geta þeir einnig ýtt okkur burt frá honum ef við gætum okkar ekki?`