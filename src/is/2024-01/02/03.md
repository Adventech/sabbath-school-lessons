---
title:  Traust á tímum erfiðleika
date:  08/01/2024
---

Allir kristnir þekkja til tíma örvæntinga og þjáninga og hafa reynslu af því að velta fyrir sér hvað Drottinn sé að gera eða hvers vegna hann leyfir því að koma fyrir þá. Sálmaskáldin fóru einnig í gegnum slíkar reynslur og fyrir guðlegan innblástur hafa þeir skráð reynslur sínar.

`Lestu Slm 44. Hvað segir hann okkur og hvers vegna er það viðeigandi fyrir þá sem trúa á öllum tímum?`

Val Sálma til lesturs við guðsþjónustur endurspeglar oft vandfýsi okkar varðandi stemningu og orðaval í opinberum bænum okkar. Slík takmörkun kann að vera merki um vanmátt okkar og óþægindi af því að glíma við skuggahliðar lífsins. Þó svo okkur finnist Guð stundum vera ósanngjarn í okkar garð þegar við verðum fyrir einhverju þá finnst okkur óviðeigandi að tjá tilfinningar okkar við guðsþjónustuhald eða jafnvel í einkabænum.

Sú tregða gæti leitt til þess að við missum af merkingu guðsþjónustunnar eða tilbeiðslunnar. Þegar við tjáum ekki tilfinningar okkar og viðhorf á heiðarlegan og opinskáan hátt frammi fyrir Guði gerir það okkur stundum að föngum tilfinninga okkar. Þegar við notum Sálmana í bænum okkar veitir það okkur fullvissu um að okkur sé ekki ætlað að gagnrýna reynslur okkar eða afneita þeim í bænum okkar og tilbeiðslu.

Sálmurinn 44 getur t.d. hjálpað tilbiðjendunum að orða frjálslega og vel í bænum sínum þær reynslur sínar sem þeim finnst þeir hafi orðið fyrir í sakleysi sínu. Að nota Sálmana sem bæn hjálpar okkur að vera frjáls í orðavali okkar þegar við biðjum. Sálmarnir gefa okkur orð að mæla sem okkur dytti annars ekki í hug eða við þyrðum ekki að segja. „Hjarta okkar hefur hvorki vikið frá þér né skref vor beygt út af vegi þínum, samt hefur þú brotið oss niður, þar sem sjakalarnir hafast við, og hulið oss niðamyrkri“ (Slm 44.19, 20).

Takið svo eftir hvernig Slm 44 byrjar. Skáldið talar um hvernig Guð hefur gert mikla hluti í fortíðinni fyrir fólk sitt. Þess vegna treystir skáldið Guði en „ekki boga mínum“ (Slm 44.7).

Þrátt fyrir það hafa þrengingar komið yfir fólk Guðs. Upptalningin af kvölum og harmkvælum er löng og sársaukafull. En þrátt fyrir það hrópar sálmaskáldið eftir hjálp frá Guði að hann frelsi „oss sakir miskunnar þinnar“ (Slm 44.27). Þrátt fyrir erfiðleikana kannast hann við raunveruleika Guðs og elsku hans.

`Hvernig getur það hjálpað okkur að glíma við erfiðleika, þegar okkur finnst Guð vera fjarlægur, að minnast liðinna tíma þegar Guð var okkur raunverulegur?`