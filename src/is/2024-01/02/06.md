---
title:  Reis oss við að nýju
date:  11/01/2024
---

`Lestu Slm 60.3-7. Við hvaða tækifæri telur þú að þessi sálmur gæti verið viðeigandi bæn? Hvaða ávinningur geta sorgarljóð Sálmanna verið jafnvel á gleðistundum lífsins?`

Sorgarljóð Sálmanna eru yfirleitt bænir fólks sem á í líkamlegum, sálrænum eða andlegum erfiðleikum eða jafnvel þeim öllum.

Það þýðir þó ekki að við ættum að forðast þá sálma jafnvel þegar allt leikur í lyndi. Stundum getur verið algert misræmi milli orða sálmsins og reynslu þess sem tilbiður. Með öðrum orðum, sorgarsálmar geta verið hjálplegir fyrir tilbiðjendur þó svo þeir séu ekki í neyð.

Í fyrsta lagi gera þeir okkur næmari fyrir því að þjáningar eru þáttur í mannlegri reynslu, hvort sem við erum réttlát eða vond. Sálmarnir fullvissa okkur um að Guð er við stjórnvölinn og hann sér okkur fyrir styrk og lausnum á tímum erfiðleika. Jafnvel í þessum sálmi, mitt í erfiðleikunum („Þú lést jörðina skjálfa og rifna“ (Slm 60.4) lætur skáldið í ljós von sína um endanlega lausn Guðs.

Í öðru lagi kenna sorgarljóð Sálmanna okkur að hafa samúð í garð þeirra sem þjást. Þegar við látum í ljós hamingju okkar og þakklæti til Guðs, einkum opinberlega, þurfum við að minnast þeirra sem eru ekki eins gæfusamir. Það er ef til vill allt í lagi hjá okkur í augnablikinu en flest okkar vita af einhverjum umhverfis okkur sem þjást heiftarlega. Þegar við notum slíka sálma sem bæn okkar getur það hjálpað okkur að gleyma ekki þeim sem eiga í erfiðleikum. Sálmarnir ættu að vekja með okkur samúð og löngun til að þjóna þeim sem þjást líkt og Jesús gerði.

„Þessi heimur er víðáttumikið sjúkrahús en Kristur kom til að lækna sjúka og boða lausn fyrir fanga Satans. Hann var sjálfur heilsa og styrkur. Hann deildi lífi sínu með þeim sjúku og þjáðu og þeirra sem voru haldnir djöflaöndum. Hann sneri engum burt sem kom til að njóta lækningarmáttar hans. Hann vissi að þeir sem leituðu til hans eftir hjálp höfðu leitt sjúkdóma yfir sig en þrátt fyrir það neitaði hann ekki að lækna þá. Þegar svo máttur Krists kom inn í líf þessara vesalinga sannfærðust þeir um synd sína og margir þeirra læknuðust af andlegum sjúkdómi sínum auk þess líkamlega. Fagnaðarerindið býr enn yfir sama mætti svo hvers vegna ættum við ekki að vera vitni að sama árangri í dag?“ (WM, bls. 24, 25).

`Hvern þekkir þú sem hefur ekki aðeins þörf fyrir bænir þínar heldur einnig hjálparhönd þína?`