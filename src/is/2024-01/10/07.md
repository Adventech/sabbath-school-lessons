---
title:  Til íhugunar
date:  08/03/2024
---

`Lestu Post 7 og Heb 11. Hvað segir Nýja testamentið að sé lokatakmark Guðs með því að leiða fólk sitt?`

Sögusálmarnir bera áhrifamikinn vitnisburð um trúfesti Guðs við fólk sitt. Sérhver atburður í sögu fólks hans var skref í áttina að endanlegri uppfyllingu fyrirheitis Guðs um Jesú frá Nasaret sem frelsara heimsins. Jafnvel erfiðleikarnir, sem oft rugluðu fólk Guðs og fékk það til að hugsa að Guð hefði yfirgefið það, voru undir yfirstjórn Guðs og þáttur í forsjón hans þar sem hann er æðsti valdhafi sögunnar. Sálmaskáldið framsetur vel sannleikann um að jafnvel óhollusta fólksins getur ekki hindrað Guð í að standa við orð sín gagnvart fólki sínu og uppfylla loforð sín. En sú staðreynd að þeir sem iðruðust ekki og voru útilokaðir frá blessunum sáttmálans og mættu örlögum sínum var aðvörun um að líf án Guðs eða í andstöðu við hann leiði til eyðingar. Sálmarnir hvetja börn Guðs á öllum tímum til að vona á Drottin og vera honum trúföst. „Við höfum ekkert að óttast varðandi framtíðina nema við gleymum því hvernig Drottinn hefur leitt okkur og kennt okkur til þessa“ (LS, bls. 196).

Til þess að fólk Guðs geti haldið áfram göngu sinni óttalaust þarf það að þekkja sögu sína. Ellen G. White ráðleggur hinum trúuðu að lesa Slm 105 og 106 „að minnsta kosti einu sinni í viku hverri“ (TM, bls. 98).

Saga fólks Guðs sýnir fram á að ekkert af þeim loforðum sem Guð gaf í orði sínu muni verða óuppfyllt. Þetta á bæði við um fyrirheit Guðs varðandi umhyggju hans fyrir einstaklingnum hér og nú og einnig fyrirheitin um endurkomu Krists í framtíðinni þegar hann setur upp stjórn réttlætis og friðar á hinni nýju jörð.

**Til umræðu**

`Hvaða blessanir eru fólgnar í því að minnast þess hvernig Guð í trúfesti sinni hefur leitt fólk sitt í aldanna rás? Hverjar eru afleiðingarnar af því að gleyma eða gefa engan gaum að lexíum fortíðarinnar? Hvernig getum við beitt sömu meginreglu á okkur sem kirkju sem kölluð hefur verið til að gegna sama hlutverki og Ísrael hafði verið ætlað í fortíðinni?`

`Hvernig hvetja Sálmarnir okkur til að kannast við umhyggju Guðs í lífi okkar og auðsýna þolinmæði og traust til starfsaðferða Guðs jafnvel þegar erfitt reynist að skilja hvers vegna eitt og annað gerist?`

`Hvernig getum við lagt meiri áherslu á sögu Guðs fólks í tilbeiðslu okkar og guðsþjónustu? Hvernig getum við með ásetningi lagt meiri áherslu á það sem er að gerast meðal fólks Guðs þegar við tölum við börnin okkar?`