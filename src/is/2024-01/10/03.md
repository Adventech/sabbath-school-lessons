---
title:  Minnisverðir atburðir og lofgjörð til Guðs
date:  04/03/2024
---

`Lestu Slm 105. Hvaða sögulegu atburðir eru dregnir fram og hvað getum við lært af þeim?`

Lykilatburðir sem mótuðu sáttmálatengsl Drottins og fólks hans, Ísrael, eru dregnir fram í dagsins ljós í Slm 105. Athyglinni er beint að sáttmála Guðs við Abraham um að gefa honum honum og afkomendum hans fyrirheitna landið og hvernig það fyrirheit, sem var síðan staðfest við Ísak og Jakob, rættist vegna íhlutunar Guðs í lífi Jósefs, Móse og Arons og þegar þjóðin tók sér bólfestu í Kanaanslandi. Sálmurinn færir fólki Guðs á öllum öldum von þar sem dásemdarverk Guðs í fortíðinni tryggja óumbreytanlega elsku Guðs til fólks síns á öllum tímum (Slm 105.1-5, 7, 8).

Sálmurinn 105 líkist Slm 78 í því að leggja áherslu á trúfesti Guðs til fólks síns niður í gegnum aldirnar og notar það til að vegsama Guð og hvetja til trúmennsku. En Slm 105 er frábrugðinn Slm 78 í því að hann getur ekki um mistök fólksins í fortíðinni. Þessi sálmur hefur annan tilgang.

Í Slm 105 er sagan endursögð með lífi helstu forfeðra Ísraels þar sem Guð í forsjón sinni leiddi þjóðina og forfeðurnir voru þolgóðir í erfiðleikum sínum. Þolgæði forfeðranna og trúfesti við Guð fengu makleg málagjöld. Þar með hvetur Slm 105 okkur til að líkja eftir trúmennsku forfeðranna og bíða í fullu trausti eftir lausn Guðs samkvæmt áætlun hans.

Sálmurinn 105 hefur einkenni lofsöngs (Slm 105.1-7) og sýnir fram á að til þess að geta virkilega lofað Guð verðum við að þekkja sögu okkar. Sagan gefur bæði trú okkar gildi og gefur okkur óteljandi ástæður til að lofsyngja Guði.

Tilbiðjendurnir eru ávarpaðir sem afkomendur Abrahams og synir Jakobs (Slm 105.6) og þar með uppfylling á fyrirheitum Guðs til Abrahams um að gera hann að mikilli þjóð (1Mós 15.3-6). Sálmaskáldið leggur áherslu á að boð Guðs gildi um víða veröld (Slm 105.7) og því hvetur það tilbiðjendur Guðs um að gleyma ekki því að Guð vor er einnig drottnari alls heimsins og miskunnsemi hans nær til allra (Slm 96.1; Slm 97.1). Sú staðreynd kallar allar kynslóðir hinna trúuðu til að vera trúfastar.

`Hvernig ættum við sem Sjöunda-dags aðventistar að líta á okkur í þessum hópi trúaðra, allt frá tíma Abrahams? (Sjá Gal 3.29). Hvað ættum við að læra af þessari sögu?`