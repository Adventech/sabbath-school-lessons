---
title:  Minnisverð saga og afturhvarf
date:  05/03/2024
---

`Lestu Slm 106. Að hvaða sögulegu atburðum beinir sálmaskáldið athygli lesenda sinna í þessum kafla og hvað eigum við að læraaf þeim?`

Í Slm 106 er einnig vakin athygli á mikilvægum atburðum í sögu Ísraels, þar á meðal brottförinni úr Egyptalandi, eyðimerkurgöngunni og lífinu í Kanaanslandi. Áhersla er lögð á svívirðilegar syndir feðranna sem náðu hámarki í kynslóðinni sem var herleidd til Babýlon. Sálmurinn var líklegast saminn þegar þjóðin var í útlegð í Babýlon eða eftir að hún hafði snúið aftur og sálmaskáldið, innblásið af Heilögum anda, rifjar upp fyrir fólki Guðs þessa sögulegu atburði og það sem fólkið ætti að hafa lært af þeim.

Líkt og aðrir sálmar bendir þessi sálmur til trúfesti Guðs við náðarsáttmála sinn, en á grundvelli hans hafði hann frelsað fólk sitt (Slm 106.45). Hann lætur í ljósi von um að Guð muni aftur auðsýna þeim hylli sem iðrast og muni safna þeim saman frá þjóðunum (Slm 106.47). Bænin um lausn í dag er ekki einungis ósk heldur bæn trúarinnar sem byggir á fullvissunni um fyrri frelsanir af hendi Guðs (Slm 106.1-3) og óskeikula trúfesti Guðs við sáttmála sinn við fólk sitt.

Minningin um misbresti Ísraels í Slm 106 er hluti af syndajátningu fólksins og viðurkenning þess að það hafi ekki verið betra en forfeður þess. Það viðurkennir að það sé jafnvel verra en fyrri kynslóðir þar sem það vissi um afleiðingar ranginda þeirra og vissi hvernig Guð auðsýndi þolinmæði sína og náð þegar hann frelsaði það jafnvel þó svo það vísvitandi gengi á vegi ranginda fortíðarinnar. Ef þetta átti við fólk Guðs þá er það enn sannara um okkur sem höfum fyrir okkur opinberun á eðli Guðs og frelsandi náð hans eins og hún birtist í Jesú og því sem gerðist á krossinum.

Gleðifregnin í Slm 106 er sú að staðföst elska Guðs fer ávallt með sigur af hólmi í baráttunni við syndir fólksins (Slm 106.8-10, 30, 43-46). Lykilhlutverk Móse og Pínehas við að snúa reiði Guðs bendir til þess hve mikilvæg meðalganga Krists er fyrir þá sem trúa. Það er einungis persónuleg reynsla okkar af náð Guðs sem getur breytt sögu fyrri tíma í sögu okkar.

`Í Slm 106.13 lesum við: „En þeir gleymdu fljótt verkum hans, biðu ekki ráða hans.“ Hvers vegna er það einnig svo auðvelt fyrir okkur að gera það?`