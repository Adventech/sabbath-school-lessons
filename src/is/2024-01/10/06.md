---
title:  Yfirburðir Drottins í sögunni
date:  07/03/2024
---

`Lestu Slm 135. Hvaða sögulegu atburði leggur þessi sálmur áherslu á? Hvaða lexíu dregur sálmaskáldið fram í sviðsljósið?`

Í Slm 135 er fólk Guðs hvatt til að lofa Drottin fyrir gæsku hans og trúmennsku eins og þær birtast í sköpunarsögunni (Slm 135.6, 7), í hjálpræðissögu Ísraels á tíma brottfararinnar frá Egyptalandi (Slm 135.8, 9) og við yfirtöku fyrirheitna landsins (Slm 135. 10-12). Í Slm 135 er níu sinnum talað um að lofa Guð. Hann segir hverjir eigi að lofa hann, hvernig þeir eigi að lofa hann og hvers vegna. Sálmurinn er þannig eins konar lofgjörðarskóli þar sem okkur er boðið að að taka daglega tíma til að biðja til Guðs.

Ungur drengur situr í aftursætinu á bíl og syngur frekar skrækri röddu „Jesús, hann oss elskar öll.“ Móðir hans snýr sér að honum og horfir á hann gagnrýnum augum, en hann svarar fullur sannfæringar: „Mamma, Jesús elskar mig líka þegar ég syng fyrir hann.“

Drottinn auðsýndi náð sína þegar hann kaus Ísrael sem sértaka eign sína (Slm 135.4) sem felur í sér sérstök tengsl sáttmálans milli Drottins og fólks hans (5Mós 7.6-11; 1Pét 2.9, 10).<sup>1</sup> Kjör Ísraels byggðust á yfirvaldi Drottins og því hafði Ísrael enga ástæðu til að líta á sig sem æðri en aðrar þjóðir. Það kemur fram í Slm 135.6, 7 að áform Drottins sem yfirvalds yfir heiminum byrjuðu ekki með Ísrael heldur með sköpuninni. Þess vegna átti Ísrael í auðmýkt að gegna því hlutverki sem þeim var ætlað í frelsunaráformi Guðs fyrir allan heiminn.

Upprifjunin á máttarverkum Guðs fyrir fólk sitt (Slm 135.8-13) nær hámarki með fyrirheitinu um að Guð muni dæma fólk sitt og miskunni því (Slm 135.14). Dómur Guðs í þessu tilviki felur í sér að „rétta hlut“ þeirra sem kúgaðir eru og bjargarlausir (Slm 9.5; Slm 7.9; Slm 54.3; Dan 7.22).<sup>2</sup> Fyrirheitið segir að Drottinn muni rétta hlut þjóðar sinnar (5Mós 32.36). Þannig leitast Slm 135 við að hvetja Guðs fólk til að treysta Drottni og vera trú sáttmálanum við hann.

Trúfesti Drottins við fólk sitt fær sálmaskáldið til að staðfesta tómleika hjáguðanna en yfirráð Drottins yfir heiminum er sérstætt (Slm 135.15-18). Traust tilbiðjendanna til hjáguða gerir þá jafn vonlausa og máttvana og hjáguðina (Slm 135.18). Sálmurinn sýnir fram á að okkur ber að lofa Guð sem skapara fólks síns og frelsara. Þetta kemur vel fram í tveim hliðstæðum framsetningum á fjórða boðorðinu (2Mós 20.8-11; 5Mós 5.12-15). Þar sem máttur Guðs í sköpuninni og sögu mannsins er óviðjafnanlegur ætti fólk Guðs ávallt að reiða sig á hann og tilbiðja hann einn. Hann er skapari okkar og endurlausnari og honum einum ber tilbeiðsla okkar. Tilbeiðsla einhvers annars er hjáguðadýrkun.

`Hvernig getum við tryggt að við höfum enga hjáguði í lífi okkar? Hvers vegna er auðveldara að falla fyrir hjáguðadýrkun en við höldum?`

<sup>1</sup> Sjá einnig 2Mós 19.5, 6 þar sem hugtakið „sérstök“ eign felur í sér einkaeign sem tilheyrir viðtakanda sem persónu en ekki sem yfirvaldi (Þýð.).

<sup>2</sup> Sjá einnig Slm 76.9, 10 (Þýð.).