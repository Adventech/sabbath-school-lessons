---
title:  Dæmisagan um vínvið Drottins
date:  06/03/2024
---

`Lestu Slm 80. Hvaða mynd er dregin upp af fólki Guðs í þessum sálmi og hvaða mikla von er efst í huga þess?`

Ísrael er lýst sem víngarði sem Guð reitti upp með rótum í Egyptalandi, þar sem þjóðin var kúguð, og flutti hana til fyrirheitna lands nægtanna. Myndin af víngarði gefur til kynna að Guð valdi Ísrael og í forsjón sinni sá fyrir þeim (sjá einnig 1Mós 49.11, 12, 22; 5Mós 7.7-11).

En í Slm 80 hvílir reiði Guðs yfir víngarðinum (Slm 80.13). Spámennirnir boðuðu að eyðilegging víngarðsins væri merki um dóm Guðs þar sem vínviðurinn var orðinn úrkynjaður (Jes 5.1-7; Jer 2.21).

En Slm 80 leiðir ekki hugann að því hver ástæðan er fyrir dómsorði Guðs. Í ljósi náðar Guðs furðar sálmaskáldið sig á því að Guð geti haldið sig frá fólki sínu svo lengi. Spennan milli reiði Guðs og dóms hans annars vegar og náðar Guðs og fyrirgefningu hins vegar fær sálmaskáldið til að óttast að reiði Guðs muni halda velli og tortíma fólkinu (Slm 80.17).

`Lestu 4Mós 6.22-27. Hvernig er þessi blessun notuð í Slm 80?`

Stef sálmsins dregur hugann að fyrirheiti Arons um ævarandi blessun Guðs yfir fólki sínu (4Mós 6.22-27) og beinir athyglinni að voninni um að náð Guðs muni sigra það sem orsakar eymd fólksins: „Guð, reis oss að nýju, lát ásjónu þína lýsa, að vér frelsumst“ (Slm 80.4; sjá einnig Slm 80.8, 20).

Hebreska orðið sem þýtt er „reis [oss] að nýju“ er dregið af orði sem þýðir „að snúa aftur“ og er oftsinnis notað í Biblíunni um Guð sem kallar fólk sitt, sem hefur farið villur vega, til að snúa aftur til hans. Það er náskylt hugtakinu „að iðrast,“ snúa sér burt frá syndinni og til Guðs. „Ég mun gefa þeim löngun til að þekkja mig og viðurkenna að ég er Drottinn. Þeir munu verða mín þjóð og ég verð þeirra Guð þegar þeir snúa sér til mín af heilum huga“ (Jer 24.7).

`Hver er reynsla þín af iðruninni sem afturhvarfi til Guðs?`