---
title:  Óstöðvandi trúmennska Drottins
date:  03/03/2024
---

`Lestu Slm 78. Á hvaða þrjú tímabil er lögð áhersla í þessum sálmi? Hvaða endurteknu lexíu dregur Asaf af þessum tímabilum?`

Þegar við lítum á fornsögu Ísraels er trúfesti Guðs og ótrúmennska Ísraels áberandi. Það ætti að kenna komandi kynslóðum að endurtaka ekki mistök forfeðranna heldur treysta Guði og vera trúföst gagnvart sáttmálanum. Sálmaskáldið notar söguna sem líkingu (Slm 78.2) sem þýðir að fólkið ætti að íhuga vandlega boðskap sálmsins og leita að merkingu hans fyrir það. Sálmurinn 78.2 er spádómur um að Jesús myndi nota dæmisögur í kennslu sinni (Matt 13.34, 35).

Sálmurinn endurspeglar einnig brottförina úr Egyptalandi (Slm 78.9-54), landnámið í Kanaanslandi (Slm 78.55-64) og valdatíma Davíðs konungs (Slm 78.65-72). Hann sýnir fram á dásamlegar gjörðir Guðs og afleiðingarnar af því að fólkið rauf sáttmálann við Guð. Saga Ísraels getur um margvíslega ótrúmennsku fólksins gagnvart Guði, einkum hjáguðadýrkun þess (Slm 78.58).

En sálmaskáldið leggur samt áherslu á það sem lá að baki ótrúmennsku Ísraels: þeir gleymdu því sem Guð hafði gert fyrir þá, treystu ekki Guði og freistuðu hans (Slm 78.18, 41, 56), risu upp gegn honum og svikust um að halda lög hans og sáttmála (Slm 78.10, 37, 56). Með því að leggja áherslu á þess konar ótryggð gefur sálmaskáldið í skyn að höfnun Ísraels hafi átt rætur að rekja til einnar kjarnasyndar sem fólst í því að þeir treystu ekki Drottni (Slm 78.7, 8).

Þegar við lesum þennan sálm er þrjóska og andleg blinda fólksins yfirþyrmandi í andstöðu við óendanlegt þolgæði Drottins og náð. Að hugsa sér hve langan tíma það tók fyrir kynslóðirnar að læra!

En áður en við verðum of dómhörð í garð fyrri kynslóða ættum við að líta í eigin barm. Gleymum við ekki oft velgjörðum Guðs og vanrækjum skyldur sáttmálans? Sálmurinn hvetur okkur til að reiða okkur ekki á eigin gjörðir. Í rauninni sýnir Slm 78 fram á fánýti vilja mannsins ef hann er ekki grundvallaður á stöðugri meðvitund um trúfesti Guðs og náðarsamlega viðtöku hans. Misheppnuð barátta fólks Guðs (Slm 78.9, 62-64) varpar ljósi á það sem sálmurinn vill kenna okkur um að mannleg viðleitni muni misheppnast ef trúfesti Guðs nýtur ekki við.

`Hvað hefur þú lært, eða ættir að læra, af fyrri mistökum?`