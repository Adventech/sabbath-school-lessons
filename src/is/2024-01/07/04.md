---
title:  „Ef þú, Drottinn, gæfir gætur að misgjörðum“
date:  13/02/2024
---

`Lestu Slm 130. Hvernig mynd er brugðið upp af syndinni og von syndarans?`

Hin mikla þjáning sálmaskáldsins hefur með syndir hans og fólksins að gera (Slm 130.3, 8). Syndir fólksins eru svo alvarlegar að þær geta valdið aðskilnaði fólksins frá Guði að eilífu (Slm 130.3). Ritningin talar um að skrá yfir syndir fólksins séu geymdar allt til tíma dómsins (Dan 7.10; Opb 20.12) og nöfn syndaranna verði fjarlægð úr bók lífsins (2Mós 32.32; Slm 69.29; Opb 13.8).

Sálmaskáldið skírskotar þannig til fyrirgefningar Guðs sem mun afmá syndirnar (Slm 51.3, 11; Jer 31.34; Mík 7.19).<sup>1</sup> Það veit að „Guð er ekki reiður að eðlisfari og elska hans er eilíf. Það eina sem vekur reiði hans er þegar maðurinn bregst að meta elsku hans. . . . Það er ekki tilgangur reiði hans að særa manninn heldur að lækna hann, ekki að eyða heldur að frelsa fólk sáttmálans (sjá Hós 6.1, 2). (Hans LaRondelle, Deliverance in the Psalms. Berrien Springs, MI: !983, bls. 180, 181). Það vekur eftirtekt að það er ekki fúsleiki Guðs að refsa manninum sem vekur lotningu fyrir Guði heldur er það fúsleiki hans að fyrirgefa syndir (Slm 130.4; Róm 2.4). Sönn tilbeiðsla byggist á aðdáun á kærleikseðli Guðs en ekki ótta um refsingu.

Guðs börn eru hvött til að vona á Drottin (Slm 27.14; Slm 37.34). Hebreska orðið sem þýtt er „að vona“ merkir í rauninni „að teygja.“ Biðin eftir Drottni er því ekki hlédræg undirgefni undir ömurlegar kringumstæður heldur teygjum við okkur í ákafri eftirvæntingu eftir íhlutun Drottins. Von sálmaskáldsins byggist ekki á bjartsýni þess heldur á orði Guðs (Slm 130.5). Það er ekki til einskis að vona á Drottin þar sem eftir myrkur næturinnar kemur morgunn hjálpræðis Guðs.

Takið eftir því hvernig allt samfélagið gerir beiðni sálmaskáldsins að eigin beiðni (Slm 130.7, 8). Velferð hvers og eins er óaðskiljanleg frá velferð alls fólksins. Við biðjum því ekki aðeins fyrir okkur sjálfum heldur fyrir samfélaginu. Sem trúsystkini erum við hluti af samfélagi og það sem hefur áhrif á einn hluta samfélagsins hefur áhrif á alla.

`Hugleiddu þetta: „Ef þú, Drottinn, gæfir gætur að misgjörðum, Drottinn, hver fengi þá staðist?“ (Slm 130.3). Hvaða þýðingu hefur þetta fyrir þig? Hvar værir þú ef Drottinn gæfi gætur að misgjörðum þínum?`

<sup>1</sup> Sjá einnig Jer 50.20 (Þýð.).