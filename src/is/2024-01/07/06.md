---
title:  Gleymum ekki öllum velgjörðum hans
date:  15/02/2024
---

`Lestu Slm 103. Hvernig er miskunn Guðs lýst í þessum Sálmi?`

Í Slm 103 finnum við yfirlit yfir margvíslegar blessanir Drottins. Þær innifela allar velgjörðir hans (Slm 103.2) sem nauðsynlegar eru fyrir blómlegt líf (Slm 103.3-6). Þessar blessanir grundvallast á náð Guðs og trúmennsku við sáttmála hans við Ísrael (Slm 103.7-18). Drottinn minnist einnig veikleika mannsins og fallvaltleika og hann hefur samúð með fólki sínu (Slm 103.13-17).

„Að muna“ felur í sér meira en einungis huglægt minni. Það felur í sér viðbrögð sem koma fram í verknaði: Guð frelsar fólk sitt og sér því fyrir þörfum þess (Slm 103.3-13). Þær sterku myndir sem bugðið er upp í Slm 103.11-16 sýna fram á ómælanlegan mikilleika náðar Guðs sem einungis er hægt að bera saman við óendanleika himinsins (Jes 55.9).

Hvernig ætti þá maðurinn að bregðast við miskunn Guðs?

Í fyrsta lagi, með því lofa/blessa<sup>2</sup> Drottin (Slm 103.1, 2). Blessun er venjulega skilin sem andlegur eða efnislegur ávinnngur sem fellur í skaut einhvers (1Mós 49.25; Slm 5.13). En þar sem Guð er uppspretta allra blessana hvernig getur þá maðurinn blessað Guð? Lægra settur einstaklingur getur blessað einhvern sem er honum æðri með því að þakka honum eða lofa hann (1Kon 8.66; Job 29.13). Guð blessar manninn með því að veita honum gæði og maðurinn blessar Guð með því að lofa það góða í honum, þ.e.a.s. með því að vegsama hann fyrir náðina sem einkennir hann.

Í öðru lagi, með því að minnast þess ávinnings sem frá honum er kominn og sáttmála hans (Slm 103.2, 18-22) á sama hátt og Drottinn minnist veikleika mannsins og sáttmálans við fólk sitt (Slm 103.3-13). Það er mikilvægur þáttur í sambandinu milli Guðs og fólks hans. Á sama hátt og Guð minnist fyrirheita sinna til fólks síns eins ber okkur að minnast trúfesti Guðs og bregðast við Guði með elsku og hlýðni.

Með þetta í huga eru eftirfarandi orð Ellen G.White viðeigandi. Hún segir: „Okkur væri hollt að eyða kyrrlátri stund dag hvern í hugleiðingu um líf Krists. Við ættum að fara yfir það lið fyrir lið og láta ímyndunina grípa hvert atriði, einkum varðandi lokaatriðin. Þegar við hugleiðum þannig hina miklu fórn hans fyrir okkur mun traust okkar á honum verða staðfastara, kærleikur okkar örvast og við æ meir verða gagntekin af anda hans. Ef við viljum að síðustu frelsast verðum við að öðlast lærdóm iðrunar og auðmýktar við fótstall krossins“ (ÞA, bls. 51, 52).

<sup>2</sup> Á hebresku er sama orðið notað um hvort tveggja og höfundur lexíanna notfærir sér þessa tvöföldu merkingu (Þýð.).