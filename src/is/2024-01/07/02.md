---
title:  Miskunn hans varir að eilífu
date:  11/02/2024
---

`Lestu Slm 136. Hvaða hugsun er mest áberandi í þessum sálmi? Hvar finnur sálmaskáldið vísbendingu um áberandi fullyrðingu sína?`

Í Slm 136 er fólk Guðs hvatt til að lofa Drottin fyrir miskunn hans eins og híun birtist í sköpunarverki hans (Slm 136.4-9) og í sögu Ísraels (Slm 136.10-22). Hebreska orðið sem þýtt er „miskunn“ þýðir í rauninni „staðföst elska“ og gefur til kynna gæsku Guðs og trúfesti í garð sköpunarverksins og sáttmálans við Ísrael. Sálmurinn sýnir fram á að gífurlegur máttur Guðs og mikilfengleiki grundvallast á staðfastri elsku hans.

Drottinn er „Guð guðanna“ og „Drottinn drottnanna“ sem eru hebresk orðasambönd sem merkja „hinn æðsti Guð“ (Slm 136.1-3). Ekki svo að skilja að til séu aðrir guðir heldur það að hann einn er Guð.

Hin miklu undraverk Drottins sem enginn getur leikið eftir eru óneitanleg vísbending um yfirráð hans (Slm 136.4). Guð skapaði himininn, jörðina og himinljósin sem heiðingjarnir tilbiðja (5Mós 4.19). En Sálmarnir taka öll völd af hinum heiðnu guðum ásamt öllum mannlegum traustastoðum. Þær eru einungis hluti af sköpunarverkinu. Þær eru skapaðar, þær eru ekki skaparinn, sem er reginmunur.

Myndin af sterkri hendi Drottins og útréttum armi hans (Slm 136.12) leggur áherslu á virkni máttar Guðs og umfeðmi miskunnar hans.

Miskunn Guðs í sköpunarverkinu og sögu mannkynsins ætti að hvetja fólk hans til að treysta honum og halda fast við sáttmála hans. Stefið „miskunn hans varir að eilífu“ er endurtekið 26 sinnum í Slm 136 og fullvissar tilbiðjendurna um að Drottinn er óbreytanlegur og hann muni endurtaka fyrri greiða fyrir hverja kynslóð. Guð minnist fólks síns (Slm 136.23) og hann er trúr náðarsáttmála sínum. Trúin á varanlega miskunn Drottins er hluti af grundvelli trúar Bibliunnar sem felur í sér fagnaðarríka tilbeiðslu og traust ásamt hlédrægni og iðrun.

Sálminum lýkur með yfirlýsingu um altæka umönnum Guðs fyrir heiminum (Slm 136.23-25). Miskunn Guðs nær ekki aðeins til Ísraels heldur til alls sköpunarverksins. Sálmurinn talar þannig um altæka útbreiðslu frelsandi náðar Guðs og hvetur allan heiminn til að sameinast Ísrael við að lofa Drottin (sjá einnig Lúk 2.10; Jóh 3.16; Post 15.17).

`Á hvern hátt opinberar myndin af Jesú, þar sem hann dó fyrir syndir okkar á krossinum sem staðgengill okkar, á áhrifamestan hátt sannleikann um að kærleiki Guðs varir að eilífu?`