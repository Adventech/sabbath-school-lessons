---
title:  Skapa í mér hreint hjarta
date:  12/02/2024
---

`Lestu Slm 51.3-7. Hvers vegna skírskotar sálmaskáldið til miskunnar Guðs?`

Davíð konungur gerir sér grein fyrir alvarlegum mistökum sínum (2Sam 11) og hann viðurkennir að „sekur er ég fæddur, syndugur er móðir mín ól mig“ (Slm 51.7) svo hann úthellir hjarta sínu fyrir Drottni og biður um fyrirgefningu synda sinna á myrkasta augnabliki andlegs lífs síns (2Sam 12). Fyrirgefning er sérstök náðargjöf Guðs „sakir þinnar miklu miskunnsemi“ (Slm 51.3). Davíð skírskotar til Guðs að meðhöndla hann ekki í samræmi við syndir hans (Slm 103.10) heldur sakir guðlegs eðlis síns sem einkennist af miskunn, trúfesti og samúð (Slm 51.3; 2Mós 34.6, 7).

`Lestu Slm 51.8-21. Hvernig er fyrirgefningu syndanna lýst í þessum versum? Hvert er markmið fyrirgefningar Guðs?`

Fyrirgefning Guðs felur í sér meira en löglega yfirlýsingu um sakleysi. Hún kemur til leiðar róttækri breytingu sem nær til innstu hluta mannsins (Slm 51.8; Heb 4.12). Hún skapar nýtt sköpunarverk (Slm 51.12; Jóh 3.3-8). Hebreska orðið bara´ sem þýtt er „að skapa“ gefur til kynna guðlegan sköpunarmátt (1Mós 1.1). Þessi hebreska sögn er einungis notuð um Guð. Einungis Guð getur komið róttækum og varanlegum breytingum til leiðar í hjarta þess sem iðrast (2Kor 4.6).

Davíð biður um að verða hreinsaður með ísóp (3Mós 14.2-8; Slm 51.9). Honum finnst sekt sín útiloki hann frá nærveru Drottins á sama hátt og sá sem er með líkþrá er útilokaður úr samfélaginu eins lengi og óhreinleiki sjúkdómsins varir (Slm 51.13). Hann óttast að fórnir geti ekki endurreist hann að fullu þar sem engin fórn var til sem friðþægði fyrir hórdóm og morð framin af ásetningi (2Mós 21.14; 3Mós 20.10).

Það var einungis skilyrðislaus náð Guðs sem gat tekið á móti „sundurmörðu og sundurkrömdu hjarta“ Davíðs sem fórn og endurreisa hann til samræmis við Guð (Slm 51.18, 19). Þegar hann biður um hreinsun með ísóp vill hann snúa aftur í návist Guðs.

`Ef Guð gat fyrirgefið Davíð fyrir hórdóm, blekkingu og morð hvaða von er þá fyrir okkur?`