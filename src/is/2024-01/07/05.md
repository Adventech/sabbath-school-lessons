---
title:  Lofgjörð til Guðs sem er tignarlegur og miskunnsamur
date:  14/02/2024
---

`Lestu Slm 113 og Slm 123. Hvaða tvær mismunandi hliðar eðlis Guðs koma fram í þessum Sálmum?`

Sálmarnir 113 og 123 lofsyngja bæði tign og miskunn Drottins. Tign Drottins birtist í nafni hans og hásæti hans sem er ofar öllum þjóðum og himninum (Slm 113.4, 5; Slm 123.1). Yfirlýsingin: „Hver er sem Drottinn, Guð vor“ (Slm 113.5) er yfirlýsing trúarinnar um að enginn máttur í heiminum eða utan hans geti ögrað Guði Ísraels.

Hin óaðgengilega hæð sem Drottinn dvelur í er táknuð með því að sagt er að Drottinn sé fús að auðmýkja sig og horfa djúpt á himin og jörð (Slm 113.6). Þó svo Guð dvelji hátt uppi hindrar það hann ekki í að horfa á það sem er að gerast hér niðri. Miskunn Drottins birtist í því að hann í náð sinni er reiðubúinn að taka þátt í því sem er að gerast í heiminum og frelsa hina þurfandi og fátæku frá vandamálum sínum. Örlát hönd hans er ekki hulin þjónum hans þó svo dvalarstaður hans sé í fjarlægum himnum.

Mikilleiki Guðs og umhyggja sem eru ekki fyllilega augljós í undraverðum stórfengleika hans verður áberandi í miskunnarverkum hams og samúð. Þeir sem eru þurfandi, fátækir eða kúgaðir geta fundið fyrir almætti Guðs þegar hann umsnýr kringumstæðum þeirra á undraverðan hátt þeim í hag. Mikilleiki hins háleita Guðs birtist þegar hann notar mátt sinn til að upphefja hinn niðurdregna. Okkur er frjálst að nálgast Drottin þar sem tign hans og yfirburðir breyta ekki þeirri staðreynd að hann er náðarríkur skapari okkar og hann sér fyrir okkur og við erum þjónar hans, elskuleg börn hans.

Það sem hvetur þannig til tilbeiðslu er því ekki aðeins mikilfengleiki Guðs heldur einnig gæska hans. Tími og rúm takmarka ekki lofgjörð okkar (Slm 113.2, 3). Mikilleiki Guðs og miskunn koma best fram í Jesú Kristi sem var fús að koma niður frá himni og lítillækka sig allt niður í dauða á krossi til þess að hefja upp fallið mannkyn (Fil 2.6-8). En á krossinum finnum við helstu ástæðuna fyrir því að tilbiðja Guð og vegsama hann fyrir það sem hann hefur gert fyrir okkur.

`Hugleiddu það sem gerðist á krossinum fyrir þig. Frá hverju frelsaði Jesús þig? Hvers vegna er svo mikilvægt að hafa krossinn efst í huga okkar?`