---
title:  Til íhugunar
date:  29/03/2024
---

Lestu kaflann „Að vaxa upp til að líkjast Kristi“ í VK, bls. 79-88.

Sálmarnir hvetja okkur sterklega til að vona á Drottin. „Ver hljóður fyrir Drottni og vona á hann“ (Slm 37.7). Þegar okkur finnst biðin vera þungbær, óviss og einmanakennd ættum við að minnast lærisveinanna daginn sem Jesús steig upp til himins (Post 1.4-11). Jesús var uppnuminn til himins að þeim ásjáandi en þeir voru skildir eftir og þeim sagt að bíða endurkomu hans einhvern tíma í framtíðinni. Hefur nokkurt okkar fundið fyrir heitari þrá eftir blessun Guðs en lærisveinarnir gerðu þann dag? Þeir þráðu vissulega að Drottinn tæki þá með sér þá þegar. En þeim var sagt að bíða eftir fyrirheiti föðurins og endurkomu Jesú. En ef við höldum að lærisveinarnir hafi verið fullir örvæntingar og vonbrigða þá koma viðbrögð þeirra okkur á óvart. Þeir sneru aftur til Jerúsaalem og gerðu nákvæmlega það sem Jesús hafði sagt þeim að gera -- þeir biðu eftir gjöf Heilags anda og prédikuðu síðan fagnaðarerindið um allan heim af krafti (Post 1.12-14; Post 2).

Fyrirmæli Jesú um að vona á hann eru óframkvæmanleg nema hann hafi unnið sitt verk í okkur fyrir Heilagan anda. Ekkert mannlegt kapp mun geta staðist það álag sem biðin hefur á veika veru okkar. Það einasta sem getur hjálpað okkur að þola það álag er að vera í Jesú Kristi, sem er það sama og að hafa persónulegt samband við hann. „Ef því Kristur býr í hjarta okkar mun hann verka í okkur „bæði að vilja og framkvæma sér til velþóknunar“ (Fil 2.13). Við munum þá starfa eins og hann starfaði og sýna sama anda. Og með því að elska hann þannig og vera í honum munum við „vaxa í öllu upp til hans, sem er höfuðið, - Kristur“ (Ef 4.15). (VK, bls. 88). Þegar við höldum áfram að vona á Drottin munum við finna frið og ánægju í Sálmunum. Hjarta Guðs og hjarta okkar mætast daglega í bænum okkar og söngvum.

**Til umræðu**

`Hvers vegna er biðin svo mikilvæg í andlegu lífi okkar? Ræðið um bið-reynslur sem sumar trúarhetjur Biblíunnar höfðu. Á hvern hátt efldi og hreinsaði sú bið trú þeirra? (Róm 4.19-22; Heb 11).`

`Hvernig lýkur bið okkar? (Slm 37.34-40). Hverju er okkur heitið þegar öll mál leysast að lokum? Hvaða von er að finna í þessum textum varðandi þá réttvísi sem lengi hefur skort í þessu lífi?`

`Hvers vegna er bið-reynsla hinna dánu (Préd 9.5) eftir Jesú næstum lokið? Hvaða von felst í því fyrir okkur?`