---
title:  Gleðisöngur að morgni
date:  28/03/2024
---

`Lestu Slm 5.4; Slm 30.6; Slm 49.15; Slm 59.17; Slm 92.3; Slm 119.147; 2Pét 1.19 og Opb 22.16. Hvaða tími dagsins er táknrænn um endurlausn Guðs? Hvers vegna?`

Í Sálmunum er morgunninn venjulega sá tími dagsins þegar endurlausnar Guðs er vænst. Morgunninn opinberar hylli Guðs sem bindur endi á langa nótt örvæntinga og vandamála (Slm 130.5, 6). Í Slm 143 umsnýr lausnarstarf Guðs núverandi myrkri dauðans (Slm 143.3) í nýja morgunbirtu (Slm 143.8) og grafardvölinni í dvöl við slétta braut (Slm 143.10).

`Lestu Mrk 16.1-8. Hvað gerðist þennan morgun og hvers vegna er það svo mikilvægt fyrir okkur?`

Upprisumorgunn Jesú Krists opnaði leiðina fyrir eilífan morgun Guðs frelsunar til handa öllum þeim sem trúa á nafn hans. Lærisveinar Jesú fundu fullan styrk fyrirheitisins í Slm 30.6: „Að kveldi gistir oss grátur en gleðisöngur að morgni,“ þegar þeir mættu hinum upprisna Drottni. Það er einungis fyrir velvilja Guðs og skilyrðislausa elsku hans að grátur okkar breytist í fögnuð“ (Slm 30.6, 8).

Á sama hátt og morgunstjarnan boðar komu nýs dags þannig boðar trúin hinn nýja veruleika eilífs lífs í börnum Guðs (2Pét 1.19). Jesús er kallaður „stjarnan skínandi“ og „morgunstjarna“ (Opb 22.16) sem við bíðum eftir að setji upp ríki sitt þar sem hvorki er nótt, ranglæti eða dauði (Opb 21.1-8, 25). Að lokum þá er þetta það sem við vonumst eftir meira en nokkru öðru þegar við tölum um að bíða eftir Drottni. Og biðin er sannarlega þess virði.

„Uppi yfir rofinni gröf Jósefs hafði Kristur sagt með sigurhrósi: „Ég er upprisan og lífið.“ Þessi orð gat aðeins guðdómurinn sagt. Allar skapaðar verur lifa fyrir vilja og vald Guðs. Þær eru háðar Guði sem viðtakendur lífsins úr hendi hans. Allt frá hinum hæsta seraf til hinar lægstu lífveru nýtur hvaðeina næringar frá uppsprettu lífsins. Aðeins sá sem er eitt með Guði gæti sagt: „Ég hef vald til að leggja líf mitt í sölurnar og ég hef vald til að taka það aftur.“ Fyrir guðdóm sinn hafði Kristur vald til að brjóta hlekki dauðans“ (ÞA, bls. 587).

`Sagt hefur verið að dauðinn sé ristur í frumur okkar við fæðinguna. Þó svo það sé rétt varðandi okkur fallnar verur hverju lofar upprisa Jesú okkur varðandi skammleika dauðans? Hvers vegna megum við aldrei gleyma hve tímatakmarkaður dauðinn er fyrir okkur?`