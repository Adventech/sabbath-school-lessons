---
title:  Biðin
date:  24/03/2024
---

`Lestu Slm 27.14; Slm 37.7, 9, 34; Slm 39.8; Slm 40.2; Slm 69.7; Gal 5.5 og Róm 8.18-25. Hvað grátbæna þessir sálmar fólk Guðs um að gera?`

Ef til vill er biðin einn mesti streituvaldur lífsins. Engu máli skiptir hver við erum, hvar við búum eða hver staða okkar er í þjóðfélaginu, við þurfum öll stundum að bíða eftir einhverju. Það getur verið biðröð í verslun eða bið eftir að heyra niðurstöðu læknisrannsóknar--við bíðum og við erum ekki alltaf ánægð með að þurfa þess.

En hvað ef við bíðum eftir Guði? Hugmyndin um að bíða eftir Drottni er ekki takmörkuð við Sálmana heldur er hana að finna víðsvegar í Biblíunni. Í því sambandi er lykilorðið þrautseigja. Þrautseigja felur í sér þá ákvörðun okkar að láta undan óttanum um þau vonbrigði ef Guð skyldi bregðast okkur á einhvern hátt. Sönn börn Guðs bíða í vissunni um að Guð er trúfastur og þeir sem vona á hann geti treyst því að hann muni vinna úr málunum fyrir þau á sem bestan hátt ef þau leggja þau í hans hendur jafnvel þó svo þau sjái það ekki endilega samstundis.

Að vona á Drottin, eða bíða hans, er meira en einungis að þrauka af. Það felur í sér djúpstæða þrá eftir Guði sem minnir á ákafan þorsta í vatnslausu landi (Slm 63.2). Sálmaskáldið bíður eftir mörgum blessunum frá Guði en þrá hans að komast í návist Guðs er sterkari en allar langanir og þarfir lífsins.

Eins og við lesum í þessum undraverða texta í Rómverjabréfinu þá bíður Guð og allt sköpunarverkið eftir endurnýjun heimsins og þeirri stund þegar Guð og fólk hans mætast við endalokin. Páll segir: „Því að sköpunin vonar og þráir að Guðs börn verði opinber“ (Róm 8.19). Hvílíkt loforð!

Meðan við bíðum eftir endanlegri frelsun og sameiningu við Guð og „að öll sköpunin stynur líka og hefur fæðingarhríðir“ (Róm 8.22) þá er Drottinn enn meðal fólks síns í Heilögum anda sínum.

Jafnframt erum við kölluð til að bera vitni (Post 1.4-8) um frelsunaráformið sem mun ná hámarki sínu í nýrri sköpun. Það er sú nýja sköpun sem við bíðum eftir, endanleg uppfylling vona okkar sem aðventista, en nafn okkar inniheldur einmitt hugmyndina um vonina sem við bíðum eftir. Við bíðum en við vitum að sú bið er ekki árangurslaus. Dauði Krists og upprisa á tíma fyrri komu hans er trygging okkar fyrir endurkomunni.

`Hvað er sumt af því sem þú bíður eftir frá Guði? Hvernig getum við lært að bíða í trú og trausti einkum þegar við biðjum um eitthvað sem hefur enn ekki komið?`