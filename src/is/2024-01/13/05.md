---
title:  Biðin í helgihvíld Guðs
date:  27/03/2024
---

`Lestu Slm 92. Á hvaða tvo þætti hvíldardagsins er lögð áhersla í þessum hvíldardagssálmi?`

Rabbí Akíba (Akíba ben Jósef, 50-135 e.Kr) gaf þessum sálmi yfirskriftina „Lokahvíldardagur heimssögunnar.“ Þar með leit hann á sálminn sem tilvísun til endalokanna.

Lofgjörð til Guðs fyrir máttarverk handa hans (Slm 92.5, 6) og myndin af þeim réttlátu sem væru þeir í Eden (Slm 92.13-15) bendir greinilega til sköpunarinnar, sem er það fyrsta sem hvíldardagurinn minnir á. En sálmurinn upphefur einnig Drottin fyrir sigur hans, Guðs réttvísinnar, yfir óvinum sínum (Slm 92.8-16) og leggur þannig áherslu á annað þema hvíldardagsins -- endurlausn frá hinu illa (5Mós 5.12-15). Þannig vegsamar Slm 92 Guð fyrir sköpun hans í fortíðinni og núverandi umhyggju hans fyrir heiminum og bendir einnig til vonarinnar um eilífan frið að lokum. Fólkið getur notið hvíldar hvíldardagsins þar sem Guð er Hinn hæsti (Slm 92.2). Háleit staða hans veitir honum óviðjafnanlega yfirburði yfir óvinum þess.

En þó svo hann sé Hinn hæsti þá er Drottinn reiðubúinn að seilast niður og bjarga þeim sem ákalla hann. Sköpunarverk Drottins og einkum endurlausn þeirrar sköpunar ætti að hvetja fólk til að tilbiðja Guð og elska hann. Það er ekkert hrífandi við það að lifa sem hluti fallinnar sköpunar án nokkurrar vonar um endurlausn: Við elskum, þjáumst og deyjum án nokkurrar vonar. En þess í stað lofum við nú Drottin, ekki einungis sem skapara okkar heldur einnig sem endurlausnara okkar.

„Ferska olían“ gefur til kynna endurnýjaða hollustu sálmaskáldsins að þjóna Guði sem endurhelgaður þjónn (Slm 92.11). Olían var notuð til að vígja sérstaka menn til þjónustu sem presta eða konunga (2Mós 40.15; 1Sam 10.1). En sálmaskáldið notar óvenjulegt hebreskt orð balal til að lýsa smurningu sinni. Yfirleitt merkir það ekki vígslu-smurningu þjóna Guðs heldur felur það í sér að blanda olíunni við aðra hluta fórnarinnar (2Mós 29.2; 3Mós 2.4, 5). Þessi sérstæða notkun orðsins balal gefur til kynna að sálmaskáldið óski að bjóða sig fram sem lifandi fórn til Drottins og helga sig Guði algjörlega (Róm 12.1).

Það kemur ekki á óvart að finna umtal um helgun í sálmi sem er helgaður hvíldardeginum þar sem hvíldardagurinn er merki um að Drottinn helgar fólk sitt (2Mós 31.13). Myndirnar af pálmum og sedrustrjám gefa okkur mynd af fólki Guðs sem vex í trú og þakklæti fyrir undursamleg áform Guðs og elsku. Hvíldardagurinn er tákn um eilífan sáttmála Drottins við fólk sitt (Esk 20.20). Þar af leiðandi er hvíld hvíldardagsins nauðsynleg fólki Guðs þar sem hún veitir þeim kraft til að bíða í trausti eftir því að Drottinn uppfylli öll fyrirheit sáttmála síns (Heb 4.1-10).

`Lestu aftur Slm 92. Hvaða von er okkur gefin þar og hvernig getum við jafnvel nú hlotið uppörvun af því sem þar er sagt?`