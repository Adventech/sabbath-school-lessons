---
title:  Kornbindin borin heim
date:  26/03/2024
---

`Lestu Slm 126. Hvað er það sem gefur fólki Guðs styrk og von? Hvað er það í þessum sálmi sem við getum notfært okkur í lífi okkar í dag?`

Sú staðreynd að Drottinn frelsaði fólk sitt fyrir kraftaverk í fortíðinni er ótæmandi uppspretta hvatningar fyrir fólk Guðs og grundvöllur vonar varðandi framtíðina. Sú frelsun var svo stórfengleg að henni mætti lýsa sem draumsýn um nótt (Jes 29.7,8). Takið einnig eftir því að sú kynslóð sem lofar Guð í Slm 126 fyrir að hafa frelsað fólk sitt úr ánauð (Slm 126.1) er sjálf í ánauð (Slm 126.4).

En núverandi kynslóð endurupplifir fyrri fögnuð og huggun í þessum söngvum og tileinkar sér þau í núverandi reynslum sínum. Nýjar kynslóðir halda sögu Biblíunnar lifandi með því að telja sig meðal þeirra sem urðu fyrir þessum reynslum. Þannig varðveitir lifandi trú máttarverk Guðs fyrir fólk sitt á fyrri tímum með því að líta á það sem eitthvað sem Drottin hefur gert fyrir okkur en ekki einungis eitthvað sem hann gerði fyrir fyrri kynslóðir.

Minningin um fortíðina ýtir undir endurnýjaða von varðandi okkar tíma. Myndin af „farvegunum í Suðurlandi“ (Slm 126.4) er áhrifarík orðmynd af Guði sem grípur skyndilega inn á áhrifamikinn hátt fyrir fólk sitt. Syðsti hluti Júdeu var þurrt eyðiland. Árnar mynduðust skyndilega og fylltust beljandi vatnsflaumi eftir miklar rigningar regntímans. Fyrra og síðara regnið gegndu mikilvægum hlutverkum varðandi afrakstur jarðarinnar (5Mós 11.14; 5Mós 28.12). Á sama hátt er myndin af því að sá með tárum og uppskera með gleðitárum (Slm 126.5, 6) áhrifamikið fyrirheit um handleiðslu Guðs frá erfiðleikum nútímans til hamingjusamrar framtíðar.

Við lok uppskerutímans færðu hebreskir pílagrímar frumgróða uppskeru sinnar til musteris Guðs í Jerúsalem (2Mós 34.22, 26). Uppskerumótífið var áhrifamikil andleg lexía fyrir fólkið á þeim tíma. Á sama hátt og erfiðið við sáningu og umönnun akra, aldingarða og víngarða er endurgoldið með fögnuði yfir ríkulegri uppskeru þannig munu núverandi erfiðleikar Guðs barna verða krýndir fögnuði frelsunarinnar við lok þessa heims. Myndin af ríkulegri uppskeru bendir til þess þegar Guð mun endurreisa ríki sitt á jörðinni við endurkomu Krists (Am 9.13-15; Matt 9.37). En hér kemur aftur hugmyndin um bið. Á sama hátt og við þurfum að bíða eftir uppskerunni verðum við að bíða með að sjá ávöxt og afleiðingar verka okkar.

`Hugleiddu atvik þar sem þú gast greinilega séð að Drottinn væri að verki í lífi þínu eða lífi annarra. Hvernig geta þær reynslur veitt þér von í hverju sem þú kannt að fara í gegnum nú?`