---
title:  Friður ungabarnsins
date:  25/03/2024
---

`Lestu Slm 131. Hvað kennir þessi sálmur okkur um samband okkar við Guð?`

Fólk Guðs lifir í heimi sem þjakar þá sem eru trúfastir, heimi sem er fullur af freistingum og áþján fyrir næstum alla. Endurnýjuð sannfæring um að vera barn Guðs og honum háð varðandi líf sitt hughreystir sálmaskáldið og fær það til að viðurkenna að hroki þess sé marklaus. Blekking hrokans felst í því að hún fær hinn hrokafulla til að verða upptekinn af sjálfum sér. Hann verður þar með blindur fyrir æðri raunveruleika Guðs.

Aftur á móti lyfta hinir réttlátu augum sínum til Guðs (Slm 121.1, 2).  Viðurkenningin á mikilleika Guðs fyllir þá auðmýkt og leysir þá undan eigingirni og fáfengilegri metorðagirnd. Sálmaskáldið viðurkennir að það leitar ekki eftir því sem mikið er né fæst við „það sem er ofvaxið skilningi mínum“ (Slm 131.1). Það vísar til verka Guðs í heiminum sem eru ofar mannlegum skilningi. Nútíma vísindi hafa sýnt okkur að jafnvel „einföldustu“ hlutir geta verið ótrúlega flóknir og langt ofar skilningi okkar núna. Það er kaldhæðni að því meira sem við lærum um hinn náttúrulega heim þeim mun fleiri leyndardómum stöndum við andspænis.

Myndmálið sem notað er í Slm 131.2 um „lítið barn við brjóst móður sinnar“ er áhrifamikil mynd af þeim sem finnur kyrrð og sefast í faðmlögum Guðs. Það bendir til elskuríks sambands ungabarnsins og móður þess á ýmsum stigum bernskunnar.

Með því að venja okkur af veigalítilli metnaðargirni og hroka kynnir Guð okkur fyrir næringargildi fastrar fæðu sem felst í því „að gera vilja þess er sendi mig og fullna verk hans“ (Jóh 4.34, einnig Heb 5.12-14). Það barnslega traust sem dregið er fram í Slm 131 er þroskuð trú sem hefur verið reynd í erfiðleikum lífsins og komist að því að Guð er trúfastur og stendur við orð sín.

Athygli sálmaskáldsins beinist að lokum að velgengni fólks Guðs. Sú stund kemur að við þurfum að nota reynslu okkar með Guði til að styrkja söfnuð hans. Á grundvelli þess sem við höfum lært um trúfesti Guðs og gæsku getum við deilt með öðrum sem af einhverri ástæðu eiga enn í baráttu við trú sína. Vitnisburður okkar um Krist kann jafnvel að beinast að kirkjunni þar sem margir hafa þörf fyrir að þekkja hann persónulega.

`„Sannlega segi ég yður: Þér komist aldrei í himnaríki nema þér snúið við og verðið eins og börn“ (Matt 18.3). Hvað er Jesús að segja með þessu? Hvað leiðir það af sér?`