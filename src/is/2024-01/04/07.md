---
title:  Til íhugunar
date:  26/01/2024
---

`Lestu ÆS, bls. 136-141. Hvað getum við lært af reynslu Jakobs um mátt áleitinnar bænar og ótakmarkaðs trausts til Guðs?`

Sálmarnir styrkja trú okkar á Guð sem er óhagganlegt athvarf fyrir þá sem leggja líf sitt í máttugar hendur hans.  „Guð gerir mikið fyrir þá sem treysta honum. Ástæðan fyrir því að fólk hans hefur ekki meiri styrk en raun ber vitni er sú að það treystir svo mikið á eigin visku og gefur ekki Drottni tækifæri til að opinbera mátt sinn í þess þágu. Hann mun hjálpa börnum sínum í allri neyð ef þau setja allt sitt traust á hann og hlýða honum samviskusamlega“ (ÆS, bls. 355).

En sumir af Sálmunum geta verið alvarleg áskorun, þegar það sem þeir lofa og kringumstæður okkar, passa ekki saman.  Þá verðum við að læra að treysta gæsku Guðs sem kemur sterkast fram við krossinn.

Stundum má einnig nota suma af Sálmunum til að kveikja falskar vonir. Þegar Jesús svaraði þegar Satan notaði Slm 91.11, 12 á rangan hátt sýnir það okkur að við megum ekki rugla saman því að treysta Guði og freista hans (Matt 4.5-7) eða biðja hann á hrokafullan hátt um að gera eitthvað sem er andstætt vilja hans.

„Mestu sigrar kirkju Krists eða hvers einstaks kristins manns eru ekki þeir sem vinnast sökum hæfileika eða menntunar, auðæfa eða vinsælda meðal manna heldur sigrar sem vinnast í viðtalsherbergi Guðs þegar einlæg og angistarfull trú nær taki á hinum öfluga armi máttarins“ (ÆS, bls. 141).

**Til umræðu**

`Ræðið svarið við síðustu spurningu þriðjudagskaflans um að treysta Guði mitt í andstreyminu og þegar allt gengur á afturfótunum. Hvernig eigum við að skilja það og hvernig það getur komið fyrir okkur, jafnvel í ljósi þeirra dýrmætu fyrirheita í Sálmunum um vernd Guðs? Hvernig var það, mætti sálmaskáldið sem skrifaði þessi dásamlegu fyrirheit ekki mótlæti eða þekkti hann ekki trúfasta menn og konur sem mættu einnig andstreymi?`

`Hvernig getum við þroskað ótakmarkað traust til Guðs undir öllum kringumstæðum (t.d. Slm 91.14; Slm 143.8, 10; Slm 145.18-20)? Hvað getur fengið okkur til að missa traustið? Hvers vegna er traust til Guðs þegar allt leikur í lyndi mikilvægt til að læra að treysta honum einnig þegar á móti blæs?`