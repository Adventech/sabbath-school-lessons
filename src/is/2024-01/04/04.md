---
title:  Drottinn er athvarf í andstreymi
date:  23/01/2024
---

`Lestu Slm 17.7-9; Slm 31.2-4 og Slm 91.2-7. Hvað gerir sálmaskáldið þegar að kreppir?`

Sálmaskáldið mætir alls konar erfiðleikum og það snýr sér til Drottins sem er athvarf í öllu andstreymi. Traust felur í sér vísvitandi val og viðurkenningu á yfirráðum Guðs yfir lífi okkar undir öllum kringumstæðum. Ef traustið virkar ekki í andstreymi þá virkar það aldrei.

Vitnisburður sálmaskáldsins sem „segir við Drottin: „Hæli mitt og háborg, Guð minn, er ég trúi á“ (Slm 91.2) byggir á fyrri reynslum þess af Guði og styrkir nú trú þess í framtíðinni. Sálmaskáldið talar um Guð sem hinn „hæsta“ og hinn „almáttka“ (Slm 91.1, 2) er það minnist yfirgnæfandi mikilleika Guðs síns.

Sálmaskáldið segir einnig frá því öryggi sem finna má í Guði. Hann er „skjól“ eða felustaður, „skuggi“ (Slm 91.1) „hæli“ og „háborg“ (Slm 91.2), „vængir,“ „skjöldur“ og „vígi“ (Slm 91.4) en einnig „athvarf“ (Slm 91.9). Þessar myndir tákna örugga höfn í menningarheimi sálmaskáldsins. Við þurfum einungis að hugsa um óþolandi hita sólarinnar í þeim heimshluta til að meta skuggann eða skjólið eða minnast herferða Ísraels til þess að meta það öryggi sem skjöldurinn eða virkið veitti.

`Lestu Slm 17.8 og Matt 23.37. Hvaða mynd er brugðið upp og hvað sýnir hún?`

Ein nánasta myndlýsingin sem notuð er talar um „skugga vængja þinna“ (Slm 17.8; Slm 57.2; Slm 63.8). Þessi myndlýsing framkallar huggun og fullvissu með því að benda til verndar fuglamóður. Drottni er líkt við örn sem verndar unga sína með vængjum sínum (2.Mós 19.4; 5Mós 32.11) og hænu sem safnar ungum sínum undir vængi sína (Matt 23.37).

`En hvernig bregðumst við við þegar ógæfa skellur á og við virðumst ekki sjá vísbendingu um vernd Drottins? Hvers vegna þýða þau áföll ekki að Drottinn sé ekki með okkur?`