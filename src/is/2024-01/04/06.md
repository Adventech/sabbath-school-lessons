---
title:  Hjálp frá helgidóminum
date:  25/01/2024
---

`Lestu Slm 3.5; Slm 14.7; Slm 20.2-4; Slm 27.5; Slm 36.9; Slm 61.5 og Slm 68.6, 36. Hvaðan kemur hjálpin í þessum textum?`

Grunnstefið um andlegt og líkamlegt athvarf og hjálp er framsett í tengslum við heigidóminn. Helgidómurinn er hjálparhella þar sem við finnum öryggi og hjálpræði. Helgidómurinn sér þeim fyrir athvarfi sem eru þjakaðir. Guð verndar munaðarleysingja og ekkjur og veitir fólki sínu styrk frá helgidómi sínum. „Frá Síon, ímynd fegurðarinnar, birtist Guð í geisladýrð“ (Slm 50.2) og þaðan eru dómar hans boðaðir og þaðan koma blessanir Drottins (Slm 84.5; Slm 128.5; Slm 134.3).

Athvarfið í helgidóminum er margfalt betra en nokkuð annað í heiminum þar sem Guð sjálfur dvelur þar. Það er návist Guðs sem veitir öryggi, ekki aðeins musterið sem traust bygging. Auk þess er Síonfjall, þar sem Drottinn dvelur, öruggari staður en önnur fjöll þó svo það sé aðeins lítt áberandi hæð (Slm 68.16, 17; Jes 2.2).

> <p></p>
> „Ekki höfum við þann æðsta prest er eigi geti séð aumur á veikleika okkar heldur þann sem freistað var á allan hátt eins og okkar en án syndar. Göngum því með djörfung að hásæti Guðs náðar. Þar finnum við miskunn og náð þegar við erum hjálparþurfi“ (Heb 4.15, 16).

`Að hvaða leyti eru þessi vers hliðstæð því sem sálmaskáldið segir um helgidóminn?`

Heilagleiki helgidómsins knýr sálmaskáldið til að viðurkenna að allir eru syndugir og eiga ekki skilið hylli Guðs og skáldið heldur því fram að hjálpræðið grundvallist einungis á trúfesti Guðs og náð hans (Slm 143.2, 9-12). Við höfum ekkert til að bera sem veitir okkur verðskuldun frammi fyrir Guði. Það er einungis þegar fólkið er í réttum tengslum við Guð fyrir iðrun og viðtöku náðar hans og fyrirgefningar að það getur gert tilkall til fullvissu Guðs um endurlausn. Helgidómsþjónustan var táknmynd um hjálpræðið í Jesú.