---
title:  Drottinn Heyrir Og Bænheyrir
date:  20/01/2024
---

### Lesefni vikunnar
Slm 139.1-18; Slm 121; Slm 17.8; Matt 23.37; 1Kor 10.1-4; Heb 4.15, 16.

> <p>Minnistexti</p>
> „Þegar réttlátir hrópa heyrir Drottinn, hann bjargar þeim úr öllum nauðum þeirra“ (Slm 34.18).

Hvað eftir annað leggja Sálmarnir áherslu á þann sannleika að Drottinn konungur, sem skapaði alheiminn og viðheldur honum, opinberar sjálfan sig einnig sem persónulegan Guð, sem stofnar til tengsla við fólk sitt og viðheldur þeim.

„Nótt eina dreymdi mig að ég gengi meðfram sjónum ásamt Guði mínum. Í huga mínum var um lífsgöngu mína að ræða. Ég sá alltaf tvenn fótaför í sandinum, fótaför mín og Drottins. Í lokin leit ég tilbaka og sá þá að á erfiðustu köflum lífs míns voru einungis ein fótaför. Það ruglaði mig og ég sneri mér að Guði og sagði: „Þegar ég fól þér líf mitt sagðist þú mundu ávallt vera með mér. Hvers vegna hefur þú þá látið mig vera eina þegar ég þurfti mest á þér að halda? Þá tók Guð hönd mína og sagði: „Hjartkæra barn, ég skildi þig aldrei eftir eina, einkum ekki á tímum ótta og nauðþurftar. Þar sem þú tókst einungis eftir einum fótaförum í sandinum bar ég þig.“ (Margareth Fishback Powers).

Guð er nálægur fólki sínu og sköpunarverki bæði á himni og jörð (Slm 73.23, 25). Þó svo Guð hafi „reist hásæti sitt á himnum“ (Slm 103.19) og þeysi yfir auðnina (Slm 68.5) er hann einnig „nálægur öllum sem ákalla hann, öllum sem ákalla hann í einlægni“ (Slm 145.18). Sálmarnir hvika ekki frá því að halda þeim sannleika á lofti að Drottinn sé hinn lifandi Guð sem er að verki fyrir þá sem ákalla hann (Slm 55.17-23). Sálmarnir eru þýðingarmiklir einmitt vegna þess að hinn lifandi Guði er að baki þeirra en einnig viðtakandi, og hann heyrir og bænheyrir.

Við ættum að minnast þess, að réttu viðbrögðin við nálægð Drottins, eru þau að lifa í trú á hann og hlýða boðum hans. Ekkert annað en slík trú og hlýðni er honum þóknanleg eins og oft má sjá í sögu Ísraels.