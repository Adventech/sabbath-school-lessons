---
title:  Fullvissa um umhyggju Guðs
date:  22/01/2024
---

`Lestu Slm 40.2-4; Slm 50.15; Slm 55.23 og Slm 121. Hvernig er Guð viðriðinn daglegar athafnir okkar?`

Drottinn kemur fram í Biblíunni sem hinn lifandi Guð sem er að verki fyrir þá sem ákalla hann. Sálmaskáldið hefur „Drottin ætíð fyrir augum“ (Slm 16.8). Þess vegna treystir skáldið Guði og ákallar hann (Slm 7.2; Slm 9.11). Drottinn mun heyra raust hans jafnvel út djúpinu (Slm 130.1, 2) sem gefur til kynna að engar kringumstæður lífsins eru undanskildar yfirráðum Guðs. Þess vegna skiptir ekki máli hve áríðandi hróp sálmaskáldsins er, það aldrei vonlaust.

Í 121. Sálminum er fagnað yfir mætti skaparans í lífi þeirra sem eru trúfastir. Þessi máttur felur m.a. í sér í fyrsta lagi að „hann mun ekki láta fót þinn skriðna“ (Slm 121.3). Myndin af fæti er oft notuð til að lýsa æviferli (Slm 66.9; Slm 119.105; Okv 3.23). Orðið sem þýtt er „skriðna“ lýsir því öryggi sem Guð veitir heiminum (Slm 93.1) og Síon (Slm 125.1).

Í öðru lagi bendir myndin af Drottni, sem verndara Ísraels sem hvorki blundar né sefur, á þá staðreynd að Drottinn er sífellt á verði og er reiðubúinn að hjálpa börnum sínum (Slm 121.3, 4).

Í þriðja lagi er Drottinn skjól okkar (Slm 121.5, 6) sem minnir á skýstólpann á tíma brottfararinnar frá Egyptalandi (2Mós 13.21, 22). Á sama hátt er Drottinn líkamlegt og andlegt skjól fyrir fólk sitt.

Í fjórða lagi er Guð þeim til hægri handar (Slm 121.5). Hægri hendin táknar yfirleitt styrkleika einstaklingsins, hönd verknaðarins (Slm 74.11; Slm 89.14). Hér er hún táknmynd um návist Guðs og hylli (Slm 16.8; Slm 109.31; Slm 110.5).

Og í fimmta lagi er vernd Guðs yfir börnum sínum staðfest í Slm 121.6-8. Guð mun vernda börn sín frá öllu illu. Hvorki sól né tungl mun vinna þeim mein. Guð mun varðveita útgöngu þeirra og inngöngu. Þessar ljóðrænu myndir leggja áherslu á alhliða og óendanlega umhyggju hans.

Í stuttu máli sagt þá treysti sálmaskáldið kærleiksríkri umhyggju Guðs og auðvitað ættum við að gera það sama.

`Á hvaða hagkvæma hátt getum við fundið betur fyrir umhyggju Guðs? Hvernig getum við samstarfað Guði betur til þess að gera honum kleift að vinna fyrir okkur og í okkur?`