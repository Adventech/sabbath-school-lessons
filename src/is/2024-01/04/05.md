---
title:  Málsvari og lausnari
date:  24/01/2024
---

`Lestu 1Kor 10.1-4. Hvernig lýsir Páll brottförinni úr Egyptalandi? Hvaða andlegu lexíu leitast hann við að kenna með þeirri frásögn?`

`Lestu Slm 114. Hvernig er því lýst á ljóðrænan hátt þegar Guð frelsaði lýð sinn Ísrael úr Egyptalandi?`

Hvílík ljóðræn lýsing í Slm 114 á því þegar Guð frelsaði börn sín úr Egyptalandi á dásamlegan hátt! Í öllu Gamla testamentinu og jafnvel í því Nýja er frelsunin úr Egyptalandi framsett sem tákn um mátt Guðs til að frelsa fólk sitt. Í 1Kor lítur Páll svo á alla frásögnina sem myndlíkingu og tákn um hjálpræðið í Jesú Kristi.

Í Slm 114 er hjálpræði Guðs á grundvelli yfirráða hans sem skapara yfir máttarvöldum náttúrunnar en þau voru verkfæri í hans hendi til að frelsa fólk sitt á tíma brottfararinnar frá Egyptalandi. Hafið, Jórdanfljótið, fjöllin og hæðirnar tákna á ljóðrænan hátt öfl náttúrunnar og þeirra manna sem stóðu gegn Ísrael á leið þeirra til fyrirheitna landsins (5Mós 1.44; Jós 3.14-17). En Guð er konungur yfir þeim öllum.

Staðreyndin er sú að mörg börn Guðs, hvar sem þau eru og á öllum tímum, komast að því að leiðin til hinnar himnesku Jerúsalem er full af hættum. Sálmarnir hvetja þau til að líta handan við hæðirnar og í átt til skapara himins og jarðar (Slm 121.1).

Jesú notar kjarnaefni Slm 114 þegar hann kyrrir storminn á vatninu og boðar að söfnuðurinn hafi ekkert að óttast þar sem hann hafi sigrað heiminn (Matt 8.23-27; Jóh 16.33).

Stórkostlegar dáðir Drottins fyrir börn sín ættu að hvetja alla jörðina til að titra yfir návist hans (Slm 114.7). Sá titringur er merki um viðurkenningu og tilbeiðslu fremur en ótta (Slm 96.9; Slm 99.1). Hinir trúuðu hafa ekkert að óttast með Guð sér við hlið.

`Hverjar eru sumar af þeim andlegu hættum sem við sem trúaðir einstaklingar stöndum andspænis og hvernig getum við lært að treysta mætti Drottins til að vernda okkur frá því að gefast upp í viðureigninni við þessar hættur sem eru jafn raunverulegar í lífi okkar og þær voru fyrir sálmaskáldið?`