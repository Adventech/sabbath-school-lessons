---
title:  Hverjir eru sálmaskáldin?
date:  01/01/2024
---

Davíð konungur sem er oftast nefndur í yfirskrift Sálmanna var virkur við að skipuleggja helgisiðina í guðsþjónustu Ísraelsmanna. Hann er kallaður „ljúflingur Ísraels ljóða“ (2Sam 23.1, 1981). Nýja testamentið staðfestir Davíð sem höfund ýmissa sálma (Matt 22.43-45; Post 2.25-29, 34, 35; Post 4.25; Róm 4.6-8). Ýmsir sálmanna voru ortir af tónsmiðum musterisins sem voru Levítar, eins og t.d. Slm 50 og Slm 73 - 83 sem eru eftir Asaf; Slm 42, Slm 44 - 49, Slm 84, Slm 85, Slm 87 - 88 eftir afkomendur Kóra; sá síðastnefndi, Slm 88, einnig eftir Heman Esraíta og Slm 89 eftir Etan Esraíta. Auk þeirra eru nokkrir sálmar eftir Salómon (Slm 72 og 127) og Móse (Slm 90).

`Lestu Slm 25.1-5; Slm 42.2; Slm 75.2; Slm 77.2; Slm 84.2, 3; Slm 88.2-4 og Slm 89.2. Hvað segja þessir sálmar okkur um reynslur þeirra sem skrifuðu þá?`

Heilagur andi fyllti sálmaskáldin andagift og notaði hæfileika þeirra í þjónustu Guðs og trúarsamfélagsins. Sálmaskáldin voru gædd hreinræktaðri trúrækni og djúpri trú en urðu samt fyrir vonbrigðum og freistingum líkt og við öll. Þó svo Sálmarnir hafi verið ritaðir fyrir löngu þá endurspegla þeir sumt af því sem við upplifum í dag.

„Lát bæn mína koma fyrir þig, hneig eyra þitt að kveini mínu. Ég er mettur af böli, líf mitt nálægist hel“ (Slm 88.3, 4). Þetta er jafn mikið hróp sálna á 21. öldinni og það var fyrir rúmum 3.000 árum.

Sumir sálmar tala um mæðu, aðrir fjalla um fögnuð. Sálmaskáldin hrópuðu til Guðs um að frelsa þá og fundu fyrir óverðskuldaðri góðvild hans. Þeir vegsömuðu Guð fyrir trúfesti hans og elsku og þeir hétu honum þrotlausri guðrækni. Sálmarnir eru þannig vitnisburður um guðlega endurlausn og merki um náð Guðs og von. Þeir láta í ljósi guðleg fyrirheit til allra sem í trú taka á móti fyrirgefningu og nýju lífi sem gjöfum Guðs. En jafnframt því reyna þeir ekki að hylja og fela mæðu og þrengingar sem einkenna hinn fallna heim eða gera lítið úr þeim.

`Hvaða von og huggun getum við fundið í því að jafnvel trúfastir einstaklingar, eins og sálmaskáldin voru, áttu einnig í stríði við það sama og við?`