---
title:  Hvaða hlutverki gegnir Guð í lífi sálmaskáldsins?
date:  04/01/2024
---

`Lestu Slm 16.8; Slm 44.9; Slm 46.2; Slm 47.2, 8; Slm 57.3; Slm 62.9; Slm 82.8 og Slm 121.7.`

Heimur Sálmanna snýst einungis um Guð. Þeir leitast við að leggja alla lífsreynslu okkar undir Guð í bæn og lofgjörð. Guð er skapari, konungur og dómari allrar jarðarinnar. Hann sér börnum sínum fyrir öllum þörfum þeirra. Honum ber að treysta undir öllum kringumstæðum. Jafnvel óvinir Guðs fólks spyrja: „Hvar er Guð þinn?“ þegar Guðs fólk virðist yfirbugað. Á sama hátt og Drottinn er ávallt nálægur og hann bregst aldrei fólki sínu hefur fólk hans ávallt Guð fyrir sér. Að endingu líta Sálmarnir fram til þess tíma þegar allir og allt sköpunarverkið tilbiðja Guð (Slm 47.2; Slm 64.10).

Miðlægni Guðs í lífinu skapar miðlægni tilbeiðslunnar. Sú tilbeiðsla sem Sálmarnir voru þáttur í var í grundvallaratriðum frábrugðin þeirri tilbeiðslu sem við eigum að venjast þar sem tilbeiðslan í menningarheimi Biblíunnar var óumdeildur miðpunktur í lífi samfélagsins. Allt sem gerðist í lífi fólks Guðs var því óhjákvæmilegur þáttur í tilbeiðslunni, hvort sem það var gott eða vont. Guð heyrir sálmaskáldið, hvar sem það kann að vera og hann svarar því á réttum tíma (Slm 3.5; Slm 18.7; Slm 20.7).

Sálmaskáldinu er ljóst að bústaður Guðs er á himnum en jafnframt dvelur hann í helgidóminum í Síon meðal fólks síns. Guð er samtímis bæði fjarlægur og nálægur, alls staðar og í musteri sínu (Slm 11.4), hulinn (Slm 10.1) og augljós (Slm 41.13). Þessi einkenni Guðs sem virðast vera andstæð eru dregin saman í Sálmunum. Sálmaskáldin skilja að nálægð og fjarlægð eru óaðskiljanlegir þættir í tilveru Guðs (Slm 24.7-10). Þeir skildu hvað fólst í þessari andlegu spennu. Sú staðreynd, að þeir gera sér grein fyrir gæsku Guðs og návist undir öllum kringumstæðum lífs þeirra, styrkir von þeirra meðan þeir bíða eftir því að Guð grípi í taumana hvenær og hvernig sem hann kýs að gera það.

`Á hvern hátt hjálpa Sálmarnir okkur að skilja að við getum ekki takmarkað Guð við einungis vissa þætti í tilveru okkar? Hvað kynni það að vera í lífi þínu sem þú gætir leitast við að halda honum frá?`