---
title:  Innblásnar bænir
date:  03/01/2024
---

`Lestu 2Sam 23.1, 2 og Róm 8.26, 27. Hvað kenna þessir textar okkur um bæn?`

Sálmarnir eru innblásnar bænir og lofsöngvar Ísraels og þar heyrum við rödd Guðs blandast við rödd fólks hans. Sálmarnir gera þannig ráð fyrir hreyfiafli lifandi samskipta við Guð.

Sálmaskáldin ávarpa Guð sem „Guð minn,“ og „konungur minn“ (Slm 5.3; Slm 84.4) og sárbæna hann um að „gefa gaum“ (Slm 5.2), „heyr orð mín/hróp mitt“ (Slm 5.2, 3; Slm 39.13), „lít“ og „sjá“ (Slm 25.18, 19), „svara mér“ (Slm 102.3) og „bjarga lífi mínu“ (Slm 6.5). Allt þetta gefur til kynna einhvern sem er að biðja til Guðs.

Hin undraverða fegurð og aðdráttarafl Sálmanna sem bæna og lofsöngva felst í þeirri staðreynd að þeir eru orð Guðs í formi þessara guðrækilegu bæna og lofsöngva hinna trúuðu. Sálmarnir sjá þannig börnum Guðs fyrir tíma til innilegra samskipta eins og lýst er í Róm 8.26, 27: „Eins hjálpar andinn okkur í veikleika okkar. Við vitum ekki hvers við eigum að biðja eins og ber en sjálfur andinn biður fyrir okkur með andvörpum sem engum orðum verður að komið. En hann sem hjörtun rannsakar veit hver hyggja andans er, að hann biður fyrir heilögum samkvæmt Guðs vilja.“

Jesús vitnaði einnig í Sálmana eins og t.d. í Lúk 20.42, 43 þar sem hann vitnar orðrétt í Slm 110.1: „Davíð segir sjálfur í Sálmunum: Drottinn sagði við minn Drottin: Set þig mér til hægri handar þangað til ég geri óvini þína að fótskör þinni.“

Jafnvel þó svo sumir Sálmanna eigi rætur að rekja eða vísa til einstakra sögulegra atburða og persónlegrar reynslu þeirra sjálfra eða þjóðarinnar í heild þá á andleg dýpt Sálmanna við um margvíslegar kringumstæður lífsins óháð takmörkunum menningar, trúarbragða, þjóðernis eða kynja. Með öðrum orðum, þegar við lesum Sálmana finnum við að þeir láta í ljósi von og lofgjörð, ótta og reiði, hryggð og sorg sem allir standa andspænis í lífi sínu óháð staðsetningu, tíma eða kringumstæðum. Þeir tala til okkar allra á máli okkar eigin reynslu.

`Hvað ætti sú staðreynd, að Jesús notaði Sálmana, að kenna okkur um mikilvægi þeirra í okkar trúarlífi?`