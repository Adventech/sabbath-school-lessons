---
title:  Sálmarnir í tilbeiðslu hins forna Ísraels
date:  31/12/2023
---

`Lestu 1Kro 16.7; Neh 12.8; Slm 18.1; Slm 30.1; Slm 92.1; Slm 95.2; Slm 105.2; Kól 3.16 og Jak 5.13.`

Sálmarnir voru ortir til eigin afnota og fyrir sameiginlega guðsþjónustu. Þeir voru sungnir við guðsþjónustur í musterinu eins og fram kemur í ábendingum um hljóðfæri (Slm 61.1), lagboða (Slm 9.1) og söngstjóra (Slm 8.1).

Í hebresku Bíblíunni gefur titill Sálmanna, tehillim, (sem þýðir „lofgjörðir“), til kynna megintilgang þeirra. Þeir eru lofgjörð Guðs.

Sálmarnir voru ómissandi hluti af helgiþjónustu Ísraelsmanna. Þeir voru notaðir við vígslu musterisins, helgihátíðir, helgigöngur og þegar sáttmálsörkinni var komið fyrir í Jerúsalem.

Helgigönguljóðin (Slm 120 - 134) voru yfirleitt sungnir á leiðinni til Jerúsalem í tengslum við meginhátíðirnar þrjár (2Mós 23.14-17). Sálmarnir 113 - 118 voru nefndir „egypskir Hallelsálmar“ og Slm 136 „hið mikla Hallel.“ Þeir voru sungnir við þessar sömu þrjár hátíðir auk nýmánahátíðarinnar og vígslu musterisins. Egypsku Hallelsálmarnir<sup>1</sup> gegndu mikilvægu hlutverki á páskahátíðinni og Slm 113 og 114 voru sungnir við upphaf páskamáltíðarinnar og Slm 115 - 118 við lok hennar (Matt 26.30). Daglegu hallelújasálmarnir (Slm 145 -150) voru hluti af hinni daglegu bænagjörð við morgun-guðsþjónustu samkunduhúsanna.

Sálmarnir voru ekki aðeins þáttur í tilbeiðslu fólksins heldur kenndu þeir því hvernig það ætti að tilbiðja Guð í helgidóminum. Jesús bað með orðum Slm 22 (Matt 27.46) og Sálmarnir voru einnig mikilvægur þáttur í lífi frumsafnaðarins (Kól 3.16; Ef 5.19).

`Hvaða atburðir leiddu til þessara sálma? Við hvaða tækifæri notaði fólk Guðs Sálmana?`

<sup>1</sup> Hebreska orðið hallel þýðir „lofgjörð“ eða „vegsemd.“  Hið alþekkta Hallelúja þýðir því „lofið Drottin“ (Þýð.)