---
title:  Tækifærissöngvar
date:  02/01/2024
---

`Lestu Slm 3; Slm 33.1-3 og Slm 109.6-15. Hvaða mismunandi þætti mannlegs lífs draga þessir Sálmar fram?`

Sálmarnir gefa trúarsamfélaginu yfirlitsmynd af reynslu mannanna og þeir sýna fram á að hinir trúuðu geti tilbeðið Guð undir öllum kringumstæðum lífsins. Við finnum þar eftirfarandi ljóðategundir:

(1) Sálma sem mikla Guð fyrir tign hans og sköpunarmátt, konungsstjórn hans, dóm hans og trúfesti. (2) Þakkarsálma sem láta í ljósi innilegt þakklæti fyrir ríkulegar blessanir Guðs. (3) Harmljóð sem eru hróp hjartans til Guðs um lausn úr ógöngum.  (4) Spekisálma sem gefa okkur hagnýta leiðsögn til að lifa réttlátu lífi. (5)  Konunglega sálma sem benda fram til Krists sem ríkir sem konungur og frelsari fólks Guðs. (6) Sögulega sálma sem rifja upp fortíð Ísraels og beina athyglinni að trúfesti Guðs og ótrúmennsku Ísraels og kenna síðari kynslóðum að endurtaka ekki mistök forfeðranna heldur treysta Guði og halda sáttmála hans af trúmennsku.

Ljóðlist Sálmanna hefur sérstakt aðdráttarafl á lesendur sína. Ljóðræn einkenni hverfa oft í þýðingum en samt má greina sum þeirra þar.

1\. Hliðstæður fela í sér orð, orðalag eða hugsanir sem eru samhverf. Þær hjálpa okkur að skilja merkingu hliðstæðra hluta. Sem dæmi má nefna: „Lofa þú Drottin, sála mín, og allt sem í mér er, hans heilaga nafn“ (Slm 103.1). Í þessu versi er „sála mín“ og „allt sem í mér er“ það sama, þ.e.a.s. ég sem heild.

2\. Myndmál skírskotar til tilfinninga lesandans eins og t.d. þegar talað er um hæli Guðs sem „skugga vængja [hans]“ í Slm 17.8.

3\. Heil er þegar heild er framsett sem andstæðir hlutar eins og þegar við lesum í Slm 88.2: „Ég hrópa til þín um daga, um nætur er ég frammi fyrir þér,“ þ.e.a.s. „stöðugt eða allan sólarhringinn.“

4\. Orðaleikur notar orð sem eru borin fram á svipaðan hátt til að leggja áherslu á andlegan boðskap. Í Slm 96.4, 5 eru hebresku orðin elóhim (guðir) og elilim (hjáguðir) notuð í orðaleik til að leggja áherslu á þann boðskap að guðir þjóðanna virðast vera elóhim = guðir, en eru í raun aðeins elilim = hjáguðir.

Að lokum gefur orðið „sela“ (Slm 61.5) til kynna stuttan milliþátt, annað hvort hlé til að hugleiða boðskapinn eða til að breyta um undirleik.