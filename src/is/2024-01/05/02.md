---
title:  Dagar illsku
date:  28/01/2024
---

`Lestu Slm 74.18-22 og Slm 79.5-13. Hvað er í húfi?`

Sálmaskáldið leitast við að skilja deiluna miklu milli Guðs og máttarvalda hins illa og bendir á óskiljanlegt umburðarlyndi Guðs, óendanlega visku hans og mátt.

Vandamálið um hið illa er aðallega guðfræðilegt í Sálmunum og hefur óhjákvæmlega með Guð að gera. Litið er á eyðingu Jerúsalemborgar og musterisins sem guðlegt hneyksli þar sem hún skapaði tækifæri fyrir hina heiðnu að lasta Guð. Arfleifð Guðs, Ísraelsþjóðin, er merki um útvalningu Guðs og sáttmála hans (5Mós 4.32-38; 5Mós 32.8, 9) sem aldrei verður ógildur. Hugmyndin um arfleifð Guðs felur einnig í sér þátt sem varðar hina síðustu tíma þar sem allar þjóðir munu dag einn verða arfleifð Guðs og þjóna honum. Hugmyndin um að þjóðirnar réðust inn í arfleifð Guðs ógnar þessum fyrirheitum Guðs.

Það er enginn vafi að sálmaskáldið viðurkennir að syndir fólksins spilltu sáttmálatengslum þess við Guð og leiddi afleiðingar þess yfir fólkið (Slm 79.8, 9). Afkoma fólksins er eingöngu háð því að Guð grípi inn af náð sinni og endurnýi sáttmálstengslin með því að friðþægja fyrir syndir þess. Drottinn er Guð hjálpræðis vors sem gefur til kynna að Guð er trúr varðandi fyrirheit sáttmálans (Slm 79.9).

En það sem skiptir meira máli en endurnýjun hamingju Ísraels er að verja eðli Guðs í heiminum (Slm 79.9). Ef þjóðunum er ekki refsað fyrir illt athæfi sitt þá virðist sem Guð hafi misst mátt sinn (Slm 74.18-23; Slm 83.17-19; Slm 106.47). Það er einungis þegar Guð frelsar fólk sitt að nafn hans er upphafið og nær rétti sínum.

Sama meginreglan sem gildir í dag gilti einnig þá. Syndir okkar, fráfall og illar gjörðir geta komið óorði ekki aðeins á okkur heldur einnig, það sem verra er, á Guð, hann sem við játumst. Rangt athæfi okkar getur einnig haft skaðleg andleg áhrif á vitnisburð okkar og ætlunarverk. Hversu margir hafa ekki hrakist burt frá trú sinni vegna athafna þeirra sem báru nafnt Krists?

`„Heiður Guðs, heiður Krists er þáttur í fullkomnun lyndiseinkunnar lýðs hans“ (ÞA, bls. 503). Hvernig skilur þú þennan mikilvæga sannleika og hvað þýðingu ætti hann að hafa í kristnu lífi þínu?`