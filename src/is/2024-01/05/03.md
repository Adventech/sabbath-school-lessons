---
title:  Við dyr dauðans
date:  29/01/2024
---

`Lestu Slm 41.2-5; Slm 88.4-13 og Slm 102.4-6, 12, 24, 25. Hvaða reynslum lýsa þessir textar? Hvað getur þú tekið undir með þeim?`

Þessar bænir um lausn frá veikindum og dauða sýna okkur að börn Guðs eru ekki undanþegin þjáningum þessa heims. Sálmarnir sýna okkur hræðilegar þjáningar sálmaskáldsins. Hann skortir styrk, hann visnar sem gras, getur ekki neytt matar, hann er settur til hliðar ásamt hinum dauðu, liggur eins og þeir föllnu í gröfum sínum, hann er fráhrindandi í augum vina sinna, hann þjáist og er örvæntingarfullur. Bein hans loða við skinnið.

Margir Sálmanna ganga út frá því að Drottinn hafi leyft þessa erfiðleika vegna óhlýðni Ísraels. Sálmaskáldið gerir sér grein fyrir því að syndin geti fært með sér sjúkdóma. Þess vegna talar hann um fyrirgefningu sem undanfara lækningar (Slm 41.4, 5). En sumir Sálmanna, eins og t.d. Slm 88 og Slm 102, viðurkenna að sú staðreynd að saklaust fólk Guðs þjáist sé staðreynd í þessu lífi, hversu erfitt sem það er að skilja það.

Í Slm 88 er Guð ásakaður um að færa sálmaskáldið á grafarbakkann (Slm 88.6-8). En takið samt eftir því að jafnvel þegar mestu ákærurnar eru bornar fram þá eru harmkvælin greinilega ávöxtur trúar, því að ef Drottinn í almætti sínu gaf heimild til erfiðleika barna sinna þá getur hann einnig endurreist velferð þeirra.

Á grafarbakkanum minnist sálmaskáldið undraverka Guðs, ástúðlega umhyggju hans, trúfesti og réttlæti (Slm 88.10-12). Þrátt fyrir að honum fyndist honum væri refsað af Guði þá heldur sálmaskáldið fast við Guð. Þó svo hann þjáist þá afneitar hann ekki elsku Guðs og hann veit að Guð er einasta hjálpræði hans. Það sýnir okkur að sálmaskáldið þekkir ekki einungis þjáningu heldur þekkir hann náið náð Guðs og þær útiloka ekki endilega hvor aðra.

Í stuttu máli sýnir sú staðreynd, að Guð bæði leyfir þjáningu og frelsar frá henni, algjör yfirráð hans. Það vekur von að vita að Guð er við stjórnvölinn. Þegar við lesum Slm 88 í ljósi þjáninga Krists fyllumst við lotningu yfir dýpt kærleika hans þegar hann fór gegnum dyr dauðans vegna mannkynsins.

`Hugsaðu um Jesú á krossinum og hvað hann þjáðist vegna syndarinnar. Hvernig ætti það að hjálpa okkur að halda fast við trúna jafnvel á tímum þjáninga og erfiðleika að Guð í Kristi þjáðist jafnvel meira en nokkurt okkar?`