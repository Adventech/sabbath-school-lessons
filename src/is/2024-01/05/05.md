---
title:  Hafa fyrirheit hans brugðist að eilífu?
date:  31/01/2024
---

`Lestu Slm 77. Í gegnum hvaða reynslu er höfundurinn að fara?`

Sálmurinn 77 byrjar með ákalli til Guðs um hjálp sem einkennist af harmkvælum og sársaukafullri minningu um fortíðina (Slm 77.2-7). Öll vera sálmaskáldsins snýr sér sorgmædd að Guði. Það hafnar hverri þeirri huggun sem kemur ekki frá Guði.

En tilhugsunin um Guð virðist auka angist skáldsins. „Minnist ég Guðs andvarpa ég“ (Slm 77.4). Hebreska orðið sem þýtt er „andvarpa“ lýsir oft ólgandi vatni (Slm 46.4). Á sama hátt er skáldið í algjöru sálaruppnámi.

Hvernig getur það skapað svo mikið uppnám að muna eftir Guði? Nokkrar spurningar ljóstra upp orsök örvæntingarinnar (Slm 77.8-10): Hefur Guð breyst? Getur Guð virkilega gengið á bak sáttmála sínum?

Hin sterka andstaða milli frelsunarstarfs Guðs í fortíðinni og augljósrar fjarveru hans nú fær sálmaskáldið til að finnast Guð hafi yfirgefið sig. Ef Guð hefur breyst þá er sálmaskáldið vonlaust en skáldið kappkostar að hafna því.

Sálmaskáldið getur ekki sofið vegna þess að Drottinn heldur honum vakandi (Slm 77.5). Það minnir okkur á aðrar persónur í Biblíunni sem gátu ekki sofið og Guð notaði það sem leið til að koma áformum sínum á framfæri (1Mós 41.1-8; Est 6.1; Dan 2.1-3). Langar svefnlausar nætur fá sálmaskáldið til að íhuga fyrri frelsandi atvik Drottins með nýjar ákvarðanir í huga (Slm 77.6, 11).

Sú fullvissa sem sálmaskáldið fær frá Guði er ekki aðeins útskýringar á persónulegum kringumstæðum þess heldur fullvissa um trúfesti Guðs og áreiðanleika (líkt og Job fékk). Sálmaskáldið er hvatt til að bíða Drottins í trú í fullvissunni um að hann er sami Guð sem framkvæmdi kraftaverk meðal Ísraelsmanna áður (Slm 77.12-19). Sálmaskáldið gerir sér einnig grein fyrir því að „spor þín urðu ekki rakin“ (Slm 77.20) þegar það gerir sér grein fyrir leiðsögn Guðs, jafnvel í kringumstæðum þar sem návist hans var hulin augum mannanna. Sálmaskáldið viðurkennir að Guð er bæði augljós og hulinn á sama tíma og það færir Drottni lof fyrir leyndardómsfullar leiðir hans og yfirráð.

`Hugleiddu atvik þar sem Drottinn var að verki í lífi þínu. Hvernig getur sá sannleikur hjálpað þér að eiga við hvað sem er á leið þinni nú?`