---
title:  Hvar er Guð?
date:  30/01/2024
---

`Lestu Slm 42.2-4; Slm 63.2; Slm 69.2-4 og Slm 102.2-8. Hvað veldur sálmaskáldinu miklum sársauka?`

Það eru ekki aðeins persónulegar og félagslegar þjáningar sem angra sálmaskáldið heldur einnig, ef ekki meira, sú staðreynd að Guð virðist ekki gefa gaum að erfiðleikum þjóna sinna. Fjarvera Guðs líkist áköfum þorsta í þurru landi (Slm 42.2-4; Slm 63.2) og sálarkvöl sem leiðir til dauða (Slm 102.3-5). Sálmaskáldinu finnst það hafi verið fjarlægt frá Guði og það ber sig saman við einmana fugla: „Ég líkist pelíkana í eyðimörkinni, er eins og ugla í eyðirúst. Ég ligg andvaka, líkist einmana fugli á þaki“ (Slm 102.7, 8).

Sú staðreynd að eyðimörkin er nefnd dregur athyglina að tilfinningunni um einangrun frá Guði. Einmana fugl á þaki er fyrir utan hreiður sitt, þar sem hann hvílist. Sálmaskáldið hrópar til Guðs úr djúpinu þar sem honum finnst hann vera umlukinn djúpu vatni og sokkinn í botnlausa leðju (Slm 69.2-4; Slm 130.1). Þessar myndir sýna fram á þvingandi kringumstæður þar sem enga lausn er að finna nema fyrir inngrip Guðs.

`Lestu Slm 10.12; Slm 22.2; Slm 27.9 og Slm 39.13. Hvernig bregst sálmaskáldið við því að Guð virðist fjarverandi?`

Það er athyglisvert að sálmaskáldin ákveða að þegja ekki í ljósi þagnar Guðs. Þau eru óhagganleg í trú sinni á bæn þar sem bæninni er beint til hins lifandi og náðuga Guðs. Guð er til staðar jafnvel þó svo hann virðist vera fjarlægur. Hann er sá sami Guð sem heyrði þau áður svo þau eru full trausts að hann heyri þau nú.

Þögn Guðs fær sálmaskáldin til að rannsaka sjálfa sig og leita Guðs með játningu og auðmjúkar beiðnir. Þau vita að Guð mun ekki ávallt vera þögull. Sálmarnir sýna fram á að við þurfum að halda áfram sambandinu við Guð óháð ytri kringumstæðum.

`Hvað getum við lært af viðbrögðum sálmaskáldsins við því að Guð virðist fjarlægur? Hvernig bregst þú við því að Guð virðist vera þögull? Hvað heldur trú þinni uppi?`