---
title:  Svo hinir réttlátu freistist ekki
date:  01/02/2024
---

`Lestu Slm 37.1, 8; Slm 49.6-8; Slm 94.3-7 og Slm 125.3. Hvaða baráttu stendur sálmaskáldið andspænis?`

Þessir sálmar harma núverandi velgengni hinna ranglátu og þá áskorun sem hún hefur fyrir hina réttlátu. Hinir ranglátu fagna ekki einungis velgengni heldur fyrirlíta þeir stundum einnig Guð opinberlega og kúga aðra. Það sem flækir málið er að á sama tíma og veldissproti ranglætisins (Slm 125.3) er ráðandi í heiminum virðist sproti réttlætisins (Slm 45.7) hafa misst tökin. Hvers vegna gefumst við þá bara ekki upp og tökum ranglætinu eins og aðrir?

`Lestu Slm 73. 1-20, 27. Hvað leiðir sálmaskáldið gegnum erfiðleikana? Hver eru endalok þeirra sem treysta því sem er fánýtt? (Sjá einnig 1Pét 1.17).`

Meðan sálmaskáldið einblíndi á hið illa í heiminum í dag gat hann ekki séð heildarmyndina frá sjónarhóli Guðs. Vandamálið sem velgengni hinna ranglátu olli trú skáldsins var yfirþyrmandi. Hann trúði því einnig að rök hans varðandi gagnsleysi trúarinnar byggðist á veruleikanum.

En Slm 73 sýnir að „allt þetta hæðir þá sem sleppa fyrsta versi sálmsins sem í rauninni dregur saman boðskap alls sálmsins: „Vissulega er Guð góður við Ísrael, við þá sem hjartahreinir eru“ (Johannes Bugenhagen, Reformation Commentary on Scripture. Downers Grove, IL: Intervarsity Press, 2018, bls. 11).

Sálmaskáldið er leitt inn í helgidóminn þar sem Guð situr við völd og það er minnt á að „í dag“ er einungis einn þáttur í myndaþrautinni og sálmaskáldinu beri því að líta til „endalokanna“ þegar hinir ranglátu verða að standa frammi fyrir dómi Guðs. Sú staðreynd að sálmaskáldið skildi þennan sannleika í helgidóminum og játaði fyrrum heimsku sína sýnir að við fáum einungis skilið veruleikann með andlegu innsæi en ekki með mannlegri rökfærslu.

`Hvernig veitir fyrirheitið um dóma Guðs yfir heiminum og öllu ranglætinu sem þar ríkir þér uppörvun þegar svo miklu ranglæti er ekki refsað á okkar dögum?`