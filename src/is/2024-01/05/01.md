---
title:  Að Syngja Drottins Ljóð Í Framandi Landi
date:  27/01/2024
---

### Lesefni vikunnar
Slm 79.5-13; Slm 88.4-13; Slm 69.2-4; Slm 22.2; Slm 77; Slm 73.1-20; 1Pét 1.17.

> <p>Minnistexti</p>
> „Hvernig gætum við sungið Drottins ljóð í framandi landi?“ (Slm 137.4).

Við þurfum ekki að grafa djúpt í Sálmunum til að komast að því að þeir eru skráðir í ófullkomnum heimi syndar, illsku, þjáninga og dauða. Hinu trausta sköpunarverki, sem lýtur yfirstjórn Drottins og réttlátum lögum hans, er stöðugt ógnað af hinu illa. Eftir því sem syndin hefur spillt heiminum meira og meira hefur jörðin með tímanum orðið framandi land fyrir fólk Guðs. Það skapar vandamál fyrir sálmaskáldið: Hvernig á að lifa trúarlífi í framandi landi?

Eins og við höfum þegar séð þá viðurkenna sálmaskáldin yfirráð og mátt Guðs en einnig réttláta dóma hans. Þau vita að Guð er eilíft og óbifanlegt athvarf og hjálp á tímum erfiðleika. Þess vegna eru skáldin oft ráðvillt yfir því sem virðist vera fjarvist Guðs og yfir því illa sem virðist dafna í návist hins góða Drottins sem er valdhafinn. Hið þverstæðukennda eðli Sálmanna sem bæna, kemur fram í viðbrögðum sálmaskáldanna við því sem virðist vera þögn Guðs. Með öðrum orðum þá virðast sálmaskáldin bregðast jafnt við því sem virðist vera fjarvist Guðs sem og návist hans.