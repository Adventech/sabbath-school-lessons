### Sálmarnir: Hjartans tengsl milli Guðs og manns

Sálmarnir eru bænir og sálmar Biblíunnar í algjörum sérflokki. Sálmarnir hafa gegnt hlutverki bænabókar og sálmabókar fyrir kynslóðir niður í gegnum aldirnar þar sem þeir koma bæði frá þeim sem eru réttlátir en einnig iðrandi syndurum og láta í ljósi lofgjörð og fögnuð, sorg og örvæntingu og leikfólk jafnt sem konungar, skáld og prestar syngja þá annaðhvort hver í sínu horni eða opinberlega.

Sálmarnir gegna sérstæðu hlutverki þar sem mestur hluti Biblíunnar talar til okkar en Sálmarnir tala máli okkar og við okkur. Sálmarnir eru uppspretta blessana, vona og vakningar en eru auk þess leiðarvísir varðandi sjálfsíhugun og íhugun á mikilleika Guðs sem boðar lausn þegar við hrópum úr djúpinu og heillar okkur til að endurnýja undirgefni okkar undir Guð. Það kemur því ekki á óvart að margir finna enduróm af tilfinningum sínum og reynslum í Sálmunum og gera þá að eigin bænum. Lúther segir á áhrifaríkan hátt um Sálmana: „Hvar finnum við göfugri orð til að tjá fögnuð en í lofgjörðar- og þakklætissálmunum? Í þeim getum við skyggnst inn í hjörtu hinna heilögu líkt og við værum að virða fyrir okkur yndisfagran garð eða sjálfan himininn. . . . Eða hvar getum við fundið áhrifameiri iðrunarorð sem gefa til kynna sorg en í iðrunarsálmunum? Þar getum við skyggnst inn í hjörtu hinna heilögu líkt og við værum að horfa á dauðann eða ríki dauðans; svo dimmt og óskýrt er sviðið sem breytilegir skuggar reiði Guðs framsetja. . . . Það er því auðskilið hvers vegna Sálmarnir eru uppáhaldsbók allra heilagra. Hver og einn getur ávallt fundið sálma sem passa við þarfir hans og eru jafn viðeigandi og væru þeir settir þar hans vegna. Í engri annarri bók finnum við orð sem jafnast á við þau sem þar er að finna eða þeim betri“ (Martin Luther: Selections from His Writings, John Dillenberger, ritstj. New York: Anchor Books, 1962, bls. 39, 40).

Til þess að finna fyrir ummyndandi mætti Sálmanna erum við hvött til að syngja þá og biðja líkt og kynslóðir trúaðra gerðu til að láta í ljósi lofgjörð sína og bænir, játningu, harmkvæli og þakklæti til hins volduga Guðs náðar og réttvísi.

Þurfum við þá að rannsaka Sálmana? Líkt og aðrar bækur Biblíunnar voru Sálmarnir skrifaðir í samhengi við sögu síns tíma, guðfræði og bókmenntir. Tilgangurinn með því að kanna Sálmana er að færa heim Sálmanna nær lesendum nútímans. Við tökum eftir því að þó svo Sálmarnir séu bænir fólks Guðs þá innihalda þeir einnig bænir Jesú sem hann bað þegar hann var á meðal okkar sem maður og einnig bænir varðandi Jesú. Þeir eru opinberun Guðs til mannkynsins. Annar tilgangur með rannsókn Sálmanna er að læra frá þeim um allt sem Guð hefur gert, það sem hann er að gera og mun gera fyrir heiminn fyrir tilstilli Jesú.

Þó svo Sálmarnir séu safn 150 kvæða og söngva þá er það safn ekki jafn tilviljunarkennt og það virðist vera. Sálmarnir eru vitnisburður um andlega göngu sem mörg Guðs börn eiga sameiginlega. Gangan hefst með trú sem grundvallast á yfirráðum Guðs og hið góða fær umbun og hið illa er refsivert. Við rannsókn okkar munum við sjá hvað gerist þegar hið illa skorar á vel skipulagðan heim trúarinnar og ógnar honum. Er Guð enn við völd? Hvernig geta hinir trúuðu sungið Drottni söng í framandi landi?

Það er ósk okkar og bæn að Sálmarnir megi styrkja okkur á göngu okkar og með þeim eiga hjartnæma daglega göngu með Guði allt til þess dags að við sjáum Jesú Krist augliti til auglitis.

_Dragoslava Santrac hefur doktorsgráðu í Gamlatestamentisfræðum og er ritstjóri alfræðiorðabókar Sjöunda-dags aðventista hjá aðalsamtökunum. Auk þess hefur hún skrifað ritskýringar við Slm 76-150 fyrir alþjóðlegar Biblíuskýringar Sjöunda-dags aðventista._