---
title:  Blekking illskunnar
date:  21/02/2024
---

`Lestu Slm 141. Um hvað biður sálmaskáldið?`

Þessi sálmur er bæn um vernd frá innri og ytri freistingum. Sálmaskáldið er ekki aðeins í hættu frá áformum hins illa (Slm 141.9) en það freistast einnig til að koma fram eins og þeir illu. Fyrsti veiki hlekkurinn er sjálfsstjórn í tali og sálmaskáldið biður Drottin um að gæta vara þess (Slm 141.3). Þessi mynd vísar óbeint til verndunar borgarhliðanna sem vernduðu borgarina á tímum Biblíunnar.

Freistingin er einnig fólgin í því hvort barn Guðs muni beygja sig fyrir ráðleggingum hinna réttlátu eða láta tælast af hnossgæti hinna illu (Slm 141.4, 5). Sálmaskáldið bendir á hjarta sitt sem meginógnunina því að þar er hin raunverulega barátta háð. Einungis stöðug bæn sem einkennist af fullkomnu trausti og helgun til Guðs getur bjargað barni Guðs frá freistingum (Slm 141.1, 2).

`Lestu Slm 1.1 og Slm 141.4. Hvernig mynd er dregin upp af sívaxandi og undirförlu eðli freistinganna í þessum textum?`

Í Slm 141.4 er dregin upp mynd af stigvaxandi eðli freistinganna. Í fyrsta lagi hneigist hjartað að hinu illa. Í öðru lagi iðkar það hið illa. Í þriðja lagi neytir hjartað ljúfmetis þess illa með því að líta á viðtöku illra iðkana sem eitthvað eftirsóknarvert.

Á sama hátt talar Slm 1.1 um að freistingin komi til að hindra Guðs barn í að ganga á vegum Drottins með því að fá það til að fara að ráðum óguðlegra, ganga götur syndara og að lokum sitja meðal háðgjarnra. Við eigum ekki að líkjast þeim sem eru óguðlegir, syndarar eða háðgjarnir eða láta þá leiða okkur burt frá Drottni.

Sálmarnir lýsa stigvaxandi, heillandi og slóttugu eðli freistinganna sem sýnir hve mikilvægt það er að reiða sig algjörlega á Drottin sem getur tryggt okkur sigur. Sálmarnir leggja áherslu á hvaða orð við tölum eða hlustum á mitt í freistingunum. Endalok bæði óguðlegra og réttlátra ættu að kenna okkur að leita visku frá Guði (Slm 1.4-6; Slm 141.8-10). En í báðum þessum Sálmum er bent á uppreisn æru Guðs barna í framtíðinni. Það þýðir að kallað er á hina trúuðu að treysta þolgóðir á Guð og bíða hans.