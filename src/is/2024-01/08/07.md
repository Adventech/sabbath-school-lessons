---
title:  Til íhugunar
date:  23/02/2024
---

Á okkar tímum virðist það ekki vera eins eftirsóknarvert að öðlast visku eins og að hljóta hamingju. Fólk vill frekar vera hamingjusamt en viturt. En getum við með sanni verið hamingjusöm og lifað fullu lífi án visku frá Guði? Sálmarnir benda greinilega á að við getum það ekki. Það góða er að við erum ekki tilneydd til að velja milli visku og hamingju. Viska frá Guði færir með sér sanna hamingju.

Einfalt dæmi úr hebresku getur skýrt málið. Á hebresku hljómar fleirtalan af orðinu fyrir „skref“ (´asjúrey) mjög svipað og orðið fyrir „hamingju (´asjrey). Þó svo við missum af þessum samanburði á okkar tungu þá felur það í sér áhrifamikinn boðskap: Skref okkar á vegum Guðs leiða til hamingjuríks lífs (Slm 1.1; Slm 17.5; Slm 37.31; Slm 44.19; Slm 89.16; Slm 119.1). Í Biblíunni er hvorki viska né hamingja óhlutstæð hugtök heldur eru þau raunveruleiki.

Þau er að finna í sambandi okkar við Guð og fela í sér að virða og lofa Guð, finna styrk og treysta honum. Í Slm 25.14 lesum við: „Drottinn sýnir þeim trúnað sem óttast hann og gerir þeim sáttmála sinn kunnan.“

„Þökkum Guði fyrir björtu myndirnar, sem hann hefur gefið okkur.  Söfnum saman hinum blessuðu vísbendingum, er gefa okkur fullvissu um kærleika hans, svo að við getum virt þau stöðugt fyrir okkur: Sonur Guðs hélt frá hásæti föðurins og íklæddi guðdóm sinn mannlegri mynd til að bjarga mönnunum undan valdi Satans. Sigur hans í okkar þágu opnaði himininn fyrir mönnunum og lauk upp fyrir sjónum þeirra stað þeim, þar sem guðdómurinn opinberar dýrð sína. Hið fallna mannkyn var hafið upp úr glötunargröfinni, sem syndin hafði steypt því í og það tengt aftur hinum eilífa Guði. Eftir að það hafði staðist hið guðlega próf fyrir trú á endurlausnara okkar, var það íklætt réttlæti Krists og hafið upp að hástóli hans - þetta eru myndirnar, sem Guð vill að við hugleiðum“ (VK, bls. 136).

**Til umræðu**

`Hvernig getur orð Guðs orðið uppspretta fagnaðar okkar og ekki aðeins verið fræðsla okkar? Hvernig tengist það að nærast á orði Guðs því að dvelja í Jesú Kristi sem er Orðið (Jóh 1.1; Jóh 15 5, 7)?`

`Hvað gerist þegar menn vísvitandi og stöðugt hafna kenningum Guðs (Slm 81; Slm 95)? Hvers vegna heldur þú að það gerist?`

`Hvers vegna getur vegur hins óguðlega stundum virkað eftirsóknarverðari en ráðsályktun hinna réttlátu (Slm 141). Hvernig snúum við okkur varðandi þá augsýnilegu staðreynd að oft á tíðum virðast hinum óguðlegu vegna mjög vel?`