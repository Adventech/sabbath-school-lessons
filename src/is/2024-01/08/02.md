---
title:  Ég geymi orð þín í hjarta mínu
date:  18/02/2024
---

`Lestu Slm 119.1-16, 161-168. Hvernig ættum við að halda boðorð Guðs og hvaða blessanir eru afleiðingar þess?`

Biblían framsetur daglegt trúarlíf sem pílagrímsgöngu með Guði á vegum réttlætisins. Við höldum trúarlífinu við með því að „ganga í lögmáli Drottins“ (Slm 119.1) og ganga „í ljóma auglitis þíns“ (Slm 89.15). Þetta eru alls ekki tvær mismunandi göngur. Að ganga í ljóma auglitis Guðs felur í sér að halda lögmál Guðs. Á sama hátt felur það að „ganga í lögmáli Drotins“ í sér að leita Guðs af öllu hjarta (Slm 119.1, 2, 10).

Sálmarnir lýsa auk þess réttlátu lífi sem að vera grandvar (Slm 119.1). Það að vera grandvar eða lýtalaus er sama orðið á hebresku og er notað um fórnir sem eru Guði þóknanlegar (2Mós 12.5). Á sama hátt á líf hins réttláta, sem er lifandi fórn (Róm 12.1), að vera óflekkað af aðhyllingu fyrir syndinni. Líf sem er helgað Guði er einnig fullkomið, þ.e.a.s. að einstaklingurinn tekur rétta stefnu í lífinu sem er Guði þóknanleg (Slm 101.2, 6; sjá einnig Slm 18.33<sup>1</sup>).

Að halda boðorð Guðs hefur ekkert með bókstafshlýðni við reglur Guðs að gera. Þvert á móti hefur það með góðan skilning á mismuninum milli góðs og ills að gera (Slm 111.10; sjá einnig 1Kro 22.12) og nær til allrar persónunnar, ekki aðeins athafna hennar. Að vera lýtalaus, halda boðorð Guðs og leita hans af öllu hjarta eru óaðskiljanlegir þættir lífsins (Slm 119.1, 2).

Boðorð Guðs opinbera vilja Guðs fyrir heiminn. Þau kenna fólki hvernig það eigi að öðlast visku og lifa í frelsi og friði (Slm 119.7-11, 133). Sálmaskáldið fagnar yfir lögmálinu af því að lögmálið fullvissar hann um trúfesti Guðs (Slm 119.77, 174).

„Gnótt friðar hafa þeir er elska lögmál þitt og þeim er við engri hrösun hætt“ (Slm 119.165). Myndin af hrösun gefur til kynna siðferðisleg mistök. Líkt og lampinn lýsir veginn fyrir fætur okkar (Slm 119.105) þannig verndar orð Guðs okkur fyrir freistingum (Slm 119.110).

`Hvernig sýndi Jesús fram á mátt orðs Guðs í lífi sínu (Matt 4.1-11)? Hvað ætti það að segja okkur um þann mátt sem kemur frá hjarta sem einbeitir sér að því að hlýða boðum Guðs?`

<sup>1</sup> Enskan notar orð sem þýðir „lýtalaus“ (Þýð.).