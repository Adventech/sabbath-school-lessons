---
title:  Blessanir réttláts lífernis
date:  22/02/2024
---

`Lestu Slm 1.1-3; Slm 112.1-9 og Slm 128. Hvaða blessunum er þeim heitið sem bera virðingu fyrir Drottni?`

Af þeim mörgu blessunum sem þeim er heitið sem bera virðingu fyrir Drottni er friðurinn ef til vill með þeim mestu. Í Slm 1 er hinum réttlátu líkt við tré sem gróðursett er við vatnslindir og ber ávöxt sinn á réttum tíma og blöð þess visna ekki (Slm 1.3; Jer 17.7, 8; Esk 47.12). Þessi samlíking bendir á uppsprettu allra blessana sem er í því fólgin að dvelja í návist Guðs í helgidómi hans og njóta órofinna og elskuríkra tengsla við Guð. Hinum óguðlegu er líkt við ístöðulaust hismi sem á sér engan fastastað eða framtíð en hinn réttláti líkist aftur á móti ávaxtatré sem hefur rætur og er nálægur Guði og eilífu lífi.

Í Slm 128.2, 3 eru dregnar fram blessanir ríkis Messíasar þar sem það er merki um frið og velmegun að sitja undir eigin vínvið og fíkjutré (Mík 4.4). Blessanir friðarins yfir Jerúsalem (Slm 122.6-8; Slm 128.5, 6) gefa til kynna von um Messías sem mun binda endi á hið illa og endurreisa friðinn í heiminum.

„Í Biblíunni er arfleifð hinna frelsuðu nefnd „ættjörð“ (Heb 11.14-16). Þar leiðir hinn himneski hirðir hjörð sína að lindum lifandi vatna. Lífsins tré ber ávöxt í hverjum mánuði og blöð trésins eru í þjónustu þjóðanna. Þar eru sístreymandi ár, kristaltærar, og á bökkum þeirra eru tré sem bærast í blænum og veita forsælu yfir þá gangstíga sem ætlaðir eru hinum endurleystu Drottins að ganga á. Þar eru víðáttumiklar sléttur sem hækka í fagrar hæðir og fjallatindar Guðs gnæfa yfir þeim. Á þessum friðsælu sléttum, meðfram þessum lifandi fljótum, mun lýður Guðs, pílagrímar og vegfarendur finna sér heimkynni“ (DM, bls. 465).

Nýja testamentið lýsir uppfyllingu þessarar vonar við endurkomu Krists og sköpun hins nýja heims (Matt 26.29; Opb 21). Meðan hinir réttlátu njóta margvíslegra blessana í þessu lífi þá bíður fylling velþóknunar Guðs þeirra þegar ríki Guðs er að fullu endurreist við endi tímanna.

`Hvers vegna er krossinn og það sem þar gerðist trygging fyrir þeim fyrirheitum sem við finnum í Nýja tesamentinu um það sem Guð hefur í vændum fyrir okkur? Hvernig geta þessi fyrirheit veitt okkur huggun?`