---
title:  Óbifanleg líkt og Síonfjall
date:  14/03/2024
---

`Lestu Slm 125.1, 2. Hvernig er þeim lýst sem treysta Guði?`

Þeim, sem treysta Drottni, er líkt við Síonsfjall sem var táknmynd um staðfestu og styrk. Hið mikilfenglega útsýni til fjallanna umhverfis Jerúsalem hvatti sálmaskáldið til að viðurkenna fullvissuna um vernd Guðs (Slm 5.13; Slm 32.7, 10). Í andstöðu við þau fjöll sem hinir óguðlegu ráða yfir og er síðan varpað í djúp hafsins (Slm 46.3) þá vekur tilkomumikill varanleiki fjallsins sem Jerúsalem er byggt á afgerandi traust. Trúin á vernd Guðs verður enn meira áberandi í samanburði við sársaukafullan raunveruleika þar sem hið illa virðist svo oft ráða ríkjum. En mitt í því illa umhverfi getur fólk Guðs samt haft von.

`Lestu Slm 125.3-5. Hvernig er hinna réttlátu freistað? Hvað getum við lært af því?`

Börn Guðs geta misst kjarkinn þegar þau sjá velgengni hinna óguðlegu og ef til vill freistast þau til að feta í fótspor þeirra (Slm 73.2-13; Slm 94.3). Hinn óviðjafnanlegi stöðugleiki Síonfjalls getur ekki verndað þá sem yfirgefa Drottin. Manninum er enn frjálst að „seilast eftir ranglæti“ (Slm 125.3) og „lenda á refilstigum“ (Slm 125.5). Drottinn er réttlátur og mun dæma hvern og einn sem heldur áfram uppreisn sinni ásamt öðrum syndurum sem ekki iðrast.

Þetta er kall til fólks Guðs um að vera staðföst í trú sinni og traust til Drottins á sama hátt og Síonfjall er óbifanlegt athvarf þeirra. Jafnvel þegar við skiljum ekki allt getum við samt treyst gæsku Guðs.

„Koma syndarinnar í heiminn, holdtekja Krists, endurfæðingin, upprisan og mörg önnur efni, sem um er fjallað í Biblíunni, eru dýpri leyndardómar en svo að mannlegur hugur fái skýrt þá eða jafnvel skilið til fulls. En það er ástæðulaust að draga orð Guðs í efa þótt við skiljum ekki leyndardóma forsjónar hans. . . . Hvarvetna blasa við undur sem eru ofvaxin skilningi okkar. Ætti okkur þá að undra þótt í hinum andlega heimi sé einnig að finna leyndardóma, sem ekki eru á okkar færi að skilja til hlítar? Vandkvæði orsakast einungis af veikleika og takmörkunum mannshugans. Guð hefur gefið okkur í Biblíunni nægan vitnisburð um guðlegt eðli hennar, og við eigum ekki að draga orð hennar í efa, þótt við fáum ekki skilið alla leyndardóma forsjónar hans“ (VK, bls. 124, 125).