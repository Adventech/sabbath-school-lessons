---
title:  Einn dagur í forgarði þínum er betri en þúsund
date:  10/03/2024
---

`Lestu Slm 84.2-5. Hvers vegna þráir sálmaskáldið að dvelja í helgidóminum?`

Sálmaskáldið þráir að gera helgidóminn að dvalarstað sínum svo að hann geti ávallt verið í návist Guðs (Slm 84.2, 3). Nærvera hins lifanda Guðs (Slm 84.3) gerir helgidóminn sérstæðan. Þar geta tilbiðjendur horft á „yndisleik Drottins“ (Slm 27.4; sjá einnig Slm 63.3) og mettast af „gæðum húss þíns“ (Slm 65.5). Samkvæmt Slm 84 öðlast einstaklingurinn óviðjafnanlega hamingju í tengslum sínum við Guð sem birtist í því að syngja honum lof (Slm 84.5), finna styrk hjá honum (Slm 84.6) og treysta honum (Slm 84.13). Helgidómurinn er sá staður þar sem slík tengsl eru ræktuð með tilbeiðslu og samfélagi við trúsystkini. Nærvera hins lifanda Guðs í helgidóminum gefur tilbiðjendum hans leiftursýn inn í dýrðarríki Guðs og smekk af eilífu lífi.

`Lestu Slm 84.6-13. Hverjir aðrir geta öðlast blessun vegna helgidómsins?`

Blessunum Guðs er lýst sem þeim geisli út frá helgidóminum fyrst og fremst til þeirra sem þjóna í helgidóminum (Slm 84.5), síðan á pílagríma á leið sinni til helgidómsins (Slm 84.6-11) og að lokum til endimarka jarðarinnar. Eftirvæntingin um að mæta Guði í helgidóminum styrkir trú pílagrímanna (Slm 84.8). Meðan styrkur venjulegra ferðamanna dvínar á þreytandi ferðalagi eykst styrkur pílagrímanna þegar þeir nálgast helgidóminn.

Þegar börn Guðs eru síðan fjarri helgidóminum þá halda þau áfram að bera merki helgidóms Guðs með því að lifa grandvöru lífi (Slm 84.12) sem einkennir þá réttlátu sem ganga inn í helgidóm Drottins (Slm 15.2, 3). Drottinn er kallaður „sól“ sem sýnir að blessanir helgidómsins ná til endimarka jarðarinnar líkt og geislar sólarinnar (Slm 84.12). Þannig hljóta þeir náð Guðs sem dvelja með honum fyrir trú, óháð því hvar þeir eru staddir.

`Lestu Opb 21.3. Hvaða von sem endurspeglaðist í jarðneska helgidóminum birtist okkur í þessum texta? Getum við gert okkur nokkra hugmynd um hvernig þessi reynsla muni verða?`