---
title:  Síon - heimkynni allra þjóða
date:  12/03/2024
---

`Lestu Slm 87.1, 2. Hvers vegna er Síon haft í svo miklum hávegum?`

Sálmurinn 87 fagnar yfir Síon sem útvaldri borg Guðs sem hann elskar. Musteri Guðs er grundvallað á Síonfjalli (Slm 2.6; Slm 15.1). Við endi aldanna mun Síon rísa yfir önnur fjöll og gefa til kynna yfirráð Drottins yfir öllum heiminum (Slm 99.2; Jes 2.2; Mík 4.1). Í Slm 87 er talað um Síon sem „fjöll“ til þess að leggja áherslu á tign þess (Slm 133.3). Guð elskar hlið Síonar „meira en alla bústaði Jakobs“ (Slm 87.2) sem bendir til yfirburða Síonar yfir aðra samkomustaði í Ísrael sem fólk Guðs leitaði til, eins og t.d. Síló og Betel. Þannig staðfestir sálmurinn að sönn tilbeiðsla Guðs fari fram á útvöldum stað hans og eins og hann hefur mælst til.

`Lestu Slm 87.3-7. Hvað er það dýrðlega sem talað er umvarðandi Síon?`

Dýrð Síonar dregur allar þjóðir til Guðs þannig að allur heimurinn er innan landamæra Guðsríkis. Takið eftir því að Guð lítur ekki á aðrar þjóðir sem annars flokks borgara jafnvel þó Síon sé framsett sem andlegur fæðingarstaður allra sem taka á móti Drottni sem frelsara sínum.

Samkvæmt þjóðskrá þess tíma voru allir skráðir á grundvelli fæðingarstaða þeirra (Neh 7.5; Lúk 2.1-3). Sálmurinn nefnir þrisvar að þjóðirnar hafi fæðst í Síon í þeirri merkingu að Drottinn gefur þeim nýtt auðkenni og veitir þeim öll forréttindi þeirra sem eru löglega fæddir í Síon (Slm 87.4-6).

Sálmurinn bendir einnig á hjálpræði bæði Gyðinga og heiðingja og einnig þá staðreynd að þeir eru allir eitt í einni kirkju fyrir endurlausnarstarf Krists (Róm 3.22; Róm 10.12; Gal 3.28, 29; Kól 3.11). Einnig minnir mynd sálmsins af velgengni Síonar á sýn Daníels um ríki Guðs sem yrði að geysimiklu fjalli sem fylla myndi alla jörðina (Dan 2.34, 35, 44, 45) og dæmisögu Jesú um ríki Guðs sem myndi verða að risavöxnu tré þar sem fuglar himinsins koma og hreiðra um sig (Matt 13.32).

`Hvernig rætist viðbúnaður Síonar að ættleiða allt fólk í boðunarfyrirmælunum miklu um að boða fagnaðarerindið til allra þjóða (Matt 28.18-20)? Hvernig fellur þessi hugmynd inn í kall okkar að boða boðskap englanna þriggja?`