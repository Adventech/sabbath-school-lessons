---
title:  Biðjið um frið Jerúsalem
date:  11/03/2024
---

`Lestu Slm 122.1-5. Hverjar eru tilfinningar tilbiðjendanna er þeir koma til Jerúsalem? Hvað vonast þeir til að finna í Jerúsalem?`

Þessi sálmur lýsir spenningi pílagrímanna þegar þeir koma til Jerúsalem. Pílagrímsferðir til Jerúsalem voru fagnaðarríkir atburðir þar sem fólk Guðs kom saman þrisvar á ári til að minnast gæsku Guðs í þerra garð í fortíð og nútíð (5Mós 16.16). Jerúsalem var miðstöð þjóðarinnar því þar var regla (vitnisburður) Ísraels (Slm 122.4)<sup>1</sup> og hásæti dómsins (Slm 122.5). Þetta hugtak er stundum notað um helgidóminn sem er nefndur „tjaldbúð sáttmálstáknsins“ (4Mós 1.50) þar sem „örkin með sáttmálstákninu“ var staðsett (2Mós 25.22). Hásæti dómsins benda til dómskerfis Jerúsalem (2Sam 8.15). Pílagrímsferðir voru því meðal annars farnar til þess að leita eftir réttvísi og njóta hennar. Það átti aldrei að aðskilja trúfesti Guðs og að auðsýna öðrum réttvísi.

`Lestu Slm 122.6-9. Hvert er megin bænarefni fólks Guðs?`

Þegar við biðjum um frið fyrir Jerúsalem<sup>2</sup> gerum við tilkall til blessana Guðs yfir borginni og íbúum hennar sem sameina tilbiðjendurna og útbreiða frið meðal þeirra (Slm 122.8). Jerúsalem gat einungis verið borg friðarins ef friður ríkti milli Guðs og fólks hans og einnig á meðal barna hans. Þannig felur bænin um frið fyrir Jerúsalem í sér skírskotun til fólks Guðs að lifa í friði við Guð og hvert annað. Fólkinu mun vegna vel í friði Jerúsalem (Slm 147.12-14).

Sálmurinn kennir okkur að megin bænarefni Guðs barna ætti að vera bæn um velgengni trúarsamfélagsins þar sem einungis þegar fólk Guðs er sameinað og sterkt getur það boðað gleðifregnina um frið Guðs og hjálpræði til heimsins (Jóh 13.34, 35).

Það eru enn forréttindi og ábyrgð hinna trúuðu að biðja um frið Jerúsalem því að það heldur lifandi voninni um endanlega komu friðarríkis Guðs sem nær ekki aðeins til Jerúsalemborgar heldur alls heimsins (Jes 52.7; Jes 66.12, 13; Opb 21 - 22).

Í skólablaði einu mátti lesa eftirfarandi: „Þú skrifar „friður“ á jakkann þinn en háir stríð við foreldra þína. Þú skrifar „friður“ á enni þitt en ræðst á stofnunina. Þú skrifar það einnig á buxurnar en átt í baráttu við kennarana. . . . Alls staðar má lesa „friður“ en í hjarta þínu geisar stríð.“

`Hvernig getum við á hagnýtan hátt unnið að samlyndi á meðal okkar?`

<sup>1</sup> Hebreska orðið sem þýtt er „regla“ þýðir í rauninni „vitnisburður“ og lexían notar þá merkingu {Þýð.).

<sup>2</sup> Nafnið „Jerúsalem“ þýðir í raun „borg friðarins“ (Þýð.).