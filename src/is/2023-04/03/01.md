---
title:  Kall Guðs Til Kristniboðs
date:  14/10/2023
---

### Lesefni vikunnar
1Mós 11.1-9; 1Mós 12.1-3; Dan 9.24-27; Matt 1.21; 1Mós 12.1 - 13.1; Post 8.1-4; Post 1.8.

> <p>Minnistexti</p>
> „En þér munuð öðlast kraft er heilagur andi kemur yfir yður og þér munuð verða vottar mínir í Jerúsalem og allri Júdeu, í Samaríu og allt til endimarka jarðarinnar“ (Post 1.8).

Guð getur stundum tekið okkur út fyrir þægindaramma okkar og gert okkur að vitnum sínum. Stundum má nota þá breytingu til að uppfylla áform hans eins og gerðist þegar fólkinu var dreift við Babelturninn. „Með þessari dreifingu byggðist öll jörðin og þannig náði Drottinn tilgangi sínum einmitt með þeim hætti sem menn höfðu notað til þess að koma í veg fyrir að hann næðist“ (ÆS, bls. 82). Abraham, aftur á móti, fór frá heimalandi sínu til annars lands (1Mós 12) sem vitni. Lærisveinar Jesú fóru frá því að starfa meðal fólks síns (Post 3) og fóru að vinna einnig fyrir aðra (Post 8.1-4). Í Post 1.8 leggur Jesús fram meginreglu útbreiðslustarfsins: Lærisveinarnir áttu að hefja starf sitt heimafyrir í Jerúsalem og Júdeu en síðan fara til Samaríu og að lokum til endimarka jarðarinnar.

En jafnvel þó við förum ekki til útlanda þá vill Guð að við náum til fólksins umhverfis okkur. Þegar söfnuðurinn í Jerúsalem var að verða værukær var meðlimum hans tvístrað. Þó svo ofsóknir dundu yfir og fólk þjáðist þá urðu þessir meinlegu atburðir til þess að fagnaðarerindið breiddist út um allan heim.