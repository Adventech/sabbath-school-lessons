---
title:  Byrjað á heimaslóðum
date:  19/10/2023
---

`Lestu Post 1.8. Hvaða meginreglu kom Jesús með varðandi útbreiðslu boðskaparins og vitnisburð okkar til alls heimsins?`

Þetta er sú meginregla sem Jesús framsetti til þess að sýna okkur hvernig við eigum að koma fram sem lærisveinar hans sem hafa gleðifregnina sem okkur er ætlað að deila með öðrum. Að deila með öðrum felur ekki í sér að sannfæra þá um að þeir hafi rangt fyrir sér heldur það að framsetja Jesú eins og hann birtist í boðsköpum englanna þriggja í Opb 14.6-12.

Í Post 1.8 bendir Jesús okkur á nokkrar mikilvægar meginreglur.

Í fyrsta lagi: „Þér munuð verða vottar mínir í Jerúsalem.“ Við höfum þegar séð (en það er þess virði að endurtaka það) að okkur ber að vera vottar hans þar sem við búum. Það kann að fela í sér heimili okkar, söfnuð, nágrenni og samfélag. Við þurfum fyrst að vera vottar hans á heimaslóðum, þar sem hann hefur staðsett okkur, og vera vottar hans meðal þeirra sem standa okkur næst. Það kann að vera nánasta fjölskylda okkar eða fjarskildir ættingjar, fólk í kirkjunni, vinnufélagar, nágrannar eða samfélag.

Stundum hafa sumir einungis áhuga á að fara til fjarlægra landa og framandi menningarumhverfa til þess að vera þar vottar Guðs. En þeir vitna ekki fyrir þeim sem eru umhverfis þá í dag. Við ættum að byrja í byggðarlagi okkar og færa okkur svo út á við eftir því sem Drottinn leiðir okkur.

Næst segir Jesús: „Og í allri Júdeu, í Samaríu og allt til endimarka jarðarinnar“ (Post 1.8). Hér staðfestir Jesús þá staðreynd að vitnisburðurinn felur í sér að fara inn á framandi menningarsvæði. Ef við byrjum á heimaslóðum kunnum við að verða kölluð til að fara á önnur svæði til þess að ná til hópa sem eru frábrugðnir á sviði félagsmála, þjóðernis eða trúmála. Einnig kunna að vera minni hindranir ef ég tilheyri sama þjóðerni eða tala sama tungumál og þeir sem ég reyni að vinna með. Á sumum svæðum er aðeins um eitt tungumál eða einn kúltúr að ræða í söfnuðinum. Hvernig sem það kann að vera þá segja boðunarfyrirmæli Jesú okkur að við sem vottar hans þurfum að fara út fyrir þægindaramma okkar og leggja okkar af mörkum fyrir aðra. Þeir þurfa einnig á boðskap Jesú að halda.

`Áskorun 1: Gerðu lista yfir hópa fólks með sérþarfir í þínu samfélagi sem söfnuðurinn hefur ekki leitast við að ná til.`

`Áskorun 2: Byrjaðu að biðja um tækifæri á næstunni til að taka þátt í boðunarstarfi til einstaklinga með sérþarfir.`