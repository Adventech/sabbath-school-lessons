---
title:  Kall Abrahams
date:  17/10/2023
---

Þegar Guð hafði kallað Abraham fór hann til landsins sem Guð hafði beint honum til. En strax í upphafi virtist allt ekki ganga svo vel fyrir Abraham. Hann kom til þess staðar sem Guð benti honum á en samkvæmt Biblíunni voru Kanverjar í landinu (1Mós 12.6) -- heiðinn þjóðflokkur sem var þekktur fyrir grimmd sína og miskunnarleysi. Það var því engin furða að Drottinn birtist Abraham rétt eftir að hann kom þangað og fullvissaði hann um að „niðjum þínum vil ég gefa þetta land“ (1Mós 12.7). Abraham þurfti áreiðanlega á slíkri uppörvun að halda.

En málin gengu samt ekki sérlega vel, að minnsta kosti ekki til að byrja með.

`Lestu 1Mós 12.10 - 13.1. Hvað gerðist næst hjá Abraham og hvaða mistök gerði þessi Guðs maður?`

Það hlýtur að hafa verið vonbrigði fyrir Abraham að yfirgefa þægilegt og að öllum líkindum giftusamlegt líf í heimalandinu á þess að vita hvert leiðin lá (Heb 11.8). Eitt að því fyrsta sem mætti honum þar var hungursneyð sem var svo slæm að hann varð að yfirgefa staðinn þar sem Guð hafði sagt honum að setjast að og fara eitthvað annað. En málin áttu eftir að versna.

„Á meðan Abraham dvaldi í Egyptalandi sýndi hann merki um að hann væri ekki laus við mannlega veikleika og galla. Með því að leyna því að Sara væri eiginkona hans vantreysti hann guðlegri forsjá og sýndi skort á þeirri háleitu trú og hugrekki sem hann hafði svo oft og með göfugmannlegum hætti sýnt dæmi um á ævi sinni. . . . Vegna vantrúar Abrahams var Sara sett í mikla hættu. Þegar konungur Egyptalands heyrði af fegurð hennar lét hann færa hana til hallar sinnar og hugðist taka hana fyrir eiginkonu. En Drottinn, af sinni miklu náð, verndaði Söru með því að þjá Faraó og hús hans með miklum plágum“ (ÆS, bls. 89).

Enginn hefur sagt að kristniboðsstarf sé auðvelt en Abraham gerði málin verri með lygum og blekkingum. En sem betur fer er Guð þolinmóður og hann varpaði ekki þjóni sínum á brott vegna mistaka hans sem voru því miður ekki einustu mistök hans í lífinu. Hversu uppörvandi það er að vita að þrátt fyrir rangar gjörðir okkar þá getur Drottinn ekki aðeins fyrirgefið syndir okkar, mistök og galla heldur einnig notað okkur í ætlunarverki sínu ef við höldum fast við hann í trú og undirgefni líkt og Abraham gerði.

`Hvað getum við lært af frásögninni um Abraham í Egyptaland?`