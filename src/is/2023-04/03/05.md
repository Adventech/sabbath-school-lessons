---
title:  Þægindasvið frumsafnaðarins
date:  18/10/2023
---

`Lestu Post 8.1-4. Hvað leiddi til dreifingar hinna trúuðu út fyrir þægindasvið sitt í frumsöfnuðinum?`

Fram að þessu var frumsöfnuðurinn aðallega í Jerúsalem (eða meðal Gyðinga almennt). Þegar ofsóknir hófust með virkri þátttöku Sáls, sem var heittrúaður Gyðingur og farísei, dreifðist söfnuðurinn í Jerúsalem um alla Júdeu og Samaríu. Jesús hafði í Post 1.8 sagt fyrir um að „þér munuð verða vottar mínir í Jerúsalem og allri Júdeu [og] Samaríu.“ Það rættist, eins og bent er á í Post 8.4 þegar „þeir sem dreifst höfðu fóru víðs vegar og fluttu fagnaðarerindið.“

En jafnvel eftir að söfnuðurinn fór að fara út fyrir Jerúsalem héldu hinir trúuðu áfram boðun sína á svæðum Gyðinga eða í hverfum Gyðinga í öðrum borgum. Í Post 11.19 er bent á að söfnuðurinn hafi dreifst alla leið til Fönikíu (Líbanon) og Kýpur en á þeim tíma var boðskapurinn einungis boðaður meðal Gyðinga. Lærisveinar Jesú og frumsöfnuðurinn höfðu ekki í hyggju að sjá heiðingja, heldur einungis Gyðinga, koma til Drottins. Þeir höfðu enn mjög þröngan sjóndeildarhring varðandi komandi umfang þess verks sem söfnuðinum var ætlað.

Pétur, lærisveinn Jesú og einn af leiðtogum frumsafnaðarins, var andvígur því að fara með fagnaðarerindið til heiðingjanna jafnvel eftir að Páll byrjaði að gera það. Pétur var þekktur sem postuli til hinna umskornu (þ.e. Gyðinganna) og Páll postuli til heiðingjanna (Gal 2.8). Til að byrja með vildi Pétur ekki einu sinni láta sjá sig með heiðingjum (Gal 2.11, 12). En Guð tók Pétur út fyrir þægindasvið hans og umbreytti hjarta hans. Honum fór að skiljast hvað boðunarfyrirmælin fólu virkilega í sér og hvaða þýðingu dauði Jesú ætti að hafa fyrir allan heiminn.

Þegar Guð eykur skilning barna sinna á hjálpræðinu þá gera þau sér grein fyrir því að viðhorf þeirra er of þröngt. Þegar Guð er náðugur þeim sem Jónas telur vera óvini Guðs riðar hugmynd hans um Guð og heiminn til falls. Hann vill fremur deyja en breyta um skoðun. Guðsmynd Jobs stenst heldur ekki en hann er samt reiðubúinn að læra og finnur fyrir nýrri hamingju. Kirkjudeildir hafa tilhneigingu til að takmarka markalínur hjálpræðisins við markalínur þeirra eigin kirkju, en Heilagur andi hefur fyrir löngu brotið þær markalínur niður.

`Lestu Post 10.9-15, 28, 29. Hvað var Drottinn að segja Pétri og hvernig ber okkur að beita þessari meginreglu í ætlunarverki okkar?`