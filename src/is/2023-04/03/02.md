---
title:  Út fyrir þægindarammann
date:  15/10/2023
---

Guð ætlast til að við förum út fyrir þægindaramma okkar til þess að ná til annarra. Löngun okkar að vera einungis meðal þeirra sem eru af sama sauðahúsi og við og eru af sama þjóðerni og samfélagi og við getur leitt til eigingirni og jafnvel ills. Sú hætta er ein af þeim lexíum sem við getum lært at frásögninni um Babelturninn.

`Lestu 1Mós 11.1-9. Hver var ásetningur fólksins? Hvað vildi það gera og hvers vegna kom Guð í veg fyrir það?`

Þessi frásögn um fólkið við Babelturninn sýnir metnað þess. Það áformaði að reisa stórfenglega byggingu, borg og turn sem áttu enga sér líka um allan heim: „borg og turn sem nái til himins. Þar með verðum við frægir“ (1Mós 11.4).

Hversu oft reyna menn ekki að gera það sama í dag, hvort sem það er í stjórnmálum, listaheiminum, kaupsýslu eða jafnvel trúmálum? Það eru alltaf einhverjir sem vilja verða frægir. En að lokum, hversu fánýt og innantóm viðleitni þeirra reynist vera (sjá Préd 2.1-11).

Í 1Mós 11.4 bendir Biblían á að þetta fólk vildi reisa turn svo að það gæti komist hjá því að dreifast um yfirborð jarðarinnar. Það vildi vera saman af eigingirni. En Guð hafði önnur áform.

Þetta fólk var einnig sameinað í þessu verki. En Drottinn sagði: „Nú eru þeir ein þjóð og tala sömu tungu. Þetta er aðeins upphaf þess sem þeir munu taka sér fyrir hendur. Hér eftir mun ekkert verða þeim um megn sem þeir ætla sér“ (1Mós 11.6). Þetta stórhuga verk mannanna var í rauninni illt.

Þó svo ritningin segi það ekki beint þá nefnir Ellen G. White að þeir treystu ekki fyrirheiti Guðs um að hann myndi ekki eyða jörðinni aftur með flóði (1Mós 9.14, 15). Þeir ásettu sér að byggja með öryggi sitt í huga fremur en treysta orði Guðs. En hver sem hvati þeirra var þá vissi Guð að ásetningur þeirra var ekki hreinn heldur var hann fylltur eigingjörnum draumum svo að hann kom í veg fyrir að þeir næðu markmiðum sínum.

`Átt þu erfitt með að blanda geði með einstaklingum úr öðrum samfélagshópum? Hvað gætir þú gert til að brúa það bil?`