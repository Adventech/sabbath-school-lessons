---
title:  Farvegur boðunaráformsins
date:  11/10/2023
---

Í aldanna rás hefur Guð ávallt haft einstaklinga sem með trúfesti sýndu fram á eðli hans og fylgdu áformum hans í hlýðni. Guðs fólk eru þeir sem hafa verið kallaðir og hafa þegið boð hans um að vera hluttakendur náðar hans. Þeir eru þannig verkfæri Guðs til að uppfylla boðunaráform hans.

`Lestu 1Mós 12.1-3 og 5Mós 7.6, 11, 12. Hvert var upphaflegt áform Guðs varðandi fólk sitt á tíma Gamla testamentisins?`

Guð hafði sérstakan tilgang með sáttmála sínum við Abraham og afkomendur hans. Þeir voru kallaðir og þeim var falið að vera fulltrúar boðunaráforms Guðs, farvegir blessana til þjóðanna (sbr. 5Mós 28.10; Jes 49.6). En þeir voru valdir innan sáttmálatengslanna við Guð á grundvelli þess að þeir uppfylltu skilmálann um trú og hlýðni (1Mós 22.16-18; 2Mós 19.5, 6; 5Mós 28.1, 2; 2Kro 7.14). Þetta ferli sem fólst í því að laða nágrannaþjóðirnar að Ísrael var boðunarleið Guðs í Gamla testamentinu.

Í Nýja testamentinu heldur ætlunarverk Guðs áfram. Hinn upprisni Drottinn og frelsari kemur fram með endurnýjaða boðunarleið (Matt 28.18-20; Post 1.8) þar sem lærisveinar Krists, þ.e. söfnuðurinn, fara út í boðunarferð til alls heimsins í staðinn fyrir að heimurinn komi til þeirra eins og áformið var í hinu forna Ísrael. Kristniboðið átti ekki rætur að rekja til kirkjunnar, þess í stað er kirkjan til vegna þess að Guð hefur enn ófullnað ætlunarverk og hann notar kirkjuna í því skyni.

En spurningin er samt þessi: Hvert er ætlunarverk kirkjunnar? Það er það sama og ætlunarverk hans sem stofnsetti kirkjuna: „Því að Mannssonurinn er kominn að leita að hinu týnda og frelsa það“ (Lúk 19.10). Þó svo enginn í kirkjunni geti frelsað neinn þá getum við og verðum að benda öðrum til hins einasta sem getur frelsað, en það er Jesús Kristur.

„Ætlunarverk kirkju Krists er að frelsa syndara sem eru á glötunarvegi. Það er að opinbera elsku Guðs til mannanna og vinna þá til Krists fyrir áhrif þeirrar elsku“ (3T, bls. 381). Hvílík forréttindi og stórkostleg ábyrgð!

`Kristniboð er söfnuðinum það sem andrúmsloftið er lífi okkar. Án andrúmsloftsins deyjum við. Án kristniboðs deyr söfnuðurinn. Hvað getur þú gert til að halda lífi í söfnuði þínum?`