---
title:  Markmið boðunaráformsins
date:  09/10/2023
---

`Lestu Matt 28.16-20. Hvaða þættir varðandi lærisveina koma fram í þessum versum?`

Í Matt 28.16-20 er að finna fyrirskipun Biblíunnar sem yfirleitt er þekkt sem fyrirmælin miklu (Matt 18.18-20) þar sem Jesús mælist til þess að fylgjendur hans fari út og geri fólk að lærisveinum, kenni þeim í trú og leiði þá inn í samfélag hinna trúuðu (sjá Mrk 16,15, 16; Lúk 24.44-49; Jóh 20.21-23; Post 1.8).

Grundvallaratriðin í Matt 28.16-20 má draga saman í fjóra þætti sem eru þau að (1) Jesús býður lærisveinum sínum að fara til Galíleu til þess að vera með honum (Matt 28.16, 17), (2) Jesús kemur til þeirra og lýsir yfir valdi sínu og yfirráðum (Matt 28.18), (3) síðan felur Jesús lærisveinum sérstakt verkefni -- að gera fólk að lærisveinum -- (Matt 28.19, 20) og loks (4) Jesús lofar að vera með læriveinum allt til enda veraldar (Matt 28.20).

Megin-áhersla fyrirmælanna miklu er á að gera fólk að lærisveinum, en það er einnig meginverkefni boðunaráformsins. Fyrirmælin í Matt 28.19-20 byrja með orðunum „Farið því . . . “ Atviksorðið „því“ bendir á grundvöll fyrirmælanna í Matt 28.18: Mátt Jesú, vald hans og yfirráð sem eru ávöxtur þess sigurs sem hann vann með upprisu sinni.

Það er eftirtektarvert að sögnin „að gera að lærisveinum“ er einasta sögnin í fyrirmælunum sem er í boðhætti á gríska frummálinu. Hinar sagnirnar -- að fara til að deila kenningum Jesú með öllum heiminum, skíra og kenna -- eru í lýsingarhætti sem leggur áherslu á einkenni þess ferlis. Jesús er greinilega að beina lærisveinunum að einu markmiði, sem er það að gera menn að lærisveinum. Þetta er einn áhrifamesti texti Biblíunnar um boðunaráform. Þeim lýkur með fyrirheiti Jesú um að hann muni vera stöðugt með fylgjendum sínum. Það er augljóst að fyrirmælunum miklu var ekki einungis ætlað að vera fyrir fyrstu lærisveinana sem voru saman komnir í sérstökum tilgangi. Þeir gátu ekki farið til allra þjóða í því skyni að uppfylla fyrirmælin um að gera menn að lærisveinum. Þess vegna eru fyrirmælin almenns eðlis. Sérhver sannur fylgjandi Jesú Krists ætti að vera upptekinn af að „gera lærisveina.“ Auk þess er boðskapnum, hinu eilífa fagnaðarerindi, ætlað að ná til alls heimsins, óháð landamærum, þjóðfélagi eða þjóðerni.

`Ætlunarverkið felst í því að „gera menn að lærisveinum.“ Hvaða áhrif hafa þau fyrirmæli meistarans á lífsstíl þinn og þjónustu við aðra? Hvað getur þú gert til að vera virkari við að gera það sem þú hefur verið kallaður/ kölluð til að gera?`