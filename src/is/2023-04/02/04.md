---
title:  'Boðskapurinn: Hið eilífa fagnaðarerindi'
date:  10/10/2023
---

`Lestu Opb 14.6, 7. Hvaða þætti boðunaráforms Guðs má greina í hinum eilífa fagnaðarboðskap fyrsta engilsins?`

Þetta er einasti staðurinn í Biblíunni þar sem orðin „eilífur“ og „fagnaðarboðskapur“ eru samtengd. Fagnaðarboðskapurinn eru um þá náð sem öllum býðst fyrir Jesú Krist. Hann kom í heiminn til að sýna okkur „náð og sannleika“ (Jóh 1.14). Hann lifði syndlausu lífi og dó á krossi sem staðgengilsfórn til að bera viðurlög synda okkar (Jes 53.4, 5; 1Pét 3.18). Hann reis aftur til lífs og sneri aftur til himins, var upphafinn af föðurnum og er meðalgangari okkar í hinum himneska helgidómi (Opb 1.18; Post 2.33; Heb 7.25). Brátt mun hann uppfylla stærsta fyrirheit sitt um að koma aftur í dýrð sinni og tign og að lokum stofna ríki Guðs á jörðinni (Jóh 14.1-4; Post 1.11; Opb 21.1-4). Þetta eru kjarnasannindi hins eilífa fagnaðarboðskapar.

En það er athyglisvert að þessi boðskapur er eilífur. Það er einungis eitt fagnaðarerindi sem getur frelsað okkur og það verður óbreytt þar til boðunaráform Guð rætist að fullu. Það verður aldrei neitt annað fagnaðarerindi. Svikular kenningar og kennisetningar koma og hverfa (Ef 4.14) en boðskapurinn um hjálpræði, hið eilífa fagnaðarerindi, helst óbreytt og þeir sem trúa og lifa í hlýðni við það munu hljóta laun sín (sjá 5Mós 5.33; Róm 2.6).

Sömu fyrirmælin sem lærisveinunum voru gefin eru gefin okkur í dag. Við verðum að halda áfram því verki að „gera menn að lærisveinum“ fyrir Krist alls staðar. En hvernig lærisveinum? Góðu fólki, heiðarlegu, trúu og elskuríku? Allir þessir eiginleikar eru mikilvægir en þeir nægja ekki. Við verðum að „gera það að lærisveinum“ sem einbeita sér að öllum þeim þáttum sem Biblían bendir á að sé einkenni lærisveina (Lúk 9.23; Jóh 13.34, 35; 2Kor 5.17) með það að lokatakmarki að vera sjálfir undirbúnir fyrir endurkomu meistarans, Jesú Krists, og jafnframt uppteknir af að undirbúa aðra.

„Boðskapurinn um dóminn [Opb 14.6, 7] er yfirlýsing um að að endurkoma Krists sé í nánd. Sá boðskapur er kallaður eilíft fagnaðarerindi. Þannig er sýnt fram á að boðunin um endurkomu Krists, yfirlýsingin um að hún sé í nánd, sé grundvallaratriði í boðskap fagnaðarerindisins“ (COL, bls. 227, 228).

`Hvernig tengist hugmyndin um dóminn hinu eilífa fagnaðarerindi í boðskap fyrsta engilsins? Hvers vegna verður fagnaðarerindið að vera miðlægt í hugmyndinni um dóminn?`