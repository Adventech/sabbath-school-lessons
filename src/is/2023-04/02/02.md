---
title:  Upphaf boðunaráformsins
date:  08/10/2023
---

Í boðunaráformi Guðs í Biblíunni er Jesús þungamiðjan og einasta leiðin til hjálpræðis. Kristur sagði sjálfur: „Ég er vegurinn, sannleikurinn og lífið. Enginn kemur til föðurins nema fyrir mig“ (Jóh 14.6). En Jesús hjálpar okkur einnig að skilja miðlægt hlutverk hins þríeina Guðs í boðunaráformi hans.

Allt sem Kristur gerði var annað hvort fyrir himneskan föður sinn eða á hans vegum (Jóh 4.34; Jóh 5.30; Jóh 12.45). En við verðum ávallt að muna að boðunaráform Jesú hófst ekki með komu hans í þennan heim. Hann hafði fengið það frá föðurnum jafnvel áður en heimur okkar var skapaður (sbr. Ef 1.4; 1Pét 1.20).

Þar af leiðandi áformaði Guð að ná til mannsins jafnvel áður en hann grundvallaði reikistjörnu okkar og hann kom inn í sögu mannsins til þess að koma því áformi sínu í framkvæmd.

Sonurinn skapaði heiminn (Jóh 1.3) og í fyllingu tímans (Gal 4.4) sýndi Guð elsku sína með því að senda son sinn hingað (Jóh 3.16, 17). Sonurinn kom, dó á krossinum og sigraði dauðann. Síðan sendi faðirinn andann (Jóh 14.26; Jóh 16.7) sem sannfærði heiminn (Jóh 16.8-11) og heldur áfram boðunaráformi föðurins og sonarins með því að gera fólki Guðs kleift að fara út í boðunarstarf (Jóh 14.26; Jóh 16.13, 14).

`Lestu Jóh 20.21, 22. Hvernig ætti sá skilningur að boðunarstarfið eigi rætur að rekja til föður, sonar og heilags anda að móta boðunarstarf okkar?`

Þó svo orðið „þrenning“ sé ekki notað í Biblíunni þá má finna fjölda vísbendinga um trúboð þar sem allar þrjár persónur guðdómsins eru virkar. Sem dæmi má nefna að eftir upprisuna birtist Jesús lærisveinum sínum og gaf þeim fyrirheit: „Ég sendi ykkur andann sem faðir minn hét ykkur en verið kyrr í borginni uns þið íklæðist krafti frá hæðum“ (Lúk 24.49). Í þessum texta finnum við raunveruleika boðunaráforms guðdómsins í einni setningu: Fyrst kemur fyrirheit föðurins síðan fullvissun sonarins um uppfyllingu fyrirheitsins og að lokum sjálft fyrirheitið um komu Heilags anda (sjá einnig Lúk 3.16; Post 1.4, 5, 8).

Þetta sýnir okkur að boðunaráformið er ekki okkar uppfinning. Það tilheyrir hinum þríeina Guði og mun því ekki bregðast.

`Faðir, sonur og Heilagur andi eru allir virkir í frelsun sálna. Hvers vegna ætti sú tilhugsun að vera uppörvandi fyrir okkur?`