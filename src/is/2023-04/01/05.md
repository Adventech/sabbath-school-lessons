---
title:  Guð er stöðugt með okkur
date:  04/10/2023
---

Líf og starf Jesú var hámark opinberunar Guðs. Á rúmlega þremur árum gat Guð opinberað meira um það hver hann er og hvert ætlunarverk hans er en hann hafði gert nokkru sinni fyrr. Kristur var fullkomin „ímynd hins ósýnilega Guðs“ sem „Guði þóknaðist að láta alla fyllingu sína búa [í], . . . með því að semja frið með blóði sínu úthelltu á krossi“ (Kól 1.15, 19, 20). Í Kristi birtist að fullu boðunareðli Guðs. Jesús birti einnig ætlunarverk sitt þegar hann sagði: „Því að Mannssonurinn er kominn að leita að hinu týnda og frelsa það“ (Lúk 19.10).

`Lestu og hugleiddu Jóh 3.16. Hvaða víxlverkun kemur fram milli kærleika Guðs og ætlunarverks hans?`

Síðar á starfsferli sínum, þegar Jesús nálgaðist síðustu viku lífs síns, voru endanleg örlög mannsins í veði. Það sem átti sér stað þá daga tengdi væntingar fortíðarinnar við framtíðarvonina. Á páskahátíðinni, sem minnti á lausnina úr kúgun Egyptalands, gaf Jesús Kristur, Guð í holdi manns, líf sitt til að frelsa okkur úr viðjum syndarinnar. Páll postuli kemst þannig að orði: „Guð dæmdi Krist, sem þekkti ekki synd, sekan í okkar stað til þess að hann gerði okkur réttlát í Guðs augum“ (2Kor 5.21).

`Lestu Matt 28.18-20. Hvaða fyrirheit er okkur gefið í umboðinu mikla? Hvaða fullvissu veitir það okkur þegar við tökum þátt í ætlunarverki Guðs?`

Dauði Krists var þáttur í sáttarferlinu en ekki lok þess. Með upprisu sinni vann Jesús sigur yfir dauðanum og hlaut „allt vald . . . á himni og jörðu“ (Matt 28.18). Á þeim grundvelli mælti hann svo fyrir að allir fylgjendur hans skyldu gera allar þjóðir að lærisveinum og gaf þeim stórkostlegt fyrirheit: „Sjá, ég er með yður alla daga allt til enda veraldar“ (Matt 28.20, áherslu bætt inn).

`Á hvern hátt hefur þú séð uppfyllingu fyrirheits Jesú um að vera með okkur alla daga þegar þú tekur þátt í ætlunarverki þínu?`