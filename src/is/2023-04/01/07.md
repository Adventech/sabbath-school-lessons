---
title:  Til íhugunar
date:  06/10/2023
---

„Áformið um endurlausn okkar var ekki eftirþanki, ekki áform sem gert var eftir fall Adams. Það var „opinberun þess leyndardóms sem frá eilífum tíðum hefur verið dulinn“ (Róm 16.25). Það var opinberun þeirra meginreglna sem frá örófi alda hafa verið undirstaða hástóls Guðs. Frá upphafi vissu Guð og Kristur um fráhvarf Satans og um fall mannkynsins fyrir blekkingarmátt frávillingsins. Syndin varð ekki til að fyrirmælum Guðs, en hann sá fyrir tilurð hennar og reisti skorður við þeirri skelfilegu vá. Svo elskaði hann heiminn að hann gerði sáttmála um að gefa son sinn eingetinn „til þess að hver sem á hann trúir glatist ekki heldur hafi eilíft líf“ (Jóh 3.16).“ (ÞA, bls. 11).

„Kristur sagði ekki lærisveinum sínum að verk þeirra yrði auðvelt. . . . En þeir myndu ekki verða látnir einir um það. Hann fullvissaði þá um að hann yrði með þeim og ef þeir gengju fram í trú myndu þeir vera undir hlífiskildi hins almáttka. . . . Eins lengi og þeir hlýddu orði hans og ynnu í tengslum við hann gæti þeim ekki mistekist. Hann bauð þeim að fara til allra þjóða. Farið til fjarlægustu hluta hins byggða heims og verið fullvissir um ég verð með ykkur jafnvel þar. Starfið í trú og trausti, því að sá tími kemur aldrei að ég muni yfirgefa ykkur. Ég mun ávallt vera með ykkur og hjálpa ykkur að gegna skylduverkum ykkar, leiðbeina ykkur og hughreysta, helga ykkur, styðja og tryggja velgengni ykkar í að tala orð sem munu draga athygli annarra til himins“ (AA, bls. 29).

**Til umræðu**

`Hugsaðu um hvað felst í því að fyrstu orð Guðs til fallins mannkyns voru ekki: „Hvað ertu búinn að gera? eða: „Hvers vegna varstu mér óhlýðinn?“ Þess í stað voru fyrstu orð Guðs til Adams: „Hvar ertu?“ Hvaða huggun ætti sá sannleikur að veita okkur varðandi áform Guðs fyrir okkur og ástvini okkar?`

`Hugleiddu hvaða þýðingu það hefur að Guð sjálfur kom í Jesú í þennan heim til þess að frelsa okkur. Kristur á krossinum var fyllsta opinberun á Guði sem Guði boðunaráformsins. Hvað segir það okkur um eðli hans?`

`Boðunaráformið tilheyrir Guði. Þar af leiðandi mun hann undirbúa fólk til að sinna því verki og veita því mátt til þess. Þegar þú lítur á áskorun heimsvíðtækrar boðunar í því ljósi hvernig getur þú þá brugðist við tilfinningum þínum um vanmátt og ótta?`