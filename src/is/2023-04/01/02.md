---
title:  Guð seilist til okkar
date:  01/10/2023
---

Guð skapaði okkur í sinni mynd, í líkingu við sig. Hann gaf okkur fullkominn heim og það var áform hans að við skyldum lifa í fullkomnum tengslum við hann sem byggðust á dýrmætasta eiginleika hans: kærleika. En til þess að kærleikurinn gæti verið raunverulegur gaf hann okkur aðra dýrmæta gjöf: frjálsan vilja - frelsi til að velja hvaða leið við viljum fara. Auðvitað gaf Guð Adam og Evu greinilegar leiðbeiningar varðandi hættur óhlýðninnar og banvænar afleiðingar hennar (1Mós 2.16, 17). Satan, aftur á móti, blekkti Evu og sannfærði hana um að hún gæti etið ávöxtinn af skilningstré góðs og ills án nokkurra illra afleiðinga. Þess í stað hélt hann því fram að þau myndu verða „eins og Guð og skynja gott og illt“ (1Mós 3.5). Því miður valdi Eva að eta ávöxtinn og gefa Adam með sér og hann valdi það sama. Hin fullkomna sköpun var þannig flekkuð af syndinni.

Það augnablik breytti upphaflegu áformi Guðs og tilgangi með hina nýsköpuðu reikistjörnu jörðina. Það varð að virkja áform frelsunarinnar sem lagt var „fyrir grundvöllun heimsins“ (Ef 1.4).

`Lestu 1Mós 3.9-15. Hver voru fyrstu orð Guðs til Adams eftir fall hans og Evu og hvers vegna eru þau mikilvæg enn í dag frá trúarlegu sjónarmiði?`

Auðvitað vissi Guð nákvæmlega hvar þau voru. En Adam og Eva sem voru yfir sig skelkuð þurftu að gera sé grein fyrir hvað væri að gerast. Þau urðu að horfast í augu við það svo að þau gætu skilið hinar hræðilegu afleiðingar syndar sinnar. Það þurfti einnig að vinna sigur yfir Satan. Í því skyni hóf Guð að framsetja áform sitt: áformið um endurlausn (sjá 1Mós 3.14, 15) sem var einasta vonin um að sætta heiminn við sig (2Kor 5.19).

En við þurfum að taka vel eftir þeirri staðreynd að áður en Guð ræddi við fallið mannkyn og hét sáttum kom hann og leitaði að þeim. Þrátt fyrir það sem virtist vera vonlausar kringumstæður vakti Guð máls á tvennu með spurningu sinni til Adams: hinu fallna ásigkomulag okkar og boðunareðli sínu. Við erum glötuð og þörfnumst frelsunar. Hann er sá sem finnur okkur og er ákveðinn í að frelsa okkur og vera með okkur.

`Í aldanna rás hefur Guð haldið áfram að spyrja: „Hvar ertu?“ Hvaða þýðingu hefur það fyrir þig og hvernig hefur þú svarað honum?`