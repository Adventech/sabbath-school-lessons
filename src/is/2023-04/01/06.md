---
title:  Guð kemur aftur
date:  05/10/2023
---

`Lestu Jóh 14.1-3. Hvernig tengist þetta vers lokaboðskap Biblíunnar?`

Þegar Jesús starfaði hér á jörðinni endurspeglaði eitt af dýrmætustu fyrirheitum hans um hina sælu von enn einu sinni þrá skaparans að vera með okkur um alla eilífð. Jesús sagði: „Ég kem aftur og tek yður til mín svo að þér séuð einnig þar sem ég er“ (Jóh 14.3).

Samkvæmt Jóhannesi postula mun það fyrirheit að lokum verða að veruleika. „Og ég heyrði raust mikla frá hásætinu er sagði: „Sjá, tjaldbúð Guðs er meðal mannanna og hann mun búa hjá þeim og þeir munu vera fólk hans og Guð sjálfur mun vera hjá þeim, Guð þeirra“ (Opb 21.3).

„Endurlausnarstarfið mun verða fullkomnað. Þar sem syndin jókst flæðir nú náð Guðs enn meir. Jörðin sjálf, sem Satan krefst eignarhalds á, verður ekki einungis keypt úr ánauð heldur einnig upphafin. . . . Hérna, þar sem sonur Guðs reisti sér tjaldbúð meðal mannanna, þar sem konungur dýrðarinnar lifði og þjáðist og dó,  -- hérna mun tjaldbúð Guðs verða meðal manna . . . Og þar sem hinir endurleystu ganga í ljósi Drottins um endalausa eilífð munu þeir lofa hann fyrir óumræðilega gjöf hans -- Immanúel, „Guð með oss“ (ÞA, bls. 14).

Þetta er yndisfögur mynd af endurlausninni. Guð boðunarinnar mun að lokum uppfylla þrá sína að vera um eilífð með börnum sínum og það eru stórkostleg forréttindi að eiga þátt í þessum raunveruleika.

Vikulegar áskorunir: Þennan ársfjórðung mun þér gefast tækifæri til að taka virkan þátt í ætlunarverki Guðs. Það mun gefa þér tækifæri til að sjá og reyna Guð að verki í lífi þínu. Notaðu þetta tækifæri til persónulegrar íhugunar og búðu þig undir að deila því sem þú lærir vikulega með hvíldardagsskóladeild þinni. Auk þess mun áskorun 2 hvetja þig til að auka þátttöku þína í ætlunarverki Guðs.

`Áskorun 1: Biðjið á hverjum degi í vikunni sem er framundan um að Guð megi opna hjarta þitt til að taka þátt í ætlunarverki hans.`

`Áskorun 2: Lærðu nafn einhvers í lífi þínu sem þú þekkir ekki nú þegar -- nágranna, samverkamanns, kaupmanns, rútubílstjóra, húsvarðar, o.s.frv. Byrjaðu að biðja fyrir honum/henni á hverjum degi.`