---
title:  Viðbrögð Jesú
date:  13/11/2023
---

Biblían segir að lögvitringurinn hafi komið til þess að freista/reyna Jesú en Jesús vissi hvað lá að baki. Guð þekkir óskir og þrár hjartna okkar jafnvel betur en við sjálf gerum. Og við þekkjum vissulega ekki hjarta þeirra eða hvað knýr þá til að spyrja okkur.

Stundum spyr fólk úr öðrum trúfélögum okkur um trú okkar. Til dæmis spyrja vinir úr hópi múslíma um guðdóm Jesú, eins og t.d.: „Hvar í Biblíunni segir Jesús að hann sé Guð?“ eða „Hvers vegna talið þið um einn Guð þegar þið hafið þrjár persónur í þrenningunni?“ Þó svo þetta virðist vera ögrandi spurningar þá kann þörf hjartans fyrir Jesú að vera ósvikin og bera vitni um djúpa þrá eða tómleika spyrjandans. Við þekkjum ekki hjörtu þeirra en við þurfum þess ekki. Við þurfum einungis að vera reiðubúin að þjóna öðrum eftir bestu getu, óháð því sem knýr þá til að spyrja.

`Lestu Matt 26.56; Post 17.11; 1Kor 15.3 og 2Tím 3.16. Hvernig hjálpa þessi vers okkur að skilja viðbrögð Jesú við spurningu lögvitringsins í Lúk 10.26?`

Stundum viljum við fá svör en erum ekki tilbúin að leita þeirra sjálf. Jesús sagði: „Hvað er ritað í lögmálinu? Hvernig lest þú?“ (Lúk 10.26). Jesús benti á mikilvægan þátt í því að læra. Í stað þess að hlusta aðeins á það sem aðrir hafa að segja um málið þurfum við sjálf að lesa ritningarnar (orð Guðs). Svörin eru að finna þar og Heilagur andi vinnur í hjörtum okkar að beina athygli okkar að því sem við þurfum að gera.

Guð hefur gefið okkur orð sitt. Þar getum við fundið allan sannleikann sem við þurfum á að halda til þess að lifa eins og okkur ber, hvernig við eigum að koma fram við aðra og hvernig við getum erft eilíft líf. Vissulega gegna kennarar og prestar ákveðnu hlutverki en að lokum verðum við að leita til Biblíunnar til þess að finna sannleikann sem máli skiptir. „Þitt orð er lampi fóta minna og ljós á vegum mínum“ (Slm 119.105). Þetta vers er ekki einungis ljóð, það er heilagur sannleikur sem bendir okkur til orðs Guðs og mikilvægi þess fyrir þann sem trúir.

`Jesús, orð Guðs sem varð hold, benti áheyrendum sínum ávallt á hið ritaða orð. Hvað ætti það að segja okkur um mikilvægi Biblíunnar og hvers vegna við verðum að hafna öllum heimspekilegum og guðfræðilegum rökum sem draga úr trausti okkar til Biblíunnar?`