---
title:  Miskunnsami Samverjinn í dag
date:  16/11/2023
---

Þegar Jesús hrósaði lögvitringnum fyrir að gefa rétt svar sagði Jesús: „Ger þú þetta og þú munt lifa“ (Lúk 10.28) og snerti þar með við kjarna mannshjartans. Það var auðvelt fyrir lögvitringinn að koma með rétt svör en framkvæmdin var vandamál fyrir 2.000 árum og er það jafnvel enn fyrir marga. Lögvitringurinn vildi leggja gildru fyrir Jesú og sýna fram á þekkingu sína. Þess vegna kom hann með framhaldsspurningu: „Hver er þá náungi minn?“ (Lúk 10.29).

`Lestu Lúk 10.30-37. Hvernig myndir þú draga saman það sem Jesús átti við í þessari frásögn?`

Eru einstaklingar umhverfis okkur sem hafa hlotið óréttláta meðferð annarra? Höfum við gert það sem í okkar valdi stendur til að hjálpa þeim?

Það er staðreynd að stundum hjálpa prestar, safnaðarformenn og meðlimir ekki þeim sem eru hjálpar þurfi. Stundum eru einstaklingar úr öðrum trúflokkum vingjarnlegri gagnvart öðrum í samfélaginu en við erum. Við kunnum að tala um að vera vingjarnleg en svo eru það aðrir sem mæta þörfum fólks sem við sinnum ekki. Ef trú okkar er einhvers virði verðum við að leitast við að ná til þeirra sem eru þurfandi og hjálpa þeim.

Jesús lauk frásögn sinni um miskunnsama Samverjann með því að spyrja hver hinna þriggja hafi verið náungi þess sem þarfnaðist hjálpar.

„Með þessu er fengið endanlegt svar við spurningunni „hver er náungi minn?“ Kristur hefur sýnt að náungi okkar er ekki einungis einhver úr söfnuðinum eða trúarsamfélaginu sem við tilheyrum. Þar skiptir engu máli kynþáttur, hörundslitur eða þjóðfélagsstétt. Náungi okkar er sérhver mannvera sem þarfnast hjálpar okkar. Náungi okkar er sérhver sá sem óvinur hefur hrellt eða sært. Náungi okkar er sérhver sá sem er eign Guðs“ (ÞA, bls. 373).

`Áskorun 1: Biddu fyrir einhverjum sem er frábrugin(n) þér eða jafnvel einhverjum sem þér fellur ekki við.`

`Áskorun 2: Skráðu nöfn a.m.k. þriggja kunningja sem eru ekki aðventistar. Kynntu þér þarfir þeirra (líkamlegar, félagslegar eða tilfinningalegar) og hugleiddu hvernig þú gætir mætt þeim þörfum á einhvern hátt. Hvað gætir þú gert fyrir þá næstu viku?`