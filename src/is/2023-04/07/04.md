---
title:  Eilíft líf sem arfur
date:  14/11/2023
---

`Lestu Lúk 10.27, 28. Hvernig svaraði lögvitringurinn eigin spurningu?`

Lögvitringurinn hafði lagt fram spurninguna og hann svaraði henni sjálfur: „Elska skalt þú Drottin, Guð þinn, af öllu hjarta þínu . . . . og náunga þinn eins og sjálfan þig“ (Lúk 10.27).

Hver voru viðbrögð Jesú? Hann sagði: „Þú svaraðir rétt“ (Lúk 10.28). Síðan bætti hann við áskorun til lögvitringsins: „Ger þú þetta og þú munt lifa“ (Lúk 10.28).

Flestir þeirra sem trúa eiga ekki erfitt með að gefa rétt svör varðandi trú og kenningar. En áskorunin kemur þegar þeir eiga að gera það sem þeir vita að er rétt og fara eftir því sem þeir trúa. Margir sem vita nægilega mikið til að frelsast munu glatast vegna þess að þeir fara ekki eftir því sem þeir vita. Svo alvarlegt er málið! Það er ekki nóg að vita um elskuna til Guðs og nágrannanna. Við verðum að sýna það í verki!

`Lestu Jak 2.17-22. Hvaða hliðstæða er milli þessara versa og þess sem Jesús sagði við lögvitringinn?`

Ef við elskum Guð munum við lesa orð hans og biðja, halda boðorð hans og hlýða rödd hans af öllu hjarta. Ef ég segist elska aðra en mér er sama um aðra í söfnuðinum eða hunsa þarfir annarra þegar ég gæti hjálpað, hvað gagnar þá trú mín? Kristindómur er ekki aðeins vissar trúarkenningar, hann er ákveðinn lífsstíll.

„Ef bróðir eða systir eru nakin og vantar daglegt viðurværi og eitthvert ykkar segði við þau: „Farið í friði, vermið ykkur og mettið!“ en þið gefið þeim ekki það sem líkaminn þarfnast, hvað stoðar það?“ (Jak 2.15, 16).

`Hversu umhugað er þér um velferð annarra? Að hve miklu leyti ferð þú eftir orðum Páls þar sem hann segir: „Lítið ekki aðeins á eigin hag heldur einnig annarra“ (Fil 2.4)? Hvernig getur þú fyrir náð Guðs lært að vera meira umhugað um aðra?`