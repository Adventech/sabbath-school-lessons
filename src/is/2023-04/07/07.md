---
title:  Til íhugunar
date:  17/11/2023
---

Lestu kaflann um miskunnsama Samverjann í ÞA, bls. 370-375.

Það finnast margir í heiminum í dag sem eru hungraðir og þurfandi og hafa þolað illa meðferð. Þú getur lagt þitt af mörkum hversu „lítið“ sem það virðist vera. Við munum ekki geta leyst öll vandamál heimsins áður en Jesús kemur aftur. Til þess er ekki ætlast af okkur. En þar til hann kemur kann verk okkar að vera einfaldlega það að brauðfæða þann sem hefur ekki nægan mat, eða hjálpa meðlim safnaðarins sem stendur andspænis óréttlæti eða jafnvel fordómum sem eru virkilegt vandamál í heiminum í dag.

„Hrein trú og óflekkuð í augum föðurins er þetta „að annast um munaðarlausa og ekkjur í þrengingum þeirra og jafnframt að halda sér óflekkuðum af heiminum. Góð verk eru sá ávöxtur sem Kristur ætlast til að við berum: Vingjarnleg orð, góðvild, hlýleg umhyggja fyrir fátækum og þeim sem eru þurfandi og þjakaðir. Þegar hjörtu okkar hafa samúð með þeim sem eru vonsviknir og sorgmæddir, þegar við réttum út hönd okkar til að mæta þörfum þeirra sem eru þurfandi, þegar við klæðum hinn nakta eða gestinum er boðið að sitja í setustofu þinni og dvelja í hjarta þínu, eru englarnir mjög nálægir og himinninn veitir andsvar. Sérhver athöfn sem einkennist af réttvísi, miskunn og góðvild skapar hljómfegurð á himnum. Frá hásæti sínu sér faðirinn þá sem gera þessi miskunnarverk og reiknar þá meðal dýrmætustu fjársjóða sinna. Þeir munu verða mín eign, segir Drottinn hersveitanna, þegar ég tek saman gimsteina mína. Litið er á sérhvert miskunnarverk gagnvart hinum þurfandi og þjáðu sem það sé gert við Jesú. Þegar þú aðstoðar hinn fátæka, hefur samúð með þeim sem þjást og eru kúgaðir og ert vinur munaðarleysingjans kemstu í nánara samfélag við Jesú“ (2T, bls. 25).

**Til umræðu**

`Hvernig getum við tryggt að við skiljum ekki fyrimælin um að elska Guð og aðra sem frelsun fyrir verk? Þegar við hugleiðum hver Jesús er og hvað hann gerði fyrir okkur á krossinum (Fil 2.5-8) hvers vegna er þá sú hugmynd röng að allt sem við getum gert geri okkur verðug fyrir frelsun? Hvernig getum við lært að gera greinarmun á því að ávinna okkur frelsun, sem er alrangt, og því að sýna fram á það hjálpræði í lífi okkar sem við þegar höfum í Jesú?`

`Hvernig getum við lært að greina suma af þeim fordómum sem við kunnum að hafa í garð þeirra sem eru frábrugðnir okkur?`

`Hvaða texta aðra en þá sem við höfum athugað þessa viku þekkir þú sem sýna fram á þörfina á því að auðsýna öðrum vinsemd, óháð því hverjir þeir eru?`