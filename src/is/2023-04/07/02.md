---
title:  „Hvað á ég að gera?“
date:  12/11/2023
---

`Hver erum við? Hvers vegna erum við hér? Hvað gerist þegar við deyjum? Hver eru endanleg örlög okkar?`

Þetta eru að vissu marki mikilvægustu spurningarnar sem dauðlegar vitsmunaverur geta komið með. Og í guðspjalli Lúkasar leggur maður einn mikilvægustu spurninguna fyrir Jesú.

`Lestu Lúk 10.25. Hvaða spurningu lagði þessi lögvitringur fyrir Jesú og hvers vegna?`

Lögvitringarnir voru guðfræðingar Gyðinga. Flestir þeirra tilheyrðu flokki farísea. Þeir voru best að sér í lögmálsritunum og voru sérfræðingar í því hvernig ætti að halda lögmál Móse í daglegu lífi. Þeir höfðu einnig sett upp strangar reglur um hvernig bæri að halda það.

Einn þeirra kom til Jesú með mikilvæga spurningu sem átti fullan rétt á sér því að án vonar og eilífðar með Guði missir lífið tilgang sinn. En spyrjandinn er í rauninni ekki að leita eftir svari. Þess í stað leitast hann við að finna einhvern veikan punkt í svari Jesú.

Biblían segir greinilega að hann hafi gert það til að reyna eða freista Jesú. Við vitum að stundum geta menn spurt af tortryggni, vantrú eða ekki endilega í alvöru, en það er samt hægt að ná til þeirra. Það var einmitt þannig sem Jesús brást við lögvitringnum jafnvel þó hann vissi að ásetningur hans væri ekki einlægur. En fyrir lögvitringinn og þá sem á hlýddu opnaði þessi spurning möguleika fyrir Jesú til að hvetja þá til að líta í eigin barm. Jafnvel þó Jesú væri kunnugt um hvað knúði lögvitringinn til að spyrja þá daufheyrðist Jesús ekki við spurningu hans né sýndi honum óvirðingu.

Hvaða spurning gæti verið mikilvægari en sú sem hann framsetti: „Hvað á ég að gera til þess að öðlast eilíft líf?“ Engu máli skiptir hver trú okkar er eða trúariðkun þá liggur þessi mikilvæga spurning að baki þeirra allra. Hvað er það annað sem máli skiptir fyrir þá sem eru „gufa sem sést um stutta stund en hverfur síðan“ (Jak 4.14)? Það einasta sem býður þeirra annað en eilíft líf er eilífur dauði.

`Lestu 1Kor 15.30-32. Hvað er Páll að leggja áherslu á sem bendir á mikilvægi eilífs lífs?`

Hversu vafasamur sem tilgangur lögvitringsins kann að hafa verið þá framsetti hann mikilvæga spurningu og Jesús, sem var ávallt á varðbergi eftir tækifærum til að sinna erindi sínu, notfærði sér það til þess að ná til sálna.

`Hvernig getum við einnig notfært okkur hvert tækifæri sem gefst til að vitna, jafnvel þó kringumstæðurnar séu ekki ákjósanlegar?`