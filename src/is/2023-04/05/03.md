---
title:  'Afsökun okkar: falskt viðhorf'
date:  30/10/2023
---

Þegar stormurinn skall á ásakaði Jónas sjálfan sig (Jón 1.1-12). Afstaða hans sýnir okkur svolítið af því viðhorfi og þeim skilningi sem margir höfðu varðandi Guð eða guði þess tíma. Þeir trúðu því að mismunandi guðir ríktu í mismunandi löndum en djöflaandar réðu ólgandi hafinu. Samkvæmt viðhorfi sjómannanna þurfti að fórna einhverju til að bæla reiði djöflanna. Þó svo Jónas væri Hebrei þá er mjög líklegt að viðhorf hans hafi að einhverju leyti verið mótað af hefðbundinni trú samtímans.

`Lestu Jón 2.1-3, 7-10. Hvað sýna þessi vers okkur um það hvernig Jónas fór að skilja forsjón Guðs?`

Þó svo Jónas væri á flótta frá þeirri þjóð sem taldi Drottin vera Guð sinn lærðist honum af erfiðri reynslu sinni að jafnvel þó svo hann væri á ferð í framandi menningarheimi þá var Drottinn samt enn við stjórnvölinn. Vindurinn og öldurnar tilheyrðu Guði, einnig fiskarnir. „Drottni heyrir jörðin og allt sem á henni er“ (Slm 24.1). Hjarta Jónasar snerist til hans sem stjórnar jörð og hafi og hann viðurkenndi sekt sína og honum var bjargað.

Við kunnum einnig að misskilja Guð og það sem hann ætlast til af okkur. Einn algengur misskilningur er sá að Guð vilji að við einbeitum okkur að frelsun okkar sjálfra og fjarlægjum okkur frá illsku heimsins umhverfis okkur. Þó svo okkur sé sagt að varðveita okkur óflekkuð af heiminum (Jak 1.27) þá ætti athygli okkar að beinast að því að færa þeim sem eru þurfandi blessanir Guðs og von.

Annar misskilningur sem hindrar okkur í að taka á móti kalli Guðs til boðunar er sú trú okkar að góður árangur sé háður okkur sjálfum. Við getum ekki frelsað neinn fremur en Jónas gæti frelsað Níníve. Við kunnum að líta á boðunaráætlun okkar með „frelsunaraugum.“ En við erum ekki kölluð til að frelsa heldur til að samstarfa Guði í frelsunarverki hans. Við flytjum vitniburð þar sem við lofum Guð fyrir það hvernig hann hefur umbreytt okkur en það er einungis Guð sem getur snúið hjartanu. Við ruglum oft saman hlutverki okkar og Guðs og það nægir til að sneiða hjá því að bera vitnisburð. Guð notaði Jónas, en það var einungis Guð sem sneri Níníve en ekki Jónas.

`Það er erfitt að vinna sálir, of erfitt fyrir manninn í eigin mætti. Hvernig getum við þess í stað lært að láta Guð um að nota okkur og líf okkar sem vitnisburð til að vinna sálir?`