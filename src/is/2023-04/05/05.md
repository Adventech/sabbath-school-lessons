---
title:  'Afsökun okkar: óþægilegur ágreiningur'
date:  01/11/2023
---

„Ó Drottinn! Var það ekki einmitt þetta sem ég sagði áður en ég fór að heiman? Það var vegna þessa að ég í fyrstu vildi flýja til Tarsis því að ég vissi að þú ert líknsamur og miskunnsamur Guð, þolinmóður og gæskuríkur, og þú iðrast ógæfunnar og lætur refsinguna ekki dynja yfir“ (Jón 4.2). Yndisfögur bæn Jónasar, eða er hún það?

`Lestu Jón 4. Hvað var að honum?`

Jónas bar svo djúpstætt hatur til þeirra sem Guð sendi hann til að honum fannst betra að deyja en bíða álitshnekki þegar í ljós kæmi að dómsdagsboðun hans gegn Níníve rættist ekki. Jónas vildi að örlög Níníve yrði þau sömu og Sódómu og Gómorru. Hann vonaðist eftir dómi Guðs yfir þessu hataða fólki. Þegar það gerðist ekki hrundi heimsviðhorf hans og Jónas vildi frekar deyja en leyfa heimsmynd hans að hrynja.

Í annað skipti í frásögninni um Jónas hafði Guð samband við hann með reynslu fremur en orðum. Skoðanir og viðhorf mótast ekki eftir pöntun. Þau breytast heldur ekki þegar við heyrum eitthvað nýtt eða frábrugðið. Þess í stað mótast þau og breytast oft á grundvelli lífsreynslu og hvernig við túlkum hana.

Sú reynsla sem Guð gaf Jónasi átti að hjálpa honum að gera sér grein fyrir brengluðu viðhorfi hans. Guð lét plöntu vaxa nógu mikið á einum degi til að hlífa Jónasi gegn brennandi sólinni. Jónas fylltist þakklæti, ekki til Guðs sem gerði kraftaverkið, heldur fyrir plöntuna. Í stað þess að líta á þetta sem óverðskuldað kraftaverk þá leit hann á það sem viðeigandi blessun sem hann ætti skilið vegna þess góða sem hann hafði gert. Þegar plantan visnaði og dó var það ólán sem reitti Jónas til reiði og hann fór af efast um sjálfsvirðingu sína og það leiddi hann til að hugleiða að taka sitt eigið líf.

Eftir þessa reynslu kom Guð með milda áréttingu til þess að hjálpa Jónasi að sjá fram á hve heimskulegt það var að meta plöntuna meira en þúsundir manna, kvenna og barna í Níníve ásamt dýrum þeirra.

`Frásögnin endar ekki með iðrun Jónasar. Þess í stað skírskotar hún til okkar. Hvað gerum við varðandi umhyggju Guðs fyrir hinum illu, fyrir yfirgangsseggjum og þeim sem hafa enn ekki heyrt boðskapinn um allan heim?`