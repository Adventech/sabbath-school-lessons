---
title:  'Afsökun okkar: Ótti'
date:  29/10/2023
---

`Lestu Nah 1.1; Nah 3.1-4; 2Kon 17.5, 6 og 2Kon 19.32-37. Hvað segja þessi vers okkur um Níníve og sambandið milli Assýríu og Ísraels? Hvernig gæti það hafa haft áhrif á ákvörðun Jónasar um að fara þess í stað til Tarsis?`

Ein af ástæðunum fyrir því að Jónas var ef til vill ófús að fara til Níníve var ótti. Assýríumenn voru hatrammir andstæðingar Ísraels og Níníve var höfuðborg ríkisins.

„Níníve, höfuðborg Assýríu, var ein stærsta borgin í hinum forna heimi á tíma hins klofna Ísraelsríkis. . . . Þegar Níníve var á tindi velgengni sinnar var hún miðstöð glæpa og illsku. Innblásin ritning talar um hana sem „blóðseka borg sem full er af svikum og ránsfeng.“ Nahúm spámaður líkir henni myndrænt við grimmt og gráðugt ljón. „Hver hefur ekki mátt þola linnulausa illsku þína?“ (Nah 3.1, 19). (PK, bls. 265).

Níníve var stórfengleg borg. Sagnfræðingar segja okkur að Sanheríb konungur hafi stækkað borgina að mun og byggði m.a. gríðarstóra höll í suðvesturhluta borgarinnar sem var 503 x 242 m að flatarmáli og hafði a.m.k. 80 herbergi. Hann lét einnig gera 18 skurði sem fluttu vatn til borgarinnar úr allt að 65 km fjarlægð. Stærð borgarinnar nægði til að skjóta ýmsum skelk í bringu.

En Assýríumenn voru einnig miskunnarlausir. Þegar Sanheríb sigraði Babýlon hreykti hann sér af því að hafa fyllt göturnar með líkum íbúanna, ungra sem aldinna, og upphleyptur útskurður sem fannst við uppgröft borgarinnar sýnir hermenn við að stjaksetja fórnarlömb. Þeir voru greinilega ekki einstaklingar sem þig lysti að mæta. Þeir voru ekki mótfallnir því að beita þá tilefnislausu ofbeldi sem þeim líkaði ekki við. Bara tilhugsunin um að ganga meðal mannfjöldans í Níníve hefði verið nóg til að fylla Jónas ótta.

Þrátt fyrir þetta allt þá lesum við oft frásögnina um Jónas með vanþóknun fyrir að leyfa ótta að hindra hann í að framfylgja fyrirmælum Guðs. Það sem við gerum okkur ekki grein fyrir er að við getum lent í því sama, þ.e. að leyfa óttanum að stjórna okkur í stað þess að hlýða Guði.

`Líttu tilbaka til þess þegar þér fannst sterklega Guð vera að benda þér á að því að gera eitthvað en af ótta vildir þú í rauninni ekki gera það. Hvað hefur þú lært af þeirri reynslu?`