---
title:  Nebúkadnesar
date:  26/11/2023
---

Sem Sjöunda-dags aðventistar trúum við því sem kallað er „ótakmörkuð friðþæging.“ Það þýðir að við trúum því að Kristur hafi dáið fyrir alla menn en ekki aðeins fyrir sérstakan hóp sem Guð hefur útvalið fyrirfram til frelsunar, eins og sumir kristnir trúa. Þar sem Guð „vill að allir menn verði hólpnir og komist til þekkingarinnar á sannleikanum“ (1Tím 2.4) bauð Jesús sig fram sem fórn „fyrir syndir okkar og ekki einungis fyrir syndir okkar heldur líka fyrir syndir alls heimsins“ (1Jóh 2.2). Þannig voru allir útvaldir í honum „áður en grunnur heimsins var lagður“ (Ef 1.4), þó svo ekki allir velji hann. Þess vegna finnum við líka alls konar fólk í Biblíunni sem Guð leitast við að ná til.

`Lestu Dan 4. Hvaða reynslu varð konungurinn fyrir í þessum kafla og hvað segir það okkur um hvernig hjálpræðið náði til eins voldugasta manns heimsins á þeim tíma?`

Frásögnin um Nebúkadnesar konung er sláandi dæmi úr Biblíunni um það hvernig Guð reynir að ná til vantrúaðra valdhafa. Dómur Guðs kom yfir þá á svipaðan hátt og hann kom yfir suma konunga Ísraels (sjá t.d. 2Kro 32.25, 26; 1Kon 14.21-31 og 1Sam 28).  Frásögnin um Nebúkadnesar, sem lét sér segjast og viðurkenndi Guð sem skaparann, sýnir fram á að Guði er jafn annt um hina ríku og voldugu eins og þá sem eru veikburða og þurfandi. Í Dan 4.34 segir voldugasti maður jarðarinnar: „Ég, Nebúkadnesar, lofa nú, tigna og vegsama konung himnanna því að öll verk hans eru sannleikur, vegir hans réttlæti og hann megnar að auðmýkja þá sem hreykja sér hrokafullir.“ Það væri óskandi að allir sem eru ríkir, voldugir og hrokafullir okkar á meðal skildu þennan sannleika!

Hvað getum við lært af þessari frásögn? Í fyrsta lagi notar Guð dygga fylgjendur sína, eins og t.d. Daníel, sem tengilið til að ná til vantrúaðra valdhafa.  Í öðru lagi getur Guð gripið inn í vitnisburðaferlið í því skyni að ná til vantrúaðra valdhafa. Guð auðmýkti Nebúkadnesar vegna hroka hans og ofmetnaðar. En þó svo þessi frásögn sé mjög mikilfengleg þá eru margar aðrar leiðir til að auðmýkja þá sem eru auðugir og drambsamir.

`Þó svo við séum ekki auðug og valdamikil í augum heimsins, hvers vegna þurfum við samt að gæta okkar og forðast hroka líkt og þessi konungur sýndi? Hvers vegna gæti sú afstaða verið auðveldari en okkur virðist hún vera?`