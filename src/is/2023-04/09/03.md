---
title:  Naaman
date:  27/11/2023
---

Kristur dó fyrir alla menn óháð bakgrunni þeirra eða auði, þjóðerni eða stöðu. Guð dregur stöðugt alla menn til sín, þar á meðal vantrúaða valdhafa heimsins (sjá AA, bls. 416).

`Lestu 2Kon 5.1-19. Hvað getum við lært af þessari frásögn um að ná til fólks fyrir Drottin?`

Í 2Kon 5.17-19 leggur Naaman fram tvær óvenjulegar beiðnir eftir að Guð læknaði hann af líkþrá. Í fyrsta lagi bað hann um að fá mold frá Ísrael á tvo múlasna til að taka með sér tilbaka til Sýrlands til þess að tilbiðja hinn lifandi Guð. Hann sagði: „Því að hér eftir mun ég, þjónn þinn, ekki færa brennifórnir né sláturfórnir til annarra guða en Drottins“ (2Kon 5.17). Þó svo Naaman trúi nú greinilega á hinn eina sanna Guð þá sýnir fyrri beiðni hans að heiðin áhrif einkenndu ennþá hugsanir hans að vissu marki. Sýrlenski hershöfðinginn leit á Guð Ísraels sem guð sem bæri að tilbiðja á jarðvegi frá „heimalandi“ sínu. Þó svo Naaman viðurkenndi að enginn Guð væri til nema Drottinn Ísraels þá var hann ekki laus við þá hugmynd að Guð væri á einhvern hátt tengdur landi Ísraels. Þess vegna vildi hann tilbiðja Guð á mold frá Ísrael í heimalandi sínu.

Seinni beiðni Naamans sýnir einlægni trúar hans. Þó svo hann ákvæði að þjóna einungis Guði himnanna þá gerði hann sér grein fyrir því að slík ákvörðun yrði ekki auðveld í hjáguðafullu umhverfi hans í heimalandinu. Auk þess tilbað konungur Sýrlands guðinn Rimmon og stöðu sinnar vegna myndi Naaman vera förunautur konungsins. En þó svo Naaman hefði alls ekki í huga að segja skilið við skyldur sínar gagnvart konunginum þá vildi hann ekki að það liti út eins og hann væri að tilbiðja Rimmon. Naaman hafði gefið Guði hjarta sitt og hann vildi ekki sýna fram á neina tilslökun í tilbeiðslu sinni með því að tilbiðja hinn heiðna guð. Hann vildi heldur ekki að Elísa frétti um að hann gerði það.

Elísa svaraði beiðni Naamans með því að segja: „Farðu í friði“ (2Kon 5.19). „Þessi orð gáfu hvorki til kynna samþykki né andmæli við beiðni Naamans. Hann ætti að fara í friði en ekki með efasemdir né óværa óvissu. Guð hafði auðsýnt honum vinsemd og hann átti að finna hamingju og frið í því að þekkja og tilbiðja Guð. Naaman var nýr samviskusamur trúskiptingur sem mundi vaxa að styrkleik og visku ef hann héldi fast við nýfundna trú sína. Guð leiðir nýja trúskiptinga skref fyrir skref og hann veit hvernær tími er kominn til að fara fram á umbætur á vissum sviðum. Þessa meginreglu ber ávallt að hafa í huga þegar unnið er að frelsun sálna“ (2SDABC, 878).

`Hvað ættum við að læra af þessari frásögn varðandi það að ýta fólki ekki of fljótt áfram, einkum þeim sem koma úr ekki-kristnu umhverfi?`