---
title:  Til íhugunar
date:  22/12/2023
---

„Á örlagastund mætir spurningin, sem lögð var fyrir Ester drottningu á þessari afdrifaríku stund Ísraelssögunnar, sérhverri fjölskyldu og sérhverjum skóla sem ljós fagnaðarins hefur skinið á: „Hver veit nema þú sért til ríkis komin einmitt vegna þessara tíma?“ (Est 4.14, 1980). (Ed, bls. 263).

Ester var fögur Gyðingastúlka, tvímenningur Mordekaís, sem hann tók að sér eftir að foreldrar hennar dóu og elskaði hana sem eigin dóttur. Guð notaði hana til að bjarga Gyðingaþjóðinni í landi Persa.

„Í fornöld vann Drottinn á dásamlegan hátt fyrir tilstilli guðrækinna kvenna sem unnu verk hans ásamt mönnum sem Guð hafði kallað til að koma fram sem fulltrúar hans. Hann notaði konur til að vinna mikla og afdrifaríka sigra. Á neyðartímum setti hann þær oftar en einu sinni í fremstu víglínu þar sem hann fyrir þeirra tilstilli vann að frelsun margra. Fyrir tilstilli Esterar drottningar ávann Drottin fólki sínu stórfellda lausn mála. Þegar svo virtist sem ekkert vald gæti bjargað því tóku Ester og meyjarnar umhverfis hana málið upp og með föstu og bæn og skjótu viðbragði færðu þær fólkinu lausn mála. . . .

Þegar við rannsökum störf kvenna í tengslum við málefni Guðs í Gamla testamentinu lærum við lexíur sem gera okkur kleift að mæta hættuástandi í starfi okkar í dag. Ef til vill verðum við ekki í jafn örlagaríkum kringumstæðum eða á jafn áberandi stað og fólk Guðs var á tíma Esterar, en oft geta trúaðar konur gegnt mikilvægu hlutverki í lítilmótlegri kringumstæðum. Margar hafa þegar gert það og eru enn reiðubúnar til verka“ (DG, bls. 45, 46).

**Til umræðu**

`Mörgum spurningum er ósvarað í Esterarbók einkum spurningum varðandi hlutverk Esterar við hirð konungs jafnvel sem drottningar. Getum við samrýmt það trú hennar?`

`Hin þekktu orð Esterar: „Ef ég dey þá dey ég“ (Est 4.16) hafa bergmálað um aldaraðir sem dæmi um trúfesti jafnvel andspænis dauðanum. Hvernig endurspegla orð hennar það sem fólk Guðs mun standa andspænis á hinum síðustu dögum þegar atburðirnir sem lýst er í Opb 13 verða að raunveruleika?`

`Farið yfir spurninguna í lok mánudagskaflans um að auglýsa ekki trú okkar undir sumum kringumstæðum. Getur það einhvern tímann átt við um okkur?`