---
title:  Fangi í erlendu umhverfi
date:  17/12/2023
---

Það er aldrei auðvelt að vera hrakinn til að búa í framandi menningarumhverfi. Það kann að vera erfitt fyrir okkur að gera okkur grein fyrir reynslu Gyðinganna fyrst undir yfirráðum Babýlonar og síðan Persíu.

Hve margir búa t.d. í aðventlandi þar sem meginreglur trúar okkar eru að einhverju leyti lög landsins? Áður en Gyðingarnir voru herleiddir bjuggu þeir í eigin landi þar sem meginreglur trúar þeirra voru innifaldar í lögum landsins.

Hugsið ykkur t.d. hve auðvelt þá hefði verið að vera Guði trúr. Ímyndið ykkur til dæmis, hve auðveldara það væri að halda hvíldardaginn ef helgihald hans væri innifalið í lögum landsins.

En trúarsagan hefur sýnt okkur að hver sem lög landsins kunna að vera, jafnvel þegar þau eru hliðholl trúnni, þá verður trúfesti að koma frá hjartanu því annars mun synd og fráfall og eyðilegging vissulega koma í kjölfarið.

„Drottinn segir: Þetta fólk nálgast mig með munni sínum og heiðrar mig með vörum sínum en hjarta þess er mér fjarri og guðsótti þess er utanaðlærðar mannasetningar“ (Jes 29.13).

Aftur á móti geta jafnvel óhagstæðustu kringumstæður ekki hindrað þá í hlýðni sem eru ákveðnir í að vera trúfastir.

`Lestu Dan 1.1-12; Dan 3.1-12 og Dan 6.1-9. Þó svo kringumstæðurnar í þessum frásögnum séu mismunandi hvað kenna þær okkur um þær áskoranir sem fólk Guðs kann að standa andspænis í framandi menningarumhverfi?`

Engu máli skiptir hver við erum eða hvar við búum, við erum í umhverfi sem að einhverju leyti kann að vera mikil áskorun fyrir trú okkar og vitnisburð, annaðhvort vegna laga eða menningarumhverfis, eða hvoru tveggja. Þó svo þessar frásagnir í Daníelsbókinni hafi endað „vel“ þá sýna þær að fólk Guðs getur verið trúfast jafnvel undir erfiðum kringumstæðum. Það er samt enginn vafi að þessir menn hefðu gert það sem rétt var þó svo málin hefðu ekki endað vel.

`Hvaða áskorunum stendur þú andspænis í umhverfi þínu? Hvernig mætir þú þeim?`