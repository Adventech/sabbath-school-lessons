---
title:  Fyrir framandi rétti
date:  18/12/2023
---

Eftir fall Babýlonar og ris Medó-Persíu sneru margir Gyðinganna aftur heim til ættjarðar sinnar. En það voru samt ekki allir sem sneru aftur. Sumir voru um kyrrt þar sem þeir höfðu dvalið meira en eina kynslóð.

Með það í huga skiljum við betur baksvið frásagnarinnar um Ester þegar „Ahasverus konungur sat á konungsstóli sínum í borginni Súsa“ (Est 1.2, 1980) sem var höfuðborg Persaveldis.

Í fyrsta kaflanum glatar Vastí drottning hylli konungs sem leiddi til þess að hann leitar að annarri drottningu í stað Vastíar. Það er í því samhengi að við heyrum fyrst um tvímenningana Ester og Mordekaí.

`Lestu Est 2.1-9. Hvað kenna þessi vers okkur um Ester og Mordekaí?`

Svo virðist sem Mordekaí, embættismaður konungs, hafi setið við hlið hallarinnar og hann hafi búið í Súsa ásamt fósturdóttur sinni, Ester, en þau voru bræðrabörn.<sup>1</sup> Vegna stöðu sinnar og þess hvar þau bjuggu þá voru þau umlukin persneskri menningu. Það var að minnsta kosti að hluta til ástæðan fyrir því að Ester var valin til að ganga fram fyrir konunginn. Okkur er sagt að Ester hafi verið í hópi þeirra stúlkna sem var „safnað saman til hallar konungs í Súsa í umsjá Hegaí, þess sem gætti kvennabúrsins“ (Est 2.8).

`Lestu Est 2.10, 20. Hvað var að gerast og hvers vegna gaf Mordekaí henni þessi fyrirmæli?`

Þó svo textinn segi ekkert nákvæmlega um það þá er ekki erfitt að giska á ástæðuna. Þar sem þau voru útlendingar í framandi menningarumhverfi með trúarbrögð sem gátu verið þeim óvinveitt þá var viturlegt af þeim að segja ekki frá fjölskyldu sinni og fólki.

`Undir hvaða kringumstæðum gæti verið skynsamlegt að vera ekki opin varðandi trú okkar? Eða ættum við e.t.v. aldrei að vera það? Hvers vegna?`

---

<sup>1Sjá Est 2.7. (Þýð).</sup>