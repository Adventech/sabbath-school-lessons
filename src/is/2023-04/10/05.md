---
title:  Nýr Guð kynntur
date:  06/12/2023
---

Þegar Páll hafði þannig náð athygli hugsuðanna í Aþenu beindi hann áheyrendum sínum að Guði himnanna.

`Lestu Post 17.24-27. Hvaða leið notaði Páll í viðleitni sinni að ná til þessa fólks?`

Fyrir þá sem var svo umhugað um andleg mál að þeir reistu altari fyrir ókunnan guð voru orð Páls forvitnileg: Guð sem er skapari býr ekki í musterum og þarfnast einskis frá manninum, en þess í stað sér hann mönnunum fyrir þörfum þeirra. Fyrir menningu sem var gegnsýrð af grískri goðafræði, þar sem guðirnir eru óútreiknanlegir, eigingjarnir og grimmir, var hugmyndin um Guð eins og þann sem Páll lýsti dásamlega heillandi. Það leiddi til þess að mennirnir á Areopagus tóku fyrstu „barnaskrefin“ til Guðs kærleikans.

Staðreyndin var sú að þessi Guð sem þeir þekktu ekki var þekkjanlegur og hann vill líka að við þekkjum hann.

Að öllum líkindum sagði Páll meira í Areopagus en það sem Lúkas skráir í frásögn sinni. Sennilegast dró Lúkas saman innihald ræðu Páls. Ef það er rétt má búast við að Páll hafi útskýrt hugtök sín í meiri smáatriðum. Megininntak ræðunnar voru eftirfarandi efni:

1\. Í fyrsta lagi hrósaði Páll andlegri einlægni þeirra og skilningi.

2\. Næst sýndi hann fram á að hann hefði kannað trú þeirra og fundið ýmislegt sem hann bar virðingu fyrir af því sem hann hafði lært.

3\. Síðan sagði hann þeim frá einu sérstöku sem hann hafði tekið eftir í rannsókn sinni á trú þeirra sem þeir viðurkenndu að þeir skildu ekki.

4\. Því næst deildi hann með þeim ákveðnum þætti varðandi Guð sem hann vissi að þeir sárlega þörfnuðust, en það var sú staðreynd að Guð er til, hann elskar þá og er ekki fjarlægur.

5\. Að lokum benti Páll þeim á hvað það þýðir að að hafna þekkingunni á þessum Guði sem þeir þekktu ekki enn.

Páll leiddi þá eins langt og hann gat á grundvelli þess sem hann vissi um trú þeirra. Ef það heppnaðist hafði honum tekist vel.

`Taktu eftir hvernig Páll skírskotar til sköpunarverksins og Guðs sem skaparans (sjá einnig Róm 1.18-25). Hvers vegna er það yfirleitt góð leið til þess að ná til flestra? Hvað er það við sköpunarverkið sem bendir sterklega til Guðs?`