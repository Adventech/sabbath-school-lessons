---
title:  Páll í Areopagus
date:  04/12/2023
---

Hvar sem Páll fór um boðaði hann fagnaðarerindið því að Guð hafði falið honum að gera það. Það var einmitt það sem Páll leitaðist við að gera í Aþenu.

`Lestu Post 17.18-21. Hvernig brugðust heiðingjarnir á markaðstorginu við boðun Páls og spurningum?`

Páll vakti greinilega hrifningu fólks á markaðstorginu þegar hann talaði um „ókunna guði“ (Post 17.18) og því fóru þeir með hann til Areopagus, þar sem trúmál og lögfræðileg mál voru útkljáð, þó svo ekkert bendi til þess að Páll hafi staðið andspænis neinum réttarhöldum. Svo virðist sem það hafi einungis verið til að gefa honum kost á að framsetja og kynna „nýja kenningu“ sína (Post 17.19). Það yrði erfitt að gefa ekki gaum að málsnilld Páls, eldmóði hans og gáfum þó svo hann væri að framsetja hugmyndir sem hljómuðu mjög einkennilega í eyrum fólksins.

Í Post 17.21 er okkur sagt að Aþenubúar hafi ekki gefið sér tóm til annars fremur en að setja fram og hlusta á þessar nýju hugmyndir. Er Lúkas að ásaka þá um leti? Að öllum líkindum ekki. Þess í stað er hann að benda á að þeir væru reyndir hugsuðir og rökræðumenn. Sem dæmi má nefna að meðal Grikkja voru menn eins og Sókrates, Plató og Aristóteles, heimspekingar sem hafa haft áhrif allt til okkar tíma. Öldum saman var Aþena miðstöð fræðimennsku og heimspeki. Þó svo sumir þessara hugsuða væru vissulega ekki guðleysingjar í sama skilningi og í dag þá voru heimspekikenningar þeirra gjörólíkar kenningum kristninnar. Til dæmis er erfitt að finna hugmyndir eins og upprisinn Messías í heimspeki Epíkúrea og Stóumanna.

Í Aþenu hafði Páll reiknað með að Heilagur andi gæti notað þekkingu hans og mælskulist sem hann hafði numið hjá Gamalíel. Þess í stað var það sú menntun sem Páll fékk á strætum Aþenu sem Heilagur andi gat notað enn meira. „Þeir vitrustu á meðal þeirra sem á hann hlýddu undruðust þegar þeir hlýddu á röksemdir hans. Hann sýndi fram á að hann þekkti til lista þeirra, bókmennta og trúarbragða“ (AA, bls. 237).

`Eftir reynslu sína meðal hinna heiðnu og heimspekinganna í Aþenu skrifaði Páll til Korintumanna: „Ég ásetti mér að hafa ekkert í huga annað en Jesú Krist og hann krossfestan“ (1Kor 2.2). Hvað getum við lært af því hve miðlægur Kristur verður að vera í boðskap okkar óháð því að hverjum við beinum boðun okkar?`