---
title:  Til íhugunar
date:  08/12/2023
---

Eitt af því mikilvægasta sem við getum lært af reynslu Páls í Areopagus er hvernig hann kannaði leiðir til að ná til hóps vantrúaðra sem ekki hafði náðst til enn og það leiddi til þess að lítill hópur trúaðra byrjaði að koma saman í Aþenu.

„Allar komandi kynslóðir skyldu heyra orð postulans og lýsingu á afstöðu hans og umhverfi eins og þeim er lýst í innblásnum ritum og þau skyldu bera vitni um óskeilult traust hans, hugrekki í einveru og mótlæti og þann sigur sem hann vann fyrir kristnina í höfuðstöðvum heiðninnar.

Orð Páls innihalda fjársjóð af þekkingu fyrir kirkjuna. Hann hefði auðveldlega getað sagt eitthvað sem hefði skapraunað hreyknum áheyrendum hans og komið honum sjálfum í vanda. Hefði hann ráðist beint á guði þeirra og háttsetta menn borgarinnar þá hefði hann átt á hættu að mæta sömu örlögum og Sókrates. En með háttvísi sinni sem byggðist á kærleika Guðs beindi hann hug þeirra varfærnislega burt frá heiðnum guðum og opinberaði fyrir þeim hinn sanna Guð sem þeim var ókunnur“ (AA, bls. 240, 241).

Með því að hafa beint samband við fólkið, rannsaka menningu þess og trúarbrögð og virða trúrækni þess tókst Páli að gera eitthvað athyglisvert í Aþenu, eitthvað sem er þekkingarfjársjóður fyrir kirkjuna. Hann sneiddi hjá því að áreita áheyrendur sína sem var í sjálfu sér afrek innblásið af Guði. Ellen G. White bendir á að það sé þekkingarfjársjóður sem við sem söfnuður þurfum að taka til okkar.

**Til umræðu**

`Í ljósi frásagnarinnar um Pál í Aþenu hvað er það fyrsta sem sá þarf að hafa í huga sem byrjar útbreiðslustarf á nýjum stað?`

`Hvernig þarf hinn kristni að koma fram til að skapa tengsl við fólk sem þekkir ekki Guð?`

`Hvað ættum við að forðast að gera einkum þegar við erum að byrja að starfa á meðal fólks sem tilbiður hjáguði nútímans sem skaprauna okkur?`

`Páll hefði getað hætt þegar hann hafði kynnt þann Guð fyrir fólkinu sem elskaði það og fólkið hefði verið mjög ánægt. En hann hélt áfram sem gerði það að verkum að fólkið taldi að hann væri ruglaður þegar hann talaði um upprisuna. Var það rétt af honum að gera það eða hefði hann fremur átt að sleppa því?`