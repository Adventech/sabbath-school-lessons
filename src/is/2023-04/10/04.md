---
title:  Páll og hinn ókunni Guð
date:  05/12/2023
---

Taktu eftir því að Páll gerði ekki lítið úr falskri trú og falsguðum Aþenubúa. Hann dró saman það litla góða sem hann fann og lagði áherslu á þau atriði.

`Lestu Post 17.22, 23. Hvað gerði Páll til þess að ná til þessa fólks með fagnaðarerindið?`

„Aþeningar, þið komið mér svo fyrir sjónir að þið séuð í öllum greinum miklir trúmenn“ (Post 17.22). Páll var að hrósa heiðingjunum! Trúarbrögð þeirra leiddu þá afvega en samt hrósaði Páll þeim fyrir trúrækni þeirra.

Síðan hélt hann áfram: „Ég gekk hér um og hugði að helgidómum ykkar“ (Post 17.23). Með því að lýsa eftirtekt sinni á trúmálum Aþeninga gaf Páll til kynna virðingu sína fyrir fólkinu. Hann lét ekki sem hann væri sjálfskipaður sérfræðingur sem hefði öll svörin varðandi nauðsyn þess að fólkið breyttist. Í rauninni var hann vel að sér varðandi þarfir fólksins og hafði svörin sem það þarfnaðist. En hann kom ekki þannig fram því að þá hefði honum samstundis verið hafnað. Þess í stað kom hann fram eins og sá sem ber umhyggju fyrir fólki og vill þeim það besta.

Í athugasemd sinni varðandi áritunina „Ókunnum guði“ (Post 17.23) notfærði Páll sér það sem telja mætti eitthvað sem hann átti sameiginlegt með þeim. Fólkið trúði á guð, jafnvel marga guði, sem var góð byrjunarstaða, þó svo sumir trúðu ekki á neinn guð, og það gat opnað möguleikann fyrir djúptækari umræðum. Hann hæddist ekki að hugmyndinni um altari helgað ókunnum guði. Þess í stað lét hann í ljósi virðingu sína fyrir fólki sem var svo umhugað um andleg mál að það lagði sig fram við og kostaði tilbeiðslu einhvers sem það þekkti ekki einusinni til þess að tryggja að það missti ekki af einhverju.

Var það á villigötum? Já, auðvitað, en það mátti færa til betri vegar. Það sem var mikilvægt í upphafi var að það var einlægt í því sem það skildi. Páll gerði sér grein fyrir því og Heilagur andi gat notfært sér það. Páll hafði fundið eitthvað sem gat vakið eftirtekt fólksins.

`Hvað getur þú hugsað þér að myndi skapa möguleika á dýpri samræðum við aðra sem þú kemst í snertingu við?`