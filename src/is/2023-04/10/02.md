---
title:  Gyðingur í Aþenu
date:  03/12/2023
---

`Lestu Post 17.1-16. Hvað leiddi til þess að Páll kom til Aþenu og hver voru viðbrögð hans við því sem hann sá þar?`

Aþena var þekkt fyrir að vera „full af skurðgoðum“ (Post 17.16). Páll þekkti sögu þjóðar sinnar og tilhneigingu hennar til hjáguðadýrkunar (þrátt fyrir ótal viðvaranir) og honum var það mikil skapraun að sjá einnig Aþenu fulla af skurðgoðum. Það er enginn vafi að Páll var knúður áfram af samúð með Aþenubúum sem mundu deyja í syndum sínum ef þeir lærðu ekki um hinn sanna Guð.

Í dag eru borgir okkar enn fullar af skurðgoðum þó svo þau séu ekki jafn áberandi og þau sem Páll sá. Og því miður geta margir trúaðir gengið um götur borga án þess að bregðast á nokkurn hátt við hjáguðum þeirra. En Páll var nægilega innstilltur á Heilagan anda til að bregðast við því sem hann sá. Andstætt ýmsum öðrum trúuðum sem skildu ekki enn að fagnaðarerindið væri fyrir allan heiminn þá vissi Páll að Guð vildi frelsa Aþenubúa ásamt öllum öðrum. Hann vissi að hugmyndin um boðun til alls heimsins fól í sér að flytja fagnaðarerindið til þeirra sem enn höfðu ekki heyrt um það, þar á meðal hjáguðadýrkenda og heimspekinga á götum Aþenu.

Þar af leiðandi var Páll oft á markaðstorgunum þar sem þetta fólk var að finna. Það má segja að hann hafi sett up fyrstu rannsóknarmiðstöð alheimsboðunarinnar þar sem hann notaði markaðina til að rannsaka og prófa aðferðir til að ná til hjartna og huga þessara heiðingja.

Páll vissi að hann gæti ekki notað sömu aðferð til að ná til Aþenubúa og hann notaði þegar hann ávarpaði Gyðinga eða guðhrædda heiðingja. Guð Ísraels og verk hans á meðal þeirra var ekki með í mynd fólksins. Þó svo það væru mikilvæg hugtök og trúaratriði meðal Gyðinga og jafnvel guðhræddra heiðingja þá voru þau marklaus fyrir það fólk sem Páll mætti á markaðstorgum Aþenu. Þess vegns þurfti hann að nota nýja nálgunarleið.

Í dag leitumst við oft við að ná til fólks sem hefur ekkert sameiginlegt með því sem kallað hefur verið Gyðinga-kristin arfleifð. Þess vegna verðum við, líkt og Páll, að aðlaga aðferð okkar. Aðferð sem kann að virka vel í Buenos Aires gæti verið óvirk í Bangkok.

`Hvers konar hjáguði dýrka menn í þínu samfélagi og hvernig getur þú opnað augu þeirra fyrir gagnsleysi þeirra hjáguða?`