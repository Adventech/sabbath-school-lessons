---
title:  Fylltir Heilögum anda
date:  08/11/2023
---

Í Post 2 er sagt frá úthellingu Heilags anda á hvítasunnudaginn. Þegar fylgjendur Jesú báðust fyrir komu eldtungur sem settust á hvern þeirra. Þeir gerðu sér grein fyrir því að krafti Heilags anda sem hafði verið heitið var nú úthellt.

`Lestu Post 2.1-41. Hvað gerðist með lærisveinana þegar þeir fengu Heilagan anda á hvítasunnudaginn?`

Lærisveinarnir fóru að „tala öðrum tungum, eins og andinn gaf þeim að mæla“ (Post 2.4). Það sem máli skiptir hér er sú staðreynd að Guð gerði hverjum og einum kleift að vinna í þágu vantrúaðra. Blessunin var ekki einungis ávinningur fyrir lærisveinana, blessun sem gerði þá hæfa fyrir himininn eða blessun sem gerði þeim auðveldara um vik að sinna störfum á erlendu máli. Blessunin var gefin til þess að uppfylla áform Guðs varðandi þá sem voru glataðir. Okkur hafa verið gefnar gjafir. Er eitthvað kall til boðunarstarfa háleitara en það að nota það sem okkur hefur verið gefið til að ná til annarra?

Úthelling Heilags anda leiddi til þess að margir iðruðust þess að hafa hafnað Messíasi þar sem sumir þeirra voru örugglega í Jerúsalem þegar hann dó. Hugsið um máttinn sem var að verki: Pétur ásakaði suma af áheyrendunum fyrir að hafa krossfest Krist. Þeir gerðu sér grein fyrir því sem þeir höfðu gert og þeir sannfærðust og hrópuðu: „Hvað eigum við að gera, bræður?“ (Post 2.37).

Og jafnvel þeir gátu fengið fyrirgefningu. Pétur sagði við þá: „Takið sinnaskiptum og látið skírast í nafni Jesú Krists svo að þið öðlist fyrirgefningu syndanna og gjöf heilags anda“ (Post 2.38).

Þessir fylgjendur Jesú unnu saman og voru samstilltir Heilögum anda og hver öðrum og boðuðu iðrun og fyrirgefningu syndanna, jafnvel þeirra sem höfðu verið viðriðnir krossfestingu Jesú. Það sýnir mátt fagnaðarerindisins. Ef sá boðskapur knýr okkur ekki til kristniboðs, hvað getur þá gert það? Við erum kölluð til að útbreiða fagnaðarerindið til heims sem er syndugur, fallinn og spilltur og fólks sem hefur sömu einkenni. Það er ekki í okkar verkahring að dæma, en það er okkar verk að vitna um frelsandi mátt Jesú.

`Hvers vegna ætti hugmyndin um að jafnvel þeir sem áttu þátt í dauða Krists áttu kost á hjálpræði (1) að uppörva okkur sjálf og (2) hvetja okkur til að vitna fyrir öðrum hversu slæmir sem þeir kunna að virðast vera?`