---
title:  Að deila fagnaðarboðskapnum
date:  05/11/2023
---

`Lestu Lúk 24.1-12. Hver voru viðbrögð þeirra sem heyrðu um hinn upprisna Krist?`

Í aftureldingu sunnudagsins eftir að Jesús dó segir Lúkas að nokkrar konur hafi farið til grafarinnar. Þær höfðu meðferðis ilmsmyrsl og líklega ætluðu þær sér að huga að líkama Jesú að loknum hvíldardeginum. Þær reiknuðu með að finna innsiglaða gröf og voru því slegnar yfir að finna tóma gröf. Þær vissu ekki alveg hvernig þær ættu að bregðast við því og urðu óttaslegnar þegar tveir menn í skínandi klæðum birtust. En þeir voru með boðskap til þeirra. Þeir minntu þær á orð Jesú og sögðu þeim að Jesús væri upprisinn eins hann hafði tjáð þeim. Þær voru frá sér numdar að heyra það og fóru í skyndi þangað sem lærisveinarnir héldu til ásamt mörgum af fylgjendum Jesú og sögðu þeim frá því sem þær höfðu heyrt og séð, þar sem þær gátu ekki haldið aftur af uppnámi sínu. Þær deildu þannig með öðrum því sem þær höfðu heyrt og séð varðandi Krist.

Getur þú gert þér í hugarlund hvernig konunum hlýtur að hafa liðið? Þær höfðu farið í gegnum undraverða reynslu sem vissulega fyllti þær lotningu en lærisveinarnir „töldu orð þeirra markleysu eina og trúðu þeim ekki.“ Pétur vissi ekki hvort hann ætti að trúa þeim svo að hann hljóp til grafarinnar til þess að sjá það með eigin augum.

Pétur, ásamt mörgum okkar, hikaði við að trúa því sem bara einhver sagði. Þó svo Pétur hlustaði á það sem konurnar sögðu gat hann ekki átt þátt í reynslu þeirra fyrr en nokkru síðar. Í fyrstu sá hann einungis tóma gröf og Lúkas segir að hann „undraðist það sem við hafði borið“ (Lúk 24.12). Reynsla hans við gröfina var frábrugðin reynslu kvennanna.

Strax og konurnar heyrðu fréttirnar um Jesú vildu þær deila þeim með öðrum, frábrugðið Pétri. Það er engin hvatning áhrifameiri fyrir boðun en að láta aðra vita um það sem Jesús hefur gert fyrir okkur. Finnst meiri hvatning til boðunar en fagnaðarerindið um frelsunina í Jesú, einustu von okkar?

Auðvitað þurfum við að eiga persónulega reynslu með Guði áður en við getum deilt henni með öðrum. Það verður að vera meginþáttur í boðunarhvatningu okkar að deila með öðrum því sem við elskum svo mjög. Þegar allt kemur til alls getum við ekki deilt með öðrum því sem við höfum ekki sjálf.

`Hver hefur reynsla þín verið af Guði og kærleika hans? Hvers vegna er hún þér svo dýrmæt og hvernig hvetur hún þigo til að ná til annarra með gleðifregnina?`