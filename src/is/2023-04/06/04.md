---
title:  Biðin og erindagjörðin
date:  07/11/2023
---

Lúkas 24 endar með himnaför Jesú (Lúk 24.50-53). En það er ekki allt. Lúkas heldur áfram með því að skrifa Postulasöguna. Rétt áður en Jesús steig til himins fól hann lærisveinunum ætlunarverk og gaf þeim fyrirheit og fyrirmæli um að bíða í Jerúsalem eftir „krafti frá hæðum“ (Lúk 24.49; sjá einnig Post 1.4-8).

Jesús leiðbeindi lærisveinunum að bíða í Jerúsalem þar til hann uppfyllti fyrirheit sitt um að senda „fyrirheit“ föðurins (Heilagan anda) sem mundi veita þeim kraft til að vera vitni í Jerúsalem, Júdeu, Samaríu og víðtækari svæðum.

`Lestu Post 1.12-26. Hvað gerðu lærisveinarnir, sem voru um 120 á þessum tíma, á meðan þeir biðu?`

Jesús hafði falið lærisveinunum greinilegt ætlunarverk: Þau áttu að vera vitni hans til heimsins. Meðan þau biðu bjuggu þau sig undir það á tvo vegu. Í fyrsta lagi segir Lúkas að þau hafi verið „með einum huga stöðug í bæninni.“ Það var engin spurning í þeirra huga hvaða ætlunarverk Jesús hafði falið þeim og þau höfðu samþykkt það. Það hvatti þau til sameiginlegs bænahalds. Lúkas segir okkur ekki hvað þau báðu um en mestar líkur eru á að þau hafi beðið um visku, styrk og hugrekki til að uppfylla ætlunarverkið í sameiningu. Hvílíkt fordæmi fyrir okkur.

Annað sem lærisveinarnir gerðu meðan þeir biðu var að undirbúa sig undir ætlunarverkið framundan. Júdas hafði framselt Jesús til aftöku og síðan tekið eigin líf. Það skapaði eyðu á meðal hinna tólf. Meðan lærisveinarnir biðu leituðu þeir eftir leiðsögn Guðs og völdu annan í stað Júdasar. Það má segja að þeir komu á skipulagi og áformuðu upphaf boðunaráforms síns. Við þá ákvörðunartöku gegndi Pétur forustu. Enginn mælti gegn því og allir sáu visku Guðs í því fyrirkomulagi. Þeir skildu og treystu því að Guð væri að verki á meðal þeirra. Biðtími þeirra var ekki ónýttur, heldur var hann fylltur af athöfnum sem lögðu áherslu á tilgang og boðun.

Meðan við bíðum eftir úthellingu Heilags anda til þess að hjálpa okkur að uppfylla hið mikla ætlunarverk Guðs verðum við að sameinast og uppörva hvert annað (Heb 10.24, 25) og biðja um Heilagan anda Guðs. Auk þess ættum við að aðlaga okkur og söfnuðinn að forgangsverkefni Guðs sem er frelsun hinna glötuðu.

`Hvernig getum við lært að bíða eftir Drottni án þess að glata trúnni? Hvernig getum við best notað tímann meðan við bíðum líkt og lærisveinarnir gerðu?`