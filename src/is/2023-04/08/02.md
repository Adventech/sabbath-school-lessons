---
title:  Trú vina
date:  19/11/2023
---

Í guðspjöllunum er að finna áhrifamikla frásögn um það sem sumir voru reiðubúnir að gera til þess að hjálpa þurfandi einstaklingi, sem e.t.v. var vinur Jesú, að komast til Jesú. Hún sýnir okkur hvað við kunnum að þurfa að leggja af mörkum til að mæta þörfum annarra.

`Lestu Lúk 5.17-26 (sjá einnig Matt 9.1-8 og Mrk 2.3-12). Hvað er sumt af því sem við getum lært af þessari frásögn um áform og þjónustu?`

Með því að færa manninn til Jesú tóku þessir menn á sig þá ábyrgð að annast um vin sinn. Guð kallar okkur til að vera eins og þessir vinir mannsins og leiða hina þurfandi til Jesú Krists. Það tekur trú og verk, þolinmæði og fúsleika til að vera óhefðbundinn ef þörf krefur. Mennirnir komu til Jesú en mættu hindrunum á leiðinni. Þeir gátu ekki fært hjálparvana vin sinn til Jesú á hefðbundinn hátt. Þeir gáfust samt ekki upp. Þess í stað fundu þeir frumlega leið til að koma honum til Jesú Krists. Þeir létu hann síga niður af þakinu. Og að sögn Lúkasar samþykkti Jesús það sem þeir gerðu (sjá Lúk 5.20).

Jesús þráir að við færum hjálparvana vini okkar til hans. Biblían talar um Jesú sem hinn mikla lækni sem þráir að fyrirgefa þeim og lækna þá sem eru þjáðir, hverjir sem þeir kunna að vera.

Ellen G. White skorar á okkur að hjálpa þeim sem eru hjálparþurfi. „Bíðið ekki eftir því að ykkur sé gerð skylda ykkar ljós. Ljúkið upp augum ykkar og sjáið hverjir eru umhverfis ykkur.  Kynnist þeim sem eru hjálparvana, þjáðir og þurfandi. Felið ykkur ekki fyrir þeim og reynið ekki að útiloka þarfir þeirra. Hverjir sýna fram á þá hreinu trú sem Jakob nefnir sem er ekki smituð af eigingirni eða spillingu? Hverjir eru áfjáðir í að gera allt sem í þeirra valdi stendur til að hjálpa í hinu mikla frelsunaráformi?“ (2T, bls. 29).

Jesús sýndi sjálfur hvernig við eigum að hjálpa hinum hjálparlausu og hann kallar okkur til að gera hið sama. Fyrst verðum við vinir þeirra, síðan komumst við að þörfum þeirra og að lokum leiðum við þá til Jesú sem er sá einasti sem getur hjálpað þeim. Það var einmitt það sem mennirnir í frásögninni gerðu. Við þurfum að gera það sama í hvaða kringumstæðum sem við kunnum að vera. Við þurfum að hjálpa til við að leiða fólk til Jesú sem er sá einasti sem getur bjargað þeim.

`Hver af náungum þínum þarfnast hjálpar? Hvað ætlar þú að gera fyrir þá?`