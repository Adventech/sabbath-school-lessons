---
title:  Meiri elsku
date:  23/11/2023
---

Eins og við öll vitum og það alltof vel þá eru þarfirnar aldrei á enda. Ef þú ert reiðubúin(n) til að hjálpa muntu hafa næg tækifæri til þess. Hvort sem um er að ræða nána vini eða fjarlæga flóttamenn þá er fólk þurfandi og við ættum að gera það sem í okkar valdi stendur til að hjálpa þeim þegar við eigum tök á því. Allt ævistarf Jesú á þessari jörð einkenndist af því að hjálpa þeim sem þörfnuðust hjálpar. Stundum átti hann frumkvæðið og fór til þeirra en í önnur skipti voru það vinir sem áttu frumkvæðið eins og t.d. mennirnir sem létu lamaða manninn síga niður af þakinu til þess að komast að Jesú.

`„Enginn á meiri kærleik en þann að leggja líf sitt í sölurnar fyrir vini sína“ (Jóh 15.13). Hvernig beitum við þessari meginreglu í þjónustu okkar við aðra?`

Kristniboðsfjölskylda ein starfaði í sex ár í Trínidad og Tóbagó. Fyrstu þrjú árin bjó hún í hverfi þar sem aðallega bjuggu múslímar og hindúar. Margir hindúar kvörtuðu yfir því að hinir kristnu höfnuðu boði þeirra til þakkarhátíðar þeirra. Dag einn komu þessir kristnu trúboðar til þakkarhátíðar nýs hindúa-vinar. Þeir fylgdu þar með fordæmi Jesú sem heimsótti vini sína þegar þeir buðu honum til sérstakra hátíða sinna. Hindúa-trúin kennir reyndar að gestir eða vinir færi blessanir á heimili gestgjafans.

Reyndu að öðlast nýjan vin þessa viku með því að vera blessun fyrir einhvern. Kannaðu fyrst umhverfi þitt, samfélagið, þorpið eða bæinn. Veistu um einhvern innflytjanda eða flóttamann sem býr þar? Þekkirðu alla sem búa við þína götu? Það er ekki einfalt mál að verða vinur einhvers ókunnugs. Biðjum Guð um aðstoð. Hann þekkir alla og hann veit hver gæti orðið vinur þinn. Mundu að takmarkið er að vera vinur svo að þú getir hjálpað til við að leiða þá til Guðs til að hljóta hjálp hans.

`Áskorun 1: Kynntu þér útlendinga eða þá sem eru ekki kristnir í landi þínu.`

`Áskorun 2: Kynntu þér einhvern innan þíns áhrifasvæðis. Biddu reglubundið fyrir honum/henni eftir að hafa svarað þessum spurningum: Er þessi einstaklingur vinur minn samkvæmt mælikvarða Jesú? Þekki ég þarfir hans/hennar? Hvernig get ég leitt hann/hana til Jesú til að hljóta lækningu?`