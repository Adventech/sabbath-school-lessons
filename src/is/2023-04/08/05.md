---
title:  Að sinna særðum
date:  22/11/2023
---

Hvert okkar hefur ekki fundið fyrir því hve særður heimur okkar er? Hvort sem við lifum við auð og efnishyggju eða í fátækt og örbirgð skiptir ekki máli. Fólk er í sárum, þjáist og berst fyrir lífinu. Við þurfum aðeins að lesa t.d. um þær óhemju fjárupphæðir sem notaðar eru í hinum vestræna heimi fyrir þunglyndislyf á ári hverju til að skilja að efnislegur auður nægir ekki til að tryggja hamingju eða frið.

`„Andi Drottins er yfir mér af því að hann hefur smurt mig. Hann hefur sent mig til að flytja fátækum gleðilegan boðskap, boða bandingjum lausn og blindum sýn, láta þjáða lausa og kunngjöra náðarár Drottins“ (Lúk 4.18). Hvað segir þetta okkur um starf Jesú og hvað við ættum einnig gera á okkar sviði fyrir þá sem eru þurfandi í okkar umhverfi?`

Guð kallar okkur til að sinna þörfum allra án tillits til þess hvort þeir nokkru sinni muni taka á móti Jesú. Þó svo grundvöllurinn fyrir ætlunarverki okkar sé sá að ná til þeirra fyrir Krist þá þurfum við að hjálpa þeim sem eru þurfandi einfaldlega vegna þess að þeir þarfnast hjálpar. Við hjálpum þeim vegna þess að við höfum tekið á móti Jesú sem Drottni okkar og hann hefur falið okkur að gera það.

Fordæmi Jesú að reyna að mæta þörfum allra er biblíuleg meginregla sem okkur ber að fylgja. Við vitum ekki hvort allir þeir sem Jesú hjálpaði tóku á móti honum eða ekki.

En til þess að geta virkilega hjálpað öðrum þurfum við að gera okkur grein fyrir þörfum þeirra. Hver þjóðmenning hefur sína leið til að sýna hvernig koma á fram við vin sinn. Í Indlandi er það venja að bera fram mat eða drykk þegar gesti ber að garði. Það er auðveldara að gefa ókunnugum smá pening en að hugga vin sem hefur nýlega misst ástvin. Vinur þinn kann að þurfa eitthvað meira en peninga eða hluti. Oft er samúð þín meiri aðstoð þegar um er að ræða missi einhvers nákomins.

Mikilvæg meginregla fyrir okkur sem erum hjálparar Jesú fyrir vini okkar er að sýna þeim óeigingjarna elsku og skilja þarfir þeirra áður en við bjóðum fram hjálp okkar. Sjáðu þeim fyrir þeirri hjálp sem þeir þarfnast jafnvel þó þú vitir ekki hvort þeir séu tilbúnir að fylgja Jesú.

`Lestu Matt 25.34-40. Hvaða boðskap til okkar er þar að finna?`