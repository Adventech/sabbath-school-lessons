---
title:  Aðferð Krists
date:  20/11/2023
---

**Hvað segja eftirfarandi frásagnir okkur um þjónustu við hina þurfandi?**

`Jóh 5.1-9`

`Mrk 1.23-28`

Ellen G. White nefnir fimm skrefa ferli í starfsaðferð Jesú til að þjóna einkum þeim sem eru þurfandi: „Einungis starfsaðferð Krists mun bera árangur við að ná til fólksins. Frelsarinn gekk um meðal manna eins og sá sem ber hag þeirra fyrir brjósti. Hann auðsýndi þeim samúð, mætti þörfum þeirra og ávann sér traust þeirra. Síðan bauð hann þeim: „Fylgið mér“ (MH, bls. 143).

Í fyrsta lagi verðum við að blanda geði með þeim sem eru hjálparvana, eyða tíma til að kynnast þeim og skilja þarfir þeirra með það fyrir augum að gera þeim eitthvað gott. Tökum eftir því hvað Jesús gerði fyrir lamaða manninn við laugina. Jesús gekk þar um mitt á meðal „fjölda sjúkra manna, blindra, haltra og lamaðra“ (Jóh 5.3).

Í öðru lagi verðum við að auðsýna samúð. Það getur verið áskorun vegna vantrausts og vegna þess að sumir nota vinsemd til að vinna traust einhvers sem þeir síðarmeir misþyrma. Samt sem áður kallar Guð okkur til að auðsýna samúð án þess að vænta einhvers í staðinn.

Í þriðja lagi eigum við að mæta þörfum þeirra.  Í því felst meira en orðin tóm. Það kallar á átök að mæta þörfum vinar eða einhvers ókunnugs. Jesús talaði við lamaða manninn, spurði hann hvers hann þarfnaðist og vann síðan kraftaverk fyrir hann. Í frásögninni um manninn sem var haldinn óhreinum anda tók Jesús í taumana og gerði það fyrir hjálparvana manninn sem hann gat ekki gert sjálfur.

Í fjórða skrefinu ávinnum við traust þeirra. Þegar við þjónum öðrum og hjálpum þeim munu þeir læra að treysta okkur og því sem við segjum þeim svo að þegar við tölum við þá um Jesú eru þeir tilbúnari til að hlusta á okkur. Jesús vildi ekki einungis lækna þá líkamlega, hann vildi að þeir öðluðust eilíft líf í honum (sjá Jóh 10.10).

Lokaskrefið er fólgið í því að hjálpa þeim að koma til Jesú, en það kallar bæði á trú okkar og þeirra.

`Yfirleitt getum við ekki gert samskonar kraftaverk og Jesús. Hvernig getum við samt þjónað þeim sem eru hjálparþurfi?`