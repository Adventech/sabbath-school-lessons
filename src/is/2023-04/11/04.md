---
title:  Í Týrus og Sídon
date:  12/12/2023
---

Biblíufræðimenn telja að Matteus hafi einkum haft Gyðinga í huga þegar hann ritaði guðspjall sitt, en Markús beindi orðum sínum einkum að heiðingjum. Það hjálpar að hafa það í huga þegar við lesum guðspjöllin.

`Lestu Matt 15.22-28 og Mrk 7.24-30. Hvað er frábrugðið í lýsingu þeirra á konunni?`

Taktu eftir hvernig Matteus notar þjóðerni og kynþátt til að lýsa þessari móður. Hún er kanversk. Undir leiðsögn Heilags anda lýsir Markús henni sem svo að hún hafi verið heiðin, ættuð úr Fönikíu sýrlensku, en það er einasta skiptið sem það orðalag er notað í Biblíunni.

Hugleiddu hvaða áhrif frásögnin í Matt 15 mundi hafa á áformaða lesendur guðspjallsins í ljósi bakgrunns þeirra og viðhorfs. Þeir myndu líta á þessa móður sem fyrirlitinn heiðingja í ljósi reynslu Gyðinganna af Kanverjum í gegnum aldirnar sem hjáguðadýrkenda og lífsstíll þeirra og iðkanir höfðu lengi verið hrösunarhella fyrir Gyðingana. Jafnvel lærisveinar Krists töldu enga möguleika á að þessi kona hefði trú eða væri hluti af ríki Guðs.

Í Mrk 7 myndu lesendur hans, sem voru mestmegnis heiðingjar, bregðast allt öðruvísi við frásögninni. Heiðingjarnir höfðu ekki sömu reynslu af Kanverjum og Gyðingarnir. Þess í stað myndu þeir samsama sig konunni, sem var heiðin, ættuð úr Fönikíu sýrlensku. Jesús læknaði einn úr þeirra hópi. Í augum heiðingjanna var þessi kona elskuð móðir sem hafði áhyggjur af örlögum dóttur sinnar og vildi fá meistarann til að lækna hana án tillits til þjóðernis og kynþáttar móðurinnar.

„Kristur svaraði ekki samstundis bæn konunnar. Hann tók á móti þessum fulltrúa fyrirlitins kynstofns á sama hátt og Gyðingar hefðu gert. Með þessu ætlaðist hann til þess að lærisveinum hans yrði ljóst hversu kuldalega og miskunnarlaust Gyðingar mundu taka slíkri málaleitan sem lýsti sér í því hvernig hann tók beiðni konunnar og síðan hversu mildilega hann ætlaðist til að þeir kæmu fram í slíkum tilvikum, svo sem sannaðist er hann varð við bón hennar“ (ÞA, bls. 296).

`Lestu 1Jóh 2.2. Hvað ætti þessi texti að kenna okkur um að við erum öll jöfn frammi fyrir Guði?`