---
title:  „Láttu hana fara“
date:  13/12/2023
---

Í þeim borgarhlutum sem ekki hefur náðst til eru margir sem bíða þess að geta haft einhverja von. Hvað var það á tíma Krists sem hindraði fólk Guðs í að flytja vonina um Messías til framandi borga eins og Týrusar og Sídonar? Það var þjóðernisrembingur, hroki og fordómar sem blinduðu fólk Guðs fyrir tækifærum til að sjá þá umhverfis sig sem þráðu þá von sem spádómarnir um fyrri komuna buðu upp á. Á okkar tímum eru margir hópar manna og kvenna í borgunum sem Jesús Kristur vill að fólk hans deili hinni sælu von um endurkomuna með (Tít 2.13). Og okkur ætti að standa á sama hverrar þjóðar eða af hvaða kynþætti einstaklingurinn er á sama hátt og Jesú var.

`Lestu Post 10.9-16, 28, 34, 35. Hvernig mundir þú draga saman það sem Heilagur andi er að kenna í þessum versum?`

Meðan Pétur var uppi á þaki að bíða eftir mat fékk hann sýn um hlaðborð þar sem fram voru borin óhrein dýr og fuglar. Þrisvar var honum sagt að rísa upp og eta. Guð notaði þessa sýn til þess að sýna Pétri fram á trúarhroka hans og fordóma gagnvart heiðingjum. Að lokum skildi Pétur það. „Þá tók Pétur til máls og sagði: „Sannlega skil ég nú að Guð fer ekki í manngreinarálit. Hann tekur opnum örmum hverjum þeim sem óttast hann og ástundar réttlæti, hverrar þjóðar sem hann er“ (Post 10.34, 35).

Lítum nánar á frásögnina frá Týrus og Sídon í þessu ljósi og tökum eftir því hvernig samskipti Jesús átti við móðurina. Hvað lærðu lærisveinarnir á þessari vettvangsferð sem tengdist einnig sýn Péturs? Hvernig getum við notfært okkur það í lífi okkar og í tengslum við kall Krists til okkar á síðustu dögum til að ganga erinda hans í borgunum? Hvaða hleypidómar hindra okkur í að sjá þarfir þeirra sem þar búa? Hvaða tækifærum hefur Guð séð okkur fyrir í borgunum til að hafa víðari skilning á boðunarstarfi okkar og jafnframt brjóta niður fordóma okkar, þjóðerniskennd og andlegan hroka?

Jesús kenndi lærisveinum sínum af þolinmæði en þeir skildu ekki enn til fulls að hið mikla frelsunaráform Guðs væri fyrir allt mannkynið en ekki aðeins fyrir eina þjóð eða þjóðernishóp í dreifbýli. Heilagur andi getur hjálpað okkur að sigrast á fordómum okkar og hlutdrægni til þess að ljúka erindagjörð okkar til borganna.

`Lestu Gal 2.11-13. Hvað ætti það að kenna okkur varðandi hve erfitt það kann að vera að losa sig við fordóma sem við höfum alist upp við frá bernsku?`