---
title:  Erindi til fjarlægari staða
date:  10/12/2023
---

Við lesum að Jesús hafi tekið lærisveinana frá Genesaret (Matt 14.34) og haldið „til byggða Týrusar og Sídonar“ (Matt 15.21). Hvers vegna fór hann með þá frá Galíleu til þessara heiðnu staða? Hann fór með þá í „skoðunarferð“ til þessara erlendu ríkja til þess að kenna þeim það sem þeir gátu ekki auðveldlega numið í Galíleu. Hann vildi kenna lærisveinum sínum lexíur sem byggju þá undir köllun þeirra til að ná til allra þjóðerna, þar á meðal borgarbúa.

`Lestu Dóm 3.1-6; 1Kon 5.1-12 og 1Kon 11.1-6. Hvernig hjálpa þessir textar okkur að skilja dálítið af bakgrunni þessara borga?`

Í Dóm 3.1-6 sjáum við að Guð notaði þessar fornu þjóðir til að reyna trú Ísraelsmanna. Því miður féllu þeir á því prófi, að minnsta kosti í þetta skipti: „Þeir gengu að eiga dætur þeirra, giftu sonum þeirra dætur sínar og þjónuðu guðum þeirra“ (Dóm 3.6), þannig að allt frá upphafi voru þessar þjóðir hrösunarhella fyrir Ísrael.

Í 1Kon 5.1-11 sjáum við náin tengsl Sídoníta og Hebrea. Þó svo fjármálatengslin væru að vissu marki ávinningur fyrir báða aðila þá er enginn vafi á því að Hebrearnir urðu fyrir neikvæðum áhrifum af heiðni og hjáguðadýrkun viðskiptafélaga sinna.

Í 1Kon 11.1-6 er okkur sýnt fram á hve neikvæð þau áhrif urðu í lokin. Salómon konungur kvæntist prinsessum Sídoníta sem leiddu hann afvega. „Salómon fylgdi Astarte, gyðju Sídoninga“ (1Kon 11.5).

En þrátt fyrir heiðni og hjáguðadýrkun ásamt neikvæðum áhrifum þeirra á útvalda þjóð Guðs fór Jesús með lærisveina sína til þessara staða. Þannig kynnti hann þvermenningarlega þéttbýlisboðun fyrir lærisveinum sínum og lét þá standa andspænis hlutdrægni þeirra og hleypidómum og gaf fylgjendum sínum fordæmi um heildræna boðun í öllum menningarumhverfum og meðal allra þjóðerna.

Borgarboðun ber með sér fjölþætta áskorun til okkar sem aðventista, þar á meðal atriði sem varða heilsu og umhverfi. Sumir nefna einnig háan framfærslukostnað, kynþáttamisrétti, hleypidóma, þjóðernishyggju og takmörkun á trúfrelsi og tjáningu. En þrátt fyrir þessar hindranir verðum við að vinna með þessar borgir.

`Hvað getum við gert til að hjálpa þeim sem vinna við boðunarþjónustu í þéttbýlum?`