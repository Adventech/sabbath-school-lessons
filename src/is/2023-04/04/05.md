---
title:  Ætlunarverk Abrahams
date:  25/10/2023
---

`Lestu 1Mós 19.1-29. Hver var árangurinn af gestrisni Abrahams, kærleika hans og bæn?`

Textinn gefur okkur eftirtektarverða vísbendingu um stöðu Lots í Sódómu þegar þess er getið að Lot sat í borgarhliðinu (1Mós 19.1). Það bendir til þess að Lot hafi gegnt mikilvægri stöðu í borginni, einhverju opinberu embætti þar sem það voru forréttindi embættismanna, dómara og konunga að sitja í borgarhliðinu (2Sam 19.8; Jer 38.7; Rut 4.1).

Nítjándi kaflinn er næstum hliðstæður þeim átjánda sem segir frá englunum og Abraham. Bæði Abraham og Lot sátu við inngang eða hlið (1Mós 18.1; 1Mós 19.1). Bæði Abraham og Lot buðu gestunum að hvílast á heimilum þeirra (1Mós 18.3, 4; 1Mós 19.2). Bæði Abraham og Lot undirbjuggu mat handa gestum sínum (1Mós 18.4-8; 1Mós 19.3). Lot virðist haft búið yfir góðum eiginleikum þó svo hann hefði sína galla.

„Þá lét Drottinn rigna yfir Sódómu og Gómorru eldi og brennisteini frá Drottni af himni. Eyddi hann borgirnar og allt sléttlendið, ásamt þeim sem bjuggu í borgunum, og gróður jarðar“ (1Mós 19.24, 25).

Við vitum ekki hve margir bjuggu í Sódómu og Gómorru á þessum tíma en af þeim þúsundum voru einungis fjórir sem yfirgáfu borgina og einungis þrem þeirra var bjargað. Sama gerðist við syndaflóðið. Við vitum ekki hve margir lifðu á þeim tíma en við vitum að flestir björguðust ekki.

Sú staðreynd að einungis fáir íbúar Sódómu lifðu af hefur mikilvægan boðskap til okkar: Allir munu ekki bjargast. Við myndum óska þess að allir tækju á móti Jesú og frelsunaráformi hans en hver og einn hefur valfrelsi. Það er verkefni okkar að bjóða eins mörgum og við getum að velja Jesú. Guð styrkir okkur í því ætlunarverki með Heilögum anda en hann fer aldrei gegn vilja neins. Valfrelsi þýðir að hjálpræðið er háð vali hvers og eins óháð því hversu mikið við gerum eða biðjum.

`Hvernig getum við lært að missa ekki kjarkinn ef við sjáum ekki þann árangur sem við væntum af því sem okkur er ætlað að gera?`