---
title:  Gestrisni
date:  22/10/2023
---

`Lestu 1Mós 18.1-15. Hvaða þættir gestrisninnar koma fram í viðbrögðum Abrahams gagnvart gestum sínum?`

Abraham sat við tjalddyrnar í hita dagsins. Það var óvenjulegt. Á þeim tíma dagsins á sumrin þegar sólin er hæst á lofti leituðu allir að skugga og andvara. En ef til vill þoldi Abraham hitann með það fyrir augum að hjálpa hverjum sem framhjá færi.

Meðan hann sat þar sá hann þrjá ferðalanga. Að öllum líkindum var það venja hans að bjóða ferðalöngum gestrisni. Þess vegna komu fyrstu viðbrögðin frá Abraham þegar hann hljóp frá tjaldinu í átt til þeirra. En það er mikilvægt að taka eftir því að Abraham átti frumkvæðið að því að hitta þá, jafnvel áður en þeir komu til hans.

„Mættum við sækja svolítið vatn að þið getið þvegið fætur ykkar og hvílst undir trénu? Ég ætla að ná í matarbita svo að þið getið styrkt ykkur áður en þið haldið lengra úr því að þið fóruð um hjá þjóni ykkar“ (1Mós 18.4, 5).

Abraham var vel kunnugt um ætlunarverk sitt sem fólst í því að deila með öllum þekkingunni á Drottni í heimi sem var djúpt sokkinn í heiðni, hjáguðadýrkun og fjölgyðistrú. Eins og við sjáum í þessum atburði voru fyrstu viðbrögð hans gestrisni í garð þessara ferðalanga sem birtust við sjóndeildarhringinn.

Á sama tíma „samanstóð heimilisfólk hans af rúmlega þúsund manns sem margir hverjir höfðu fjölskyldur og sumir höfðu nýlega snúið sér frá heiðni. Slík fjölskylda þarfnaðist sterks leiðtoga. Engar máttvana og hikandi aðferðir nægðu. . . . Áhrif Abrahams náði út fyrir fjölskyldu hans. Hvar sem hann reisti tjald sitt setti hann einnig upp altari fyrir fórnir og tilbeiðslu. Þegar hann svo tók tjald sitt var altarið eftir. Margir flakkarar meðal Kanaaníta sem höfðu kynnst Guði fyrir líf Abrahams, þjóns hans, námu staðar við altarið til að færa Drottni fórn“ (Ed, bls. 187).

Allt frá upphafi skildi Abraham að Guð hafði kallað hann til boðunarstarfa og að för hans til fyrirheitna landsins átti ekki að vera neitt sumarfrí heldur blessun fyrir þá sem umhverfis hann voru og fyrir allan heiminn fyrir afkomendur hans.

`Hvaða meginreglum í fordæmi Abrahams um gestrisni gætir þú líkt eftir í lífi þínu?`