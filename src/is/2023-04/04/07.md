---
title:  Til íhugunar
date:  27/10/2023
---

„Kærleikur til glataðra sálna varð kveikjan að bæn Abrahams. Þótt hann hataði syndir spilltrar borgar óskaði hann þess að syndurunum yrði bjargað. Mikill áhugi hans á Sódómu sýnir okkur að við ættum að fyllast kvíða yfir þeim forhertu. Við ættum að bera í brjósti hatur til syndar en meðaumkun og kærleik til syndarans. Allt umhverfis okkur eru sálir sem eru á heljarþröm, jafn vonlausar og jafn hræðilega illa staddar og íbúar Sódómu. Á hverjum degi er komið að lokum reynslutíma einhverra. Á hverri klukkustund eru sumir að fara út á braut sem náðin nær ekki til. Og hvar eru raddir viðvörunar og bænar sem biðja syndarann að flýja hinn hræðilega dóm? Hvar eru útréttar hendur til að bjarga honum frá dauðanum? Hvar eru þeir sem með auðmýkt og þolgóðri trú biðja Guð fyrir honum?

Andi Abrahams var andi Krists. Sonur Guðs sjálfs er hinn mikli milligöngumaður fyrir hönd syndarans. Þeim sem hefur greitt gjald endurlausnar er kunnugt um gildi mannssálar. Með óbeit á hinu illa, sem getur aðeins þrifist í eðli sem er algjörlega hreint, sýndi Kristur syndaranum kærleik sem aðeins óendanleg gæska getur skapað. Kvalinn á krossinum, klyfjaður af hræðilegri syndabyrði alls heimsins, bað hann fyrir kvölurum sínum og morðingjum: „Faðir, fyrirgef þeim, því að þeir vita ekki, hvað þeir gjöra“ (Lúk 23.34)“ (ÆS, bls. 97).

„Abraham var í miklu áliti næstu þjóða sem mikill prins og vitur og duglegur höfðingi. Hann leyfði nágrönnum sínum að njóta áhrifa sinna. Líf hans og eðli var gjörólíkt því sem tíðkaðist hjá skurðgoðadýrkendum og hann var iðinn við að boða hina sönnu trú. Hollusta hans við Guð var ósveigjanleg og ljúfmennska hans og góðvild jók mönnum traust til hans og vinskap og tilgerðarlaust veglyndi hans aflaði honum virðingar og heiðurs“ (ÆS, bls.92).

**Til umræðu**

`Hvaða önnur dæmi höfum við í Biblíunni um einstaklinga sem tóku kalli sínu til boðunarferða? Hvað með Jóhannes skírara? Myndir þú segja að starf hans hafi verið árangursríkt?`

`Lestu 1Mós 19.30-36. Hvað segir það okkur um einkenni sumra þeirra sem var bjargað úr Sódómu?`

`Hvað annað getum við lært af fordæmi Abrahams varðandi boðunaráætlun og hvernig hún er í framkvæmd?`

`Hvað myndir þú segja um meðalgöngu Abrahams fyrir Sódómu og Gómorru? Bar hún árangur eða ekki?`