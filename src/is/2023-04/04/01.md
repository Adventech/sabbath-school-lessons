---
title:  Þátttaka Í Ætlunarverki Guðs
date:  21/10/2023
---

### Lesefni vikunnar
1Mós 18; Jak 5.16; Róm 8.34; Heb 7.25; 1Mós 19.1-29; 1Mós 12.1-9.

> <p>Minnistexti</p>
> „Nýtt boðorð gef ég yður, að þér elskið hvert annað. Eins og ég hef elskað yður skuluð þér einnig elska hvert annað. Á því munu allir þekkja að þér eruð mínir lærisveinar ef þér berið elsku hver til annars“ (Jóh 13.34, 35).

Allt frá upphafi vildi Abraham að Guð notaði hann í ætlunarverki sínu. Það má t.d. sjá í 1Mós 18 þegar Guð varaði hann við því sem mundi koma fyrir Sódómu og Gómorru. „Því að Drottinn Guð gerir ekkert án þess að opinbera fyrirætlun sína fyrir þjónum sínum, spámönnunum“ (Am 3.7). Í frásögninni um Sódómu og Gómorru var Abraham spámaður hans.

Abraham var að hvíla sig í hita dagsins þegar hann sá þrjá ferðalanga. „Abraham hafði séð í gestum sínum aðeins þrjá þreytta ferðalanga án þess að hafa hugmynd um að einn þeirra væri sá eini syndlausi sem hann gæti tilbeðið“ (ÆS, bls. 96).

En Abraham varð fljótt þátttakandi í ætlunarverki Guðs. Eins og fram kemur í þessum kafla fólst aðild hans í því að biðja fyrir fólkinu í Sódómu og Gómorru og vera meðalgangari þess. Hann vildi vita hvort hægt væri að bjarga þessu fólki þrátt fyrir afstöðu þess. Er það ekki einmitt ætlunarverk okkar?

Í þessum kafla koma fram þrír eiginleikar Abrahams: gestrisni, elska og bænarandi, eiginleikar sem geta einnig verið mjög hjálplegir í ætlunarverki okkar.