---
title:  Elska Abrahams
date:  23/10/2023
---

`Lestu 1Mós 18.16-33. Hvernig beitti Abraham elsku sinni í samskiptum sínum við alla menn án tillits til kynþátta, ættkvísla eða þjóða?`

Annar eiginleiki Abrahams sem nefndur er í 1Mós 18 var elska hans til fólksins, jafnvel þeirra sem hann þekkti ekki persónulega. Við getum öll lært af því. Íbúar Sódómu og Gómorru voru syndarar, langt utanvið verðmætamat hans en hjarta hans var fullt af elsku til allra án tillits til kynþáttar, kynferðis, tungumáls eða trúarbragða.

Guð opinberaði fyrir Abraham ákvörðun sína um að eyða Sódómu og Gómorru. „Drottinn sagði: „Neyðarópin frá Sódómu og Gómorru eru mikil og synd þeirra mjög þung. Ég ætla að stíga niður og gæta að hvort þeir hafa aðhafst allt sem neyðarópin, sem borist hafa til mín, benda til. Ef ekki vil ég vita það“ (1Mós 18.20, 21).

Abraham beinir beiðni sinni til Guðs í djúpri auðmýkt og lotningu: „Fjarri þér sé að gera slíkt, að deyða hinn réttláta með hinum guðlausa. Fer þá hinum réttláta eins og hinum guðlausa. Fjarri sé það þér. Mun dómari allrar jarðarinnar ekki gera rétt?“ (1Mós 18.25).

Í kærleika sínum vonaðist Abraham til að frelsa allt fólkið í þessum borgum, ekki aðeins þá réttlátu. Abraham vissi örugglega hve illir íbúar þessara borga voru. Við vitum ekki hverskonar sögur hann hafði heyrt varðandi þetta fólk og iðkanir þess. En á grundvelli þess sem við vitum um það, eins og t.d. hvernig múgurinn hegðaði sér framan við hús Lots (sjá 1Mós 19.1-11), sýnir hve spillt fólkið var.

En Abraham sem þekkti af raun kærleika Guðs skírskotaði til hans varðandi þá. Abraham vissi að maðurinn getur ávallt snúið sér til Guðs í iðrun. Ef íbúum þessara borga yrði bjargað gæfist þeim annað tækifæri til að iðrast.

Að lokum grundvallaðist beiðni Abrahams á því sem hann vissi um kærleika Guðs til mannanna. Hann sjálfur bar djúpa elsku til syndara og hann vissi að eins lengi og lífið varir er von um frelsun.

`Hvers vegna er meðalgöngubæn svo mikilvæg í bænalífi okkar? Hvernig getur bæn fyrir öðrum sem eru þurfandi hjálpað okkur að vaxa andlega og finna meira fyrir kærleika Guðs til syndara?`