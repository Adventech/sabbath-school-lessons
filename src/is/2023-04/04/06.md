---
title:  Undirgefni undir vilja Guðs
date:  26/10/2023
---

`Lestu 1Mós 12.1-9. Hvað kenna þessi vers okkur um undirgefni undir vilja Guðs jafnvel þegar leiðin framundan virðist ekki vera greiðfær?`

Einn af megin eiginleikum Abrahams var undirgefni hans undir vilja Guðs. Allar reynslur Abrahams með Guði einkenndust af undirgefni.

Kall Abrahams: Abraham fékk krefjandi kall frá himnum: „Far þú burt úr landi þínu, frá ættfólki þínu og úr húsi föður þíns til landsins sem ég mun vísa þér á“ (1Mós 12.1). Þegar hann heyrði rödd frá himni gætu fyrstu viðbrögð hans verið þau að virða hana að vettugi á þeim grundvelli að þetta væri bara hugarburður. Eða hann hefði getað efast um skilaboðin og sagt eitthvað á þessa leið: „Mig langar ekki til að fara. Mér líður vel hérna!“ Áfangastaðurinn -- „Landið sem ég mun vísa þér á“ -- hefur eflaust hljómað undarlega í eyrum hans, en hann tók kallinu. Hann beygði sig undir vilja Guðs og yfirgaf föðurhúsin og land sitt: „Þá lagði Abram af stað eins og Drottinn hafði sagt honum“ (1Mós 12.4).

Val landssvæðis: Ósætti kom upp milli þjóna Lots og þjóna Abrahams en það var ekki í eðli Abrahams að berjast við eigin ættingja. Hann beygði sig undir vilja Guðs sem hélt áfram að blessa hann og sagði við Abram: „Hef upp augu þín frá þeim stað þar sem þú býrð og horfðu til norðurs, suðurs, austurs og vesturs. Allt landið, sem þú sérð, mun ég gefa þér og niðjum þínum að eilífu“ (1Mós 13.14, 15).

Eyðing Sódómu og Gómorru: Þegar Guð opinberaði örlög þessara tveggja borga fyrir Abraham var hjarta Abrahams fullt af kærleika og hann leitaðist við að bjarga þeim. En þar sem ekki fundust tíu réttlátir í þeim var þeim eytt.  Abraham beygði sig undir vilja Guðs og sætti sig við dóm Guðs yfir þeim.

Drottinn gat notað Abraham vegna undirgefni hans undir Guð undir öllum kringumstæðum. Þannig verður það að vera í dag.

`Áskorun 1: Við mætum hindrunum þegar við boðum fagnaðarerindið á réttan og áhrifaríkan hátt í borgum okkar. Við þurfum að biðja Guð að grípa í taumana.`

`Áskorun 2: Finndu leið til að hafa samband við einhvern sem er í svipuðum erfiðum kringumstæðum og þú. Segðu þeirri persónu að þú sért að biðja fyrir henni og biddu Guð um að sýna þér hvað þú getir gert til að hjálpa.`