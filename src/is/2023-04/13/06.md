---
title:  Boðunarstarfinu lokið
date:  28/12/2023
---

`Lestu Opb 21.1-4 og Opb 21.22 - 22.5. Hverju er verið að lýsa í þessum versum?`

Hvílík paradís hin nýja jörð verður! Synd og dauði eru horfin og Satan og hinu illa hefur verið útrýmt. Við munum mæta kærleiksríkum frelsara okkar og sameinast aftur ástvinum okkar. Og íbúar hinnar nýju jarðar eru frá öllum þjóðernum og tungum.

Samkvæmt orðum Jesú í Jóh 10.27-29 og Jóh 16.12, 13 er tvennt sem sýnir hvort erindið hafi verið árangursríkt eða ekki. Í fyrsta lagi hlusta fylgjendur Jesú fyrst og fremst á hann en ekki aðallega á mikilvægar áhrifapersónur. Tengsl þeirra við Jesú eru svo náin að þeir láta hann fyrst og fremst móta trú sína og hafa áhrif á líf sitt. Svo að það takist opna þeir sig í öðru lagi fyrir áhrifum Heilags anda sem mun leiða fylgjendur hans dýpra inn í sannleikann og auka skilning þeirra á Guði, hver hann er og hvert boðunaráform hans er. Ávöxtur sambands þeirra við Guð er vaxandi innsýn í sannleikann og aukin elska til mannanna.

Hver sem vill stuðla að velgengni boðunaráforms Guðs lítur á sjálfan sig sem samferðamann annarra án þess að tengja þá sér. Hann mun hjálpa þeim að hlýða á rödd Jesú og skilja hana.

Kristniboðsfrásagnir sýna fram á hvernig menn og konur hafa oft undir erfiðum kringumstæðum tekið ákvörðun um að fylgja Jesú og látið skírast og þannig aukið fjölda safnaðarins. Það er samt ekki fyrst og fremst töluleg aukning meðlimanna sem er mælikvarði farsællar boðunar heldur er það hve náin tengsl einstaklingurinn hefur við Jesú Krist.

Hver söfnuður og samtök verður að ákvarða hverjir í þeirra umhverfi það eru sem þarf að ná til. Núna er tíminn til að leggja okkar af mörkum til ætlunarverks Guðs að gera aðra að lærisveinum, flýta fyrir endurkomu frelsarans og að lokum lifa með þeim á hinum nýja himni og hinni nýju jörð sem okkur er heitið.

`Áskorun 1: Hvað gerir þú til þess að flýta fyrir endurkomu Krists? Sáir þú vonarsæðum í hjörtu þeirra sem þurfa að heyra gleðifregnir? Ert þú að „vökva“ þá sem hafa nýlega tekið trú með því að hjálpa þeim að læra hvað felst í því að lifa í dyggri hlýðni við Krist? Biddu um tækifæri til að deila fyrirheitinu um endurnýjaða jörð með fólkinu á bænalista þínum.`

`Áskorun 2. Sumir af „lærisveinum“ þínum eru e.t.v. reiðubúnir að taka á móti Kristi eða eru jafnvel þegar meðlimir í einhverri kirkju eða í hópi trúaðra. Settu þig í spor þeirra og ímyndaðu þér að þú komir í kirkju þína í fyrsta sinn. Hver væri reynsla þeirra? Hve vel væri söfnuður þinn undir það búinn að bjóða nýja einstaklinga velkomna og þjálfa þá? Værir þú reiðubúin(n) að byrja nýjan hóp trúaðra í stað þess að auka við söfnuðinn sem þú ert í núna, ef með þyrfti? Leggðu áform um að glíma við veika punkta. Deildu hugsunum þínum með leiðtogum safnaðar þíns og vinndu með þeim að því að koma áformum í framkvæmd til að vera virkari við að gera aðra að lærisveinum.`