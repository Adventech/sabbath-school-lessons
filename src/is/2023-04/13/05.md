---
title:  Farsælt boðunarstarf
date:  27/12/2023
---

Í hverju felst farsælt boðunarstarf? Við freistumst til að halda að það sé fjöldi skírna, stórir söfnuðir eða hraður vöxtur. Við kunnum að telja það sem vott um velgengni ef við flytjum sannleikann til allra kynþátta og lýða á jörðunni og hröðum því með því að nota útvarpið, internetið og sjónvarpið. Þó svo það sé allt gott og blessað verðum við að muna að Páll sagði við trúarsamfélagið í Korintu: „Ég gróðursetti, Apolló vökvaði en Guð gaf vöxtinn“ (1Kor 3.6). Það er að segja að við ættum að einbeita okkur að ferlinu, Guð mun sjá um vöxtinn.

Við höfum þegar séð að markmið boðunarstarfs Guðs er frelsun hinna glötuðu meðal allra þjóða á jörðunni með því að gera þá að dyggum lærisveinum Jesú sem taka þátt í ætlunarverki hans.

**Lestu eftirfarandi texta. Hvað segja þeir okkur um lyndiseinkunn þeirra sem verða fylgjendur Jesú?**

`2Kor 11.2`

`Jes 30.21; Jóh 10.27; Jóh 16.12, 13`

`2Þess 2.9-11; Heb 3.12, 13; 1Jóh 1.8`

`1Jóh 1.9; Opb 7.14; Opb 19.8`

Lærisveinar Jesú eru hreinhjartaðir og Jesú trúir eins og brúður er sínum heitbundna. Þeir fylgja Jesú þegar hann leiðir þá með hljóðri rödd Heilags anda. Það felur í sér boðunarstarf til annarra. Enga blekkingu er að finna í þessum lærisveinum. Þeir eru ekki afvegaleiddir af lamandi efasemdum, falskenningum eða siðleysi. Þeir eru heldur ekki siðferðilega æðri öðrum í eigin augum. Þeir gera sér grein fyrir því að þeir eru ófullkomnir og í þörf fyrir hreinsandi náð og miskunn Guðs. Í því ljósi eru þeir einnig opnir fyrir leiðréttingu og uppfræðslu annarra trúsystkina. Farsælt boðunarstarf mótar þannig lærisveina.

`Hvað felst í því að vera „hrein mey“ Krists (2Kor 11.2)? Hvernig getum við sem syndarar verið það frammi fyrir Guði og bent öðrum á að verða einnig „hreinar meyjar“ Krists?`