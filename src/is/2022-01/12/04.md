---
title:  Himinn og jörð skjálfa
date:  15/03/2022
---

Eftir að hafa lýst himnesku hátíðahöldunum varar Páll lesendurna við að þeir þurfi að gefa gaum að rödd Guðs því að Guð muni enn einu sinni ekki aðeins hræra jörðina heldur og himininn (Heb 12.26). Það sem Páll er að segja er að þó svo Jesús hafi sest í hásæti sitt á himnum þá er frelsun okkar ekki orðin að fullkomnum veruleika. Við þurfum að vera á verði því að mikilvægur atburður á eftir að gerast.

`Berðu saman Hag 2.6-9; Slm 96.9, 10; Slm 99.1 og Heb 12.26, 27. Hver er tilgangur Guðs með því að hræra himin og jörð? Hvað felst í því?`

Í Gamla testamentinu var skjálfti jarðarinnar algeng mynd um návist Guðs sem kemur til að frelsa lýð sinn. Þegar Debóra og Barak börðust gegn Sísera barðist Guð með þeim frá himnum (Dóm 5.20). Því er lýst sem voldugum jarðskjálfta, -- jörðin skalf og himinninn nötraði vegna návistar Guðs (Dóm 5.4, 5). Við finnum sama myndmálið í öllu Gamla testamentinu þegar Guð rís upp til að frelsa þá sem undirokaðir eru (Slm 68.8, 9; Slm 60.4; Slm 77.18, 19). Skjálfti jarðarinnar merkir þannig dóm Guðs þegar hann beitir valdi sínu yfir þjóðum jarðarinnar. Spámennirnir sögðu fyrir að það mundi gerast á degi Drottins (Jes 13.13; Jes 24.18-23).

Í Hebreabréfinu vísar „skjálfti“ himins og jarðar til tortímingar óvina Guðs sem hann hafði heitið við valdatöku Jesú þegar hann sagði: „Set þig mér til hægri handar uns ég geri óvini þína að fótskör þinni“ (Heb 1.13). Jesús hefur þannig sigrað óvininn (Heb 2.14-16) og sest í hásæti sitt (Heb 1.5-14) en óvininum hefur enn ekki verið tortímt (Heb 10.11-14; 1Kor 15. 23-25).

En sá tími kemur að Guð muni uppræta óvininn þegar hann skekur himin og jörð. Skeking himins og jarðar felur þá í sér tortímingu jarðneskra máttarvalda sem ofsækja fólk Guðs og það sem er enn mikilvægara: upprætingu illra afla (Satans og engla hans) sem standa að baki jarðneskra máttarvalda og stjórna þeim.

`Hvers vegna er fyrirheitið um að dag einn muni réttvísi ná fram að ganga og hið illa sem hefur verið ríkjandi í heimi okkar verði upprætt svo vonarríkt fyrir okkur öll en einkum þá sem hafa þjáðst af hendi hins illa,?`