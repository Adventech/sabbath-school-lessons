---
title:  Komin til Síonfjalls
date:  13/03/2022
---

`Lestu Heb 12.22-24. Hverju er Páll að lýsa?`

Hebreabréfið staðfestir að við séum komin til Síonfjalls og séum þátttakendur í miklum fögnuði. „Nei, þið eruð komin til Síonfjalls og borgar Guðs lifanda, hinnar himnesku Jerúsalem, til tugþúsunda engla, til hátíðarsamkomu“ (Heb 12.22). Við erum komin fyrir trú á Jesú sem fulltrúa okkar. Á þessari fagnaðarhátíð finnum við óteljandi fjölda engla, Guð sjálfan og Jesú sem er miðpunktur fagnaðarins. Við erum hluti „safnaðar frumgetinna, sem á himnum eru skráðir“ (Heb 12.23). Nöfn okkar eru skráð á himnum þar sem Guðs fólk er skráð (2Mós 32.32; Slm 56.9; Dan 12.1; Mal 3.16; Lúk 10.20; Opb 13.8; Opb 17.8).

Við erum frumgetin þar sem við eigum hlutdeild í arfi æðsta frumburðarins, Jesú (Heb 1.6). Við erum þar ekki sem gestir heldur sem borgarar (sbr. Fil 3.20). Okkur er einnig lýst sem „öndum réttlátra manna, sem fullkomnir eru orðnir“ (Heb 12.23). Þetta orðalag er líkingamál þar sem hluti af eðli mannsins er notaður sem tákn um heildina. Það er hliðstætt orðalaginu „föður andanna“ í Heb 12.9 (1981) sem vísar til Guðs sem föður okkar allra, mannvera sem eru andlegir að eðli til (2007).

Fagnaðarhátíðin fagnar innsetningu Jesú sem konungs og prests og virkjun nýja sáttmálans. Í Hebreabréfinu er Síonfjall staðurinn þar sem allt þetta gerist. Þrír sálmanna sem vitnað er til í Heb 1.5-14 lýsa valdatöku sonarins sem á sér stað á Síonfjalli (Slm 2.6, 7; Slm 110.1, 2; Slm 102.22-28).

Síonfjall er einnig staðurinn þar sem sonurinn var settur „prestur að eilífu“ (Heb 5.6) sem vitnar til Slm 110.4 en samkvæmt Slm 110 er sonurinn settur sem æðsti prestur á Síonfjalli (Slm 110.2). Að lokum fullyrðir Hebreabréfið að valdataka Jesú marki einnig virkjun nýja sáttmálans (Heb 7.11-22). Síonfjall er einnig staðurinn þar sem nýi sáttmálinn var staðfestur. Í Heb 12.22-24 er þannig að finna lýsingu á fagnaðarhátíðinni sem átti sér stað þegar Jesús steig upp til himins.

`Hvernig getum við fagnað yfir Jesú, prestþjónustu hans og nýja sáttmálanum í lífi okkar og tilbeiðslu? Hvers vegna styrkir það trú okkar að fagna yfir þessum mikla sannleika?`