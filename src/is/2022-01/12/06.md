---
title:  Verum þakklát
date:  17/03/2022
---

Hebreabréfið lýkur þessum kafla með því að benda á að rétt viðbrögð fyrir allt það dásamlega sem Guð hefur gert fyrir okkur séu þau aðvið auðsýnum þakklæti okkar með því að færa honum viðeigandi tilbeiðslu-fórn.

`Berðu saman Heb 12.28 og Heb 13.15, 16. Hvernig færum við Guði viðeigandi tilbeiðslu-fórn?`

Samkvæmt kerfi gamla sáttmálans sýndi fólkið fram á iðrun sína og þakklæti með dýrafórnum sem táknuðu þakklæti og iðrun í hjörtum tilbiðjendanna. Þannig gerði Guð það ljóst í Sálmunum og fyrir munn spámannanna að það sem honum virkilega þóknaðist var ekki dýrablóð heldur þakklæti, góðverk og réttlæti tilbiðjendanna (Slm 50.7-23; Jes 1.11-17).

Þannig býður Páll okkur að tilbiðja Guð í hinum himneska helgidómi með því að bera fram lofgjörð, játningu, þakkargjörð og góð verk sem eru Guði á himnum þóknanleg. Þessi hvatning dregur saman allar hvatningar höfundarins í bréfinu til að játa nafn Jesú (Heb 3.1; Heb 4.14; Heb 10.23) og hvatningu til að halda áfram að gera góðverk (Heb 6.10-12; Heb 13.1, 2, 16).

Boð Páls til lesenda sinna um að „þjóna Guði velþóknanlega“ (Heb 12.28 {1973}) gefur til kynna að hinir trúuðu séu nú prestaþjóð sem hefur verið fullkomnuð og helguð fyrir fórn Jesú (Heb 10.10-14, 19-23). Það uppfyllir upprunalegt áform Guðs fyrir Ísrael um að hún mætti vera prestaþjóð sem hann gæti notað til að boða gleðifregn frelsunarinnar til heimsins (2Mós 19.4-6; 1Pét 2.9, 10; Opb 1.6; Opb 5.10).

Í Heb 13.1-6 finnum við hagnýta lýsingu á því sem felst í því að gera gott og deila því sem við höfum. Það felur í sér að auðsýna bróðurkærleika á sama hátt og Jesús auðsýndi okkur bróðurelsku (Heb 2.11, 12). Það felur einnig í sér gestrisni og heimsóknir til þeirra sem sitja í fangelsum eða hafa þolað illt (Heb 13.3) og hafna hórdómi og ágirnd.

`Hvers vegna er það mikilvægur þáttur í tilbeiðslu okkar að hafa góðverk í huga og deila því sem við höfum með öðrum? Hvað getur á sama tíma spillt andlegum fórnum okkar til Guðs (Jes 1.11-17)?`