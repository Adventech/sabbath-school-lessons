---
title:  Guð, dómari allra
date:  14/03/2022
---

`Lestu Heb 12.23. Hvers vegna er Guði lýst sem dómara ef þetta er fagnaðarhátíð? Hvernig getur dómari1 verið hluti af ástæðunum fyrir fögnuði? Lestu einnig Dan 7.9, 10, 13-22.`

Fagnaðarhátíðin sem lýst er í Heb 12.22-24 vísar til dóms í framtíðinni. Dómarinn, Guð, er í forsæti og bækur eru notaðar og niðurstaðan af þessum framtíðardómi á grundvelli bókanna er sú að fólk Guðs fær ríkið (Heb 12.28).

Þessi sviðsmynd minnir á dómsmyndina sem lýst er í Dan 7 þar sem Guð, „hinn Aldni,“ situr á hásæti sem gert er af eldsloga og er umkringur af tugþúsundum tugþúsunda engla, bækur eru opnaðar (Dan 7.9, 10) og dómur er felldur „í hag hinum heilögu Hins æðsta“ sem hljóta þá konungdæmið (Dan 7.22).

Á svipaðan hátt lýsir Heb 12.22-29 dómssviði við Síonfjall, hinni himnesku Jerúsalem, þar sem Guð, „sem dæmir alla,“ er umkringdur tugþúsundum engla. Eldur er einnig tengdur því sviði (Heb 12.29) og bækur eru til staðar því að hinir heilögu eru skráðir í þær (Heb 12.23) en það gefur til kynna að dómurinn sé hinum heilögu hagstæður.

Jesús er miðlægur í þessari sviðsetningu (Heb 12.24). Honum var lýst sem Mannssyni í Heb 2 sem var „krýndur vegsemd og heiðri“ eftir að hafa þolað dauðann okkar vegna (Heb 2.9), en samkvæmt Heb 2.10 þjáðist mannssonurinn (Heb 2.6) til þess að „leiða mörg börn til dýrðar,“ það er að segja til þess að hinir trúuðu yrðu einnig krýndir „vegsemd og heiðri.“ Sonurinn hefur nú leitt hina trúuðu til Síonar, hinnar himnesku Jerúsalem, vegna nýja sáttmálans (Heb 12.22-24) þar sem þeim er heitið að fá konungdæmi (Heb 12.28).

Dómurinn er því gleðifrétt fyrir hina trúuðu þar sem hann dæmir þeim í hag. Hann veitir þeim uppreisn æru. Sá dómur sigrar óvin þeirra, drekann, sem stendur að baki hinna hræðilegu dýra sem hafa ofsótt hina trúuðu í fortíðinni (Dan 7) og munu gera það sama í framtíðinni (Opb 13).

`Hvernig hjálpar þetta okkur að skilja að dómur Guðs í boðskap englanna þriggja sé gleðifregn á okkar tíma? (Opb 14.6, 7; sbr. 5Mós 32.36 og 1Kro 16.33-35)?`