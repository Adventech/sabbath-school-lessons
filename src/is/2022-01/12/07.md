---
title:  Til íhugunar
date:  18/03/2022
---

„Þau þúsund ár sem líða milli hinnar fyrri og síðari upprisu verður dæmt í málum hinna ranglátu. Postulinn Páll bendir á þessa dómsuppkvaðningu sem atburð, er verða muni eftir síðari komu Krists. „Dæmið því ekki fyrir tímann, áður en Drottinn kemur. Hann mun leiða það í ljós, sem í myrkrinu er hulið, og opinbera ráð hjartnanna“ (1Kor 4.5). Daníel segir: þegar hinn aldraði kom og „ . . . hinir heilögu Hins hæsta náðu rétti sínum“ (Dan 7.22). Á þessum tíma ríkja hinir réttlátu sem konungar og prestar fyrir Guði. Jóhannes segir í Opinberunarbókinni: „Og ég sá hásæti og menn settust í þau og dómsvald var þeim fengið.“ „Munu þeir vera prestar Guðs og Krists og þeir munu ríkja með honum í þúsund ár“ (Opb 20.4, 6). Það er á þessum tíma sem „hinir heilögu eiga að dæma heiminn,“ eins og Páll segir í 1Kor 6.2. Ásamt Kristi dæma þeir hina ranglátu, rannsaka athafnir þeirra með hliðsjón af lögbókinni, Biblíunni, og kveða upp úrskurð í hverju máli samkvæmt þeim verknaði sem unninn hefur verið í líkamanum. (Sjá Róm 8.12, 13). Þá er þeim refsingum sem hinir ranglátu verða að þola, útdeilt samkvæmt verkum þeirra og úrskurðurinn skráður við nöfn þeirra í bók dauðans.

Einnig er Satan og illir englar hans dæmdir af Kristi og lýði hans. Svo segir Páll: „Vitið þér eigi, að vér eigum að dæma engla?“ (1Kor 6.3). Og Júdas segir: „Englana, sem ekki gættu tignar sinnar heldur yfirgáfu eigin bústað, hefur hann geymt í ævarandi fjötrum til dóms hins mikla dags“ (Júd 6).“ (DM, bls. 455).

**Til umræðu**

`Hvað segir sú staðreynd, að hinir heilögu taka þátt í dómsrannsókn yfir hinum illu (1Kor 6.3; Júd 6), okkur um Guð og það hve gagnsær hann vill vera við okkur þegar hann sýnir okkur gæsku sína og sanngirni við meðhöndlun syndarinnar og hins illa?`

`Lestu 2Mós 32.32; Slm 56.9; Slm 69.29; Slm 139.16; Jes 4.3; Dan 12.1; Mal 3.16; Lúk 10.20; Opb 13.8 og Opb 17.8. Allir þessir textar vísa til bóka Guðs á himnum. Hvað er skráð í þessar bækur? Hvers vegna er mikilvægt að Guð hafi t.d. skýrslu yfir tár okkar (Slm 56.9)? Hver er tilgangurinn með slíkum bókum eða skýrslum ef Guð veit allt?`

`Hvers vegna telur þú að það sé mikilvægt að Hebreabréfið endar röksemdafærslu sína með því að tengja hana fyrirheitunum í Dan 7? Hvers vegna eru þau tengsl mikilvæg í samhengi við þjónustu Jesú á himnum? Hvað kennir Dan 7 okkur um endalok alls þess sem er jarðneskt og fallið?`

---

<sup>1</sup> Ein meginmerking hebreska orðsins sem oftast er þýtt „að dæma“ er að frelsa eða hjálpa (sjá t.d. Slm 76.9, 10), og í Dóm 3.10 (1981) er það þýtt að rétta hluta {Ísraels}). Skv. hebreskri hugsun bar dómara að vera verjandi hins ákærða þar til sekt hans var sönnuð, en þá bar honum að fella dóminn (Þýð.)