---
title:  Bróðirinn sem endurlausnari
date:  16/01/2022
---

`Lestu 3Mós 25.25-27, 47-49. Hver gat endurleyst einstakling sem hafði misst fasteign sína eða frelsi vegna fátæktar?`

Í lögmáli Móse var tekið fram að fimmtugasta hvert ár fékk einstaklingur, sem vegna fátæktar sinnar varð að selja fasteign sína eða jafnvel sjálfan sig til þess að komast lífs af, fasteignina og frelsið aftur á fagnaðarárinu. Fagnaðarárið var stórfenglegt hvíldarár þegar gefnar voru eftir skuldir, fasteignir og frelsi endurheimt.

En 50 ár eru langur tími. Þess vegna mælti lögmál Móse svo fyrir að nánasti ættingi gæti greitt eftirstöðvar skuldanna og á þann hátt endurleyst ættingja sinn mikið fyrr.

Sá nánasti ættingi var einnig trygging fyrir því að réttlæti væri framfylgt ef um morð var að ræða. Hann var einnig sá sem hefndi fyrir náinn ættingja sinn og veitti morðingja hans eftirför og refsaði honum (4Mós 35.9-15).

`Lestu Heb 2. 14-16. Hvernig er Jesú og okkur lýst í þessum versum?`

Þessi vers lýsa okkur sem bandingjum djöfulsins en Jesú sem endurlausnara okkar. Þegar Adam syndgaði féll mannkynið undir yfirráð Satans. Þar af leiðandi höfum við ekki mátt til að standa gegn syndinni (Róm 7.14-24). Það sem verra er þá krefjast afbrot okkar dauðarefsingar sem við getum ekki greitt (Róm 6.23). Því virtist vera að við værum í vonlausum kringumstæðum.

En Jesús tók á sig mannlegt eðli okkar og varð hold og blóð eins og við. Hann varð nánasti ættingi okkar og endurleysti okkur. Hann fyrirvarð sig ekki að kalla okkur „bræður“ eða „systkini“ (Heb 2.11).

Þó undarlegt megi virðast opinberaði Jesús einnig guðlegt eðli sitt með því að taka á sig eðli okkar og endurleysa okkur. Í Gamla testamentinu er Drottinn nánasti ættingi Ísraels og hinn sanni endurlausnari þeirra (sjá t.d. Slm 19.15; Jes 41.14; Jes 43.14; Jes 44.22; Jer 31.11 og Hós 13.14).

`Hvernig getur þú lært að vera meira var við hve nálægur Kristur getur verið? Hvers vegna er slík reynsla svo mikilvæg fyrir trú þína?`