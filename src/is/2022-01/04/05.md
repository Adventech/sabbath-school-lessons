---
title:  Fullkomnun með þjáningum
date:  19/01/2022
---

`Lestu Heb 2.10, 17, 18 og Heb 5.8, 9. Hver var tilgangur þjáninganna í lífi Jesú?`

Postulinn segir að Guð hafi fullkomnað Jesú með þjáningum. Þetta orðatiltæki kemur á óvart. Höfundurinn hefur þegar bent á að Jesús væri „ljómi dýrðar Guðs og ímynd veru hans“ (Heb 1.3) og hann sé án syndar, flekklaus, óflekkaður og heilagur (Heb 4.15; Heb 7.26-28; Heb 9.14; Heb 10.5-10). Jesús þurfti ekki að yfirvinna neinn siðferðilegan ófullkomleika. Hann var fullkominn á þeim sviðum.

En Hebreabréfið bendir á að Jesús hafi farið í gegnum ferli fullkomnunar sem tryggði honum leið til að frelsa okkur. Jesús var fullkomnaður í því skyni að hann gæti orðið frelsari okkar.

1.	Jesús var fullkomnaður með þjáningum til þess að geta orðið stjórnandi frelsunar okkar (Heb 2.10). Jesús varð að deyja sem fórn á krossinum til þess að faðirinn hefði lagalegan grundvöll fyrir frelsun okkar. Jesús var hin eina, fullkomna fórn. Sem Guð gat Jesús dæmt okkur, en vegna fórnar sinnar getur hann einnig frelsað okkur.

2.	Jesús lærði að hlýða með því að þjást (Heb 5.8). Hlýðni var nauðsynleg af tveimur ástæðum. Í fyrsta lagi gerði hlýðnin fórn hans þóknanlega (Heb 9.14; Heb 10.5-10). Í öðru lagi gerðu þjáningarnar það að verkum að hann gat verið fyrirmynd okkar (Heb 5.9). Jesús „lærði“ hlýðni þar sem hann hafði aldrei reynt það áður. Hverjum hefði hann átt að hlýða sem Guð? Hinum eilífa syni sem var eitt með Guði var hlýtt sem stjórnanda alheimsins. Ferli Jesú var því ekki frá óhlýðni til hlýðni heldur frá yfirráðum og stjórn til undirgefni og hlýðni. Hinn upphafni sonur Guðs varð hlýðinn mannssonur.

3.	Þar sem Jesú var freistað og hann sigraði þær freistingar gerði það honum kleift að vera miskunnsamur og trúfastur æðsti prestur (Heb 2.17, 18). Þjáningarnar gerðu hann ekki miskunnsamari, heldur var það vegna miskunnar sinnar að Jesús bauðst til að deyja á krossinum til að frelsa okkur (Heb 10.5-10; sbr. Róm 5.7, 8). En það var samt í þjáningunum að raunveruleiki bróðurelsku Jesú kom greinilega fram og opinberaðist.

`Ef Jesús, sem var án syndar, þjáðist þá munum við, syndarar, vissulega einnig þjást. Hvernig getum við lært að þola hörmungar lífsins á sama tíma og við hljótum von og fullvissu frá Drottni sem opinberaði elsku sína til okkar á svo áhrifamikinn hátt?`