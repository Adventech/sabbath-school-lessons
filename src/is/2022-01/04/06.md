---
title:  Bróðirinn sem fyrirmynd
date:  20/01/2022
---

Önnur ástæða fyrir því að Jesús tók á sig mannlegt eðli og lifði meðal okkar var til þess að geta verið fyrirmynd okkar, sá eini sem gat gefið fordæmi um hvernig lifa eigi frammi fyrir Guði.

`Lestu Heb 12.1-4. Hvernig ættum við að þreyta skeið kristilegs lífs samkvæmt því sem postulinn segir?`

Í þessum versum er Jesús efstur á löngum lista yfir einstaklinga sem postulinn gefur sem fordæmi um trú. Jesús er sagður vera „höfundur og fullkomnari trúarinnar“. Orðið sem þýtt er „höfundur“ getur einnig merkt „frumkvöðull.“ Jesús er frumkvöðull mannkynsins í þeim skilningi að hann fer á undan hinum trúuðu. Reyndar kallar Heb 6.20 (1981) Jesú „fyrirrennara.“ Orðið „fullkomnari“ bendir svo til þess að Jesús hafi opinberað hreinasta form trúarinnar á Guð sem möguleg er. Þessi vers sýna bæði að Jesús sé sá fyrsti sem þreytti skeið okkar á farsælan hátt og hann fullkomnaði hinn sanna lífsstíl trúarinnar.

Í Heb 2.13 lesum við: „Og aftur: Ég mun treysta á hann. Og enn fremur: Hér er ég og börnin er Guð gaf mér.“ Jesús segist hér setja traust sitt á Guð, en það er óbein tilvísun til Jes 8.17, 18.

Jesaja mælti þessi orð þegar hann stóð andspænis hræðilegri ógnun um innrás frá Norður-Ísrael og Sýrlandi (Jes 7.1, 2). Trú hans var í andstöðu við trúleysi Akasar konungs (2Kon 16.5-18). Guð hafði hvatt Akas til að treysta sér og biðja um tákn sem sýndi að Guð mundi frelsa hann (Jes 7.1-11). Guð hafði þegar heitið honum sem syni Davíðs að hann mundi vernda Akas sem sinn eigin son. Nú bauð Guð Akasi í miskunn sinni að hann mundi staðfesta það heit með tákni. En Akas hafnaði því að biðja um tákn en sendi í staðinn sendiboða til Tíglat Pílesers, konungs Assýríu með þessi skilaboð: „Ég er þræll þinn og sonur“ (2Kon 16.7). Sorgleg skilaboð! Akas vildi frekar vera „sonur“ Tíglat Pílesers en sonur Guðs.

Jesús, aftur á móti, setti traust sitt á Guð og fyrirheit hans um að hann mundi gera óvini Jesú að fótskör hans (Heb 1.13; Heb 10.12, 13). Guð hefur gefið okkur sama fyrirheit og við þurfum að trúa honum á sama hátt og Jesús gerði (Róm 16.20).

`Hvernig getum við lært að setja traust okkar á Guð með því að velja daglega að endurspegla það traust? Hvað er það næsta mikilvæga sem þú þarft að velja og hvernig getur þú verið viss um að það sýni traust á Guði?`