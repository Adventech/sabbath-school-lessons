---
title:  Hold og blóð eins og við
date:  18/01/2022
---

Hebreabréfið talar um að Jesús hafi tekið á sig mannlegt eðli okkar til þess að geta verið fulltrúi okkar og dáið fyrir okkur (Heb 2.9, 14-16; Heb 10.5-10). Það er grundvöllur frelsunaráformsins og einasta von okkar um eilíft líf.

`Lestu Matt 16.17; Gal 1.16; 1Kor 15.50 og Ef 6.12. Til hvaða annmarka mannlegs eðlis vísar orðasambandið „hold og blóð“ í þessum versum?`

Orðasambandið „hold og blóð“ leggur áherslu á breyskleika mannsins, veikleika hans (Ef 6.12), skilningsskort (Matt 16.17; Gal 1.16) og dauðleika (1Kor 15.50). Hebreabréfið segir að Jesús varð „í öllum greinum“ líkur systkinum sínum (Heb 2.17). Það felur í sér að Jesús varð að fullu maður. Hann „leit ekki aðeins út“ sem maður eða „virtist vera“ maður. Hann var raunverulegur maður, einn af okkur.

En Hebreabréfið bendir einnig á að Jesús hafi verið frábrugðinn okkur hvað synd áhrærir. Í fyrsta lagi drýgði Jesús enga synd (Heb 4.15). Í öðru lagi hafði Jesús mannlegt eðli sem var heilagt og svikalaust, óflekkað og aðgreint frá syndurum (sjá Heb 7.26). Við höfum öll syndgað og höfum spilltar tilhneigingar. Syndaánauð okkar hefur djúpar rætur í eðli okkar. Við erum holdleg, ofurseld syndinni (Róm 7.14; sjá einnig Róm 7.15-20). Hroki og aðrar syndugar hvatir spilla oft jafnvel góðum verkum okkar. En eðli Jesú var ósnortið af syndinni. Það varð að vera þannig. Ef Jesús hefði verið holdlegur og ofurseldur syndinni eins og við hefði hann einnig haft þörf fyrir frelsara. Þess í stað kom Jesús sem frelsari og bauð sig fram sem flekklausa fórn til Guðs fyrir okkur (Heb 7.26-28; Heb 9.14).

Jesús gerir mátt hins illa að engu með dauða sínum sem syndlaus fórn fyrir syndir okkar og opnar þannig leiðina fyrir fyrirgefningu Guðs og sáttargjörð (Heb 2.14-17). Jesús brýtur mátt syndarinnar á bak aftur með því að gefa okkur mátt til að lifa réttlátu lífi þegar hann uppfyllir fyrirheit nýja sáttmálans um að rita lögmálið í hjörtu okkar (Heb 8.10). Þannig hefur Jesús sigrað óvininn og í raun leyst okkur úr ánauð hans þannig að við getum nú þjónað hinum lifanda Guði (Heb 9.14). Endanleg eyðing Satans verður svo á tíma lokadómsins (Opb 20.1-3, 10).

`Hvers vegna halda svo mörg okkar áfram að berjast við syndina ef við höfum fyrirheitið um sigur fyrir tilverknað Jesú? Hvað er það sem við gerum rangt og hvernig getum við farið að lifa í samræmi við hina háleitu köllun sem við höfum í Kristi?`