---
title:  Engin vanvirðing að kalla þau systkin
date:  17/01/2022
---

Hebreabréfið talar um að Jesús fyrirvarð sig ekki að kalla okkur systkini (Heb 2.11). Þó svo hann væri eitt með Guði tók Jesús okkur opnum örmum sem hluta fjölskyldu sinnar. Þessi samstaða er mjög andstæð hinni almennu andúð sem lesendur Hebreabréfsins fundu fyrir í sínum byggðalögum (Heb 10.33).

`Lestu Heb 11.24-26. Á hvern hátt svipar ákvörðunum Móse til þess sem Jesús gerði fyrir okkur?`

Hefur þú hugleitt hvað það þýddi fyrir Móse að vera kallaður „dóttursonur faraós“? Hann var valdamikill í voldugasta heimsveldi síns tíma. Hann fékk bestu borgaralegu og herfræðilegu þjálfun sem hugsast gat og varð mikill mannkostamaður. Stefán sagði að Móse hafi verið „máttugur í orðum sínum og verkum“ (Post 7.22). Ellen G. White segir einnig að hann hafi verið „í miklu uppáhaldi í her Egypta“ og faraó hafi ákveðið „að gera ættleiddan dótturson sinn að erfingja krúnunnar“ (sjá ÆS, bls. 173). En Móse hafnaði öllum þessum forréttindum þegar hann kaus að samsama sig Ísraelsmönnum, ómenntaðri og valdalausri þrælaþjóð.

`Lestu Matt 10.32, 33; 2Tim 1.8, 12 og Heb 13.12-15. Hvers æskir Guð af okkur?`

Þetta var hluti af vandamáli lesenda Hebreabréfsins. Eftir að hafa þolað ofsóknir og þeim verið hafnað fóru margir að fyrirverða sig fyrir Jesú. Með atferli sínu áttu sumir á hættu að „smána“ Jesú í stað þess að heiðra hann (Heb 6.6). Þess vegna hvetur Páll lesendur sína til að halda fast við játningu trúar sinnar (Heb 4.14; Heb 10.23).

Guð vill að við könnumst við Jesú sem Guð okkar og bróður. Jesús hefur greitt sekt okkar og sem bróðir okkar hefur hann sýnt okkur hvernig við ættum að lifa til þess að „mótast eftir mynd sonar síns svo að hann sé frumburður meðal margra systkina“ (Róm 8.29).

`Hugleiddu þá ákvörðun Jesú að taka á móti okkur sem systkinum. Hvers vegna var sú niðurlæging sem Jesús tók á sig mikið meiri en niðurlæging Móse, og hvað segir það okkur um kærleika Guðs til okkar?`