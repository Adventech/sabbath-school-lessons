---
title:  Til íhugunar
date:  21/01/2022
---

Í Heb 2.13 lesum við það sem Jesús sagði við föður sinn varðandi systkini sín: „Hér er ég og börnin er Guð gaf mér.“ Patrick Gray bendir á að Jesú sé lýst hér sem verndara systkina sinna. Rómverska kerfið tutela impuberum (= vernd barna undir aldri) kvað á um að við dauða föður „yrði forráðamaður, sem oft var eldri bróðir, ábyrgur fyrir umönnun yngri barna og arfi þeirra þar til þau hefðu náð fullum þroska. Þetta jók á eðlilegar skyldur þessa eldri bróður varðandi umönnum yngri systkina sinna“ (Godly Fear: The Epistle to the Hebrews and Greco-Roman Critiques of Superstition. Atlanta: Society of Biblical Literature, 2003, bls. 126). Það varpar ljósi á hvers vegna Hebreabréfið talar um okkur bæði sem systkini Jesú og sem börn hans. Sem eldri bróðir er Jesús forráðamaður okkar og verndari.

„Kristur kom til þessarar jarðar, tók á sig mannlegt eðli og stóð sem fulltrúi mannsins til þess að sýna fram á að í baráttunni við Satan gæti maðurinn, eins og Guð skapaði hann, verið í tengslum við föðurinn og soninn og hlýtt öllum kröfum Guðs“ (1SM, bls 253).

„Í lífi sínu og kenningum hefur Kristur gefið fullkomið fordæmi um óeigingjarna þjónustu sem á upptök sín hjá Guði. Guð lifir ekki sjálfum sér. Með því að skapa heiminn og halda uppi öllum hlutum er hann sífellt að annast aðra. „Hann lætur sól sína renna upp yfir vonda sem góða og rigna yfir réttláta sem rangláta“ (Matt 5.45). Þessa fyrirmynd þjónustunnar hefur Guð falið syni sínum. Jesús var til þess gefinn að standa í fylkingarbrjósti mannkynsins til þess að hann gæti með fordæmi sínu kennt hvað í þjónustunni er fólgið“ (ÞA, bls. 486).

**Til umræðu**

`Hebreabréfið segir okkur að Jesús hafi orðið bróðir okkar til þess að frelsa okkur. Hugleiddu hvað það felur í sér varðandi það sem Guð gerði til þess að frelsa okkur. Hvers vegna væri það því hræðileg mistök að hafna slíkri staðreynd?`

`Hvers vegna er það mikilvægt fyrir okkur að Jesús fæddist ekki í greipum syndarinnar eins og við? (sjá Róm 7.14). Hugleiddu hvaða þýðingu það hafði fyrir Ísraelsmenn að Móse var ekki þræll eins og þeir. Hvernig hjálpar frásögnin um Móse okkur að skilja að nokkru leyti það sem Jesús gerði fyrir okkur?`

`Hugleiddu einnig hlutverk þjáninganna í lífi okkar. Hvers vegna megum við aldrei hugsa sem svo að þjáningarnar séu góðar í sjálfum sér, jafnvel þó svo eitthvað gott geti hlotist af þeim?`