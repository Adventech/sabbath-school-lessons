---
title:  Til íhugunar
date:  18/02/2022
---

„Séu hjörtu okkar endurnýjuð til líkingar Guðs og guðlegur kærleikur rótfestur í sálinni, mun þá ekki lögmáli Guðs verða framfylgt í lífinu? Þegar meginregla kærleikans er orðin ráðandi afl í hjartanu og maðurinn hefur endurnýjast í líkingu hans, sem skapaði hann, þá hefur uppfyllst fyrirheit nýja sáttmálans: Lög mín vil ég leggja í hjörtu þeirra, og í hugskot þeirra vil ég rita þau“ (Heb 10.16). Og sé lögmálið ritað í hjartað, mun það þá ekki móta lífið? Hlýðni – þjónusta og hollusta af kærleika – er hið sanna auðkenni lærisveinsins. Því segir svo í Biblíunni: „Því að í þessu birtist elskan til Guðs, að vér höldum hans boðorð.“ „Sá sem segir: „Ég þekki hann,“ og heldur ekki boðorð hans, er lygari og sannleikurinn er ekki í honum“ (1Jóh 5.3; 1Jóh 2.4). Í stað þess að trúin leysi okkur undan hlýðniskyldunni er það trúin og trúin ein, sem veitir okkur hlutdeild í náð Krists, sem gerir okkur kleift að auðsýna hlýðni“ (VK, bls. 71).

„Því nær sem þú kemur Kristi, þeim mun ófullkomnari muntu verða í eigin augum, því að sjón þín skerpist og gallar þínir munu koma í ljós í hrópandi andstæðu við hið fullkomna eðli hans. Þetta er til marks um að blekkingar Satans hafa misst mátt sinn og að lífgandi áhrif Anda Guðs eru að vekja þig.

Enginn djúpstæður kærleikur til Jesú getur búið í því hjarta, sem gerir sér ekki grein fyrir eigin syndaástandi. Sú sál, sem náð Krists hefur ummyndað, mun dást að hinni guðdómlegu lyndiseinkunn hans. En ef við sjáum ekki hve okkar eigið siðferðisástand er bágborið, ber það ótvíræðan vott um að við höfum ekki litið fegurð Krists og tign“ (VK, bls. 75, 76).

**Til umræðu**

`Hugleiddu þessar yfirlýsingar Ellen G. White. Þegar við gerum okkur grein fyrir göllum okkar í ljósi þess að því nær sem við komum Kristi því syndugri munum við verða í eigin augum, hvers vegna megum við ekki láta það fá okkur til að gefa trú okkar á bátinn í örvæntingu?`

`Hugleiddu nánar þá hugmynd að lögmálið sé ritað í hjörtu okkar. Hvaða þýðingu hefur það fyrir andlegt líf hins kristna? Hvernig getur það hjálpað okkur að forðast bókstafshlýðni, hlýðni sem er í rauninni „dauð verk,“ (Heb 9.14) þegar við skiljum og reynum þennan sannleika?`

---

<sup>1</sup> Sýnt hefur verið á óyggjandi hátt að um sé að ræða að Kristur sé endamarkið eða hápunkturinn sem lögmálið bendir til en ekki endalok þess, líkt og t.d. karfan er markið sem körfuboltaleikurinn beinist að.  Allur leikurinn snýst um að „ná markinu“ en markið bindur ekki enda á leikinn né ógildir hann (Þýð.)