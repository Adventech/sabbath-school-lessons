---
title:  Betri fyrirheit nýja sáttmálans
date:  16/02/2022
---

Við kunnum að freistast til að halda að nýi sáttmálinn hafi „betri fyrirheit“ í þeim skilningi að hann bjóði upp á meiri laun en gamli sáttmálinn, eins og t.d. himnesk heimkynni, eilíft líf, o.s.frv. Sannleikurinn er sá að Guð bauð hinum trúuðu á tíma Gamla testamentisins sömu laun og hann býður okkur (sjá Heb 11.10, 13-16). Í Heb 8.6 eiga „betri fyrirheit“ við annars konar fyrirheit.

Sáttmálinn milli Guðs og Ísraels var formleg skipti á fyrirheitum milli Guðs og Ísraels. Guð átti frumkvæðið og frelsaði Ísraelsmenn út úr Egyptalandi og hét að leiða þá inn í fyrirheitna landið.

`Berðu saman 2Mós 24.1-8 og Heb 10.5-10. Hvað er svipað og hvað frábrugðið í þessum tveim fyrirheitum?`

Sáttmálinn milli Guðs og Ísraelsmanna var staðfestur með blóði sem var stökkt yfir altarið og við undirstöðu þess. Ísraelsmenn hétu því að þeir mundu hlýða öllu sem Drottinn hefði mælt fyrir um.

„Skilyrði þess að eignast eilíft líf eru nú þau sömu og þau hafa alltaf verið – hin sömu og þau voru í Paradís, aður en hinir fyrstu foreldrar okkar féllu í synd – fullkomin hlýðni við lögmál Guðs, fullkomið réttlæti. Væri eilífa lífið veitt með einhverjum vægari skilmálum en þessum, væri heill og hamingju alls alheimsins stefnt í hættu. Með því væri syndinni opnuð leið til þess að vara um eilífð með öllu því böli og eymd sem henni fylgir“ (VK, bls.72).

Guð uppfyllir að fullu kröfur nýja sáttmálans fyrir okkur þar sem hann gaf sinn eigin son til að koma og lifa fullkomnu lífi þannig að uppfylla mætti fyrirheit sáttmálans í honum og þau voru síðan boðin okkur fyrir trúna á Jesú. Hlýðni Jesú tryggir fyrirheit sáttmálans (Heb 7.22). Guð veitir honum blessanir sáttmálans sem síðan eru okkur gefnar. Þeir sem eru „í Kristi“ munu njóta fyrirheitanna með honum. Auk þess gefur Guð okkur Heilagan anda sinn til þess að gera okkur kleift að uppfylla lögmál hans.

`Kristur hefur fullnægt kröfum sáttmálans og þess vegna er enginn vafi á uppfyllingu fyrirheita Guðs til okkar. Hvernig hjálpar það okkur að skilja það sem við lesum í 2Kor 1.20-22? Hvaða dásamlegu von er þar að finna?`