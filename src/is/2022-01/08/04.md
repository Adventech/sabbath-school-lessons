---
title:  Nýi sáttmálinn hefur betri meðalgangara
date:  15/02/2022
---

`Lestu Heb 8.1-6. Hvers vegna er Jesús betri meðalgangari sáttmálans?`

Gríska orðið sem notað er um meðalgangara er tæknilegs eðlis og vísar til einstaklings sem gegnir einu eða fleirum að þessum störfum: (1) sáttasemjari milli tveggja eða fleiri aðila, (2) samningamaður eða verðbréfamiðlari, (3) vitni í lagalegum skilningi eða (4) einhver sem gengur í ábyrgð fyrir framkvæmd samnings.

Orðið „meðalgangari“ er að sumu leyti of þröngt þar sem það leggur áherslu á fyrstu tvær merkingarnar en Hebreabréfið leggur áherslu á þá fjórðu. Jesús er ekki meðalgangari í þeim skilningi að hann útkljái deilu milli föðurins og mannanna eða sáttasemjari sem kemur á sættum milli deiluaðila eða vitni sem staðfestir tilveru samnings eða uppfyllingu hans. Þess í stað leggur Hebreabréfið áherslu á að Jesús sé ábyrgðarmaður nýja sáttmálans (Heb 7.22). Í Hebreabréfinu jafngildir hugtakið „meðalgangari“ hugtakinu „ábyrgðarmaður.“ Hann ábyrgist uppfyllingu fyrirheita sáttmálans.

Dauði Krists gerir nýja sáttmálann mögulegan þar sem hann uppfyllir það sem fólst í fyrsta sáttmálanum við Ísrael (og jafnvel við fyrstu mannverurnar í Eden) sem hafði verið rofinn (Heb 9.15-22). Að þessu leyti tók Jesús á sig ábyrgð allra lagaákvæða sáttmálans sem höfðu verið rofin. Auk þess tryggir upphefð Jesú á himnum að fyrirheit Guðs til mannanna muni rætast (Heb 6.19, 20). Jesús ábyrgist sáttmálann þar sem hann hefur sýnt fram á að fyrirheit Guðs eru sönn. Með því að reisa Jesú upp frá dauðum og setja hann sér til hægri handar hefur faðirinn sýnt fram á að hann muni reisa okkur upp frá dauðum og færa okkur til sín.

Jesús er meiri meðalgangari en Móse var því að hann þjónar í hinum himneska helgidómi og hefur fært sjálfan sig fram sem fullkomna fórn fyrir okkur (Heb 8.1-5; Heb 10.5-10). Ásjóna Móse endurspeglaði dýrð Guðs (2Mós 34.29-35), en Jesús er dýrð Guðs (Heb 1.3; Jóh 1.14). Móse talaði við Guðs augliti til auglitis (2Mós 33.11) en Jesús er orð Guðs persónugert (Heb 4.12, 13; Jóh 1.1-3, 14).

`Já, Jesús uppfyllti kröfur sáttmálans um hlýðni. Í ljósi þess, hvert er þá hlutverk hlýðninnar í lífi okkar og hvers vegna er hún enn svo mikilvæg?`