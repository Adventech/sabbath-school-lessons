---
title:  Nýr og endurnýjaður
date:  14/02/2022
---

`Berðu saman Heb 8.10-12 og 5Mós 6.4-6; 5Mós 30.11-14 og Jer 31.31-34. Hvað segja þessir textar okkur um eðli hins nýja sáttmála?`

Fyrirheitið um nýjan sáttmála í Hebreabréfinu vísar til Jeremía. Samkvæmt Jeremía var fyrirheit Guðs um nýjan sáttmála reyndar endurnýjun á sáttmálanum sem Guð hafði gert við Ísraelsmenn fyrir tilstilli Móse (Jer 31.31-34). Það mætti því segja að ekki sé um „nýjan“ sáttmála að ræða heldur „endurnýjun“ á upphaflega sáttmálanum við Ísrael. Hebreska orðið fyrir „nýr“ (hadasja) felur báðar merkingarnar í sér.

Vandamálið við gamla sáttmálann var að fólkið rauf hann (Heb 8.8, 9). Það var ekkert að sáttmálanum. Það var fólkið sem var ámælisvert. Ef Ísrael hefði séð hvernig táknin bentu fram til komu Messíasar og sett traust sitt á hann hefði sáttmálinn ekki verið rofinn. Og til að vera sanngjarn þá uppfylltist tilgangur sáttmálans í lífi margra trúaðra meðal Ísraelsþjóðarinnar og þeir höfðu lögmálið í hjörtum sínum (Slm 37.31; Slm 40.9; Slm 119.11; Jes 51.7).

Þó svo nýi sáttmálinn sé endurnýjun þess gamla þá er hann að vissu leyti nýr. Fyrirheitið um nýjan sáttmála í Jeremía sér ekki aðeins fram á endurnýjun kringumstæðnanna sem ríktu fyrir brottförina úr Egyptalandi en höfðu oft verið rofnar og endurnýjaðar þar sem þjóðin hafði oft fallið frá trú sinni vegna þess að fólkið var einfaldlega ófúst að halda fast við sinn þátt í sáttmálanum við Guð (Jer 13.23). Guð hét því að gera eitthvað „nýtt“ (Jer 31.22) og sáttmálinn mundi ekki verða eins og sáttmálinn við feðurna (Jer 31.32). Vegna ótrúmennsku fólksins rættust aldrei fyrirheitin sem Guð hafði gefið í sáttmálanum á tíma Móse. En á grundvelli ábyrgðarinnar sem fékkst fyrir soninn (Heb 7.22) mundi Guð nú uppfylla tilgang sáttmálans. Guð breytti ekki lögmáli sínu eða lækkaði staðalinn, þess í stað sendi hann son sinn sem ábyrgðarmann fyrirheita sáttmálans (Heb 7.22; Heb 6.18-20). Þess vegna eru engar bölvanir tengdar þessum sáttmála. Hann býður aðeins upp á blessanir þar sem Jesús uppfyllti hann nákvæmlega og varð bölvun okkar vegna (Gal 3.13).

`Lestu 2Tím 2.13. Hvað getum við lært af trúfesti Guðs við fólk sitt og gagnvart áformum sínum varðandi samband okkar við aðra og áform?`