---
title:  Nýi sáttmálinn leysir vandamál hjartans
date:  17/02/2022
---

`Berðu saman fyrirheit sáttmálans í Jer 31.33 og Esk 36.26, 27. Hvernig eru þau tengd?`

Guð skráði fyrsta sáttmálann á tvær steintöflur sem voru geymdar í sáttmálsörkinni sem mikilvægt vitni um sáttmála Guðs við fólk sitt (2Mós 31.18; 5Mós 10.1-4). En heimildarit sem skráð voru á stein gátu verið brotin, og hægt var að skera bókrollur og brenna þær eins og Jeremía hafði reynslu af (Jer 36.23).

En í nýja sáttmálanum vill Guð rita lögmál sitt á hjörtu fólksins. Hjartað á við hugann, líffæri  minnis og skilnings (Jer 3.15; 5Mós 29.4) og þar eru meðvitaðar ákvarðanir teknar (Jer 3.10; Jer 29.13).

Þetta fyrirheit tryggir ekki aðeins aðgang allra að lögmálinu og þekkingu á því. Það átti einnig að leiða til breytinga í hjarta þjóðarinnar. Vandamál Ísraelsmanna var það að synd þeirra var skráð með „járnpenna, grafin með demantsoddi í töflur hjartna þeirra“ (Jer 17.1). Hjörtu þeirra voru þrjósk (Jer 13.10; Jer 23.17) og því var ómögulegt fyrir þá að gera það sem rétt var (Jer 13.23).

Jeremía tilkynnti ekki um breytingu á lögmálinu þar sem lögmálið var ekki vandamál Ísraelsmanna heldur voru það hjörtu þeirra. Guð vildi að trúmennska þeirra væri þakklætisvottur fyrir það sem hann hafði gert fyrir þá og því gaf hann þeim boðorðin tíu með inngangi sem segir frá elsku hans og umhyggju fyrir þeim (2Mós 20.1, 2). Guð vildi að Ísraelsmenn hlýddu lögmáli hans í viðurkenningarskyni um að hann óskaði þeim alls hins besta sem kom m.a. fram í því að hann frelsaði þá út úr Egyptalandi. Hlýðni þeirra átti að vera þakklætisvottur sem viðurkenndi tengsl þeirra við Guð.

Þannig er það einnig í dag. Elska Jesú og umhyggja sem birtist í því að hann dó fyrir okkur er inngangur nýja sáttmálans (Lúk 22.20). Sönn hlýðni kemur frá hjartanu og er tjáning kærleikans (Matt 22.34-40). Sá kærleiki er einkennandi fyrir návist Heilags anda í lífi þess sem trúir. Guð úthellir elsku sinni yfir okkur fyrir anda sinn (Róm 5.5) sem kemur fram í elsku (Gal 5.22).

`Ef Ísraelsmenn til forna áttu að elska Guð þó svo þeir skildu ekki dauða Krists ættum við þá ekki að elska Guð enn meira en þeir gerðu? Hvernig sýnir hlýðnin fram á að þessi kærleikur er raunverulegur?`