---
title:  Þörfin fyrir nýjan sáttmála
date:  13/02/2022
---

`Lestu Heb 7.11-19. Hvers vegna var þörf fyrir nýjan sáttmála?`

Hebreabréfið gefur til kynna að sú staðreynd að Jesús var settur prestur að hætti Melkísedeks bendi til þess að nýr sáttmáli hafi verið settur upp. Gamli sáttmálinn var gefinn á grundvelli prestdóms Levítanna (Heb 7.11) sem voru meðalgangarar milli Guðs og Ísraels og lögmálið bannaði öðrum að vera prestar. Höfundurinn kemst því að þeirri niðurstöðu að breyting prestastéttarinnar gefi til kynna breytingu á lögunum varðandi prestastéttina auk breytinga á sáttmálanum (Heb 7.12, 18, 19).

Það sem var að gamla sáttmálanum var að hann gat ekki séð fyrir fullkomnun (Heb 7.11). Páll er að tala um presta Levíta og þjónustu þeirra (fórnir, hátíðir o.s.frv.). Dýrafórnirnar sem færðar voru gátu ekki séð fyrir sannri, algjörri hreinsun frá synd né tryggt aðgang að Guði (Heb 10.1-4; Heb 9.13, 14; Heb 10.19-23).

Sú staðreynd að þörf væri fyrir nýjan sáttmála þýðir ekki að Guð hafi verið ósanngjarn við Ísraelsmenn þegar hann gaf þeim gamla sáttmálann. Þjónustu Levítaprestanna í tjaldbúðinni var ætlað að vernda þá frá hjáguðadýrkun og einnig benda þeim fram til þjónustu Jesú í framtíðinni. Hebreabréfið leggur áherslu á að fórnirnar hafi verið „skuggi hins góða sem er í vændum“ (Heb 10.1).

Þar sem fórnirnar bentu fólkinu til Jesú hefðu þær átt að hjálpa því að setja von sína og trú á „Guðs lamb sem ber synd heimsins“ (1Jóh 1.29; sbr. Jes 53). Páll bendir á það sama þegar hann segir að lögmálið hafi verið „tyftari okkar þangað til Kristur kom til þess að við réttlættumst af trú“ (Gal 3.24) og „Kristur leiðir lögmálið til lykta1 svo að nú réttlætist sérhver sá sem trúir“ (Róm 10.4).

Jafnvel boðorðin tíu, eins góð og fullkomin sem þau eru, geta ekki tryggt frelsun okkar (Róm 3.20-28; Róm 7.12-14). Þau gefa okkur fullkominn staðal réttlætisins en þau veita okkur ekki réttlæti fremur en spegill getur þurrkað burt hrukkur ellinnar. Við þörfnumst Jesú sem staðgengils okkar til þess að öðlast fullkomið réttlæti.

`Hvers vegna getur lögmálið ekki frelsað okkur? Ætti það ekki að gera það ef við höldum öll boðorðin vel og ágallalaust?`