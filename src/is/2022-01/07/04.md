---
title:  Engin syndafórn
date:  08/02/2022
---

Aðvöruninni í Heb 6.4-6 svipar til aðvörunarinnar í Heb 10.26-29. Páll lýsir því yfir að ef fórn Jesú er hafnað þá hafi lesandinn enga leið til að öðlast fyrirgefningu þar sem Jesús sé einasta leiðin til fyrirgefningar (Heb 10.1-14).

`Lestu Heb 10.26-29. Á hvaða þrennan hátt lýsir höfundurinn syndinni sem verður ekki fyrirgefin?`

Höfundurinn segir ekki að enga friðþægingu sé að finna fyrir neinni synd sem drýgð er eftir að menn hafa öðlast þekkingu á sannleikanum. Guð hefur sett Jesú sem talsmann okkar (1Jóh 2.1). Fyrir hann höfum við fyrirgefningu syndanna (1Jóh 1.9). Syndinni sem enga fórn eða fyrirgefningu er að finna fyrir er fólgin í því að fyrirlíta son Guðs og meta einskis blóðið, sem sáttmálinn er grundvallaður á, og smána anda náðarinnar (Heb 10.29). Við skulum kanna nánar merkingu þessara orðasambanda.

Að „fyrirlíta son Guðs“ (Heb 10.29) felur í sér að hafna yfirráðum Jesú. Titillinn „sonur Guðs“ minnir áheyrendurna á að Guð hafi sett Jesú sér til hægri handar og heitið því að gera óvini hans að fótskör hans (Heb 1.13; sjá einnig Heb 1.5-12, 14). Að fyrirlíta Jesú merkir að hinn fráfallni hafi komið fram við Jesú sem óvin. Samkvæmt röksemdafærslu Hebreabréfsins (Heb 1.13) má draga þá ályktun að hvað hinn fráfallna áhrærir þá hefur Jesús verið tekinn úr hásæti sínu og hinn fráfallni tekið hans stað en Jesús orðinn fótskör í staðinn. Það er einmitt það sem Satan vildi gera á himnum (Jes 14.12-14) og það sem „maður lögleysisins“ mundi leitast við að gera í framtíðinni (2Þess 2.3, 4).

Orðasambandið „að meta einskis blóð sem sáttmálinn grundvallast á“ bendir til höfnunar á fórn Jesú (Heb 9.15-22). Það gefur í skyn að blóð Jesú hafi engan mátt til að hreinsa.

Að lokum er orðasambandið „að smána anda náðarinnar“ mjög áhrifamikið. Gríska orðið sem þýtt er „að smána“ felur í sér hroka eða dramb og er í andstöðu við lýsingu Heilags anda sem „anda náðarinnar.“ Það bendir til þess að hinn fráfallni hafi brugðist við náðartilboði Guðs með svívirðingu.

Hinn fráfallni er í óverjandi aðstöðu þar sem hann hafnar Jesú, fórn hans og Heilögum anda.