---
title:  Ógerlegt að endurreisa
date:  07/02/2022
---

`Berðu saman eftirfarandi texta: Heb 6.4-6; Matt 16.24; Róm 6.6; Gal 2.20; Gal 5.24 og Gal 6.14. Hvað bendir sá samanburður á að felist í því að krossfesta Krist?`

Gríska frummálið leggur áherslu á hugtakið „ógerlegt.“ Það er ógerlegt fyrir Guð að láta þá snúa við sem hafa „fallið frá“ þar sem „þeir eru að krossfesta son Guðs að nýju“ (Heb 6.6). Páll vill leggja áherslu á að það er engin önnur frelsunarleið en fyrir Krist (Post 4.12). Önnur frelsunarleið er jafn ómöguleg og það að „Guð fari með lygi“ (Heb 6.18) eða að „þóknast Guði án trúar“ (Heb 11.6).

Orðasambandið „að krossfesta son Guðs að nýju“ er myndræn leið til að lýsa einhverju sem gerist í persónutengslum Jesú og hinna trúuðu.

Þegar trúarleiðtogarnir krossfestu Jesú gerðu þeir það vegna þess að Jesús ógnaði yfirvaldi þeirra og sjálfræði. Þeir vonuðust til að losna við Jesú sem einstakling og útrýma voldugum og hættulegum óvini. Á sama hátt er fagnaðarerindið grundvallaráskorun á yfirráð og sjálfsákvörðun einstaklingsins. Kjarni kristindómsins er fólginn í að taka upp krossinn og afneita sjálfum sér (Matt 16.24). Það felur í sér að vera „krossfestur heiminum“ (Gal 6.14), krossfesta „okkar gamla mann“ (Róm 6.6) og „holdið með ástríðum þess“ (Gal 5.24). Tilgangur kristilegs lífs er að fara í gegnum einskonar dauða. Við getum ekki öðlast það nýja líf sem Guð vill gefa okkur nema við deyjum sjálfinu (Róm 6.1-11).

Baráttan milli Jesú og sjálfshyggjunnar er barátta upp á líf og dauða (Róm 8.7, 8; Gal 5.17). Það er erfið barátta sem færir ekki skjótan sigur. Textinn er ekki að tala um þann sem hrasar stundum í baráttunni við hinn „gamla mann“ og „holdið.“ Þessi synd á við um þann sem hefur meðtekið hina sönnu frelsun og það sem henni fylgir (Heb 6.4, 5) en kemst svo að þeirri niðurstöðu að Jesús ógnar þeim lífsstíl sem hann/hún vildi fylgja og leitast því við að deyða tengsl sínvið hann. Það er að segja að eins lengi og einstaklingurinn velur ekki að fullu að snúa baki við Jesú þá er enn von um frelsun.

`Hvað felst í því að deyja „sjálfinu“/„sjálfshyggjunni“ og „taka upp krossinn? Hvað átt þú erfiðast með að leggja undir yfirráð Krists?`