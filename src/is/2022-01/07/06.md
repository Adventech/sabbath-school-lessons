---
title:  Jesús, akkeri sálarinnar
date:  10/02/2022
---

Páll lýkur aðvörun sinni gegn fráfalli og uppörvun til elsku og trúar með háleitri greinargerð um fullvissuna í Kristi.

`Lestu Heb 6.17-20. Hvernig ábyrgðist Guð fyrirheit sín til okkar?`

Guð ábyrgðist fyrirheit sín til okkar á margvíslegan hátt. Í fyrsta lagi ábyrgðist hann fyrirheit sitt með eiði (Heb 6.17). Samkvæmt ritningunum var eiður Guðs við Abraham og Davíð undirstaðan að trausti til stöðugs velvilja hans í garð Ísraelsmanna. Þegar Móse leitaðist við að tryggja fyrirgefningu Guðs fyrir Ísrael eftir fráfallið í tengslum við gullkálfinn vísaði hann til eiðs Guðs við Abraham (sjá 2Mós 32.11-14; 1Mós 22.16-18). Það sem styrkti bæn hans var sú staðreynd að eiður Guðs er óriftanlegur (Róm 9.4; Róm 11.28, 29).

Á sama hátt var það þegar sálmaskáldið bað til Guðs fyrir Ísrael þá gerði hann tilkall til eiðs Guðs við Davíð. Guð hafði sagt: „Ég mun ekki vanhelga sáttmála minn og ekki taka það aftur sem mér hefur af vörum liðið. Eið sór ég við heilagleik minn: Ég mun aldrei bregðast Davíð. Ætt hans skal haldast við um aldur og ævi og hásæti hans sem sólin frammi fyrir mér, það skal standa að eilífu sem tunglið, hið trausta vitni ofar skýjum“ (Slm 89.35-38). Samkvæmt Nýja testamentinu rættust báðir eiðarnir í Jesú, afkomanda Abrahams, sem steig upp til himins og settist í hásæti Davíðs (Gal 3.13-16; Lúk 1.31-33, 54, 55).

Í öðru lagi ábyrgðist Guð fyrirheit sín til okkar með því að setja Jesú sér til hægri handar. Tilgangurinn með himnaför Jesú var að renna frekari stoðum undir fyrirheitið sem hinum trúuðu hafði verið gefið þar sem Jesús steig upp sem fyrirrennari okkar (Heb 6.20). Þannig opinberar himnaförin okkur fullvissuna um frelsun Guðs okkur til handa. Guð leiddi Jesú inn til dýrðarinnar fyrir þjáningar dauðans sem hann þoldi fyrir hvern og einn þannig að hann gæti leitt „mörg börn til dýrðar“ (Heb 2.9, 10). Návist Jesú frammi fyrir föðurnum er „eins og akkeri fyrir sálina“ (Heb 6.19) sem er fest við hásæti Guðs. Heiður stjórnar Guðs er háður uppfylligu fyrirheita hans til okkar í Jesú. Þörfnumst við frekari fullvissu?

`Hvaða áhrif hefur það á þig þegar þú hugsar til þess að Guð hafi svarið þér eið? Hvernig ætti tilhugsunin um það að veita þér fullvissu um frelsun, jafnvel þó svo þér finnist þú óverðug(ur)?`