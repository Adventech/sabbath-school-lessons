---
title:  Eitthvað betra
date:  09/02/2022
---

Eftir sterka og einlæga aðvörun í Heb 6.4-8 lætur Páll í ljósi traust sitt að lesendur hans hafi hvorki fallið frá syninum né muni gera það í framtíðinni. Hann hefur trú á því að áheyrendur hans muni hlíta aðvöruninni og bera viðeigandi ávexti. Þeir eru líkt og „jörðin“ sem Guð ræktar og framleiðir þá ávexti sem hann væntir. Þeir munu hljóta blessun Guðs (Heb 6.7), „hjálpræði“ hans (Heb 6.9).

`Lestu Heb 6.9-12. Gerðu lista yfir það góða sem áheyrendurnir hafa gert og eru að gera og hvað er átt við með því?`

Hinir trúuðu sýna kærleika sinn til Guðs með þjónustu sinni við hina heilögu. Þetta voru ekki einstök atvik í fortíðinni heldur síendurtekin atvik sem halda áfram allt til þessa. Einstök atvik sýna ekki endilega eðli einstaklingsins. Sterkasta vísbendingin um elsku okkar til Guðs eru ekki trúarverk sem slík heldur kærleiksverk í garð meðbræðra okkar, einkum þeirra sem eru bágstaddir (Matt 10.42; Matt 25.31-46). Þannig hvetur Páll hina trúuðu til að gleyma ekki að gera það sem gott er (Heb 13.2, 16).

Líttu á Heb 6.12 sem varar við því að gerast „sljó“ sem einkennir þá sem þroskast ekki en eiga á hættu að falla frá trúnni (Heb 5.11; Heb 6.12). Vitsmunalegar trúarathafnir viðhalda ekki voninni heldur er það trú sem kemur fram í kærleiksathöfnum (Róm 13.8-10).

Guð vinnur ekki hjörtu mannanna með fyrirskipunum og hótunum heldur með fyrirheitum sínum. Með fyrirheitum sem byggja á hreinni elsku og hlýhug leitast hann við að ná til hjartna mannanna. Fyrirheit hans gilda fyrir alla sem treysta honum. Trúin felst í því að reiða sig á loforð hans.

Páll vill að lesendur sínir líki eftir þeim sem erfa fyrirheitin fyrir trú og þolinmæði. Hann hefur þegar útmálað kynslóðina í eyðimörkinni sem neikvætt dæmi um þá sem hljóta ekki það sem heitið var vegna skorts á trú og þolgæði. Því næst gefur hann mynd af Abraham (Heb 6.13-15) sem fordæmi um þann sem fyrir trú og þolgæði erfir það sem heitið var. Listinn yfir jákvæð fordæmi heldur áfram með fólki trúarinnar, trúarhetjunum, í Heb 11 og nær hámarki sínu með Jesú í Heb 12 sem æðsta fordæminu um trú og þolgæði (Heb 12.1-4). Í Opb 14.12 er eðli hinna heilögu á síðustu tímum lýst þannig að það einkennist af trú, þolgæði og því að þeir halda boðorðin.

`Stundum þurfum við að aðvara þá sem við elskum. Hvað getum við lært af postulanum varðandi það að aðvara og uppörva aðra?`