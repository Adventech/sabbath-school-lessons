---
title:  Að bragða gæði orðsins
date:  06/02/2022
---

`Lestu Heb 6.4, 5. Hvað var hinum trúuðu gefið í Kristi þegar þeir voru honum trúir?`

Að vera „upplýst“ felur í sér reynslu afturhvarfs ( Heb 10.32). Það vísar til þeirra sem hafa snúið sér frá „myrkri“ yfirvalds Satans og að „ljósi“ Guðs (Post 26.17, 18). Það felur einnig í sér lausn frá synd (Ef 5.11) og fáfræði (1Þess 5.4, 5). Sögnin gefur til kynna að þessi upplýsing eigi rætur að rekja til Guðs í Jesú sem er „ljómi dýrðar hans“ (Heb 1.3).

Orðasamböndin „að njóta hinnar himnesku gjafar“ og „fá hlutdeild í heiögum anda“ eru hliðstæð. „Gjöf“ Guðs kann að vísa til náðar hans (Róm 5.15) eða Heilags anda sem Guð notar til að úthella þeirri náð sinni (Post 2.38). Þeir sem hafa fundið fyrir Heilögum anda (Jóh 7.37-39; 1Kor 12.13) hafa fundið fyrir náð Guðs sem felur í sér mátt til að uppfylla vilja hans (Gal 5.22, 23).

Að reyna „Guðs góða orð“ (Heb 6.5) felur í sér að upplifa sannleika fagnaðarerindisins í lífi sínu (1Pét 2.2, 3). Orðasambandið „kraftar komandi aldar“ vísar til þeirra kraftaverka sem Guð mun framkvæma fyrir hina trúuðu í framtíðinni: upprisuna (Jóh 5.28, 29), ummyndun líkama okkar og eilíft líf. En hinir trúuðu eru farnir að finna fyrir þeim á þessum tíma. Þeir hafa orðið fyrir andlegri upprisu (Kól 2.12, 13), endurnýjun hugans (Róm 12.2) og fundið eilíft líf í Kristi (Jóh 5.24).

Páll hafði sennilega í huga kynslóðina í eyðimörkinni sem fann fyrir náð Guðs og hjálpræði. Eldstólpinn upplýsti kynslóðina í eyðimörkinni (Neh 9.12, 19; Slm 105.39), hún naut mannabrauðsins frá himnum (2Mós 16.15), varð fyrir áhrifum Heilags anda (Neh 9.20), reyndi „Guðs góða orð“ (Jós 21.45) og fundið „krafta komandi aldar“ í þeim undraverkum sem hún var aðnjótandi þegar hún var leyst úr Egyptalandi (Post 7.36).  Páll gefur til kynna að líkt og kynslóðin í eyðimörkinni féll frá trú sinni á Guð þrátt fyrir þessar vísbendingar (4Mós 14.1-35) þá voru lesendur Hebreabréfsins í sömu hættu þrátt fyrir vísbendingar um góðvild Guðs sem þeir höfðu notið.

`Hver hefur reynsla þín verið varðandi það sem þessi vers í Hebreabréfinu tala um? Hver er t.d. reynsla þín af þeirri upplýsingu sem textinn talar um?`