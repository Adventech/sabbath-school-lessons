---
title:  Til íhugunar
date:  11/03/2022
---

„Fyrir trú varðst þú eign Krists og fyrir trú átt þú að vaxa í honum – með því að gefa og taka á móti. Þú átt að gefa allt – hjarta þitt, vilja og þjónustu – gefa honum sjálfan þig til að hlýðnast öllum boðum hans. Og þú verður að taka við öllu – Kristi, fyllingu allrar blessunar, til að dvelja í hjartanu og vera styrkur þinn, réttlæti þitt og hinn eilífi hjálpari þinn – til að veita þér kraft til að hlýða“ (VK, bls. 82).

„Guð biður okkur aldrei að trúa án þess að láta okkur í té nægileg rök til að byggja trú okkar á. Tilvist hans, grundvallareðli hans og sannleiksgildi orða hans er allt staðfest af vitnisburði, sem höfðar til dómgreindar okkar. Sá vitnisburður er yfirgnæfanlegur. Samt hefur Guð aldrei numið á brott möguleikann á að efast. Trú okkar verður að byggjast á rökum en ekki á því, sem verður séð eða þreifað á. Þeir, sem kjósa að efast, munu fá tækifæri til þess, meðan þeir, sem í raun og veru þrá að kynnast sannleikanum, munu finna nægar röksemdir til að byggja trú sína á.

Ógerlegt er fyrir mannlegan, takmarkaðan huga að skilja til hlítar eðli verka hins óendanlega Guðs. Sú heilaga vera hlýtur ávallt að vera dularhjúpi hulin, jafnvel hinum skarpgáfaðasta manni og einnig hinum hámenntaða. „Getur þú náð til botns í Guði eða komist til ystu takmarka hins Almáttka? Himinhá er speki hans – hvað fær þú gjört? dýpri en undirheimar – hvað fær þú vitað?“ (Job 11.7, 8). (VK, bls. 123, 124).

**Til umræðu**

`Kristinn fræðimaður fornaldar ritaði eitt sinn: Credo ut intelligam sem er latína og þýðir: „Ég trúi til þess að ég geti skilið.“ Í Heb 11.3 lesum við að „fyrir trú skiljum við.“ Hver eru tengslin milli trúar og skilnings? Hvers vegna kemur trúin oft á undan skilningnum? Með öðrum orðum, hvers vegna verðum við stundum að teygja okkur eftir því í trú sem við skiljum ekki í fyrstu en við það eykst skilningurinn?`

`Gríska orðið pístis þýðir bæði trú og trúmennska eða trúfesti. Hvers vegna eru báðar merkingarnar mikilvægar þegar við leitumst við að skilja hvað felst í því að að lifa fyrir trú?`

`Við skiljum að trúin sé gjöf frá Guði (Róm 12.3), en gegnum við einhverju hlutverki til að öðlast þá gjöf og halda henni við? Hvert er það hlutverk?`