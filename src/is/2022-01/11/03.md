---
title:  Fyrir trú – Abraham
date:  07/03/2022
---

Hebreabréfið skilgreinir trúna sem „fullvissu um það sem menn vona, sannfæringu um þá hluti sem eigi er auðið að sjá“ (Heb 11.1). Síðanbirtir það lista yfir trúfast fólk úr sögu Ísraels sem er gott dæmi um það sem trúin er og sýnir fram á hvernig það lét þá trú sína koma fram í verkum sínum.

`Lestu Heb 11.1-19. Hvað gerðu þessar trárhetjur sem bar vitni um trú þeirra? Hvernig tengjast athafnir þeirra voninni um það sem „eigi er auðið að sjá?“`

Abraham er e.t.v. mikilvægasta persónan í þessum kafla. Einkum er síðasta trúarathöfn hans lærdómsrík varðandi hið sanna eðli trúarinnar.

Hebreabréfið bendir á að fyrirmæli Guðs til Abrahams um að fórna Ísak hafi virst vera mótsögn af Guðs hálfu (Heb 11.17, 18). Ísak var ekki einasti sonur Abrahams. Ísmael var frumburður Abrahams en Guð hafði sagt Abraham að það væri í lagi að hann yrði við beiðni Söru um að senda Ísmael og móður hans á brott því að Guð mundi annast þau og einnig vegna þess að það væru afkomendur Ísaks sem yrðu nefndir niðjar Abrahams (1Mós 21.12, 13). En í næsta kafla biður Guð Abraham um að færa Ísak sem brennifórn. Fyrirmæli Guðs í 1Mós 22 virtust vera í algjörri mótsögn við fyrirheit Guðs í 1Mós 12 – 21.

Hebreabréfið komst að þeirri niðurstöðu að Abraham hafi á undraverðan hátt leyst ráðgátuna með því að draga þá ályktun að Guð mundi reisa Ísak upp aftur eftir að honum hefði verið fórnað. Þetta vekur furðu þar sem engin vísbending er um að neinn hafi verið reistur upp frá dauðum fram að því. Svo virðist sem fyrri reynsla Abrahams af Guði hafi leitt til þeirrar niðurstöðu. Í Heb 11.12 er þess getið að Ísak hafi verið getinn fyrir mátt Guðs af manni sem „var kominn að fótum fram.“ Páll getur einnig um að þrátt fyrir að Abraham hafi verið „kominn að fótum fram“ og Sara ófrjó þá hafi Abraham trúað „með von, gagnstætt allri von, að hann yrði faðir margra þjóða“ þar sem hann trúði að Guð „geri dauða lifandi og kallar fram það sem ekki er til, og það verður til“ (Róm 4.17-20). Þannig virðist Abraham hafa talið að hafi Guð að vissu leyti þegar gefið Ísak líf þá gæti hann gert það aftur. Út frá því sem Abraham hafði séð varðandi handleiðslu Guðs áður sá hann vísbendingu um hvað hann gæti gert í framtíðinni.

`Hvers vegna er það mikilvægt fyrir viðhald trúar okkar og trausts til Guðs að hugleiða hvernig hann hefur leitt í lífi okkar áður?`