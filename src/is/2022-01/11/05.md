---
title:  Rahab og aðrir
date:  09/03/2022
---

`Lestu Heb 11.31 og Jós 2.9-11. Hvers vegna er hin heiðna vændiskona, Rahab, innifalin í þessum texta sem fjallar um heilagar persónur?`

Rahab er sennilega ólíklegasta persónan í Heb 11. Hún er ein tveggja nefndra kvenna. Hún er tíunda í listanum í kjölfar forfeðra Ísraels sem hver um sig var talinn réttlátur. Þegar við komum að nafni hennar finnum við að hún er ekki aðeins kona heldur einnig heiðin vændiskona.

Það sem kemur þó mest á óvart er sú staðreynd að hún er einnig miðja og hápunktur þessa kafla. Listanum er raðað á sérstæðan hátt. Hver frásögn endurtekur orðin „fyrir trú.“ Orðasambandið er oftast þannig að „fyrir trú“ gerði viðkomandi þetta eða hitt eða kom þetta fyrir viðkomandi. Á grundvelli þessa endurtekna orðalags býr lesandinn sig undir að heyra hámarkið um að „fyrir trú leiddi Jósúa fólkið inn í fyrirheitna landið.“

`En textinn segir það ekki. Þess í stað er hlaupið yfir Jósúa og vændiskona kemur í hans stað. Eftir að hafa nefnt Rahab hættir hið endurtekna orðalag með orðunum „hvað á ég að orðlengja framar um þetta?“ (Heb 11.32). Síðan eru nöfn og atburðir nefnd í flýti án nánari útskýringa.`

Trúarathöfn Rahab fólst í því að hún heyrði, trúði og hlýddi jafnvel þó hún sæi ekki. Hún sá ekki plágurnar í Egyptalandi, frelsunina í Rauðahafinu, vatnið sem streymdi úr klettinum né brauðið sem kom frá himnum, en samt trúði hún. Hún var gott dæmi fyrir lesendur Hebreabréfsins, sem höfðu ekki heyrt Jesú prédika né séð hann gera kraftaverk, og einnig okkur sem höfum heldur ekki séð neitt af því.

„Rahab var skækja sem bjó á múr Jeríkóborgar. Hún faldi tvo njósnara Ísraelsmanna sem höfðu verið sendir til þess að kanna varnir borgarinnar. Vegna vinsemdar hennar í þeirra garð og yfirlýsingar um trú hennar á Guð lofuðu njósnararnir að lífi Rahab og fjölskyldu hennar yrði þyrmt þegar ráðist yrði á Jeríkó“ (DG, bls. 35).

Páll heldur síðan áfram (Heb 11.35-38) með lista yfir þá erfiðleika sem margir stóðu andspænis. Orðalagið „þágu ekki laun“ (Heb 11.35) gefur til kynna að þeir hefðu haft tækifæri til að losna en kusu að gera það ekki þar sem þeir litu fram til launa Guðs.

`Hvers vegna höfum við góða ástæðu til að trúa því að atburðir eins og sex daga sköpun, brottförin úr Egyptalandi, kross Krists hafi gerst þó svo við höfum ekki verið vitni að þeim?`