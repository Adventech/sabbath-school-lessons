---
title:  Hinn réttláti mun lifa fyrir trú
date:  06/03/2022
---

`Lestu Heb 10.35-39. Hvað er Guð að segja okkur í þessum versum?`

Þolgæði er eiginleiki sem fólk Guðs á tíma endalokanna verður að hafa til þess að geta öðlast fyrirheitin (Opb 13.10; Opb 14.12). En til þess að geta staðist verða hinir trúuðu að halda fast við trú sína (Heb 10.23; Heb 4.14). Páll hefur sýnt fram á að eyðimerkur-kynslóðin gat ekki öðlast fyrirheitið vegna trúarskorts (Heb 3.19). Hebreabréfið dregur upp mynd af hinum trúuðu sem eru á mörkum þess að fyrirheitin rætist (Heb 9.28; Heb 10.25, 36-38) og þeir þurfi að sýna trú ef þeir vilji öðlast fyrirheitin (Heb 10.39).

Páll byrjar lýsingu sína á trúnni með því að vitna í Hab 2.2-4. Habakkuk hafði spurt Guð hvers vegna hann umbar hið viðsjárverða fólk sem undirokaði hina réttlátu (Hab 1.12-17). Spámaðurinn og fólk hans þjáðist og því vildi það að Guð gerði eitthvað í málunum. En Guð svaraði að spádómarnir myndu uppfyllast á sínum tíma og fólkið þyrfti því að bíða uppfyllingarinnar (Hab 2.2-4). Habakkuk og fólk hans lifði eins og við á tímabilinu milli þess að fyrirheitið var gefið og upfyllingar þess. Boðskapur Guðs heldur áfram í Hebreabréfinu: „Innan harla skamms tíma mun sá koma sem koma á og ekki dvelst honum“ (Heb 10.37; sjá einnig Hab 2.3).

Boðskapurinn á við um Jesú. Hann er hinn réttláti, trúin holdi klædd, sem þóknast Guði og veitir okkur líf (Heb 10.5-10).

Hvers vegna ætti honum þá að dveljast? Honum dvelst ekki. Hann hefur þegar komið til að deyja fyrir okkur (Heb 9.15-26) og hann mun vissulega koma aftur á tilsettum tíma (Heb 9.27, 28; Heb 10.25).

Boðskapur Guðs heldur áfram: „Minn réttláti mun lifa fyrir trúna“ (Heb 10.38). Páll segir það sama í Róm 1.17 og Gal 3.11. Það er einkum textinn í Róm 1.16, 17 sem varpar ljósi á þetta þar sem hann segir að réttlæti Guðs opinberist „fyrir trú til trúar.“ Það sem Páll á við er að trúfesti Guðs varðandi fyrirheit sín komi fyrst og síðan leiði trúfesti hans til trúar okkar og/eða trúfesti.

Vegna þess að Guð er trúfastur varðandi fyrirheit sín (2Tím 2.13) munu hinir réttlátu bregðast við trúfesti Guðs með því að vera einnig trúfastir.

`Hvers vegna er mikilvægt að gera sér grein fyrir því að trú okkar er ávöxtur trúfesti Guðs og nærist á henni? Hvernig getum við lært að treysta því að hann sé trúfastur gagnvart okkur varðandi fyrirheitin sem hann hefur gefið okkur?`