---
title:  Móse treysti hinum ósýnilega
date:  08/03/2022
---

`Lestu Heb 11.20-28. Hvað gerðu þessir menn trúarinnar? Hvernig tengjast athafnir þeirra voninni og því sem ekki verður séð?`

Móse er næsta dæmið um trú í þessum kafla trúarinnar. Líf Móse í Egyptalandi hófst og því lýkur með tveim ögrunum við konunginn. Stuttu eftir fæðingu Móse földu foreldrar hans hann vegna þess að þeir skelfdust ekki skipun konungsins (Heb 11.23) og Móse yfirgaf Egyptaland og „óttaðist ekki reiði konungsins“ (Heb 11.27). Mikilvægasta atvikið í lífi Móse var samt það að hann „hafnaði . . . því að vera talinn dóttursonur faraós“ (Heb 11.24). Sú staðreynd að talað er um kjörmóður Móse sem „dóttur faraós“ bendir til þess að honum hafi verið ætlað að verða næsti faraó. En Móse var fús að hverfa frá þeim möguleika að verða stjórnandi voldugustu þjóðar þess tíma og verða í þess stað leiðtogi nýleystra þræla eða öllu fremur flóttamanna.

`Berðu saman Heb 11.24-27 og Heb 10.32-35. Hvað er svipað með þeim kringumstæðum sem einkenndu hina fyrstu lesendur Hebreabréfsins og reynslu Móse?`

Mikilleiki Móse fólst í því að hann gat horft framhjá fyrirheitunum um konung Egyptalands og líta fram til þess sem verður ekki séð, fyrirheita Guðs. Hebreabréfið segir að lykilinn sé að finna í þeirri staðreynd að Móse horfði fram „til launanna“ en ekki fjársjóða Egyptalands. Þessi laun eru þau sömu og nefnd eru í Heb 10.35 og Guð hefur heitið öllum þeim sem trúa á hann.

Orð Páls um Móse hljóta að hafa bergmálað á áhrifamikinn hátt í hjörtum lesenda hans í upphafi. Þeir höfðu þolað álasanir og svívirðingar vegna trúar sinnar á Krist. Þeir höfðu einnig verið hrelldir og þeir höfðu misst eigur sínar (Heb 10.32-34). Sumir voru í fangelsum (Heb 13.3). Á sama hátt valdi Móse að þola illt með fólki Guðs og skipta auði Egypta fyrir svívirðingar vegna Krists þar sem hann trúði því að laun Krists væru meiri en hvað sem Egyptaland hefði upp á að bjóða.

`Hvaða baráttum hefur þú staðið andspænis vegna trúar þinnar? Hverju hefur þú þurft að fórna? Hvers vegna eru endanlegu launin þess virði jafnvel þó þú sjáir þau ekki núna?`