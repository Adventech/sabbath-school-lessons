---
title:  Afleiðing vantrúar
date:  24/01/2022
---

`Lestu Heb 3.12-19. Hvers vegna gat Ísrael ekki gengið inn til hinnar fyrirheitnu hvíldar?`

Það er sárt til þess að vita að þeir sem voru leystir úr Egyptalandi gátu ekki gengið inn til hvíldarinnar sem Guð hafði heitið þeim. Þegar Ísraelsþjóðin kom til Kades Barnea við landamæri fyrirheitna landsins skorti hana þá trú sem hún þarfnaðist. Í 4Mós 13 og 14 er okkur sagt að njósnarar Ísraels „báru til óhróður meðal Ísraelsmanna um landið“ (4Mós 13.32). Þeir staðfestu að landið væri gott en þeir vöruðu við því að íbúarnir væru öflugir og borgirnar væru víggirtar og ógerlegt væri fyrir Ísrael að sigra þá.

Jósúa og Kaleb samsinntu að landið væri gott og þeir rengdu ekki þá staðreynd að íbúarnir væru öflugir og borgirnar víggirtar. En þeir sögðu að Guð væri með þeim og hann mundi leiða þá inn í landið (4Mós 14.7-9). Samt fór svo að fólkið sem sá hvernig Guð eyðilagði Egyptaland með plágum (2Mós 7 – 12), eyddi her faraós í Rauðahafinu (2Mós 14), sá því fyrir brauði frá himnum (2Mós 16) og vatni úr kletti (2Mós 17) auk þess að birta stöðuga nærveru sína og leiðsögn í skýinu (2Mós 40.36-38) – treysti honum ekki á þessari stundu. Það er sorgarsaga að kynslóðin sem var vitni að svo áhrifamikilli tjáningu á mætti Guðs varð táknmynd um trúleysi (Neh 9.15-17; Slm 106.24-26; 1Kor 10.5-10).

Guð gefur börnum sínum fyrirheit um gjafir sem eru utan seilingar mannanna. Þess vegna er það einungis á grundvelli náðar að þær eru aðgengilegar fyrir trú. Í Heb 4.2 er gert grein fyrir því að fyrirheitið sem Ísraelsmenn fengu „kom þeim eigi að haldi vegna þess að það samlagaðist ekki trúnni hjá heyrendunum“ (1973).

Ísraelsmenn ferðuðust til landamæra fyrirheitna landsins sem þjóðarheild. Þegar fólkið heyrði mótsagnakenndar skýrslur samsamaði það sig þeim sem skorti trú. Trú eða trúarskortur er smitandi. Þess vegna hvetur Hebreabréfið lesendur sína til að „uppörva hvert annað“ (Heb 3.13) til að „hvetja hvert annað til kærleika og góðra verka“ (Heb 10.24) og gæta þess „að enginn missi af náð Guðs“ (Heb 12.15).

`Á hvern hátt getur þú stuðlað að uppbyggingu trúar trúsystkina þinna? Hvernig getur þú fyrirbyggt að þú segir eða gerir eitthvað sem gæti veikt trú annarra?`