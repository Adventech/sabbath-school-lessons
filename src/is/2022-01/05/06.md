---
title:  Forsmekkur nýrrar sköpunar
date:  27/01/2022
---

`Berðu saman 2Mós 20.8-11, 5Mós 5.12-15 og Heb 4.8-11. Hvaða mismun finnur þú varðandi merkingu sabbatshvíldarinnar?`

Eins og við höfum þegar séð þá hvetja textarnir í 2Mós og 5Mós okkur til að líta til fortíðarinnar. Þeir hvetja okkur til að hvílast á hvíldardeginum til þess að fagna því sem Guð gerði í sköpuninni og endurlausninni. En Heb 4.9-11 býður okkur að líta til framtíðarinnar. Okkur er sagt að Guð hafi undirbúið sabbatshvíld í framtíðinni. Það gefur til kynna nýja vídd í helgihaldi hvíldardagsins. Sabbatshvíldin minnist ekki aðeins sigra Guðs í fortíðinni heldur fagnar hún yfir fyrirheitum Guðs varðandi framtíðina.

Framtíðarþáttur helgihalds hvíldardagsins hefur alltaf verið til staðar en hann hefur oft verið vanræktur. Eftir syndafallið benti hann til fyrirheits Guðs um að dag einn mundi hann endurreisa sköpunina til upphaflegrar dýrðar hennar fyrir tilverknað Messíasar. Guð bauð okkur að fagna yfir endurlausnarstarfi hans með því að halda hvíldardaginn þar sem hvíldardagurinn benti fram til fullkomnunar endurlausnarinnar í nýrri sköpun. Helgihald hvíldardagsins horfir fram til himins í þessum ófullkomna heimi.

Þetta hefur ávallt legið ljóst fyrir í erfikenningum Gyðinga. Eitt þeirra rita, Life of Adam and Eve, segir m.a.: „Sjöundi dagurinn er merki um upprisuna, hvíld komandi tíma“ (James H. Charlesworth, ritstjóri, The Old Testament Pseudepigrapha. London: Yale University Press, 1985, 2. bindi, bls. 18). Annað heimildarrit Gyðinga segir: Hinn komandi tími er „dagur sabbatshvíldar um eilífð“ (Jacob Neusner, The Mishnah. New Haven: Yale University Press, 1988, bls. 873). Síðari heimild segir: „Ísrael sagði frammi fyrir Hinum heilaga, blessaður sé hann: „Meistari heimsins, hver verða laun okkar ef við höldum boðorðin?“ Hann svaraði þeim og sagði: „Hinn komandi heimur.“ Þeir sögðu við hann: „Sýndu okkur líkingu þess.“ Hann sýndi þeim hvíldardaginn.“ (Theodore Friedman, “The Sabbath Anticipation of Redemption,” Judaism: A Quarterly Journal, 16. bindi, bls. 443, 444).

Hvíldardagurinn er tími fagnaðar, gleði og þakkargjörðar.1 Þegar við höldum hvíldardaginn sýnum við að við trúum fyrirheitum Guðs og þiggjum náðargjöf hans. Hvíldardagurinn er lifandi og lífleg trú. Helgihald hvíldardagsins er sennilega fyllsta tjáningin á fullvissu okkar um að við séum frelsuð af náð fyrir trú á hann.

`Hvernig getum við lært að halda hvíldardaginn þannig að hann sýni fram á skilning okkar á frelsun fyrir trú án lögmálsverka? Á hvern hátt er sabbatshvíldin tjáning á frelsun fyrir trú?`