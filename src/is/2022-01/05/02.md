---
title:  Landið sem hvíldarstaður
date:  23/01/2022
---

`Lestu 1Mós 15.13-21. Hverju hét Guð Abraham?`

Þegar Guð leysti Ísrael úr ánauðinni í Egyptalandi var það áform hans að leiða Ísraelmenn til Kanaanslands þar sem þeir gætu þjónað honum og hlýtt (2Mós 8.1; Slm 105.43-45) og einnig notið sabbatshvíldarinnar sem faraó hafði bannað (2Mós 5.5). Kanaansland var sú arfleifð sem Guð hafði heitið Abraham, forföður þeirra, þar sem hann hafði hlýtt rödd Guðs og yfirgefið land sitt til þess að fara til fyrirheitna landsins (1Mós 11.31 – 12.4).

Áform Guðs um að gefa Ísraelsmönnum landið var ekki einungis ætlað þeim. Guð var að flytja þá til sín (2Mós 19.4). Guð vildi að þeir byggju í landi þar sem þeir gætu notið náinna tengsla við hann hindrunalaust og gætu einnig verið vitni fyrir heiminum um hver hinn sanni Guð væri og hvað hann byði fólki sínu. Líkt og hvíldardagur sköpunarvikunnar var Kanaansland rammi sem gerði náin tengsl við endurlausnarann möguleg og þjóðin gæti notið gæsku hans.

Í 5Mós 12.1-14 sagði Drottinn fólkinu að það myndi ganga inn til hvíldar, ekki aðeins þegar það gengi inn í landið heldur þegar það hefði hreinsað landið af hjáguðadýrkun. Eftir það mundi Guð sýna því, hinum útvöldu, stað þar sem hann mundi dvelja á meðal þess.

`Lestu 2Mós 20.8-11 og 5Mós 5.12-15. Hvað tvennt var það sem sabbatshvíldin minntist og hvaða tengsl eru milli þeirra?`

Guð tengdi hvíldardag sköpunarvikunnar og endurlausnina frá Egyptalandi. Hann bauð Ísraelsmönnum að halda hvíldardaginn til minningar um sköpunina og til minningar um endurlausnina frá Egyptalandi. Sköpunin og endurlausnin eru báðar varðveittar í hvíldardagsboðorðinu. Á sama hátt og við getum ekki skapað okkur sjálf getum við heldur ekki endurleyst okkur sjálf. Einungis Guð getur gert það. Þegar við því hvílumst viðurkennum við að við erum háð honum ekki aðeins varðandi tilveru okkar heldur einnig frelsun okkar. Helgihald hvíldardagsins er áhrifamikil yfirlýsing um frelsun fyrir trú eina.

`Hvernig ætti helgihald hvíldardagsins að hjálpa okkur að skilja hve algjörlega við erum háð Guði ekki eingöngu varðandi tilveru okkar heldur einnig frelsun okkar?`