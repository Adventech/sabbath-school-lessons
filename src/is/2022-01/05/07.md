---
title:  Til íhugunar
date:  28/01/2022
---

Það er mjög eftirtektarvert að Páll notar sabbatshvíldina en ekki sunnudaginn sem tákn um frelsun fyrir náð sem Guð veitir okkur. Sú staðreynd að sabbatshvíldin er notuð þannig bendir til þess að hinir trúuðu héldu upp á hvíldardaginn. En á 2. öldinni e.Kr. byrjum við að sjá ákveðnar breytingar í söfnuðinum. Hætt var að líta á helgihald hvíldardagsins sem tákn um frelsunina en hann var í þess stað talinn vera hollustutákn við Gyðingdóm og gamla sáttmálann sem átti að forðast. Að halda hvíldardaginn jafngilti því að vera eins og Gyðingur. Til dæmis má nefna að Ignatíus frá Antíokkíu (u.þ.b. 110 e.Kr.) komst þannig að orði: „Þeir sem lifðu í samræmi við gamla fyrirkomulagið hafa fundið nýja von. Þeir halda ekki lengur hvíldardaginn heldur dag Drottins, þann dag sem Kristur endurreisti líf okkar“ (Jacques B. Doukhan, Israel and the Church: Two Voices for the Same God. Peabody, MA: Hendrickson Publishers, 2002, bls. 42). Á sama hátt fyrirskipaði Marcion fylgjendum sínum að fasta á hvíldardeginum sem tákn um að þeir höfnuðu Gyðingum og Guði þeirra, og Viktorínus vildi ekki láta líta út eins og hann „héldi hvíldardag Gyðinganna“ (Sama bók, bls. 41-45). Þegar hin kristna kirkja glataði skilningi sínum á helgihaldi hvíldardagsins sem tákns um frelsun fyrir náð leiddi það til afnáms hans.

„Þess vegna er hvíldardagurinn tákn um mátt Krists til að helga okkur. Og hann er öllum gefinn sem Kristur helgar. Sem tákn um helgunarmátt hans er hvíldardagurinn gefinn öllum sem fyrir Krist verða hluti Ísraelslýðs Guðs. . . .

Hvíldardagurinn bendir þeim á sköpunarverkið sem vott um hinn mikla mátt hans til endurlausnar. Um leið og hann kallar fram í hugann hinn glataða frið Edens vitnar hann um þann sem frelsarinn hefur endurheimt. Og sérhver hlutur í náttúrunni endurtekur boð hans: „Komið til mín, allir þér sem erfiði hafið og þungar byrðar og ég mun veita yður hvíld“ (Matt 11.28)“ (ÞA, bls. 208).

**Til umræðu**

`Hver eru tengslin milli helgihalds hvíldardagsins og réttlætingar fyrir trú?`

`Hver er mismunurinn á sönnu og lögbundnu helgihaldi hvíldardagsins? Hvernig getum við ekki aðeins kannast við mismuninn heldur einnig fundið fyrir honum í því hvernig við höldum hvíldardaginn?`

1 Hvíldardagurinn er einnig merki/innsigli sáttmálans („Ég vil vera þinn Guð og þú munt vera lýður minn“) líkt og brúðkaupsafmæli minnist heits hjóna um kærleikstengsl.  (Þýð.)