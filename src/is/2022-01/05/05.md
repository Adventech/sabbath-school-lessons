---
title:  Gengið inn til hvíldar hans
date:  26/01/2022
---

`Lestu Heb 3.11 og Heb 4.1, 3, 5, 10. Hvernig lýsir Guð hvíldinni sem hann býður okkur að ganga inn til?`

Bæði hvíldardagsboðorðið í 2Mós 20.8-11 og endurtekning þess í 5Mós 5.12-15 bjóða okkur að minnast þess sem Guð hefur gert fyrir okkur. Við höfum þegar séð að það sem Guð skrifaði á steintöflurnar benti okkur á lok sköpunarinnar (2Mós 31.18; 2Mós 34.28). Í 5Mós er Ísrael boðið að halda hvíldardaginn vegna þess að Guð hafði lokið við að frelsa þjóðina úr ánauðinni í Egyptalandi. Brottförin úr Egyptalandi benti svo fram til hinnar endanlegu lausnar frá syndinni sem Kristur mundi ávinna á krossinum þegar hann hrópaði: „Það er fullkomnað!“ (Jóh 19.30). Þannig felur hvíldardagurinn í sér tvöfalda blessun og hefur sérstaka merkingu fyrir hina kristnu.

`Lestu Heb 4.9-11, 16. Hvað erum við kölluð til að gera?`

Sabbatshvíldin fagnar þeirri staðreynd að Guð lauk sköpunarverkinu (1Mós 2.1-3; 2Mós 20.8-11) og endurlausninni (5Mós 5.12-15). Á svipaðan hátt fagnar valdataka Jesú í hinum himneska helgidómi því að hann lauk að færa fullkomnu fórnina fyrir frelsun okkar (Heb 10.12-14).

Taktu eftir því að Guð hvíldist ekki fyrr en hann hafði tryggt velferð okkar. Á tíma sköpunarinnar hvíldist Guð þegar hann hafði lokið sköpun heimsins. Síðar hvíldist Guð í helgidóminum einungis eftir að Davíð vann landið sem Abraham hafði verið heitið og Ísrael „bjó við öryggi“ (1Kon 5.1-5; sbr. 2Mós 15.18-21; 5Mós 11.24 og 2Sam 8.1-14). Guð lét einungis reisa sér hús eftir að Ísrael og konungurinn höfðu sín eigin hús.

`Hvernig getum við gengið inn til hvíldar hans á okkar tímum? Hvernig getum við í trú hvílst í fullvissunni um frelsunina sem við höfum í Kristi en ekki okkur sjálfum?`