---
title:  Ef þér heyrið raust hans í dag
date:  25/01/2022
---

`Lestu Heb 4.4-8. Hvað felst í því að ganga inn til hvíldar „í dag“ í tengslum við helgihald hvíldardagsins?`

Vantrú eyðimerkurkynslóðarinnar kom í veg fyrir að hún gæti gengið inn til hvíldarinnar sem Guð hafði heitið henni. En Guð hélt áfram að hvetja fólk sitt til að ganga inn til hvíldar hans og herða ekki hjörtu sín. Páll endurtekur oft að fyrirheit Guðs standi enn til boða (Heb 4.1, 6, 9). Sú staðreynd að tilboðið um að ganga inn til hvíldarinnar var endurtekið á tíma Davíðs (Heb 4.6, 7 sem vitnar í Slm 95) gefur til kynna að ekki hafði verið gert tilkall til fyrirheitisins og það stæði því enn til boða. Reyndar bendir Páll á að sönn sabbatshvíld hafi staðið til boða allt frá tíma sköpunarinnar (Heb 4.3, 4).

Guð býður okkur „í dag“ að ganga inn til hvíldar hans. Hugtakið „í dag“ er mikilvægt lykilhugtak í allri Biblíunni. Þegar Móse endurnýjaði sáttmálann við Guð við landamæri fyrirheitna landsins lagði hann áherslu á mikilvægi hugtaksins „í dag“ (5Mós 5.3; sbr. 5Mós 4.8 og 5Mós 6.6). Það var tækifæri til að kannast við trúfesti Guðs (5Mós 11.2-7) og tími til að ákveða að hlýða Drottni (5Mós 5.1-3). Á sama hátt hvatti Jósúa fólk síns tíma að kjósa „í dag hverjum þið viljið þjóna“ (Jós 24.15).

Jafnframt er „í dag“ tími ákvörðunar fyrir okkur, tími tækifæra eða hættu eins og ávallt í sögu fólks Guðs (sjá 2Kor 6.2). Hugtakið „í dag“ kemur fimm sinnum fyrir í Heb 3 og 4 þar sem það leggur áherslu á mikilvægi þess að hlusta á rödd Guðs (Heb 3.7, 15; Heb 4.7) því að ef við hlustum hvorki né trúum orði Guðs leiðir það til óhlýðni og forherðingar hjartans. Það gæti einnig seinkað inngöngu okkar í hið himneska Kanaansland á sama hátt og það hindraði eyðimerkurkynslóðina í að ganga inn í hið jarðneska Kanaansland.

En Jesús hefur unnið sigur yfir óvinum okkar (Heb 2.14-16) og innleitt nýjan sáttmála (Heb 8 – 10). Þar af leiðandi getum við gengið „með djörfung að hásæti Guðs náðar“ (Heb 4.14-16). Skírskotunin sem felst í hugtakinu „í dag“ býður okkur að viðurkenna að Guð hafi verið trúfastur gagnvart okkur og hefur séð okkur fyrir nægum ástæðum til að þiggja boð hans án þess að hika.

`Hvaða andlegu ákvörðun verður þú að taka „í dag“ sem getur ekki beðið? Hver hefur verið reynsla þín af að hika við að gera það sem þú veist að Guð vilji að þú gerir strax?`