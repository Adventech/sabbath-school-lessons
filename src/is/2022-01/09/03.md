---
title:  Mismunandi fórnir
date:  21/02/2022
---

Dauði Jesú veitti fyrirgefningu fyrir syndir okkar. En fyrirgefning synda okkar felur mikið meira í sér en afnám hegningarinnar fyrir sáttmálsrof okkar. Hún felur í sér aðra þætti sem eru jafn mikilvægir. Þess vegna hafði fórnakerfi Ísraelsmanna fimm mismunandi fórnir sem hver um sig sýndi fram á margþætta merkingu kross Krists.

`Lestu Ef 3.14-19. Hvert var efni bænar Páls fyrir hinum trúuðu?`

Brennifórnin fól í sér að allt dýrið brann upp á altarinu (3Mós 1) Hún var táknmynd um Jesú sem gaf allt sitt líf fyrir okkur. Afplánunin fór fram á að Jesús gæfi sig allan fyrir okkur. Jafnvel þó Jesús væri Guði jafn þá svipti hann „sig öllu, tók á sig þjóns mynd“ (Fil 2.5-8).

Kornfórnin var þakklætisvottur til Guðs fyrir að hafa séð fyrir viðurværi fólks síns (3Mós 2). Hún var einnig tákn um Jesú, „brauð lífsins“ (Jóh 6.35, 48) en fyrir hann öðlumst við eilíft líf.

Heillafórnin var félagsleg máltíð með fjölskyldu og vinum til þess að fagna yfir þeirri hagsæld sem Guð sá fyrir (3Mós 3). Hún var táknmynd um Krist sem tryggði okkur frið með fórn sinni (Jes 53.5; Róm 5.1; Ef 2.14). Hún lagði einnig áherslu á þörf okkar fyrir að taka þátt í fórn Jesú með því að eta af holdi hans og drekka af blóði hans (Jóh 6.51-56).

Syndafórnin tryggði friðþægingu fyrir syndir okkar (3Mós 4.1 – 5.13). Þessi fórn lagði áherslu á hlutverk blóðs dýranna, sem táknaði líf þeirra, og tryggði endurlausn frá syndum (3Mós 17.11) og benti fram til blóðs Jesú sem endurleysir okkur frá syndum okkar (Matt 26.28; Róm 3.25; Heb 9.14).

Sektarfórnin (3Mós 5.14 – 6.7) tryggði fyrirgefningu þegar hægt var að bæta tjónið. Hún segir okkur að fyrirgefning Guðs leysir okkur ekki undan þeirri ábyrgð að bæta tjónþola það sem við höfum gert, þegar það er mögulegt.

Fórnirnar í helgidóminum kenna okkur að hjálpræðið er meira en aðeins að taka á móti Jesú sem meðalgangara okkar. Við þurfum einnig að „nærast“ á honum, deila honum með öðrum og bæta tjónþola það sem við getum bætt.