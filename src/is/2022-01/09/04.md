---
title:  Fullkomin fórn Jesú
date:  22/02/2022
---

`Lestu Heb 7.27 og Heb 10.10. Hvernig er fórn Jesú lýst í þessum versum?`

Levíta-prestarnir sem urðu „margir af því að dauðinn meinaði þeim að vera áfram“ (Heb 7.23) eru bornir saman við Jesú sem lifir að eilífu og gegnir eilífri prestastöðu (Heb 7.24, 25). Daglega (Heb 7.27) og ár hvert (Heb 9.25) færðu Levíta-prestarnir gjafir og fórnir sem megna ekki til fulls að friða samvisku dýrkendanna (Heb 9.9; Heb 10.1-4).

En Jesús færði sjálfan sig fram í eitt skipti fyrir öll (Heb 10.10, 12-14) eina fórn sem hreinsar samvisku okkar (Heb 9.14; Heb 10.1-10) og tekur burt syndina (Heb 9.26). Fórn Jesú var æðri dýrafórnunum þar sem hann var sonur Guðs (Heb 7.26-28) sem uppfyllti vilja Guðs að fullu (Heb 10.5-10).

Sú staðreynd að talað er um að fórn Jesú hafi verið færð „í eitt skipti fyrir öll“ hefur margar mikilvægar vísbendingar.

Í fyrsta lagi virkar fórn Jesú fullkomlega og ekkert er henni fremra. Fórnir Levíta-prestanna voru endurteknar vegna þess að þær „virkuðu“ ekki. „Hefðu ekki dýrkendur Guðs þá annars hætt að fórna ef þeir hefðu hreinsast í eitt skipti fyrir öll og væru sér ekki framar meðvitandi um synd?“ (Heb 10.2).

Í öðru lagi fundu allar hinar mismunandi fórnir í Gamla testamentinu uppfyllingu sína við krossinn. Jesús hreinsar okkur þannig ekki aðeins af synd (Heb 9.14) heldur tryggir hann okkur einnig helgun (Heb 10.10-14) með því að leggja syndir lífs okkar til hliðar (Heb 9.26). Áður en prestarnir gátu komið fram fyrir Guð í helgidóminum og þjónað meðbræðrum sínum urðu þeir að hreinsa sig og helga (3Mós 8 og 9). Fórn Jesú hreinsar okkur og helgar (Heb 10.10-14) þannig að við getum komið fram fyrir Guð í fullu trausti (Heb 10.19-23) og þjónað honum sem konunglegur prestdómur (Heb 9.14; 1Pét 2.9).

Að lokum sér fórn Jesú okkur fyrir næringu fyrir andlegt líf okkar. Hún gefur okkur fordæmi sem okkur ber að taka eftir og fylgja. Hebreabréfið býður okkur að beina sjónum okkar að Jesú, einkum atburðunum á krossinum, og fylgja leiðsögn hans (Heb 12.1-4; Heb 13.12, 13).

`Krossinn er grundvöllurinn fyrir allt það góða sem Guð veitir okkur. Hann tryggir okkur hreinsun frá synd, helgun til þjónustu og næringu til að vaxa. Hvernig getum við öðlast betri reynslu af því sem okkur hefur verið gefið í Jesú?`