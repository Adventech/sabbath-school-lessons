---
title:  Dómur Guðs og eðli hans
date:  24/02/2022
---

`Lestu Róm 3.21-26; Róm 1.16, 17 og Róm 5.8. Hvaða ljósi varpar endurlausnin á krossinum, fyrirgefning synda okkar, á Guð?`

Fyrirgefning synda okkar felur í sér tvíþætta meðalgöngu Jesú í tveim deildum himneska helgidómsins. Fyrst fjarlægði Jesús syndir okkar og bar þær í líkama sínum á krossinn til þess að tryggja fyrirgefningu fyrir hvern þann sem trúir á hann (Post 2.38; Post 5.31). Á krossinum ávann Jesús réttinn til að fyrirgefa hverjum þeim sem á hann trúir þar sem hann hefur borið synd þeirra. Hann gerði einnig nýjan sáttmála sem heimilar honum að skrá lögmál Guðs í hjörtu hinna trúuðu fyrir tilstilli Heilags anda (Heb 8.10-12; Esk 36.25-27).

Annar þáttur í þjónustu Jesú hefur með dóm að gera, dóm sem á sér stað fyrir endurkomu hans en var enn í framtíðinni frá sjónarhorni Hebreabréfsins (Heb 2.1-4; Heb 6.2; Heb 9.27, 28; Heb 10.25). Þessi dómur hefst yfir fólki Guðs og honum er lýst í Dan 7.9-27; Matt 22.1-14 og Opb 14.7. Tilgangur hans er að sýna fram á réttlæti Guðs í þvi að fyrirgefa fólki sínu. Við þann dóm eru lífsskrár þeirra opnaðar svo að alheimurinn fái að sjá þær. Guð vill sýna það sem gerðist í hjörtum hinna trúuðu og hvernig þeir tóku á móti Jesú sem frelsara sínum og veittu Heilögum anda viðtöku í lífi sínu.

Ellen G. White hefur þetta að segja um þennan dóm: „Maðurinn getur ekki varið sig gegn þessum ásökunum. Hann stendur frammi fyrir Guði í klæðum sínum flekkuðum af synd og játar sekt sína. En Jesús, talsmaður okkar, talar á áhrifamikinn hátt máli allra sem í iðrun og trú hafa lagt varðveislu sálar sinnar í hendur hans. Hann talar máli þeirra og yfirbugar ákærandann með voldugum rökum Golgata. Fullkomin hlýðni hans við lögmál Guðs allt til dauðans á krossinum veitir honum allt vald á himni og jörðu og hann gerir tilkall til miskunnar föðurins og sáttar fyrir sekan manninn. . . . En jafnframt því að við gerum okkur grein fyrir syndugu ásigkomulagi okkar eigum við að reiða okkur á Krist sem réttlæti okkar, helgun og endurlausn. Við getum ekki svarað ákærum Satans gagnvart okkur. Aðeins Kristur getur talað máli okkar. Hann getur þaggað niður í ákærandanum með rökum sem grundvallast ekki á verðleikum okkar heldur hans eigin verðleikum“ (5T, bls. 471, 472).

`Á hvern hátt bendir krossinn og þjónusta Jesú fyrir okkur til þess að við ættum að horfa til dómsins í trausti en jafnframt í auðmýkt og iðrun?`