---
title:  Annars konar prestur
date:  01/02/2022
---

„Hefði nú fullkomnun fengist með levíska prestdóminum, hver var þá framar þörf þess að segja að koma skyldi annars konar prestur að hætti Melkísedeks en ekki að hætti Arons?“ (Heb 7.11).

Prestarnir voru meðalgangarar milli Guðs og manna. Hebreabréfið segir samt að levítaprestarnir hafi ekki getað veitt fullkominn aðgang að Guði þar sem þeir gátu ekki séð fyrir fullkomnun (Heb 7.11, 18, 19). Þeir voru hvort eð er ekki fullkomnir sjálfir svo hvernig ættu þeir að geta veitt öðrum fullkomnun?

Dýrafórnirnar gátu heldur ekki hreinsað samvisku syndarans. Þeim var ætlað að benda fram til þjónustu Jesú og fórnar hans sem voru einasta leiðin til sannrar hreinsunar af synd (Heb 9.14; Heb 10.1-3, 10-14). Hlutverk levítaprestanna og fórnanna var að vera tímabundin táknræn mynd. Fyrir tilverknað þeirra vildi Guð leiða fólkið til að setja traust sitt á framtíðarstarf Jesú, „Guðs lamb sem ber synd heimsins“ (Jóh 1.29).

`Lestu Heb 7.11-16. Hvers vegna þurfti að breyta lögmálinu?`

Í Heb 7.12 lesum við að breyting í prestdómi hafi gert breytingu á lögunum nauðsynlega þar sem þau bönnuðu hverjum sem var ekki af ætt Leví og afkomandi Arons að þjóna sem prestur (4Mós 3.10; 4Mós 16.39, 40). Síðan útskýrir Heb 7.13, 14 að Jesús hafi verið af ætt Júda og því hafi lögin bannað honum að starfa sem levítaprestur. Þannig færir Páll rök fyrir því að Guð hafi breytt lögunum um prestdóm þegar Jesús var settur prestur.

Koma Jesú bendir einnig til breytinga á lögunum um fórnir. Syndarar áttu að færa mismunandi fórnir til þess að öðlast friðþægingu (3Mós 1 – 7), en nú þegar Jesús var kominn og færði fullkomna fórn varð að leggja lögin um dýrafórnirnar til hliðar (Heb 10.17, 18) í tengslum við hinn nýja sáttmála og fyllri opinberun á frelsunaráforminu.

`Hugleiddu hinn óteljandi fjölda dýrafórna sem færðar voru til forna sem bentu allar fram til Jesú en samt gat engin þeirra, eða allar í sameiningu, í rauninni greitt fyrir syndir okkar. Hvers vegna var það einungis dauði Jesú sem gat það?`