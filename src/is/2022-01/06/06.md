---
title:  Syndlaus prestur
date:  03/02/2022
---

`Lestu Heb 7.26. Hver eru fimm einkenni Jesú í þessu versi?`

Jesús var „heilagur.“ Það þýðir að Jesús hafi verið vammlaus í sambandi sínu við Guð (Heb 2.18; Heb 4.15; Heb 5.7, 8). Gamla gríska þýðing Gamla Testamentisins notar sama orð til að lýsa þeim sem halda fast við sáttmálatengsl sín við Guð og aðra.

Jesús var „svikalaus.“ Hann var flekklaus og ósnortinn af hinu illa þrátt fyrir að hans væri freistað á allan hátt (Heb 4.15; Heb 2.18). Sú staðreynd að Jesús var algjörlega án syndar er mikilvæg fyrir prestdóm hans. Samkvæmt gamla sáttmálanum urðu fórnardýrin að vera flekklaus til þess að vera Guði þóknanleg (m.a. 3Mós 1.3, 10). Fullkomin hlýðni Jesú á jarðvistartíma sínum gerði honum kleift að bjóða sig fram sem Guði þóknanlega fórn (Heb 9.14).

Jesús var „greindur frá syndurum“ þegar hann steig upp til himins. Form grísku sagnarinnar gefur til kynna að það sé núverandi staða Jesú sem hófst á ákveðnum tíma. Jesús þoldi andúð syndara meðan hann var hér á jörð en hann var sigursæll og settist svo Guði til hægri handar (Heb 12.2, 3). Jesús var einnig „greindur frá syndurum“ að því leyti að hann var algjörlega án syndar (Heb 4.15).

Jesús var „orðinn himnunum hærri.“ Það merkir að Jesús hafi verið hafinn upp yfir allt annað og sé því eitt með Guði. Í Sálmunum er Guð sá sem er „himnum hærri“ (Slm 57.6, 12; Slm 108.6).

Jesús var að fullu maður en hann var ekki syndugur maður eins og við (Heb 2.14-16; Heb 4.15). Jesús er fullkominn, ekki einungis vegna þess að hann syndgaði aldrei heldur vegna þess að hann var ekki spilltur af synd eins og við.

En vegna þess að hann var einnig að fullu maður þá er hann fordæmi okkar. Hann sýnir okkur hvernig við eigum að renna skeið lífsins (Heb 12.1-4). Hann er fyrirmyndin sem okkur ber að fara eftir (1Pét 2.21-23). Þar sem hann er „heilagur, svikalaus, óflekkaður, greindur frá syndurum (Heb 7.26) er hann frelsari okkar og við getum einnig endurspeglað eðli hans.

`Þó svo Jesús væri maður eins og við þá syndgaði hann ekki. Hvernig getum við skilið svo undraverða staðhæfingu? Ímyndaðu þér hve heilagur hann hljóti að vera. Hvers vegna ætti því fyrirheitið um að okkur verði tilreiknaður heilagleiki hans fyrir trú að stuðla að því að fullvissa okkur um frelsun?`