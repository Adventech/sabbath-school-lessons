---
title:  Prestur að eilífu
date:  02/02/2022
---

`Lestu Heb 7.16. Á hvaða grundvelli varð Jesús prestur?`

Jesús var settur prestur á grundvelli þess að hann hefur varanlegt líf og gegnir eilífri þjónustu. Afleiðingar þess eru undraverðar. Það þýðir að þjónusta Jesú er óviðjafnanleg og verður aldrei úrelt. Jesús frelsar til fulls og um aldur (Heb 7.25). Hjálpræðið sem hann tryggir er algjört og nær til innstu fylgsna mannlegs eðlis (Heb 4.12; Heb 9.14; Heb 10.1-4). Meðalganga Jesú frammi fyrir Guði felur í sér allt það sem nýi sáttmálinn býður upp á.

Hún felur einnig í sér meira en fyrirgefningu syndanna. Hún felur í sér að setja lögmálið í hjarta okkar, gera okkur að nýjum persónum í honum og útbreiðslu fagnaðarerindisins til alls heimsins (Heb 8.10-12). Þar sem hann er eitt með Guði og okkur er hann fulltrúi okkar frammi fyrir föðurnum. Og þar sem hann lagði líf sitt í sölurnar sem fórn fyrir okkur nýtur hann óskeikullar velþóknunar Guðs.

`Lestu Heb 7.22. Hver eru tengsl Jesú við nýja sáttmálann?`

Jesús er ábyrgðarmaður nýja sáttmálans þar sem Guð sór eið þess efnis að Jesús yrði prestur um eilífð (Heb 7.21). Það er mjög auðvelt að missa af því að skilja mikilvægi þessa eiðs. Páll hafði þegar getið um eiðana sem Guð sór eyðimerkurkynslóðinni og Abraham (Heb 3.7-11; Heb 6.13-15). Mismunurinn á þessum eiðum og þeim sem hann sór syninum felst í því að þeir voru svarnir dauðlegum mönnum. Eiðar eru í gildi eins lengi og þeir sem eiga að njóta þeirra eru á lífi. Eiðarnir sem Guð sór eyðimerkurkynslóðinni og Abraham voru bindandi eins lengi og sú kynslóð og afkomendur Abrahams voru á lífi (sjá Gal 3.29).

En þegar um er að ræða eiðinn sem Guð sór syni sínum, sem lifir „varanlegu“ lífi, þá er sá eiður bindandi um eilífð. Hver sem gekk í ábyrgð fyrir einhvern var undir sömu refsilöggjöf og sá sem hann stóð í ábyrgð fyrir, þar á meðal dauðarefsingu. Samt sem áður framsetti faðirinn Jesú sem ábyrgð þess að hann mundi standa við loforð sín. Þannig getum við verið fullviss um þá frelsun sem við höfum hlotið í Jesú.