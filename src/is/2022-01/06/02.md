---
title:  Prestur í þágu manna
date:  30/01/2022
---

`Lestu Heb 5.1-10. Hvert er hlutverk prestanna og hvernig gegnir Jesús því hlutverki, samkvæmt þessum versum?`

Meginhlutverk Levíta-prestanna var að vera meðalgangarar milli syndugs fólks og Guðs. Guð innsetti presta til þess að þjóna í þágu mannanna. Þess vegna urðu þeir að vera miskunnsamir og skilningsríkir varðandi veikleika mannsins.

Í Heb 5.5-10 sýnir Páll að Jesús gegndi því hlutverki fullkomlega: Guð setti hann prest (Heb 5.5, 6) og Jesús skilur okkur þar sem hann hefur einnig þjáðst (Heb 5.7, 8).

En það ber einnig margt mikilvægt á milli. Jesús var ekki valinn úr hópi manna (Heb 5.1). Þess í stað tók hann á sig mannlegt eðli til þess m.a. að þjóna sem prestur í okkar þágu. Jesús færði engar fórnir fyrir eigin syndir (Heb 5.3) heldur einungis fyrir okkar syndir þar sem hann var án syndar (Heb 4.15; Heb 7.26-28).

Hebreabréfið segir að Jesús hafi borið bænir „fram fyrir þann sem megnaði að frelsa hann frá dauða og hann var bænheyrður“ (Heb 5.7). Hebreabréfið á hér við hinn annan dauða sem Guð frelsaði Jesú frá þegar hann reisti hann upp frá dauðum (Heb 13.20). Okkur er einnig sagt að Jesús hafi lært „að hlýða með því að þjást“ (Heb 5.8). Hlýðni var eitthvað nýtt fyrir Jesú, ekki vegna þess að hann væri óhlýðinn heldur vegna þess að hann var Guð. Sem yfirvald alheimsins hlýddi Jesús engum, heldur hlýddu allir honum.

Þjáningar Jesú og dauði á krossinum voru mikilvægur þáttur í prestaþjónustu hans. Það voru ekki þjáningar hans sem gerðu hann fullkominn að því leyti að bæta hann siðferðilega. Þjáningarnar gerðu hann ekki miskunnsaman. Þess í stað kom Jesús til þessarar jarðar af því að hann var miskunnsamur og af þeim sökum hafði hann samúð með okkur (Heb 2.17). Það sem Hebreabréfið á við er að það var fyrir þjáningar hans að bróðurelska Jesú, sem einkenndi mannlegt eðli hans, og undirgefni hans sem fulltrúa mannsins undir föðurinn komu best í ljós. Þjáningar hans gerðu hann hæfan til að vera æðsti prestur okkar. Það var fullkomin hlýðni hans og dauði á krossinum sem voru sú fórn sem Jesús færði fram fyrir föður sinn sem prestur okkar.

`Í 1Pét 2.9 er okkur sagt að við séum „konunglegur prestdómur.“ Hvað segir líf Jesú okkur um hvernig samskipti okkar við aðra ættu að vera í ljósi þess heilaga hlutverks?`