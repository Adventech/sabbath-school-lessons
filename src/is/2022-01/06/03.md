---
title:  Að hætti Melkísedeks
date:  31/01/2022
---

`Lestu 1Mós 14.18-20 og Heb 7.1-3. Hver var Melkísedek og á hvern hátt var hann fyrirboði um Jesú?`

Melkísedek var bæði konungur og prestur. Hann var líka æðri en Abraham þar sem Abraham færði honum tíund. Á sama hátt er Jesús einnig konungur og prestur (Heb 1.3), en hann var frábrugðinn Melkísedek að því leyti að hann var án syndar (Heb 7.26-28).

Í Heb 7.15 er okkur sagt að Jesús sé prestur „líkur Melkísedek“ (sjá einnig Heb 5.6). Jesús var ekki arftaki Melkísedeks, en prestdómur hans líktist prestdómi Melkísedeks.

Til dæmis nefnir Páll að ekkert sé vitað um föður Melkísedeks eða móður, forfeður, fæðingu eða dauða. Sumir telja jafnvel að Melkísedek hafi í rauninni verið holdtekja Jesú á tíma Abrahams. Sú hugsun fellur þó ekki inn í rökfærslu Hebreabréfsins. Sú staðreynd að Melkísedek minnir á Jesú bendir til þess að hann hafi verið aðgreindur frá Jesú (Heb 7.3).

Einnig hefur því verið haldið fram að Melkísedek hafi verið himnesk vera, en það myndi brjóta í bága við röksemdafærslu Hebreabréfsins. Ef Melkísedek var „föðurlaus, móðurlaus, ekki ættfærður, og hefur hvorki upphaf né enda lífs“ 1 þá væri hann Guð sjálfur. Það skapar vandamál. Himneskur og guðlegur prestdómur Melkísedeks hefði komið á undan prestþjónustu Krists. Ef svo væri „hver var þá framar þörf þess að segja að koma skyldi annars konar prestur“ (Heb 7.11)?

Þess í stað notar Hebreabréfið þögn ritninganna varðandi fæðingu Melkísedeks, dauða hans og ætterni til að setja upp táknmynd um prestdóm og þjónustu Jesú (1Mós 14.18-20) og opinberar einnig að Jesús sjálfur sé eilífur. Í stuttu máli þá var Melkísedek kanaanískur konungur og prestur sem var táknmynd um Krist.

„Það var Kristur sem talaði fyrir munn Melkísedeks prests hins æðsta Guðs. Melkísedek var ekki Kristur en hann var rödd Guðs í heiminum, fulltrúi föðurins. Á öllum tímum fortíðarinnar hefur Kristur talað, leitt fólk sitt og verið ljós heimsins“ (1SM, bls. 409).

`Hvað kennir opinberunin um Melkísedek okkur um starfsaðferð Guðs meðal þeirra sem hafa aldrei notið mannlegra boðbera hans?`