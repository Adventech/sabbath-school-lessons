---
title:  Hann er ljómi dýrðar Guðs
date:  11/01/2022
---

`Lestu Heb 1.2-4. Hvað er sumt af því sem þessi vers kenna okkur um Jesú?`

Í þessum hluta munum við beina athyglinni að yfirlýsingunni: „Hann, sem er ljómi dýrðar hans og ímynd veru hans“ (Heb 1.3).

`Lestu 2Mós 24.16, 17; Slm 4.7; Slm 36.10 og Slm 89.16. Hvernig hjálpa þessi vers þér að skilja hvað felst í dýrð Guðs?`

Í Gamla testamentinu vísar dýrð Guðs til sýnilegrar návistar hans á meðal fólks síns (2Mós 16.7; 2Mós 24.16, 17; 3Mós 9.23; 4Mós 14.10) sem oft er tengd ljósi eða útgeislun og ljóma.

Ritningin segir okkur að Jesús sé ljósið sem kom í heiminn til að opinbera dýrð Guðs (Heb 1.3; 1Jóh 1.6-9, 14-18; 2Kor 4.6). Hugsaðu t.d. um það hvernig Jesús birtist á ummyndunarfjallinu. „Þar ummyndaðist hann fyrir augum þeirra, ásjóna hans skein sem sól og klæði hans voru björt eins og ljós“ (Matt 17.2).

Á sama hátt og við skynjum ekki sólina nema fyrir útgeislun hennar þannig skynjum við Guð í Jesú. Frá okkar sjónarmiði eru þeir tveir eitt. Þar sem dýrð Guðs er ljósið er enginn mismunur á veru og eðli Guðs og Jesú fremur en aðgreina megi ljós og útgeislun.

Hebreabréfið segir að Jesús sé „nákvæm ímynd“ af kjarna föðurins (Heb 1.3). Það sem myndlíkingin er að leggja áherslu á er að fullkomið samræmi sé milli föðurins og sonarins hvað innsta eðli áhrærir. Mannverurnar bera ímynd Guðs en ekki innsta eðli hans (1Mós 1.26). En sonurinn hefur sama innsta eðli og faðirinn. Því kemur ekki á óvart að Jesús skuli hafa sagt: „Sá sem hefur séð mig hefur séð föðurinn“ (Jóh 14.9).

`Hvers vegna er það svo stórkostlegt að Jesús skuli hafa opinberað eðli og dýrð föðurins fyrir okkur? Hvað segir Jesús okkur um hvernig faðirinn er?`