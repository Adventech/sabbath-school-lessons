---
title:  Á þessum síðustu dögum
date:  09/01/2022
---

Fyrsta efnisgrein Hebreabréfsins sýnir að Páll trúði því að hann lifði á „hinum síðustu dögum.“ Ritningin notar tvö hugtök varðandi framtíðina sem hafa mismunandi merkingu. Spámennirnir notuðu hugtakið „síðustu dagar“ um framtíðina almennt (þýtt sem „komandi tímar“ í 5Mós 4.30, 31 eða „síðar meir“ í Jer 23.20). Daníel notar annað hugtak (þýtt sem „síðustu tímar“ í Dan 8.17 eða „endalokin“ í Dan 12.4) þegar hann á einkum við síðustu daga þessarar jarðar.

`Lestu 4Mós 24.14-19 og Jes 2.2, 3. Hvað lofar Guð að hann muni gera fyrir fólk sitt „á komandi dögum/tímum“?`

Ýmsir spámenn Gamla testamentisins boðuðu að „á komandi tímum“ mundi Guð reisa upp konung sem mundi eyða óvinum fólks hans (4Mós 24.14-19) og laða þjóðirnar að Ísrael (Jes 2.2, 3). Páll segir að þessi fyrirheit rættust í Jesú. Hann sigraði Satan og með boðun fagnaðarerindisins dregur hann þjóðirnar til sín (Kól 2.15; Jóh 12.32). Að þessu leyti er tími endilokanna hafinn þar sem Jesús hefur uppfyllt fyrirheit Guðs.

Andlegir forfeður okkar dóu í trú. Þeir tóku á móti fyrirheitunum „í fjarska“ en sáu þau ekki rætast. Við höfum aftur á móti séð uppfyllingu þeirra í Jesú.

Hugleiðum aðeins fyrirheit Guðs og Jesú. Faðirinn hét því að hann mundi reisa upp börn sín frá dauðum (1Þess 4.15, 16). Gleðitíðindin eru þau að hann hóf upprisu barna sinna með upprisu Jesú (1Kor 15.20; Matt 27.51-53). Faðirinn hét einnig nýrri sköpun (Jes 65.17). Hann byrjaði að uppfylla það fyrirheit með því að skapa nýtt andlegt líf í okkur (2Kor 5.17; Gal 6.15). Hann gaf einnig fyrirheit um að hann mundi stofnsetja endanlegt ríki sitt (Dan 2.44). Hann hóf það ríki með því að frelsa okkur frá mætti Satans og innsetja Jesú sem stjórnanda okkar (Matt 12.28-30); Lúk 10.18-20). En það er samt einungis byrjunin. Því sem faðirinn byrjaði að gera með fyrri komu Jesú mun hann ljúka við síðari komu hans.

`Líttu á öll fyrirheitin sem Guð hefur uppfyllt í fortíðinni. Hvernig ætti það að hjálpa okkur að treysta honum varðandi þau fyfirheit sem enn hafa ekki ræst?`