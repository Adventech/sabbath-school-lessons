---
title:  Guð hefur talað til okkar í syni sínum
date:  10/01/2022
---

`Lestu Heb 1.1-4. Hver er meginhugsunin í þessum versum?`

Á gríska frummálinu er Heb 1.1-4 ein setningaruna og sumir hafa bent á að hún sé sú fallegasta í Nýja testamentinu hvað listræna mælsku áhrærir. Meginhugsun hennar er að Guð hefur talað til okkar í syni sínum Jesú.

Gyðingarnir sem lifðu á 1. öldinni e.Kr. höfðu ekki heyrt orð Guðs í langan tíma. Síðasta opinberunin sem skráð er í hinu ritaða orði Guðs kom fyrir tilverknað Malakía spámanns og starfs Ezra og Nehemía fjórum öldum áður. En nú talaði Guð til þeirra á ný í Jesú.

En opinberunin í Jesú var stórfenglegri en sú opinberun sem Guð hafði birt fyrir tilverknað spámannanna. Hann er Guð sem skapaði himin og jörð og það er hann sem stjórnar alheiminum. Í huga Páls er aldrei neinn vafi um guðdóm Krists. Það var sannfæring hans.

Í huga Páls var Gamla testamentið orð Guðs. Sami Guð sem talaði forðum heldur áfram að tala í nútíðinni. Gamla testamentið færir okkur sanna þekkingu á vilja Guðs.

En það var einungis mögulegt að skilja fyllri merkingu þess þegar sonurinn kom til jarðarinnar. Í huga höfundarins færði opinberun föðurins í syninum okkur lykilinn að því að skilja hið rétta umfang Gamla testamentisins á sama hátt og myndin utan á púsluspilsöskjunni gefur okkur lykilinn að því að finna réttan stað fyrir hvert og eitt af púslubrotunum. Jesús varpaði ljósi á svo margt í Gamla testamentinu.

Auk þess kom Jesús til að vera fulltrúi okkar og frelsari. Hann mundi taka okkar stað í baráttunni við höggorminn og sigrinum yfir honum. Og samkvæmt Hebreabréfinu er Jesús „fyrirrennari“ hinna trúuðu (Heb 6.20). Hann berst fyrir okkur og er fulltrúi okkar. Það þýðir einnig að það sem Guð gerði fyrir Jesú, fulltrúa okkar, muni faðirinn einnig gera fyrir okkur. Hann sem upphóf Jesú sér til hægri handar vill að við sitjum með Jesú í hásæti hans (Opb 3.21). Boðskapur Guðs til okkar í Jesú er ekki aðeins það sem Jesús sagði heldur einnig það sem faðirinn gerði í honum og við hann til tímanlegs og eilifs ávinnings fyrir okkur.

`Hugleiddu hvað felst í því að Jesús – Guð – kom til þessarar jarðar. Hvers vegna ætti þessi sannleikur að færa okkur mikla von?`