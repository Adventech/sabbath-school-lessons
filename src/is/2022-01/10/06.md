---
title:  Þeir munu sjá auglit hans
date:  03/03/2022
---

`Lestu Heb 12.22-24. Í hvaða skilningi erum við þegar komin í návist Guðs í hinni himnesku Jerúsalem?`

Því er haldið fram að hinir trúuðu séu komnir til Síon-fjalls, hinnar himnesku Jerúsalem, fyrir trú. Að þessu leyti tekur reynsla þeirra forskot á framtíðina. Á þann hátt tilheyrir hin himneska Jerúsalem því sem „menn vona“ og „eigi er auðið að sjá“ en við erum fullvissuð um fyrir trú ((Heb 11.1).

Þó svo þetta sé rétt þá nær það ekki fullri merkingu textans. Við erum einnig komin til Síon-fjalls, í návist Guðs sjálfs í fulltrúa okkar, Jesú (Ef 2.5, 6; Kól 3.1). Uppstigning Jesú er ekki trúaratriði, heldur er hún staðreynd. Það er þessi sögulega staðreynd uppstigningarinnar sem knýr hvatningu Hebreabréfsins til okkar um að halda fast við játningu okkar (Heb 4.14; Heb 10.23). Páll segir: „ Ef við þá höfum mikinn æðsta prest, sem farið hefur í gegnum himnana, Jesú Guðs son, skulum við halda fast við játninguna . . . “ og ganga „með djörfung að hásæti Guðs náðar“ (Heb 4.14, 16).

Við erum þannig komin þangað í fulltrúa okkar og ættum því að koma fram í samræmi við það. Við höfum þannig þegar „notið hinnar himnesku gjafar“ og „reynt Guðs góða orð og fundið krafta komandi aldar“ (Heb 6.4, 5). Raunveruleiki uppstigningar Jesú og þjónusta hans í helgidómi himinsins „er eins og akkeri fyrir sálina, traust og öruggt“ (Heb 6.19) og tryggir að fyrirheitin séu raunveruleg og traustsins verð (Heb 7.22). Fyrir okkur hefur trúin raunverulegt akkeri.

Tilgangi Guðs verður náð, ekki aðeins í Jesú heldur einnig í okkur. Við höfum þegar séð að uppstigning Jesú uppfyllti tákn fyrstu tveggja pílagrímafaranna í Ísrael, páskana og hvítasunnuna. Samkvæmt Hebreabréfinu og Opinberunarbókinni á síðasta pílagrímsförin, laufskálahátíðin, enn eftir að rætast. Við munum halda upp á hana með Jesú þegar við komum til borgarinnar „sem Guð hannaði og reisti“ í himnesku heimkynnunum (Heb 11.10, 13-16). Við munum ekki reisa laufskála en laufskáli Guðs eða tjaldbúð mun koma niður frá himnum og við munum lifa með honum um alla eilífð (Opb 7.15-17; Opb 21.1-4; Opb 22.1-5; 4Mós 6.24-26).

`Hvernig getum við lært að gera fyrirheitið um eilíft líf að veruleika í lífi okkar mitt í heimi sem er fullur af sársauka og þjáningum? Hvaða svar getur þú gefið þeim sem segja að þetta sé allt eintómir draumórar sem ætlað er að hjálpa okkur að líða betur hér og nú?`