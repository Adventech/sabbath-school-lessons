---
title:  Boð Guðs
date:  28/02/2022
---

`Lestu Heb 12.18-21. Hver var reynsla Ísraels við Sínaífjall?`

Þegar Guð kallaði Ísraelsmenn út úr Egyptalandi var það áform hans að skapa persónuleg, náin tengsl við þá. Hann sagði: „Þið hafið séð hvernig ég hef farið með Egypta og hvernig ég hef borið ykkur á arnarvængjum og flutt til mín“ (2Mós 19.4).

Guð gaf fólkinu þannig nægilegar leiðbeiningar til að undibúa sig undir að mæta honum. Fyrst þurfti það að helga sig (2Mós 19.10-15). Þeir sem gengu upp að rótum fjallsins án þess undirbúnings mundu deyja. En eftir tveggja daga undirbúning, þegar svo „hornið er þeytt“ á þriðja degi „skulu þeir ganga upp til fjallsins“ (2Mós 19.13). Guð vildi að fólkið nyti þeirrar reynslu sem Móse og leiðtogarnir mundu hafa þegar þeir stigju upp á fjallið og sæju Guð og ætu og drykkju í návist hans (2Mós 24.9-11). Fólkið gerði sér síðar grein fyrir því að það hafði séð dýrð Guðs og Guð gat talað „til manna og þeir haldið lífi“ (5Mós 5.24). En þegar á reyndi skorti það trú. Mörgum árum síðar útskýrði Móse að fólkið hefði „ekki gengið á fjallið af ótta við eldinn“ (5Mós 5.5). Þess í stað bað það Móse um að vera meðalgangara þess (5Mós 5.25-27; sbr. 2Mós 20.18-21).

Guð birtist í heilagleika sínum á Sínaí til þess að kenna fólkinu að „óttast“ hann eða bera virðingu fyrir honum. „Ótti Drottins“ leiðir til lífs, visku og virðingar (5Mós 4.10, sbr. Slm 111.10; Okv 1.7; Okv 9.10; Okv 10.27). Fólkið átti einnig að læra að Guð er miskunnsamur og náðugur (2Mós 34.4-8). Guð vildi að Ísraelsmenn kæmu til hans en þeir skelfdust og báðu Móse um að vera meðalgangari þeirra. Lýsingin í Hebreabréfinu á atburðunum við Sínaí rekur aðallega það að Móse minnti fólkið á trúarskort þess og fráhvarf þess í tengslum við gullkálfinn og hann hafi óttast að mæta Guði vegna synda þess (5Mós 9.19). Viðbrögð fólksins var ekki í samræmi við áform Guðs fyrir það heldur voru þau afleiðing trúleysis þess.

`Hvers vegna ættum við ekki að óttast að koma í návist heilags Guðs þegar við höfum Jesú? En hvaða skilyrðum er það háð að við getum nálgast hann?`