---
title:  Nauðsyn fortjaldsins
date:  01/03/2022
---

Fortjöld gegndu tvíþættu hlutverki. Fortjald í Hebreabréfinu getur átt við eitt af þremur í helgidóminum. Í fyrsta lagi var það fortjaldið fyrir forgarðinn (2Mós 38.18), síðan var það tjaldið við innganginn að helgidóminum (2Mós 36.37) og að lokum innra tjaldið sem aðskildi hið heilaga frá hinu allra helgasta (2Mós 26.31-35). Þessi þrjú fortjöld mörkuðu bæði innganginn og þau mörk sem einungis sumir gátu farið yfir.

`Lestu 3Mós 16.1, 2 og 3Mós 10.1-3. Hvaða aðvörun er að finna í þessum versum?`

Fortjaldið var vörn fyrir prestana þegar þeir gegndu þjónustu sinni frammi fyrir Guði. Eftir reynsluna með gullkálfinn sagði Guð við Móse að hann mundi ekki vera með fólkinu á leið þess til fyrirheitna landsins svo að hann eyddi því ekki þar sem það væri harðsvírað fólk (2Mós 33.3). Þar af leiðandi færði Móse samfundatjaldið og setti það upp í nokkurri fjarlægð frá búðunum (2Mós 33.7). En eftir meðalgöngu Móse samþykkti Guð að ganga mitt á meðal fólksins (2Mós 33.12-20) en hann setti upp ýmsar leiðir til að vernda það þegar hann dveldi á meðal þess.

Til dæmis settu Ísraelsmenn tjaldbúðir sínar eftir ströngu fyrirkomulagi sem skapaði autt svæði í miðjunni þar sem tjaldbúðin var sett upp. Auk þess settu Levítarnir upp búðir sínar umhverfis tjaldbúðina til þess að vernda helgidóminn og innanstokksmuni hans frá ágangi óviðkomandi aðila (4Mós 1.51; 4Mós 3.10). Þeir voru að vissu leyti einskonar mannlegt fortjald sem verndaði Ísraelsþjóðina. „En Levítar skulu tjalda umhverfis tjaldbúð sáttmálstáknsins svo að reiði Guðs komi ekki yfir söfnuð Ísraelsmanna. Levítarnir skulu halda reglurnar um tjaldbúð sáttmálstáknsins“ (4Mós 1.53).

Jesús, prestur okkar, hefur einnig verið „fortjald“ okkar. Með holdtekju hans setti Guð tjald sitt á meðal okkar og gerði okkur kleift að hugleiða dýrð hans (Jóh 1.14-18). Hann gerði það mögulegt fyrir heilagan Guð að búa mitt á meðal ófullkomins fólks.

`Hugleiddu hvaða þýðingu það hafði að Guð, skaparinn, sá sem skapaði alheiminn, dvaldi meðal fólks síns sem á þeim tíma voru þrælar á flótta. Hvað kennir það okkur um hve náinn okkur Guð getur verið?`