---
title:  Jesús frammi fyrir föðurnum
date:  27/02/2022
---

`Lestu Heb 9.24. Hver var tilgangurinn með himnaför Jesú samkvæmt þessum versum?`

Guð bauð Ísraelsmönnum að allir karlmenn skyldu fara þrisvar á ári upp til Jerúsalem og koma fram fyrir Drottin með fórn. Það var á páskahátíðinni (hátíð ósýrðu brauðanna), viknahátíðinni (hvítasunnunni) og laufskálahátíðinni (2Mós 23.14-17; 5Mós 16.16). Páskahátiðin fagnaði lausn Ísraelsmanna út úr Egyptalandi. Hvítasunnan fagnaði bygg-uppskerunni og á tíma Nýja testamentisins var hún sett í samband við löggjöfina á Sínaí. Laufskálahátíðin fagnaði umhyggju Guðs fyrir Ísraelsmönnum á leið þeirra um eyðimörkina. Samkvæmt Nýja testamentinu höfðu allar hátíðir Gamla testamentisins spámannlega merkingu.

Í Heb 9.24 er sagt frá uppstigningu Jesú í návist föðurins. Hann kom fram í hinum sanna helgidómi himinsins til þess að birtast frammi fyrir Guði með betri fórn (Heb 9.23, 24) – blóð sitt.

Jesús uppfyllti spámannlega merkingu pílagrímsferðanna með undraverðri nákvæmni. Hann dó á undirbúningsdegi páskanna á níundu stund þegar páskalambinu var slátrað (Jóh 19.14; Matt 27.45-50). Jesús var reistur upp á þriðja degi og steig upp til himins til að fá fullvissu um að fórn hans væri tekin gild (Jóh 20.17; 1Kor 15.20) þegar presturinn átti að veifa knippi af fullþroskuðu byggi sem frumgróða (3Mós 23.10-12). Síðan steig hann upp til himins 40 dögum síðar til þess að setjast Guði til hægri handar og innleiða nýja sáttmálann á hvítasunnunni (Post 1 og 2).

Tilgsngurinn með pílagrímsförinni í Ísrael til forna var að sjá auglit Guðs (Slm 42.3) sem fól í sér að finna fyrir velþóknun Guðs (Slm 17.15). Orðatiltækið „að leita auglitis Guðs“ felur í sér að leita hjálpar Guðs (2Kro 7.14; Slm 27.8; Slm 105.4). Þetta er það sem himnaför Jesú felur í sér samkvæmt Hebreabréfinu. Jesús steig upp til Guðs með hina fullkomnu fórn. Jesús steig upp til himins sem fyrirrennari okkar inn til návistar Guðs (Heb 6.19, 20). Hann hefur gert fyrirheitið að veruleika fyrir hina trúuðu sem leita ættjarðar og þrá betri heimkynni og líta fram til borgar „sem Guð hannaði og reisti“ (Heb 11.10, 13-16).

`Hvers vegna ætti raunveruleiki þess sem Kristur hefur gert, ekki aðeins á krossinum heldur einnig því sem hann er að gera nú á himnum, að veita okkur fullvissu um frelsun?`