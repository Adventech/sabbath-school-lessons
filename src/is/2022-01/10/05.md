---
title:  Ný, lifandi leið
date:  02/03/2022
---

`Lestu Heb 10.19-22. Hvað er okkur boðið í þessum versum?`

Hebreabréfið færir rök fyrir því að Jesús hafi gengið inn í himneska helgidóminn og bjóði okkur að fylgja honum eftir. Það samræmist hugmyndinni um að Jesús sé fyrirliði og fyrirrennari hinna trúuðu (Heb 2.10; Heb 6.19, 20; Heb 12.2). Hinn nýi og lifandi vegur (1981) er nýi sáttmálinn sem Jesús virkjaði með fórn sinni og himnaför. Hugtakið „nýr og lifandi“ stendur í andstöðu við gamla sáttmálann sem er „úreltur og fyrndur“ (Heb 8.13). Það er nýi sáttmálinn, sem sér fyrir fyrirgefningu synda og skráir lögmálið í hjörtu okkar, sem gerir okkur kleift að nálgast Guð með djörfung, ekki vegna okkar sjálfra eða einhvers sem við höfum gert heldur einungis vegna þess sem Jesús hefur gert fyrir okkur með því að uppfylla allar kvaðir sáttmálans.

Hebreabréfið gat um að virkjun gamla sáttmálans hafi falið í sér vígslu helgidómsins og helgun prestanna (Heb 9.18-21; sbr. 2Mós 40; 3Mós 8 og 9). Það var tilgangur sáttmálans að skapa náin tengsl milli Guðs og fólks hans (2Mós 19.4-6). Þegar fólkið samþykkti þessi tengsl bauð Guð að byggja skyldi helgidóm svo að hann gæti búið á meðal þess. Sáttmálinn milli Guðs og Ísraels fullkomnaðist með innsetningu helgidómsins og návist Guðs mitt á meðal fólks síns.

Það sama gerðist við nýja sáttmálann sem m.a. bendir til upphafs prestsþjónustu Jesú fyrir okkur (Heb 5.1-10; Heb 7.1 – 8.13).

Uppstigning Jesú til návistar Guðs hóf nýtt tímabil í sögu Guðs fólks. Í Sak 3 er talað um að Satan hafi verið í návist Guðs til þess að ásaka fólk Guðs sem æðsti presturinn Jósúa var táknmynd um. Þessi sami ákærandi var með spurningar varðandi hollustu Jobs við Guð (Job 1 og 2). En með fórn Jesú var Satan varpað af himnum (Opb 12.7-12; sbr. Jóh 12.31; Jóh 16.11). Nú er það Jesús sem miðlar málum okkar og gerir tilkall til frelsunar fyrir okkur með fórn sinni og trúfesti.

`Hvaða áskakanir gegn þér gæti Satan borið fram fyrir Guð ef hann fengi færi til? Þó svo hann sé lygari hve miklu þyrfti hann að ljúga upp á þig til þess að sakfella þig? Hver er einasta von þín?`