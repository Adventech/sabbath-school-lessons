### Á Þessum Síðustu Dögum: Boðskapur Hebreabréfsins

Hann sá hana fyrst í kirkjunni. Hann var að útrétta eitthvað og var niðursokkinn í hugsanir sínar þegar hann tók eftir henni. Málverkið var tæplega tveir metrar á hæð og þrír metrar á breidd en stúlkan á myndinni hafði undarlega hrífandi aðdráttarafl á unga manninn. Hvers vegna gat hann ekki sleppt augunum af henni? Hvað var það? Eftir svolitla umhugsun gerði hann sér grein fyrir að það voru augu hennar. Málverkið var einungis af andliti hennar og hún starði á eitthvað. En hvað var það og hvers vegna var hún svo hugfangin af því? Í lengri tíma gat hann ekki hætt að hugsa um málverkið.

Mörgum árum síðar opinberaði listmálarinn, Arnold Jiménez, suma af leyndardómum myndarinnar fyrir honum. Málverkinu var ætlað að draga athygli áhorfendanna að augum hennar, en kjarna leyndar-dómsins var að finna í sjáaldrinu. Við nánari aðgæslu mátti sjá það sem heillaði hana. Augu hennar beindust að Jesú á krossinum.

Myndin af Jesú í Hebreabréfinu getur haft svipuð heillandi áhrif á okkur. Jesú er fyrst lýst sem stjórnanda alheimsins sem situr til hægri handar Guði. Óteljandi englar fagna honum, tilbiðja hann og þjóna honum (Heb 1.5-14; Heb 12.22-24). Hann hefur áunnið sér réttinn til að stjórna þar sem hann með dauða sínum hefur tryggt útrýmingu djöfulsins (Heb 2.14-16). Jesús er einnig hinn tigni æðsti prestur. Hann er án syndar og fullkomlega heilagur og lifir um eilífð til að þjóna fyrir okkur í hinum himneska helgidómi (Heb 7.26 – 8.5). Hann hefur áunnið sér þann rétt þar sem hann bauð sjálfan sig fram sem fullkomna fórn í eitt skipti fyrir öll öllum til góðs og um aldir (Heb 10.1-14). Jesús var einnig meðalgangari nýs, eilífs sáttmála milli Guðs og fólks hans (Heb 8.6-13).

Það sem heillar lesandann varðandi myndina af Jesú er ekki einfaldlega það sem hann gerði heldur hver hann í rauninni er. Hann var fæddur af konu og hans var freistað eins og okkar og hann var hæddur eins og við. Samt sem áður situr hann í hásæti máttarvalds alheimsins. Þegar við lítum á hið himneska svið með hinum fjölbreyttu og stórkostlegu himnesku verum beinast augu okkar að honum sem er miðpunktur alls og er okkur líkur þar sem hann varð einn af okkur. Jesús, bróðir okkar, er á himnum sem fulltrúi okkar þrátt fyrir skömm syndar okkar og hrösun. Þrjár hliðar endurlausnarinnar koma saman í Jesú. Fyrst er það staðbundin, persónuleg hlið. Fyrir þá lesendur sem eru þreyttir á áminningum og erfiðleikum kristilegs lífs (Heb 10.32-34) kemur Jesús fram sem höfundur og fullkomnari trúarinnar. Þeir þurfa að líta til hans sem þjáðist einnig af völdum syndara (Heb 12.1-4). Önnur hlið er sameiginleg og þjóðleg. Fyrir fólk Guðs sem er á leið til landsins sem Guð hefur heitið þeim kemur Jesús fram sem hinn nýi Jósúa.1 Fólkið þarf að fylgja handleiðslu hans (Heb 3, 4, 11, 12). Þriðja hliðin er alheimsvíðtæk. Jesús er hinn nýi Adam, mannssonurinn sem áform Guðs fyrir mannkynið rætast í. (Heb 2.5-10; Heb 12.22-28).

Rannsóknarefni okkar þennan ársfjórðung er myndin af Jesú sem spannar lengd og breidd, hæð og dýpt kærleika Guðs til okkar. Megi svo myndin af Jesú eins og hún birtist í Hebreabréfinu ekki aðeins grípa athygli okkar líkt og myndin af Jesú í málverkinu greip athygli unga mannsins heldur einnig vekja aðdáun okkar og kærleika til Jesú, bróður okkar á himnum.

Félix H. Cortez er aðstoðarprófessor í Nýjatestamentisfræðum við prestaskóla Sjöunda dags aðventista við Andrews háskólann. Hann er kvæntur Alma Gloria Alvarez og þau eiga tvö börn, Hadid sem er prestur í New Jersey og Alma sem stundar nám í fornleifafræði við Andrews háskólann.