---
title:  Verið nægjusöm
date:  21/03/2022
---

`Lestu Heb 13.4, 5; Lúk 16.10-18; 1Kor 5.1; Ef 5.3-5 og Kól 3.5. Hvaða tvö rangindi eru tengd í þessum versum?`

Páll varar lesendur sína gegn saurlifnaði og ágirnd því að þau tvö voru tvær alvarlegar ógnanir við bróðurkærleikann. Höfundar Nýja testamentisins og fornir siðapostular sáu tengsl milli þeirra.

Hvatning Páls um að hafa hjúskapinn í heiðri felur í sér að forðast allt sem gæti gert lítið úr honum. Það fól í sér að forðast bæði óþarfa skilnaði og að óvirða hjúskapareiðinn (sbr. Matt 19.9). Hvatningin til að halda hjúskaparsænginni óflekkaðri hefur með það að gera að forðast að spilla hjónabandinu með kynlífi utan hjónabandsins. Í Nýja testamentinu á hugtakið saurlífi við alls konar kynferðislegt siðleysi (1Kor 5.9-11; 1Kor 6.9, 10; Ef 5.5; 1Tím 1.9, 10; Opb 21.8; Opb 22.15). Auk þess var grísk-rómverska þjóðfélagið mjög kærulaust varðandi kynlífssiðferði. Tvöfalt siðgæði var algengt. Karlmönnum leyfðist kynferðislegt frjálsræði eins lengi og þeir voru varfærnir. En Páll varar við því þar sem Guð muni dæma þá sem stunda hórdóm. Hinir trúuðu ættu ekki að láta félagslegar siðvenjur móta siðferðisstaðal sinn.

„Fégirnd“ var einn meginlösturinn í hinum grísk-rómverska heimi. Í öðru bréfi talar Páll um fégirndina sem rót alls ills (1Tím 6.10).

Vörnina gegn þeim lesti er að finna í afstöðu sem Páll hvetur til í ýmsum bréfa sinna. Í fyrsta lagi ættu menn að vera ánægðir með það sem þeir hafa (2Kor 9.8; Fil 4.11, 12). Auk þess ættu hinir kristnu að trúa og taka á móti fyrirheiti Guðs um að hann muni ekki „sleppa af þér hendinni né yfirgefa þig“ (Heb 13.5). Guð gaf fólki sínu þetta fyrirheit margoft og það býðst okkur enn í dag (1Mós 28.15; 5Mós 31.6, 8; Jós 1.5; 1Kro 28.20). Hinum trúuðu er síðan boðið að svara fyrirheiti Guðs með orðum sálmaskáldsins í Slm 118.6: „Drottinn er með mér, ég óttast eigi, hvað geta menn gert mér.“ Þessi tilvísun er við hæfi þar sem sálmaskáldið lætur í ljósi traust sitt til Guðs þrátt fyrir þjáningar sem hann leið af hendi hinna vantrúuðu.

`Hvernig grefur nútíma þjóðfélag undan siðferðilegu hreinlífi og elur jafnframt fégirnd mannsins? Hvernig getum við á raunhæfan hátt styrkt varnir okkar gegn þessum hættulegu löstum?`