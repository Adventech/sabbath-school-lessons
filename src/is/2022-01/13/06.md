---
title:  Göngum til Jesú út fyrir búðirnar
date:  24/03/2022
---

`Berðu saman eftirtalda texta: Heb 13.10-14; Mrk 8.34; Matt 10.38; Lúk 14.27 og Gal 2.20. Hvað felst í því að ganga út fyrir herbúðirnar til Jesú?`

Óhreinasti staður tjaldbúðanna var rétt utan við innganginn. Hræin af fórnardýrunum voru brennd þar (3Mós 4.12). Holdsveikir voru útilokaðir frá búðunum (3Mós 13.46) og guðlastarar og aðrir afbrotamenn voru teknir af lífi þar (3Mós 24.10-16, 23; 1Kon 21.13; Post 7.58). Þessar reglur gengu út frá því að návist Guðs væri innan búðanna. Öllu sem var óhreint var kastað út því að Guð vildi ekki sjá neitt „óhreint“ eða „ósiðlegt“ innan þeirra (4Mós 5.3; 5Mós 23.14).

Jesús leið á krossinum utan Jerúsalemborgar (Jóh 19.17-20). Það leggur áherslu á þá smán sem hann þoldi (Heb 12.2). Yfirvöldin fordæmdu hann fyrir að lastmæla „Nafninu“ og því var honum hafnað af Ísrael og hann tekinn af lífi utan borgarmúranna (Mrk 14.63, 64; sjá 3Mós 24.11, 16). Jesú var kastað út fyrir búðirnar sem einhverju „smánuðu,“ „óhreinu“ eða „ósæmandi“ (Heb 12.2). En Páll hvetur hina trúuðu til að fylgja Jesú út fyrir innganginn og þola sömu smán og hann (Heb 12.2; sjá Heb 13.13). Það var sú leið sem Móse fylgdi þegar hann kaus að þola „háðung Krists“ fremur fjársjóðu Egyptalands (Heb 11.26).

Þótt undarlegt megi virðast þá gefur Hebreabréfið til kynna að návist Guðs sé nú að finna utan búðanna. Þannig að þegar við fylgjum Jesú út fyrir búðirnar þá berum við ekki aðeins vanvirðu hans eða smán heldur göngum við til hans (Heb 13.13) á sama hátt og þeir Ísraelsmenn sem vildu „ganga til fundar við Drottin“ fóru út fyrir búðirnar í eyðimörkinni þegar Móse færði tjald Guðs út fyrir búðirnar í kjölfar ágreiningsins varðandi gullkálfinn (2Mós 33.7). Hún bendir til þess að þegar vantrúaðir hafna Jesú þá gefur það til kynna höfnun á Guði á sama hátt og Ísraelsmenn gerðu með fráhvarfi sínu í tengslum við gullkálfinn (2Mós 32 og 33). Þannig er ferill þjáninga og smánar einnig leiðin til Guðs.

Páll býður lesendum sínum að fylgja Jesú, höfundi og fullkomnara trúar þeirra (Heb 12.2), sem býður þeim óbeint að líta einnig á núverandi þjáningar sínar sem tímabundna ögun sem muni gefa af sér friðsælan ávöxt réttlætisins (Heb 12.11). Þeir yfirgefa spillta borg eða spilltar búðir í leit sinni að komandi borg sem Guð hefur hannað (Heb 13.14; Heb 11.10, 16).

`Hvað felst í því að fylgja Jesú út fyrir búðirnar? Hvaða þættir trúarlífsins í Jesú kunna að leiða til ámæla og smánar frá þeim sem umhverfis okkur eru?`