---
title:  Auðsýnið bróðurelsku
date:  20/03/2022
---

`Lestu Heb 13.1, 2; Róm 12.13; 1Tím 3.2; Tít 1.8 og 1Pét 4.9. Hvaða hlutverki gegndi gestrisnin í frumsöfnuðinum?`

Kristnin var farandhreyfing sem oft var háð gestrisni bæði þeirra sem voru kristnir og þeirra sem voru það ekki. Áminningin um að gleyma ekki að auðsýna gestrisni er sennilega ekki takmörkuð við það að vanrækja að hýsa einhvern heldur vanræksla að yfirlögðu ráði.

Páll hefur ekki aðeins í huga gestrisni í garð trúsystkina. Hann minnir lesendur sína á að sumir hafi óafvitað hýst engla (Heb 13.2). Að öllum líkindum hefur hann í huga heimsókn þriggja manna til Abrahams og Söru (1Mós 18.2-15). Gestrisni felur í sér að deila eignum með öðrum og þjást með þeim líkt og Jesús gerði fyrir okkur (Heb 2.10-18).

Bróðurkærleikur til þeirra sem voru í fangelsum fól ekki aðeins í sér að minnast þeirra í bænum sínum heldur einnig að sjá þeim fyrir efnalegum og tilfinningalegum stuðningi. Það var hætta á því að bandingjar væru vísvitandi vanræktir. Þeir sem veittu þeim sem voru fordæmdir í þjóðfélaginu efnalegan og tilfinningalegan stuðning samsömuðu sig þeim. Að vissu marki deildu þeir kjörum þeirra og stóðu berskjaldaðir gagnvart svívirðingum þjóðfélagsins (Heb 10.32-34).

Páll notar bæði myndir og mál til að uppörva lesendur sína varðandi þá sem voru bandingjar. Í fyrsta lagi kallar hann fram stuðning lesendanna fyrir þeim sem áður voru fangar. Þeir voru orðnir félagar í þjáningum þeirra sem þoldu ásakanir og böl (Heb 10.33). Í öðru lagi bergmálar misþyrming þeirra reynslu Móse sem „kaus fremur að þola illt með lýð Guðs en njóta skammvinns unaðar af syndinni“ (Heb 11.25). Að lokum talar Páll um hugsjón bróðurkærleikans. Hann minnir lesendur sína á að þeir séu einnig holdi klæddir (Heb 13.3). Þeir hafa sömu tilfinningar og lesendurnir og því ættu þeir að koma fram við aðra eins og þeir vildu að aðrir kæmu fram við þá undir sömu kringumstæðum, þ.e.a.s. í fangelsum. Fólkið ætti því að sjá bandingjunum fyrir efnalegum og tilfinningalegum stuðningi og sýna þeim þannig að þeir væru ekki gleymdir og yfirgefnir.

`Hvað getum við gert meira fyrir þá sem sitja í fangelsum, hvort sem þeir eru safnaðarmeðlimir eða ekki?`