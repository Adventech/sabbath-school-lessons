---
title:  Aðgæsla gagnvart framandi kenningum
date:  23/03/2022
---

`Berðu saman Heb 13.9; Heb 2.9; Heb 4.16 og Heb 6.19, 20. Hvar er náð að finna? Hvernig styrkjast hjörtu okkar?`

Það eru litlar líkur á að tengslin milli falskenninga og fæðu sem nefnd eru í Heb 13.9 hafi með hreina og óhreina fæðu að gera.

Í fyrsta lagi virðist mismunurinn á hreinni og óhreinni fæðu ekki vera Páli áhyggjuefni í þessu bréfi. Við vitum frá Post 15 að frumsöfnuðurinn staðfesti bæði að hinir trúuðu frelsuðust fyrir náð (Post 5. 7-11) og að þeir ættu jafnframt að fylgja sumum reglugerðum varðandi mataræði (Post 15.19, 20). Aðgreiningin milli hreinnar og óhreinnar fæðu og aðrar biblíulegar reglugerðir eru ekki í andstöðu við náðina. Páll bendir á að í nýja sáttmálanum er lögmálið skráð í hjartað (Heb 8.10-12). En það sem hann gerir mjög ljóst er að dýrafórnum og meðalgöngu levítaprestanna sé nú lokið og í staðinn sé komin æðri fórn og meðalganga Jesú (Heb 8.4, 5; Heb 10.1-18).

Í öðru lagi gefur samhengið til kynna að Páll sé ekki að gagnrýna lesendur sína fyrir að halda sig frá vissum mat heldur að neyta hans í von um að öðlast á einhvern hátt náð eða einhverja verðleika (Heb 13.9). Hann er að öllum líkindum að vara þá við að taka þátt í gyðinglegum helgisiðum eða trúarreglu-máltíðum sem tengdust dýrafórnum í musterinu og áttu að tryggja andlegan ávinning eða náð. En þessar máltíðir veittu enga náð, náðin hlotnast einungis fyrir fórn og prestlega meðalgöngu Jesú. Hinir trúuðu „hafa altari“ (Heb 13.10), kross Krists, sem þeir geta etið af (Jóh 6.47-58).

Samkvæmt Hebreabréfinu kemur náðin frá hásæti Guðs (Heb 4.16). Þessi náð sem Kristur hefur milligöngu um er „traust og öruggt akkeri,“ sem nær inn að hásæti Guðs (Heb 6.19, 20; sbr. Heb 4.16). Það er þessi náð sem við öðlumst fyrir fórn Krists sem tryggir stöðugleika og fullvissu í hjörtum okkar. Þegar hjartað hefur þannig náð stöðugleika verður það ekki afvegaleitt af nýjum kenningum (Heb 13.9) né mun það berast afvega (Heb 2.1).

`Hugleiddu hina algjöru fórn Krists. Hvers vegna er því hugmyndin um að það sem við gerum bæti einhverju við þá fórn í andstöðu við fagnaðarerindið og þá náð sem er að finna í Jesú?`