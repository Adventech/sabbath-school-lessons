---
title:  Til íhugunar
date:  25/03/2022
---

„Eftir að Heilagur andi kom yfir hina trúuðu fögnuðu þeir yfir sætleika samfélagsins með hinum heilögu. Þeir voru mildir, hugulsamir, ósérplægnir og fúsir að leggja allt af mörkum fyrir sannleikann. Í daglegri umgengni þeirra hver við annan auðsýndu þeir þann kærleika sem Kristur hafði lagt ríka áherslu á við þá. Með óeigingjörnum orðum og gjörðum leituðust þeir við að tendra þann kærleika í hjörtum annarra. . . .

En smám saman fór að bera á breytingu. Hinir trúuðu fóru að leita að misbrestum annarra. En með því að dvelja við mistök og taka tíma til kaldranalegrar gagnrýni misstu þeir sjónar af frelsaranum og elsku hans. Þeir fóru að vera strangari varðandi ytri helgisiði og smámunalegri varðandi kenningar en iðkun trúarinnar. Og í ákafa sínum að dómfella aðra litu þeir framhjá eigin mistökum. Þeir glötuðu bróðurelskunni sem Kristur hafði lagt ríka áherslu á og því miður gerðu þeir sér ekki grein fyrir því sem þeir höfðu glatað. Þeir gerðu sér ekki grein fyrir því að hamingja og fögnuður voru að hverfa úr lífi þeirra og þeir mundu brátt ganga í myrkri þar sem þeir höfðu lokað hjörtum sínum fyrir kærleika Guðs.

Jóhannesi varð ljóst að bróðurkærleikurinn væri á undanhaldi í söfnuðinum svo að hann lagði fast að hinum trúuðu að þeir þörfnuðust stöðugt þessa kærleika. Bréf hans til safnaðarins eru full af þessari hugsun. „Þér elskuðu, elskum hvert annað því að kærleikurinn er frá Guði kominn og hver sem elskar er barn Guðs og þekkir Guð. Sá sem ekki elskar þekkir ekki Guð því að Guð er kærleikur. Í því birtist kærleikur Guðs til okkar að Guð hefur sent einkason sinn í heiminn til þess að hann skyldi veita okkur nýtt líf. Þetta er kærleikurinn: Ekki að við elskuðum Guð heldur að hann elskaði okkur og sendi son sinn til að vera friðþæging fyrir syndir okkar. Þið elskuðu, fyrst Guð hefur elskað okkur svo mikið þá ber okkur einnig að elska hvert annað““ (AA, bls. 547, 548).

**Til umræðu**

`Hið kristna líf er oft skýrgreint sem persónuleg og einstaklingsbundin tengsl milli Jesú og þess sem trúir. Það er samt aðeins ein hlið hins kristna lífs. Hvers vegna er mikilvægt að minnast þess að Guð leiðir okkur sem heild? Hver er ábyrgð mín gagnvart heildinni? Hvers get ég vænst af heildinni?`

`Hver er besta vísbendingin um sterkan bróðurkærleika innan safnaðarins? Deildu lista með deild þinni.`

`Í hverju felst sannur bróðurkærleikur? Hver eru einkenni hans, hvað orsakar hann og hverjar eru afleiðingar hans? Hvernig mundir þú aðgreina hann frá fölskum bróðurkærleika?`