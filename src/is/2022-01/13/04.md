---
title:  Minnist leiðtoga ykkar
date:  22/03/2022
---

`Lestu Heb 13.7-17. Hvernig ætti samband okkar við leiðtoganaað vera?`

Í Heb 13.7-17 er að finna hvatningu til að virða leiðtoga safnaðarins og hlýða þeim. Hún byrjar með boði um að „minnast“ þeirra leiðtoga sem fluttu þeim orð Guðs í fortíðinni og henni lýkur með áminningu um að „hlýða“ núverandi leiðtogum (Heb 13.17). Leiðtogar fortíðarinnar eru sennilegast þeir sem fyrst boðuðu orðið og grundvölluðu söfnuðinn. Hvatningin til að minnast þeirra á ekki aðeins við um að muna eftir þeim eða heiðra þá á yfirborðinu heldur talar Páll um að „minnast“ þeirra með því að líta á afraksturinn af framkomu þeirra og líkja eftir trú þeirra.

Í Páls huga felst besta minningin og lofgjörðin í viðleitni að líkja eftir þeim. Þannig bætir Páll stofnendum safnaðarins við listann yfir trúfastar hetjur sem hinir trúuðu ættu að athuga af gaumgæfni. Listinn nær yfir trúarhetjurnar í Heb 11 og Jesú, sem er æðsta fordæmi trúarinnar samkvæmt Heb 12. Höfundurinn getur þess enn fremur að Jesús „er í gær og í dag hinn sami og um aldir“ (Heb 13.8). Hann er í sterkri andstöðu við falskennara sem breyttust með tímanum og kenningar þeirra eru „ýmiss konar“ og „framandi“ (Heb 13.9).

Hvatningin til að minnast leiðtoganna er svo endurtekin á áhrifamikinn hátt í lokin. Hinir kristnu eru hvattir til að hlýða leiðtogunum því að þeir vaka yfir sálum þeirra. Þessum leiðtogum er lýst sem prestum/hirðum sem vaka yfir andlegri velferð safnaðarins, hjarðar sinnar, og eru ábyrgir gagnvart Guði fyrir andlegu ásigkomulagi hans (sjá einnig 1Pét 5.1-4, 1Kor 3.10-15). Þessi meginregla ætti svo vissulega að eiga við um alla leiðtoga safnaðarins á öllum stigum hans.

Samhengið gerir ljóst að þessir leiðtogar eru hirðar undir stjórn Jesú, hins mikla hirðis sauðanna (Heb 13.20). Þegar umhyggja og trúfesti leiðtoganna blandast við hlýðni og traust meðlimanna skapar það fögnuð. Það getur leitt til þess að leiðtogarnir geti þjónað söfnuðinum með fögnuði eða þeir fagna yfir því að gera Guði grein fyrir ásigkomulagi safnaðarins með fögnuði en ekki með sorg.

`Hvað getur þú gert til að styrkja eða bæta sambandið milli leiðtoga og meðlima í söfnuði þínum og einnig um víða veröld?`