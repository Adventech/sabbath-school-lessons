---
title:  Þessir síðustu dagar
date:  30/12/2021
---

`Lestu Heb 1.2; Heb 9.26-28; Heb 10.25, 36-38 og Heb 12.25-28. Hvað er það sem Páll er að leggja áherslu á, einkum varðandi tíma?`

Það er eitt mikilvægt atriði sem eykur á mikilvægi hvatningar postulans og hann leggur áherslu á en það er sú staðreynd að lesendurnir lifa á hinum síðustu dögum (Heb 1.2) og fyrirheitin eru um það bil að rætast (Heb 10.36-38).  Það er athyglisvert að Páll ber áheyrendur sína í Hebreabréfinu saman við kynslóðina í eyðimörkinni sem var við landamæri Kanaanslands, reiðubúin að ganga inn í fyrirheitna landið. Hann minnir þá á að „innan harla skamms tíma mun sá koma sem koma á og ekki dvelst honum“ (Heb 10.37). Síðan uppörvar hann þá og segir: „En við skjótum okkur ekki undan og glötumst heldur trúum við og frelsumst“ (Heb 10.39). Þessi hvatning minnir lesendurna og okkur á þá hættu sem fólk Guðs hefur lent í um aldaraðir rétt áður en Guð hefur uppfyllt loforð sín.

Þetta kemur m.a. fram í 4. Mósebók. Frásögn Biblíunnar greinir frá því að Ísrael hafi tvívegis beðið mikinn ósigur rétt áður en þeir fóru inn í fyrirheitna landið. Sagt er frá þeim fyrri í 4Mós 13 og 14 þegar ýmsir forystumenn dreifðu efasemdum meðal fólksins og trú þess brást. Mannfjöldinn ákvað að velja nýjan leiðtoga og snúa aftur til Egyptalands þegar hann var rétt kominn að því að fara inn í Kanaansland.

Hinn síðari átti sér stað þegar Ísraelsþjóðin flæktist í losta og falska tilbeiðslu í Baal Peór (4Mós 24 og 25). Þó svo Bíleam tækist ekki að leiða bölvun yfir Ísrael þá notaði Satan kynferðislegar freistingar til að leiða Ísraelsmenn í falska guðsdýrkun og synd og kalla vanþóknun Guðs yfir þá.

Páll varar lesendur Hebreabréfsins við báðum þessum hættum. Í fyrsta lagi hvetur hann þá til að halda fast við játningu trúar sinnar og beina sjónum sínum að Jesú (Heb 4.14; Heb 10.23 og Heb 12.1-4). Í öðru lagi áminnir hann þá að varast siðleysi og ágirnd (Heb 13.4-6). Að lokum hvetur hann þá til að líta til leiðtoga sinna og hlýða þeim (Heb 13.7, 17).

`Í ljósi skilnings okkar á ástandi mannsins í dauðanum – og þeirri staðreynd að það næsta sem við vitum eftir að við lokum augum okkar í svefni dauðans er endurkoman – hvernig getum við þá með sanni talað um að allir lifi á hinum „síðustu dögum“?`