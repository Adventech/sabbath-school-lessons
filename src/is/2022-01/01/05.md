---
title:  Standið saman
date:  29/12/2021
---

Hvað ráðlagði postulinn lesendum sínum að gera í ljósi þeirra kringumstæðna sem þeir voru í? Hvað getum við lært af Hebreabréfinu sem kemur okkur til góða? Við skulum greina hvernig Guð hjálpaði Elía að ná sér eftir vanmáttartilfinningu sína?

`Lestu 1Kon 19.5-18. Hvað gerði Guð til að endurreisa trú Elía, þjóns síns?`

Frásögnin um það hvernig Guð breytti við Elía eftir reynsluna á Karmel er hrífandi vegna þess að hún sýnir þá umhyggju og visku sem einkennir það sem Guð gerir fyrir þá sem eru í neyð og keppast við að endurheimta trú sína. Það var margt sem Guð gerði fyrir Elía. Í fyrsta lagi sá hann um líkamlegar þarfir hans. Hann sá Elía fyrir mat og lét hann hvílast. Síðan áminnti hann Elía blíðlega í hellinum. Hann sagði: „Hvað ert þú að gera hér, Elía?“ og hjálpaði honum að fá dýpri skilning á því hvernig hann vinnur og uppfyllir áform sín. Guð var ekki í storminum, jarðskjálftanum né eldinum, heldur í þyt af þýðum blæ. Síðan fól hann Elía verkefni til að sinna og fullvissaði hann.

`Lestu Heb 2.1; Heb 3.12-14; Heb 5.11 – 6.3 og Heb 10.19-25. Hvað lagði Páll til að hinir trúuðu ættu að gera?`

Á mörgum stöðum í Hebreabréfinu finnum við leiðbeiningar sem postulinn gaf lesendum sínum til að hjálpa þeim að endurheimta fyrri styrk sinn og trú. Meðal þess sem Páll leggur áherslu á er að mæta líkamlegum þörfum meðbræðra sinna. Hann leggur til að þeir auðsýni gestrisni og heimsæki þá sem eru í fangelsum og komi þannig til móts við þarfir þeirra. Postulinn hvetur lesendur sínar til að vera örlátir og minnast þess að Guð muni ekki yfirgefa þá (Heb 13.1-6). En Páll áminnti þá einnig og hvatti þá til dáða. Hann varaði þá við að láta „berast afleiðis“ (Heb 2.1) og „hafa illt í hjarta“ eða efasemdir (Heb 3.12) og hann hvatti þá til að vaxa í skilningi sínum á trúnni (Heb 5.11 – 6.3). Hann gat einnig um mikilvægi þess að stunda samkomur safnaðarins (Heb 10.25). Í heildina leggur hann til að þeir standi saman, uppörvi hver annan og veki kærleika og góð verk en auk þess upphefur hann Jesú og störf hans í hinum himneska helgidómi þeim til góðs (Heb 8.1, 2; Heb 12.1-4).