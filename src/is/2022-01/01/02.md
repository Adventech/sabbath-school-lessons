---
title:  Dýrlegt upphaf
date:  26/12/2021
---

Til þess að skilja ræðuna og tileinka okkur boðskap hennar er nauðsynlegt að skilja sögu safnaðarins þar og kringumstæður þegar hann fékk bréfið frá postulanum.

`Lestu Heb 2.3, 4. Hver var reynsla lesenda Hebreabréfsins þegar þeir sneru sér fyrst til Krists?`

Þessi vers benda til þess að lesendur Hebreabréfsins hafi ekki heyrt Jesú sjálfan prédika, heldur hafi þeir fengið fagnaðarerindið frá öðrum boðberum sem fluttu þeim fregnina um „frelsun.“

Páll segir einnig að boðberarnir hafi staðfest boðskapinn til þeirra og að Guð sjálfur hafi jafnframt borið „vitni með þeim með táknum og undrum“ sem þýðir að Guð hafi með táknum og undrum séð fyrir staðfestingu á fagnaðarerindinu sem byggðist á reynslu, þar á meðal gjöfum Heilags anda sem hann deildi út. Nýja testamentið segir frá því að tákn eins og kraftaverkalækningar, útrekstur illra anda og úthelling andlegra gjafa fylgdu oft boðun fagnaðarerindisins á nýjum stöðum.

Í byrjun kristninnar úthellti Guð anda sínum yfir postulana í Jerúsalem svo að þeir gátu boðað fagnaðarerindið á tungumálum sem þeir þekktu ekki áður og þeir gerðu kraftaverk (Post 2, 3). Filippus gerði svipuð undraverk í Samaríu (Post 8), Pétur í Joppu og Sesareu (Post 9, 10) og Páll á boðunarferðum sínum í Litlu-Asíu og Evrópu (Post 13 – 8). Þessi máttarverk voru raunhæf vísbending sem staðfesti boðskap hjálpræðisins, stofnsetningu Guðsríkis og frelsun frá fordæmingu og lausn undan máttarvöldum hins illa (Heb 12.25-29).

Heilagur andi færði hinum frumkristnu sannfæringu um að syndir þeirra væru fyrirgefnar og því óttuðust þeir ekki dóminn og þess vegna voru bænir þeirra djarfar og fullar trausts og trúarreynsla þeirra var full af fögnuði (Post 2.37-47). Andinn leysti einnig þá sem voru í fjötrum illra afla og það var óyggjandi vísbending um yfirburði máttar Guðs yfir illum máttarvöldum og sýndi fram á að Guðsríki hafði tekið sér bólfestu í lífi þeirra.

`Hvernig var afturhvarf þitt? Á hvern hátt hefur trú þín og traust til Jesú Krist sem frelsara þíns og Drottins verið staðfest? Hvers vegna er gott stundum að minnast þess hvernig Guð hóf starf sitt í lífi þínu að leiða þig til hans?`