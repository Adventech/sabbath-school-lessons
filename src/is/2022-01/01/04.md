---
title:  Veikleiki
date:  28/12/2021
---

Lesendum Hebreabréfsins tókst að halda trú sinni og hollustu við Krist þrátt fyrir að þeim væri hafnað og þeir ofsóttir. En átökin tóku á þegar til lengdar lét. Þeir börðust góðri baráttu og urðu sigurvegarar en uppgefnir.

`Lestu Heb 2.18; Heb 3.12, 13; Heb 4.15; Heb 10.25; Heb 12.3, 12, 13 og Heb 13.1-9, 13. Hverjar voru sumar af þeim áskorunum sem hinir trúuðu stóðu andspænis?`

Hebreabréfið segir okkur að lesendur þess hafi haldið áfram að glíma við erfiðleika. Bæði atyrðingar og annars konar árásir á virðingu þeirra héldu áfram (Heb 13.13). Sumir hinna trúuðu voru enn í fangelsi (Heb 13.3) og það kann að hafa haft bæði fjárhagsleg og sálræn áhrif á söfnuðinn. Þeir voru þreyttir (Heb 12.12, 13) og misstu því auðveldlega kjarkinn (Heb 12.3).

Það er algengt að einstaklingar og samfélög slaki á sálrænum og öðrum vörnum þegar þau hafa farið í gegnum sælustraum sigursins og verða þannig auðveldlega fórnarlömb árása óvina sinna. Það verður erfiðara að endurheimta þann styrk sem einstaklingur eða samfélag nýttu sér til að standast yfirvofandi ógnun.

`Lestu 1Kon 19.1-4. Hvað kom fyrir Elía?`

„Viðbrögð Elía líktust þeim sem koma oft í kjölfar mikilfenglegs trúaratviks og stórkostlegrar velgengni. Hann óttaðist að siðbótin sem hófst á Karmelfjalli myndi ekki vara lengi og þunglyndi greip hann. Hann hafði verið hafinn upp á tind Písgas-fjalls, en nú var hann niðri í dalnum. Fyrir innblástur hins Almáttka hafði hann staðist erfiðustu trúarreynsluna en nú fann hann til vanmáttar vegna ógnana Jesebel og Satan virtist hafa náð undirtökunum með launráðum þessarar illu konu svo Elía missti tök sín á Guði. Hann hafði verið hátt upp hafinn og viðbrögðin voru stórkostleg. Elía gleymdi Guði og flúði þar til hann var aleinn í óvistlegri auðn“ (PK, bls. 161, 162).

`Hugleiddu hvenær þú hefur brugðist í kristilegu lífi þinu og reyndu að skilja kringumstæðurnar sem leiddu til fallsins. Hvað hefðir þú getað gert öðruvísi?`