---
title:  Jesús er meðalgangari betri sáttmála
date:  06/01/2022
---

Í Heb 8 – 10 er athyglinni beint að starfi Jesú sem meðalgangara nýs sáttmála. Áhersla „gamla“ sáttmálans var á boðun einungis þess góða sem koma mundi. Stofnunum hans var ætlað að vera fyrirboði þess góða sem koma mundi. Þannig voru prestarnir fyrirboði Jesú en þeir voru syndarar og dauðlegir. Þeir gátu ekki tryggt þá fullkomnun sem Jesús bjó yfir og þeir þjónuðu í helgidómi sem var „eftirlíking og skuggi“ (Heb 8.5) hins himneska helgidóms.

Jesús þjónar í hinum sanna helgidómi og tryggir okkur aðgang að Guði. Dýrafórnirnar boðuðu dauða Jesú sem fórnar fyrir okkur en blóð þeirra hreinsaði ekki samviskuna en blóð Jesú hreinsar hana og þegar við trúum á hann og tökum á móti meðalgöngu hans fyrir okkur getum við nálgast Guð með djörfung (Heb 10.19-22).

`Lestu Heb 8.8-12. Hverju lofaði Guð okkur í nýja sáttmálanum?`

Með því að útnefna Jesú sem æðsta prest okkar innleiddi faðirinn nýjan sáttmála sem tryggir það sem gamli sáttmálinn gat einungis bent fram til.2  Nýi sáttmálinn veitir það sem einungis fullkominn, eilífur prestur sem er Guð og maður getur veitt. Sá æðsti prestur útskýrir ekki aðeins lögmál Guðs heldur gróðursetur hann lögmálið í hjörtum okkar. Þessi prestur framber fórn sem veitir fyrirgefningu, hreinsar okkur og ummyndar. Hann breytir steinhjörtum okkar í hjörtu af holdi (Esk 36.26) og í rauninni endurskapar okkur (2Kor 5.17). Auk þess blessar hann okkur á ótrúlegasta hátt með því að tryggja okkur aðgang að návist sjálfs föðurins.

Guð ætlaði gamla sáttmálanum að benda fram til framtíðarinnar, fram til starfs Jesú. Hann var frábær að formi til og tilgangi. Samt voru sumir sem misskildu tilgang hans. Þar sem þeir vildu ekki segja skilið við táknmyndirnar og taka á móti sannleikanum sem táknin bentu fram til misstu þeir af þeim dásamlega ávinningi sem þjónustustarf Jesú bauð þeim.

„Kristur var grundvöllur og líf musterisins. Þjónustan var tákn um fórn sonar Guðs. Prestastéttin var stofnuð til að vera tákn um meðalgöngueðli starfs Krists. Öll helgidómsþjónustan var forboði dauða frelsarans til að endurleysa heiminn. Þessar fórnir yrðu marklausar þegar hinn mikli atburður, sem þær bentu til, yrði fullkomnaður“ (ÞA, bls. 111).