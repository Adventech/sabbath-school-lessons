---
title:  Jesús er málsvari okkar
date:  04/01/2022
---

`Berðu 1Sam 8.19, 20 saman við Heb 2.14-16. Að hverju leituðu Ísraelsmenn í fari konungs og hvernig rættist það í Jesú?`

Ísraelsmenn vildu fá konung til að vera dómari þeirra og foringi í baráttum því að þeir gleymdu að Guð væri konungur þeirra. Endanleg endurreisn stjórnar Guðs yfir fólki sínu kom með Jesú. Sem konungur okkar leiðir Jesús okkur í baráttunni við óvininn.

Í Heb 2.14-16 er Jesú lýst sem málsvara máttvana mannvera. Kristur mætir djöflinum og sigrar hann í einvígi og leysir okkur úr fjötrum. Þessi lýsing minnir á bardagann milli Davíðs og Golíats. Eftir að Davíð hafði verið vígður til konungs (1Sam 16) bjargaði hann meðbræðrum sínum frá þrælahaldi þegar hann sigraði Golíat. Skilmálar bardagans gáfu til kynna að sá sem bæri sigur af hólmi mundi hneppa fólk þess aðila sem tapaði í þrældóm (1Sam 17.8-10). Þannig kom Davíð fram sem baráttumaður Ísraelsmanna. Hann var fulltrúi þeirra.

`Lestu Jes 42.13 og Jes 59.15-20. Hvernig lýsir Drottinn sér í þessum versum?`

Í Heb 2.14-16 er vísað til hugmyndarinnar um að Guð mundi frelsa Ísraelsmenn í einni orrustu. Jesaja spámaður segir: „Jafnvel hetja verður svipt fanga sínum og ofbeldismaðurinn herfangi. Ég mun sjálfur berjast gegn þeim sem berst gegn þér og sjálfur mun ég frelsa syni þína“ (Jes 49.25).

Við sem erum kristin teljum oft að við stöndum ein í baráttu okkar við Satan. Þegar við lesum Ef 6.10-18 sjáum við að við heyjum með sönnu baráttu við djöfulinn. En Guð berst fyrir okkur. Við erum hluti af herliði hans, þess vegna verðum við að nota hertygi hans. En við berjumst ekki ein. Textinn í Ef 6 bendir á að söfnuðurinn sem heild íklæðist hertygjum og berst í sameiningu undir stjórn Guðs sjálfs.

`Hvað felst í því að íklæðast hertygjum Guðs? Hvernig getum við í daglegri baráttu okkar við sjálfið og freistingar almennt notfært okkur þann mátt sem gerir okkur kleift að vera trúföst fyrir styrk Guðs?`