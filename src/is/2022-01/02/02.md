---
title:  Jesús er konungur okkar
date:  02/01/2022
---

Megináhersla Hebreabréfsins er á þá staðreynd að Jesús sé við stjórn og situr föðurnum til hægri handar (Heb 8.1). Þar sem Jesús er Guð hefur hann ávallt verið stjórnandi alheimsins. En þegar Adam og Eva féllu í synd varð Satan stjórnandi þessa heims (Jóh 12.31; Jóh 14.30; Jóh 16.11).1 En Jesús kom og vann sigur yfir Satan á krossinum og endurheimti þar með réttinn til að stjórna þeim sem taka á móti honum sem frelsara sínum (Kól 2.13-15).

Fyrstu tveir kaflarnir í Hebreabréfinu beina athyglinni einkum að innsetningu Jesú í embætti konungs.

`Lestu Heb 1.5-14. Hverju er verið að lýsa?`

Þessi vers eru í þrem liðum sem hver um sig framsetur þátt í innsetningu sonarins sem konungs. Í fyrsta lagi innsetur Guð Jesú sem hinn konunglega son (Heb 1.5). Í öðru lagi kynnir Guð son sinn fyrir himnesku hirðinni sem tilbiður hann (Heb 1.6, 8) jafnframt því að Guð lýsir því yfir að sonurinn sé hinn eilífi skapari og stjórnandi (Heb 1.8-12). Í þriðja lagi setur Guð soninn í hásætið og veitir honum þar með vald yfir jörðinni (Heb 1.13, 14).

Eitt mikilvægasta trúaratriðið í Nýja testamentinu er að Guð uppfyllti í Jesú fyrirheit sín til Davíðs konungs (sjá 2Sam 7.8-16 og Lúk 1.30-33). Jesús fæddist af ætt Davíðs í borg Davíðs (Matt 1.1-16; Lúk 2.10, 11). Fólk kallaði hann oft „son Davíðs.“ Hann var tekinn af lífi vegna ásakana um að hann teldi sig vera „konung Gyðinganna“ (Matt 27.37). Bæði Pétur og Páll boðuðu að Jesús hefði risið frá dauðum til að uppfylla fyrirheitin sem Davíð voru gefin (Post 2.22-36; Post 13.22-37). Og Jóhannes staðfesti að Jesús væri „ljónið af Júda ættkvísl“ (Opb 5.5).

Hebreabréfið er auðvitað sammála. Guð hefur í Jesú uppfyllt fyrirheit sín til Davíðs: Guð gaf honum mikið nafn (Heb 1.4), setti hann sem eigin son sinn (Heb 1.5), staðfesti hann að eilífu sem skapara og Drottin (Heb 1.8-12) og setti hann sér til hægri handar (Heb 1.13, 14). Og samkvæmt Heb 4 leiðir Jesús fólk sitt inn til hvíldar Guðs og minnir okkur á að Jesús er sá sem reisti hús Guðs (Heb 3.3, 4).

Jesús er þannig löglegur stjórnandi þessarar jarðar sem heyir stríð við valdaræningjann Satan um hollustu okkar.

`Hvernig getum við öðlast huggun mitt í þrautum okkar með því að vita að Jesús er stjórnandi alheimsins?`