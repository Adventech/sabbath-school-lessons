---
title:  Jesús er meðalgangari okkar
date:  03/01/2022
---

Athyglisverð hugmynd sem kemur fram í guðfræði Gamla testamentisins er sú að hinn fyrirheitni konungur af Davíðs ætt mundi vera fulltrúi þjóðarinnar frammi fyrir Guði.

`Berðu saman 2Mós 4.22, 23 og 2Sam 7.12-14; einnig 5Mós 12.8-10 og 2Sam 7.9-11 og loks 5Mós 12.13, 14 og Slm 132.1-5, 11-14. Hvaða fyrirheit til Ísraels mundu rætast með hinum fyrirheitna konungi af ætt Davíðs?`

Ísrael var sonur Guðs og Guð mundi gefa þeim stað þar sem þeir gætu hvílst frá óvinum sínum. Guð mundi einnig velja sér stað á meðal þeirra þar sem nafn hans mundi dvelja. Þessi fyrirheit varðandi Ísrael mundu nú rætast með hinum fyrirheitna konungi af ætt Davíðs. Hann yrði ættleiddur sem sonur Guðs, Guð mundi veita honu hvíld frá óvinum sínum og hann mundi reisa Guði musteri í Síon þar sem nafn Guðs mundi dvelja. Sem sagt, Guð mundi uppfylla fyrirheit sín til Ísraels með hinum fyrirheitna konungi af ætt Daviðs sem mundi svo vera fulltrúi Ísraels frammi fyrir Guði.

Innsetning fulltrúa í tengslunum milli Guðs og Ísraels opnaði möguleikann á að viðhalda persónutengslum sáttmálans. Sáttmálinn frá tíma Móse ætlaðist til þess að allur Ísrael væri trúfastur svo að þeir gætu notið verndar Guðs og blessana (sjá Jós 7.1-13). En sáttmálinn við Davíð tryggði að Ísrael nyti sáttmálablessana Guðs vegna trúfesti einnar persónu, konungsins af ætt Davíðs.

Því miður voru flestir konungarnir af húsi Davíðs ekki trúfastir og Guð gat ekki blessað Ísrael eins og hann vildi. Gamla testamentið er fullt af frásögnum um ótrúmennsku margra þessara konunga.

Það góða er að Guð sendi son sinn sem fæddist sem sonur Davíðs og hann hefur reynst algjörlega trúfastur. Þess vegna getur Guð uppfyllt í honum öll fyrirheitin sem hann hafði gefið börnum sínum. Þegar Guð svo blessar konunginn nýtur allt fólk hans góðs af. Þess vegna er það að Jesús er meðalgangari blessana Guðs til okkar. Hann er meðalgangari þar sem hann er farvegurinn sem blessanir Guðs streyma um. Frelsunarvon okkar er einungis að finna í Jesú og því sem hann hefur gert fyrir okkur.

`Hugleiddu hve oft þú hefur ekki staðið við þinn hluta sáttmálans. Hvað segir það okkur um að við þurfum að treysta einungis á Jesú varðandi frelsun okkar?`