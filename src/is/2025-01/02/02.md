---
title:  Hinn eilífi kærleiki Guðs
date:   05/01/2025
---

Ritningin gerir ljóst að Guð elskar alla. Þessi sannleikur kemur fram í þekktasta versi Biblíunnar, Jóh 3.16: „Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf.“

`Lestu Slm 33.5 og Slm 145.9. Hvað kenna þessi vers okkur um hve víðtæk miskunnsemi Guðs, samúð hans og miskunn eru?`

Sumir kunna að telja að þeir séu ekki elskulegir eða að Guð elski e.t.v. einhvern annan en ekki þá. En Biblían gerir það augljóst að Guð elskar hvern og einn. Enginn er sá til sem Guð elskar ekki. Og þar sem Guð elskar alla vill hann einnig að allir frelsist.

`Lestu 2Pét 3.9; 1Tím 2.4 og Esk 33.11. Hvað segja þessir textar okkur um hversu mjög Guð þráir að frelsa alla?`

Í framhaldi af Jóh 3.16 lesum við: „Guð sendi ekki soninn í heiminn til að dæma heiminn heldur til þess að frelsa hann“ (Jóh 3.17). Ef Guð einn réði málum myndi hver og einn veita elsku hans viðtöku og frelsast. En Drottinn neyðir engan til að taka á móti kærleika hans. Maðurinn er frjáls til að taka á móti honum eða hafna.

Jafnvel þó sumir hafni honum þá hættir Guð aldrei að elska þá. Í Jer 31.3 segir hann við fólk sitt: „Með ævarandi elsku hef ég elskað þig, fyrir því hef ég látið náð mína haldast við þig.“ Biblían endurtekur í sífellu að elska Guðs sé ævarandi (sjá t.d. Slm 136). Elska Guðs þrýtur aldrei. Hún varir um alla eilífð. Það er erfitt fyrir okkur að skilja það þar sem við eigum oft auðvelt með að elska ekki aðra, er ekki svo?

En ef við gætum lært að upplifa þann kærleika, þ.e.a.s. þekkja persónulega elsku Guðs, hversu frábrugðið væri þá ekki líferni okkar og framkoma okkar við aðra!

`Ef Guð elskar alla þá elskar hann einnig fyrirlitlega einstaklinga því marga þeirra má því miður finna okkar á meðal. Hvað ætti elska Guðs til þessa fólks að kenna okkur um það hvernig við ættum að leitast við að bregðast einnig við þeim?`