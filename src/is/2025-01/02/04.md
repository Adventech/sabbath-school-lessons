---
title:  Skilorðsbundin persónutengsl
date:   07/01/2025
---

Guð kallar hvern og einn og býður þeim náin persónutengsl við sig (sjá Matt 22.1-14). Til að bregðast réttilega við því kalli verðum við að hlýða fyrirmælum Guðs um að elska hann og elska aðra (sjá Matt 22.37-39). Hvort við njótum góðs af þessum tengslum við Guð er háð því hvort við ákveðum af fúsum og frjálsum vilja að veita elsku hans viðtöku eða hafna henni.

`Lestu Hós 9.15; Jer 16.5; Róm 11.22 og Júd 21. Hvað kenna þessir textar okkur varðandi það hvort hægt sé að hafna ávinningi kærleika Guðs eða jafnvel missa af honum?`

Þessi texti ásamt öðrum benda á að kærleikstengsl við Guð séu háð því hvernig maðurinn bregst við kærleika hans. Við ættum samt ekki að halda að Guð hætti nokkru sinni að elska einhvern. Við höfum séð að elska Guðs er eilíf. Og þó svo Guð segi í Hós 9.15: „Ég mun ekki elska þá framar“ þá er mikilvægt að hafa í huga að seinna í sömu bók segir hann: „Ég ætla . . . að elska þá af frjálsum og fúsum vilja“ (Hós 14.5). Það bendir til þess að Guð sé ekki alveg hættur að elska fólk sitt heldur séu sumir þættir eða ávinningur þess að vera í kærleikstengslum við Guð skilorðsbundin. Viðbrögð okkar við elsku hans ræður úrslitum varðandi áframhaldandi tengsl.

„Sá sem hefur boðorð mín og heldur þau er sá sem elskar mig. En þann sem elskar mig mun faðir minn elska og ég mun elska hann og birta honum hver ég er“ (Jóh 14.21). Auk þess segir Jesús við lærisveina sína: „Sjálfur elskar faðirinn yður þar eð þér hafið elskað mig og trúað að ég sé frá Guði kominn“ (Jóh 16.27).

Þessir textar, ásamt ýmsum öðrum, sýna fram á að ávinningur þess að vera í frelsandi tengslum við Guð sé háður því að við veitum elsku Guðs viðtöku og felur í sér fúsleika til að miðla henni einnig með öðrum. Það þýðir því ekki að elska Guðs taki nokkru sinni enda. En á sama hátt og við getum ekki komið í veg fyrir að sólin skíni þó svo við getum varið okkur gegn geislum hennar þá getum við ekki stöðvað eilífa elsku Guðs, þó svo við getum hafnað tengslum við Guð og þar með útilokað okkur frá því sem þau hafa upp á að bjóða, einkum fyrirheitið um eilíft líf.

`Hvernig getur fólk séð og fundið fyrir kærleika Guðs hvort sem það tekur á móti honum eða ekki? Hvernig sýnir t.d. náttúran fram á elsku hans, þrátt fyrir syndina?`