---
title:  Sáttmáli kærleikans
date:   06/01/2025
---

Biblían framsetur oft sérstök kærleikstengsl Guðs við okkur með myndlíkingunni um fjölskyldu eða ættingja, en sér í lagi myndlíkingu elskunnar milli eiginmanns og eiginkonu eða góðrar móður gagnvart barni sínu. Þessi myndlíking er einkum notuð um hin sérstöku tengsl milli Guðs og fólks sáttmálans. Þessi kærleikstengsl sáttmálans fela ekki einungis í sér elsku Guðs til fólks síns heldur einnig væntingar um að fólkið veiti þessari elsku viðtöku og bregðist við henni með elsku til hans og annarra.

`Lestu 5Mós 7.6-9. Hvað kenna þessi vers okkur um sambandið milli Guðs sem gerir sáttmála og ástúðlegrar elsku hans?`

Í 5Mós 7.9 er lýsing á sérstakri elsku sem Guð auðsýnir fólki sínu sem er í sáttmálatengslum við hann, tengslum sem eru að hluta til háð því hvort það er honum trúfast eða ekki. Kærleiki Guðs er ekki skilorðsbundinn en sáttmálatengslin eru það.

Orðið sem þýtt er „miskunnsemi“ í þessu versi (5Mós 7.9, 1981) er hesed á hebresku og er dæmigert

m.a. fyrir elsku Guðs innan sáttmálans. Það er oft notað til að lýsa mikilleika miskunnar Guðs, gæsku hans og elsku. Meðal annars lýsir það staðföstum kærleika til annars aðila innan gagnkvæmra kærleikstengsla. Það kemur einnig slíkum tengslum til leiðar og væntir þess að sú miskunnsemi verði gagnkvæm.

Þessi hesed-miskunnsemi Guðs er yfirmáta áreiðanleg, staðföst og varanleg. En á sama tíma eru skilyrðin fyrir því að njóta ávinnings miskunnseminnar háð þeim skilmála að mennirnir séu fúsir að hlýða og halda fast við þeirra þátt í þeim sambandstengslum (sjá 2Sam 22.26; 1Kon 8.23; Slm 25.10; Slm 32.10; 2Kro 6.14).

Staðföst elska Guðs er grundvöllur allra kærleikstengsla og kærleiki okkar getur aldrei jafnast á við þann kærleika. Í örlæti sínu gaf Guð okkur ekki einungis tilveru heldur gaf hann sjálfan sig fúslega fyrir okkur í Kristi. „Enginn á meiri kærleik en þann að leggja líf sitt í sölurnar fyrir vini sína“ (Jóh 15.13). Það er engin spurning að æðsta tjáning kærleika Guðs kom í ljós þegar Drottinn „lægði sjálfan sig og varð hlýðinn allt til dauða, já, dauðans á krossi“ (Fil 2.8).

`Hvernig getum við best haft kærleika Guðs stöðugt í huga okkar? Hvers vegna er það mikilvægt?`