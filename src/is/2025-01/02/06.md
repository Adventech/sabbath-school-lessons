---
title:  Ókeypis meðtekið; fúslega gefið
date:   09/01/2025
---

Á sama hátt og þjónninn gæti aldrei greitt húsbónda sínum skuld sína þannig getum við aldrei endurgreitt Guði. Við getum aldrei áunnið okkur eða verðskuldað kærleika Guðs. „En Guð auðsýnir kærleika sinn til okkar í því að Kristur dó fyrir okkur þegar við vorum enn syndarar“ (Róm 5.8). Hvílkur undraverður kærleikur! Honum er lýst þannig í 1Jóh 3.1: „Sjáið hvílíkan kærleika faðirinn hefur auðsýnt okkur, að við skulum kallast börn Guðs.“

En það sem við getum gert og ættum að gera er að endurspegla kærleika Guðs til annarra eins mikið og við mögulega getum. Ef við höfum hlotið svo mikla samúð og fyrirgefningu hve miklu meira ættum við þá ekki að auðsýna öðrum samkennd og fyrirgefningu? Munið að þjónninn glataði samkennd húsbónda síns og fyrirgefningu vegna þess að hann deildi þeim ekki með samþjóni sínum. Ef við virkilega elskum Guð mun það ekki bregðast að við endurspeglum kærleika hans til annarra.

`Lestu Jóh 15.12; 1Jóh 3.16 og 1Jóh 4.7-12. Hvað kenna þessir textar okkur um tengslin milli kærleika Guðs, elsku okkar til Guðs og elsku til annarra?`

Rétt eftir Jóh 15.12 lesum við að Jesús sagði við lærisveina sína: „ Þér eruð vinir mínir ef þér gerið það sem ég býð yður“ (Jóh 15.14). Hvað bauð Jesús þeim svo að gera? Meðal annars bauð hann þeim (og okkur) að elska hvert annað eins og hann elskaði þá. Bæði hér og annnars staðar í ritningunni býður Drottinn okkur að elska Guð og elska hvert annað.

Í stuttu máli þá ættum við að minnast þess að okkur hefur verið fyrirgefin óendanleg skuld sem við gætum aldrei greitt, skuld sem var greidd fyrir okkur á krossinum. Þess vegna ættum við að elska og vegsama Guð og lifa lífi fyrirgefningar og náðar gagnvart öðrum. Það er eins og við lesum í Lúk 7.47 að hver sem mikið hefur verið fyrirgefið elskar mikið „en sá elskar lítið sem lítið er fyrirgefið.“ Og hvert okkar gerir sér ekki grein fyrir því hve mikið honum eða henni hefur verið fyrirgefið?

Ef elska til Guðs felur í sér að við elskum aðra þá ættum við að keppast við að deila boðskapnum um kærleika Guðs bæði í orði og verki. Við ættum að hjálpa fólki í daglegu lífi þess allt umhverfis okkur og einnig að leitast við að vera farvegur fyrir kærleika Guðs og benda fólki til hans sem býður því fyrirheitið um eilíft líf á nýjum himni og nýrri jörð --spánýrri sköpun í stað þessarar jarðar sem er svo spillt og eyðilögð af synd og dauða, hinum sorglegu ávöxtum þess að hafna kærleika Guðs.

`Hvað getum við gert til að elska Guð með því að elska aðra? Hvað gætum við gert hér og nú til að auðsýna fólki kærleika Guðs og að lokum bjóða því að njóta þess sem felst í fyrirheitinu um eilíft líf?`