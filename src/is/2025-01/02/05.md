---
title:  Miskunnarmissir
date:   08/01/2025
---

Kærleikur Guðs varir að eilífu og er ávallt óverðskuldaður. Samt getur maðurinn hafnað honum. Við höfum tækifæri til að veita þeirri elsku viðtöku eða hafna henni, en einungis vegna þess að Guð fúslega elskar okkur fullkominni, eilífri elsku áður en við gerum nokkuð til að verskulda hana (Jer 31.3). Kærleiki okkar til Guðs eru viðbrögð okkar við því sem okkur hefur þegar verið gefið, jafnvel áður en við báðum um það.

`Lestu Jóh 4.7-20. Taktu einkum eftir 7. og 19. versinu. Hvað segja þessir textar okkur um forgang kærleika Guðs?`

Kærleikur Guðs á alltaf frumkvæðið. Ef Guð elskaði okkur ekki að fyrra bragði gætum við ekki svarað elsku hans. Guð skapaði okkur með hæfileikann að elska og verða elskuð og hann sjálfur er undirstaða og uppspretta alls kærleika. Við eigum kost á að velja hvort við veitum honum viðtöku og síðan endurspegla hann í lífi okkar. Þessi sannleikur kemur fram í dæmisögu Krists um þjóninn sem vildi ekki fyrirgefa (sjá Matt 18.23-35).

Í dæmisögunni sjáum við að útilokað var fyrir þjóninn að borga það sem hann skuldaði húsbónda sínum. Samkvæmt Matt 18 skuldaði þjónninn húsbónda sínum 10.000 talentur. Ein talenta jafngilti sex þúsund denörum, en einn denar var daglaun verkamanns (sbr. Matt 20.2). Þannig mundi það taka 6.000 daga að vinna sér inn eina talentu. Segjum svo að hann vinni 300 daga á ári fengi hann 300 denara á ári. Það myndi því taka hann um 20 ár að endurgreiða eina talentu (= 6.000 denara) og um 200.000 ár að vinna sér inn 10.000 talentur sem sýnir að þjónninn gæti aldrei endurgreitt skuld sína. Samt sem áður hafði húsbóndi hans samúð með honum og fyrirgaf honum risaháa skuld hans.

En þegar svo þessi þjónn sem hafði fengið fyrirgefningu neitaði að fyrirgefa samþjóni sínum margfalt minni skuld að upphæð 100 denara og lét varpa honum í fangelsi vegna skuldarinnar reiddist húsbóndi hans og dró miskunnsama fyrirgefningu sína tilbaka. Þjónninn glataði þannig elsku og fyrirgefningu húsbónda síns. Þó svo samúð og miskunn Guðs tæmist aldrei þá getum við hafnað eða glatað ávinningi samúðar og miskunnar Guðs.

`Hugleiddu hvað þér hefur verið fyrirgefið og hvað það kostaði þig að hljóta fyrirgefningu Jesú. Hvað ætti það að segja þér um að fyrirgefa öðrum?`