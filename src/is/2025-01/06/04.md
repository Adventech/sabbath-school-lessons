---
title:  Óbreytanlegt eðli Guðs
date:   04/02/2025
---

`Lestu Mal 3.6 og Jak 1.17. Hvað segja þessir textar okkur um eðli Guðs?`

Í Mal 3.6 lýsir Drottinn því yfir að „ég, Drottinn, er ekki breyttur.“ Margir skilja þennan hluta versins sem svo að Guð breytist alls ekki á neinn hátt en síðari hluti versins og nánasta samhengið benda til þess að um sé að ræða að óbreytanleiki Guðs hafi með óbreytanlegt siðgæði Guðs að gera. Síðari hluti versins bendir til þess að Guð kunni að breytast hvað samskipti áhrærir, því Guð segir: „og því hefur ykkur ekki verið eytt, ó synir Jakobs.“<sup>2</sup> Og í næsta versi segir Guð: „ Snúið aftur til mín, þá sný ég aftur til ykkar“ (Mal 3.7).

Þannig á Guð í gagnkvæmum samskiptum við þá sem hann hefur skapað en í slíkum samskiptum og öllum öðrum er eðli Guðs óbreytt. Þetta er m.a. staðfest í Jak 1.17 sem fullvissar okkur um að „sérhver góð gjöf og sérhver fullkomin gáfa er ofan að, frá föður ljósanna. Hjá honum er engin umbreyting né flöktandi skuggar. Hann er ávallt hinn sami.“ Frá Guði er ekkert illt komið.

Bæði hér og annars staðar í ritningunni er okkur kennt að eðli Guðs breytist ekki. Biblían er sjálfri sér samkvæm þegar hún kennir að Guð er siðferðilega óumbreytanlegur. Samt sem áður getur hann haft samneyti við manninn í kærleika og með réttvísi.

`Lestu 2Tím 2.13; Tít 1.2 og Heb 6.17, 18. Hvað segja þessir textar okkur um Guð?`

Guð getur ekki afneitað sjálfum sér, og hann lýgur aldrei. Auk þess eru fyrirheit hans óraskanleg. Við getum verið þess fullviss að Guð Biblíunnar er sá sami sem (í Kristi) gaf sjálfan sig fyrir okkur af fúsum og frjálsum vilja. Hann er Guð sem við getum hiklaust treyst og við getum verið fullviss um og átt von varðandi framtíðina þar sem „Jesús Kristur er í gær og í dag hinn sami og um aldir“ (Heb 13.8).

`Hvernig getum við lært að treysta gæsku Guðs jafnvel þegar málin hafi gengið virkilega illa í lífi okkar? Á hvern hátt hjálpar myndin af Guði á krossinum okkur að læra að treysta gæsku hans?`

---

{"style": {"text": {"size": "sm"}}}
<sup>2</sup> Eigin þýðing, og í samræmi við enskar þýðingar (Þýð.)