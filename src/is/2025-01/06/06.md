---
title:  Haldið fast við elsku og réttvísi
date:   06/02/2025
---

Ritningin er sjálfri sér samkvæm þegar hún kennir að „Drottinn, Guð þinn, hann einn er Guð, hinn trúfasti Guð sem heldur sáttmálann og veitir þeim heill í þúsund ættliði sem elska hann og halda boðorð hans“ (5Mós 7.9). Gæskuríkt eðli hans og kærleikur kom greinilega fram í Jesú á krossinum (sjá Róm 3.25, 26; Róm 5.8). Samkvæmt Slm 100.5 er Drottinn „góður, miskunn hans varir að eilífu og trúfesti hans frá kyni til kyns“ (sbr Slm 89.3). Þess vegna getum við treyst Guði. Hann gefur börnum sínum einungis góðar gjafir (Jak 1.17; sbr. Lúk 11.11-13). Reyndar gefur hann góðar gjafir jafnvel til þeirra sem eru óvinir hans.

`Lestu Matt 5.43-48. Hvað segja þessi vers okkur um undraverða elsku Guðs? Hvernig ættum við að umgangast aðra í ljósi þess sem Jesús segir?`

Elsku Guðs er lýst sem fullkominni elsku í Matt 5. Ófullkomin elska elskar einungis þá sem elska þig. En Guð elskar jafnvel þá sem hata hann og setja sig upp sem óvini hans. Elska hans er algjör og því fullkomin.

Þó svo elska Guðs og miskunn séu langt umfram væntingar þá hnekkir hún aldrei réttvísinni. Þess í stað færir hún réttvísi og miskunn saman (Slm 85.11). Biblían hvetur okkur einnig til að vera „trú og réttlát og vona stöðugt á Guð“ (Hós 12.7; sbr. Lúk 11.42).

Að lokum mun Guð sjálfur koma á fullkominni réttvísi. Við lesum í Róm 2.5 að Guð muni birta „réttlátan dóm sinn.“ Þegar yfir lýkur munu hinir endurleystu syngja: „Mikil og dásamleg eru verk þín, Drottinn Guð, þú alvaldi, réttlátir og sannir eru vegir þínir, þú konungur aldanna. Hver skyldi ekki óttast þig, Drottinn, og vegsama nafn þitt? Því að þú einn ert heilagur, allar þjóðir munu koma og tilbiðja frammi fyrir þér því að réttlátir dómar þínir eru opinberir orðnir“ (Opb 15.3, 4; sbr. Opb 19.1, 2).

`Í Jes 25.1 lesum við: „Drottinn, þú ert minn Guð. Ég vegsama þig, ég lofa nafn þitt því að þú hefur unnið furðuverk, framkvæmt löngu ráðin ráð sem í engu brugðust.“ Hvernig getum við lært að lofa Guð, jafnvel á tímum erfiðleika? Hvernig getur líf okkar verið lofgjörðarfórn til Guðs sem eflir réttvísina innan áhrifasvæðis okkar?`