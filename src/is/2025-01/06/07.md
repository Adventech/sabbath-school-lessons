---
title:  Til íhugunar
date:   07/02/2025
---

Lestu kaflann „Kærleikur Guðs til mannanna“ í VK, bls. 9-17.

„Í orði Guðs er grundvallareðli hans opinberað. Hann hefur sjálfur lýst því yfir að hann búi yfir takmarkalausum kærleika og miskunnsemi. Þegar Móse bað: „Lát mig þá sjá dýrð þína“ svaraði Drottinn: „Ég vil láta allan minn ljóma líða fram hjá þér“ (2Mós 33.18, 19). Þetta er dýrð hans. Drottinn gekk fram hjá Móse og kallaði: „Drottinn, Drottinn, miskunnsamur og líknsamur Guð, þolinmóður, gæskuríkur og harla trúfastur, sem auðsýnir gæsku þúsundum og fyrirgefur misgjörðir, afbrot og syndir“ (2Mós 34.6, 7). Hann er „þolinmóður og gæskuríkur“ (Jón 4.2) vegna þess að hann „hefur unun af að vera miskunnsamur“ (Mík 7.18).

Margt er það, bæði á himni og jörðu, sem Guð hefur notað til að laða hjörtu okkar að sér. Fyrir undur náttúrunnar og hin nánustu og innilegustu jarðnesku bönd, sem mannleg hjörtu fá kynnst, hefur hann leitast við að opinberast okkur. Samt getur slíkt aldrei sýnt kærleika hans nema á ófullkominn hátt. Þrátt fyrir allar þessar sannanir hefur óvinur hins góða svo mjög blindað hugskot manna, að þeir skelfdust Guð. Þeir álitu hann strangan og ófúsan að fyrirgefa. Satan olli því að menn sáu Guð fyrir sér sem veru, er hefði stranga réttvísi sem höfuðeiginleika -veru, sem væri óvæginn dómari, strangur og vægðarlaus lánveitandi. Hann útmálaði skaparann sem veru, er vekti af nákvæmni og vandlætingu yfir mönnunum til þess að komast eftir ávirðingum þeirra og mistökum, svo að hann geti reitt yfir þeim refsivöndinn. Það var til þess að létta af þessum dökka skugga, með því að opinbera heiminum hinn óendanlega kærleika Guðs, að Jesús kom til að búa á meðal mannanna“ (VK, bls. 10, 11).

**Til umræðu**:

`Hvers vegna er svo mikilvægt að gera sér grein fyrir því að dýrð Guðs er nátengd gæsku hans? Á hvern hátt lagfærir það þá grein guðfræðinnar sem leggur eingöngu áherslu á mátt án þess að leggja áherslu á kærleika og eðli Guðs?`

`Hefur þú nokkurn tíma efast um gæsku Guðs? Þekkir þú einhvern sem hefur efast um gæsku Guðs á grundvelli framferðis þeirra sem telja sig fylgja Guði eða einfaldlega vegna alls hins illa í þessum heimi? Hvernig leysir þú þann vanda í huga þínum og hvernig gætir þú hjálpað einhverjum sem á í vanda með spurninguna um gæsku Guðs? (Sjá einnig næstu lexíu.)`

`Ræðið saman um svör ykkar við spurningu mánudagsins. Hvernig hjálpar staðreyndin um deiluna miklu okkur að skilja allt það illa sem fyrirfinnst í dag?`