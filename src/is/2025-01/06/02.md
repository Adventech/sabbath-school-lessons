---
title:  Kærleikur og réttvísi
date:   02/02/2025
---

Í allri ritningunni fara kærleikur og réttvísi saman. Sönn elska kallar á réttvísi og sönn réttvísi er algjörlega háð kærleika. Við erum ekki vön að hugsa um þessi tvö hugtök saman en það er einungis vegna þess að maðurinn hefur algjörlega afbakað bæði kærleikann og réttvísina.

`Lestu Slm 33.5; Jes 61.8; Jer 9.23; Slm 85.11 og Slm 89.15. Hvaða ljósi varpa þessir textar á hvers vegna Guði er umhugað um réttvísina?`

Þessir textar sýna ljóslega að Guð elskar réttvísi (Slm 33.5; Jes 61.8). Í ritningunni eru kærleikur og réttlæti órjúfanleg heild. Kærleiki Guðs og réttlæti hans fara saman og honum er umhugað um að réttlæti og réttvísi séu að verki í heiminum.

Það er því góð ástæða fyrir því að spámennirnir tala stöðugt gegn alls konar óréttvísi, þar á meðal óréttlátum lögum, fölskum mælikvörðum og óréttlæti í garð fátækra, ekkna og varnarlausra og undirokun þeirra. Þó svo menn drýgi margt illt og óréttlæti þá iðkar Drottinn „miskunnsemi, rétt og réttlæti á jörðinni“ (Jer 9.23). Þar af leiðandi vænta þeir sem eru Guði trúir dóma Guðs og líta þá björtum augum þar sem þeir leiða refsingu yfir þá sem gera það sem illt er og undiroka aðra en færa fórnarlömbum óréttlætis og undirokunar bæði réttvísi og frelsun.

Réttlæti og réttvísi eru reyndar grundvöllur stjórnar Guðs. Kærleiksstjórn Guðs er réttlát og sanngjörn sem er frábrugðið spillri stjórn þessa heims sem oft einkennist af óréttlæti í hagsmunaskyni og yfirráða. En í Guði mætast elska og trúfesti, og réttlæti og friður kyssast (Slm 85.11).

Og Guð gerir ljóst hvers hann væntir af okkur. „Maður, þér hefur verið sagt hvað gott er og hvers Drottinn væntir af þér: þess eins að þú gerir rétt, ástundir kærleika og þjónir Guði í hógværð“ (Mík 6.8).

Ef það er eitthvað sem okkur bæri að hugleiða varðandi eðli Guðs þá ætti kærleikurinn að vera miðlægur, ásamt meðfylgjandi réttvísi og miskunn.

`Hvaða dæmi höfum við um rangsnúið réttlæti mannsins, jafnvel á okkar tímum? Hvers vegna hrópum við þá ekki eftir því að fullkomið réttlæti Guðs komi dag einn?`