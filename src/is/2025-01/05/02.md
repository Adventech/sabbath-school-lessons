---
title:  Guð harmar hið illa
date:   26/01/2025
---

Guð Biblíunnar elskar réttvísi en hatar hið illa. Þess vegna vekur syndin og hið illa heitar tilfinningar hjá Guði, heitar tilfinningar vegna þeirra sem eru kúgaðir og svívirtir og jafnvel þegar okkar eigin illgirni virkar mest á okkur sjálf. Guð hatar hið illa vegna þess að það skaðar alltaf þær verur sem hann hefur skapað, jafnvel þó það sé þeim sjálfum að kenna. Í frásögnum Biblíunnar sjáum við að uppreisnarhringrás mannanna reitir Guð hvað eftir annað til reiði. Þessi hringrás er í grundvallaratriðum þannig:

Fólkið rís upp gegn Guði og gerir það sem illt er, stundum jafnvel hræðileg grimmdarverk eins og barnafórnir og annað sem er Guði andstyggð.

Guð dregur sig í hlé í samræmi við ákvarðanir fólksins.

Fólkið er kúgað af erlendum þjóðum.

Fólkið hrópar til Guðs um hjálp.

Af náð sinni frelsar Guð fólkið.

Fólkið gerir aftur uppreisn gegn Guði, oft svívirðilegri en áður.<sup>1</sup>

Þrátt fyrir þessa svívirðilegu hringrás hins illa og ótrúmennsku mannsins svarar Guð ótrúmennsku hans með stöðugri trúfesti, þolgæði, undraverðri náð og djúptækri miskunnsemi.

`Lestu Slm 78. Hvað lætur þessi kafli í ljós varðandi viðbrögð Guðs við stöðugri uppreisn fólks síns?`

Samkvæmt Biblíunni er kærleikur og réttvísi samtvinnuð. Guðleg reiði er viðeigandi viðbrögð kærleikans við hinu illa þar sem hið illa særir ávallt einhvern sem Guð elskar. Við finnum engin dæmi í Biblíunni um að reiði Guðs sé gerræðisleg eða ósanngjörn.

Og þrátt fyrir að fólk Guðs yfirgæfi hann og sviki í sífellu þá hélt Guð áfram af þolinmæði að auðsýna því miskunnsemi langt umfram það sem búast mætti við (Neh 9.7-33) og sýndi þannig fram á óskiljanlega dýpt þolgæðis síns og náðarsamlegan kærleika. En samkvæmt Slm 78.38 er Guð „miskunnsamur, fyrirgefur misgjörðir og eyðir þeim (fólki sínu) ekki. Oft stillir hann reiði sína, heldur aftur af bræði sinni.“

`Við höfum áreiðanlega reiðst yfir því illa sem aðrir verða fyrir. Hvernig hjálpar sú tilfinning okkur að skilja betur reiði Guðs í garð hins illa?`

---

{"style": {"text": {"size": "sm"}}}
<sup>1</sup> Sjá t.d. Dóm 2-3 (Þýð.)