---
title:  Guð er tregur til að hrjá
date:   29/01/2025
---

Hvað eftir annað í Biblíunni auðsýnir Guð eldmóð sinn í garð þeirra sem eru kúgaðir og undirokaðir og jafnframt réttláta reiði í garð þeirra sem leggja aðra í einelti og kúga þá. Ef hið illa væri ekki til myndi Guð ekki reiðast. Reiði hans beinist einungis og ávallt gegn því sem skaðar sköpunarverk hans.

Samkvæmt Hlj 3.32, 33 hrjáir Guð engan viljandi. Hann vill ekki kveða dóm yfir illgjörðamönnum en kærleikur hans kallar endanlega á réttvísi.

Þessi sannleikur kemur fram í því hversu lengi Guð hélt áfram að fyrirgefa fólki sínu og gefa því hvað eftir annað tækifæri til að iðrast og sættast við hann. Hvað eftir annað kallaði Guð fólk sitt fyrir tilstilli spámanna sinna en það neitaði að hlusta (sjá Jer 35.14-17; Slm 81.12-15).

`Lestu Esr 5.12 og berðu það saman við Jer 51.24, 25, 44. Hvernig útskýra þessir textar dóminn yfir Jerúsalem fyrir tilstilli Babýloníumanna? (Sjá einnig 2Kro 36.16.)`

Eftir að fólkið hafði þrásinnis reitt Guð til reiði án þess að iðrast þá seldi hann fólkið í hendur Nebúkadnesari Babýloníukonungi (Esr 5.12). En Guð gerði það einungis eftir að ekkert varð til bjargar (2Kro 36.16) og Guð leiddi síðar dóm yfir Babýlon fyrir óhóflega eyðileggingu Júda (Jer 51.24, 25, 44; sbr. Sak 1.15).

Ritningin lýsir mörgum öðrum dómum Guðs þannig að Guð hafi „gefið þá á vald“ óvina þeirra (Dóm 2.13, 14; Slm 106.41, 42) í samræmi við ákvörðun fólksins um að yfirgefa Drottin og þjóna guðum þjóðanna (Dóm 10.6-16; 5Mós 29.24-26). Reiði Guðs gegn hinu illa sem mun að lokum ná hámarki sínu með endanlegri útrýmingu hins illa á rætur að rekja til elsku hans til allra og þrá hans um endanleg gæði alheimsins sem á hagsmuna að gæta í tengslum við syndina, uppreisn og hið illa.

`Hvaða áhrif hefur það á skilning þinn á guðlegri reiði að Guð hefur enga löngun til að fella dóm yfir neinum? Ef Guð er seinn til reiði ættum við þá ekki að vera þolinmóðari í garð þeirra sem umhverfis okkur eru? Hvernig getum við það samhliða því að vernda og annast um þá sem eru fórnarlömb ranginda?`