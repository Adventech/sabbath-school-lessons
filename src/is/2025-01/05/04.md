---
title:  Réttlát reiði
date:   28/01/2025
---

Það fyrirfinnst margs konar óviðeigandi reiði en Biblían kennir einnig að til sé réttlát reiði.

Ímyndaðu þér móður sem fylgist með þriggja ára dóttur sinni að leik á leikvelli og skyndilega ræðst maður á dótturina. Ætti móðirin ekki að reiðast? Auðvitað! Reiði er rétt viðbrögð elskunnar undir slíkum kringumstæðum. Það hjálpar okkur einnig að skilja réttláta reiði Guðs.

`Lestu Matt 21.12, 13 og Jóh 2.14, 15. Hvað segja viðbrögð Jesú við misnotkun musterisins um reiði Guðs gegn hinu illa?`

Í þessum tilvikum auðsýnir Jesús ákafa Guðs í formi réttlátrar reiði í garð þeirra sem vanvirtu musteri Guðs og gerðu það að „ræningjabæli“ til þess að geta notfært sér aðstöðumun sinn og hagnast á ekkjum, munaðarleysingjum og fátækum (Matt 21.13, sbr. Jóh 2.16). Musterið og þjónustur sem áttu að tákna miskunnsama fyrirgefningu Guðs og hvernig hann hreinsar syndarana voru þess í stað notuð til þess að svindla á sumum sem voru varnarlausir og undiroka þá. Hefði Jesús ekki átt að reiðast yfir slikri viðurstyggð?

Í Mrk 10.13, 14 og Mrk 3.4, 5 finnum við fleiri dæmi um réttláta hneykslun hans. Þegar menn færðu lítil börn til Jesú og „lærisveinarnir átöldu þá“ sárnaði Jesú „og hann mælti við þá: „Leyfið börnunum að koma til mín“ (Mrk 10, 13, 14).

Þegar svo farísearnir leituðust eftir að ákæra Jesú fyrir að brjóta hvíldardaginn með því að lækna á honum spurði Jesús þá: „Hvort er heldur leyfilegt að gera gott eða gera illt á hvíldardegi, bjarga lífi eða deyða?“ (Mrk 3.4). Þá leit Jesús á þá „með reiðisvip, hvern á eftir öðrum, sárhryggur yfir harðúð hjartna þeirra“ (Mrk 3.5) og læknaði síðan manninn. Reiði Krists tengist hér hryggð yfir harðúð þeirra. Það er réttlát reiði kærleikans á sama hátt og reiði Guðs í Gamla testamentinu er réttlát reiði kærleikans. Hvers vegna ætti kærleikurinn ekki að reiðast yfir því illa, einkum þegar hið illa særir þá sem elskan beinist að?

`Hvernig getum við varast að réttlæta eigingjarna reiði sem réttláta reiði? Hvers vegna er svo auðvelt að gera það og hvernig getum við varið okkur gegn slíkri lúmskri en jafnframt raunverulegri gildru?`