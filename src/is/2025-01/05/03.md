---
title:  Guð er seinn til reiði
date:   27/01/2025
---

Guð reiðist hinu illa vegna þess að Guð er kærleikur. Guð er svo miskunnsamur og náðugur að einn af spámönnunum jafnvel ávítaði Guð fyrir að vera of miskunnsamur!

`Líttu á frásögnina um Jónas og hugleiddu viðbrögð hans við því að Guð auðsýndi Nínive-búum miskunnsama fyrirgefningu samkvæmt Jón 4.1-4. Hvað segir þetta okkur um Jónas og Guð? (Sjá einnig Matt 10.8.)`

Viðbrögð Jónasar við náð Guðs eru sláandi á tvennan hátt. Í fyrsta lagi sýna þau fram á hve harðbrjósta hann var. Hann hataði Assýríumenn svo mjög vegna þess sem þeir höfðu gert við Ísraelsmenn og því vildi hann ekki að Guð auðsýndi þeim nokkra miskunn.

Hvílík lexía fyrir okkur! Við þurfum að gæta okkar að hafa ekki sömu afstöðu, hversu skiljanleg sem hún kann að vera. Þeir sem hafa móttekið náð Guðs ættu að vera fremstir þeirra sem kannast við hvað felst í óverðskuldaðri náð og vera fúsir að deila henni með öðrum.

Í öðru lagi leggja viðbrögð Jónasar áherslu á hversu miðlæg miskunnsemi Guðs og náð hans eru í eðli hans. Jónasi var svo vel kunnugt um miskunn Guðs að hann var þess fullviss að Drottinn myndi hætta við að leiða dóma yfir Nínive, einmitt vegna þess að hann er „líknsamur og miskunnsamur,“ „þolinmóður og gæskuríkur“ (Jón 4.2). Samskipti Guðs við alla menn og þjóðir einkennist af réttvísi og miskunn.

Guð er seinn til reiði og þolinmóður. Þó það taki ekki langan tíma fyrir manninn að reiðast þá er Guð ákaflega þolinmóður og líknsamur og hann úthellir gnægð náðar sinnar af örlæti án þess þó að réttlæta syndina eða horfa fram hjá óréttvísi. Þess í stað friðþægir Guð sjálfur fyrir syndir okkar og hið illa á krossinum þannig að hann getur verið bæði réttlátur og réttlætt þá sem á hann trúa (Róm 3.25, 26).

`Hefur þú einhvern tímann látið undir höfuð leggjast að auðsýna þeim, sem hefur gert þér eitthvað rangt til, miskunn og náð? Hvernig getur þú best munað hvað Guð hefur gert fyrir þig þannig að þú getir verið vinsamleg(ur) í garð annarra vegna þeirrar miklu náðar sem Guð hefur auðsýnt þér? Hvernig getum við auðsýnt miskunn og náð án þess að opna fyrir syndinni eða opna leið fyrir kúgun eða svívirðingar?`