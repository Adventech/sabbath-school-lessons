---
title:  Tafinn engill
date:   02/03/2025
---

Við höfum þegar séð að falsguðir þjóðanna voru dulbúnir illir andar. Við sjáum einnig vísbendingu um að illir „himneskir“ stjórnendur eru stundum að baki jarðneskum stjórnendum. Máttarvöld óvinarins geta jafnvel hindrað englaverur sendar af Guði við störf sín.

`Lestu Dan 10.1-14 og veittu einkum 12. og 13. versinu sérstaka athygli. Hvað kenna þessi vers okkur um alheimsdeiluna? Hvernig skilur þú að engill sendur af Guði hafi mætt viðnámi í 21 dag?`

Hvernig getur það verið að engill frá Guði hafi mætt viðnámi í þrjár vikur? Guð, sem er alvaldur, hafði mátt til að bregðast strax við beiðni Daníels, ef hann hefði valið að gera svo. Ef hann hefði gert það hefði engillinn getað birst Daníel samstundis. En engillinn sem Guð sendi mætti andstöðu höfðingja konungsríkis Persa í þrjár heilar vikur. Hvað er eiginlega í gangi?

„Í þrjár vikur glímdi Gabríel við máttarvöld myrkursins og leitaðist við að vinna gegn þeim áhrifum sem voru að verki í huga Kýrusar. . . . Allt var gert sem himinninn gat gert fyrir fólk Guðs. Sigurinn var að lokum unninn. Máttarvöldum óvinarins var haldið í skefjum allan stjórnartíma Kýrusar og Kambýsíusar sonar hans“ (PK, bls. 572).

Til þess að slík átök geti átt sér stað verður Guð að halda aftur af mætti sínum. Það verður að gefa óvininum frelsi og mátt sem eru ekki tekin frá honum á duttlungafullan hátt heldur eru afmörkuð af þáttum sem báðum aðilum eru kunnir en ekki okkur. Svo virðist sem afmarkanir séu til staðar í alheimsdeilunni sem jafnvel englar Guðs fara eftir. Við munum tala um þær sem „viðureignarreglur alheimsdeilunnar.“

Að vissu leyti er ekki mjög erfitt að skilja þá hugmynd sem við höfum þegar nefnt að Guð virkar einungis í kærleika og kærleiki en ekki þvingun er grundvöllur stjórnar hans. Hugmyndin um að Guð starfi einungis á grundvelli meginreglna sem byggjast á kærleika getur hjálpað okkur betur að skilja deiluna miklu.

`Hefur þú fundið fyrir því að vinna einungis innan ramma kærleikans en ekki þvingana? Hvað lærðir þú um takmarkanir valdsins?`