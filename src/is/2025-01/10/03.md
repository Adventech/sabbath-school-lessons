---
title:  Drekinn í Opinberunarbókinni
date:   03/03/2025
---

Hið ríkjandi viðhorf varðandi „himneskar“ verur í alheimsdeilunni er dregið saman í Opinberunarbókinni þar sem djöfullinn kemur fram sem „hinn mikli dreki“ sem stendur gegn Guði og blekkir allan heiminn (Opb 12.9).

`Lestu Opb 13.1-8. Hvað segir þessi texti okkur um valdsvið drekans?`

Drekinn (Satan) berst ekki aðeins gegn Guði (Opb 12.7-9) og þjónum hans (sjá t.d. Opb 12.1-6) heldur er hann einnig stjórnandinn að baki þeim ríkjum jarðarinnar sem ofsækja fólk Guðs um aldaraðir.

Drekinn gaf „mátt sinn og hásæti sitt og vald mikið“ til dýrsins sem kom upp úr hafinu (Opb 13.2; sbr. Opb 13.5 og Opb 17.13, 14). Þessu dýri frá hafinu „var gefinn munnur, er mælti gífuryrði og guðlast, og leyft að fara því fram í fjörutíu og tvo mánuði“ (Opb 13.5).

Svo drekinn, Satan, gefur dýri (jarðnesku trúar-og stjórnmálaveldi) mátt og yfirráð sem það notar til að sölsa undir sig þá tilbeiðslu sem Guði einum ber. Dýrið guðlastar nafni Guðs og það stríðir gegn og jafnvel yfirbugar hina heilögu Guðs, að minnsta kosti um hríð. Þetta heimsvíðtæka veldi og yfirráð eru frá drekanum komin, honum sem hefur sölsað undir sig völd þessa heims.

Samt eru Satan og fulltrúum hans greinileg takmörk sett, þar á meðal hvað tíma áhrærir. „Fagnið því himnar og þér sem í þeim búið. Vei sé jörðunni og hafinu því að djöfullinn er stiginn niður til yðar í miklum móð því að hann veit að hann hefur nauman tíma“ (Opb 12.12).

Satan veit að hann hefur nauman tíma og þeir atburðir sem lýst er í Opinberunarbókinni fylgja spádómstíma sem sýnir að tími yfirráða þessara illu afla sé afmarkaður (sjá Opb 12.14; Opb 13.5).

Að lokum gengur Guð af hólmi sem siguvegari. „Og hann [Guð] mun þerra hvert tár af augum þeirra. Og dauðinn mun ekki framar til vera, hvorki harmur né vein né kvöl er framar til. Hið fyrra er farið“ (Opb 21.4).

`Að lokum mun hið góða vinna eilífan sigur yfir hinu illa þó svo erfitt sé fyrir okkur að sjá það í dag. Hvers vegna er svo mikilvægt að við gleymum aldrei þessu dásamlega fyrirheiti?`