---
title:  Skammtímastjórnandi þessa heims
date:   05/03/2025
---

Í fyrri lexíum höfum við séð að í alheimsdeilunni fara Satan og sökunautar hans með talsverð skammtímavöld í þessum heimi, en þau eru takmörkuð af einhvers konar „viðureignarreglum.“

Þessar reglur takmarka ekki aðeins athafnir óvinarins --djöfulsins og sökunauta hans --heldur takmarka þau einnig það sem Guð gerir til þass að útrýma eða draga úr því illa sem um hrið er innan valdasviðs óvinarins. Þar sem Drottinn gengur aldrei á bak fyrirheita sinna innan ramma „viðureignarreglanna“ -sem um hríð gefa djöflinum takmarkaða stjórn -hefur Guð takmarkað athafnir sínar án þess þó að draga úr mætti sínum.

`Lestu Jóh 12.31; Jóh 14.30; Jóh 16.11; 2Kor 4.4 og Lúk 4.6. Hvað segja þessir textar okkur um yfirráð óvinarins í þessum heimi?`

Nýja testamentið framsetur átök ríkja ljóss og myrkurs en myrkrið kemur frá Satan og uppreisn hans. Það var þáttur í ætlunarverki Krists að sigra ríki Satans: „Til þess birtist Guðs sonur að hann skyldi brjóta niður verk djöfulsins“ (1Jóh 3.8).

Þrátt fyrir það eru reglur sem takmarka það sem Guð getur gert samhliða því að halda fast við meginreglur stjórnar sinnar. Þessi takmörk eru að minnsta kosti (1) frjáls vilji þeirra sem hann skapaði og

(2) „viðureignarreglur“ sáttmálans sem okkur eru ekki kunnar hér og nú. Sú fyrirstaða og takmörk hafa talsverð áhrif á möguleika Guðs að draga úr og/eða eyða strax hinu illa í þessum heimi. Þar af leiðandi sjáum við hið illa og þjáningar halda áfram og það fær marga til að efast um tilveru Guðs eða gæsku hans. En þegar við skiljum hvað liggur að baki deilunnar miklu og þau takmörk sem Guð hefur sett sér varðandi viðureign sína við hið illa getum við að einhverju leyti betur skilið hvers vegna allt er eins og það er --að minnsta kosti þar til Guð vinnur lokasigur yfir hinu illa.

`Hvernig hjálpar sú staðreynd að Jesús kallar Satan „höfðingja þessa heims“ okkur að einhverju leyti að skilja tilveru hins illa í heiminum? Það er samt uppörvandi að vita til þess að þau yfirráð eru einungis tímabundin!`