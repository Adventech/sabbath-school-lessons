---
title:  Reynsla Jobs
date:   04/03/2025
---

Í Jobsbók fáum við hrífandi innsýn í raunveruleika deilunnar miklu.

`Lestu Job 1.1-12 og Job 2.1-7. Hvaða meginreglur deilunnar miklu koma fram í þessum versum?`

Margar mikilvægar ítarupplýsingar má finna í þessum versum. Í fyrsta lagi virðist vera um einhvers konar himneskt þing að ræða, ekki aðeins samræður milli Guðs og Satans, heldur eru aðrar himneskar verur einnig með í myndinni.

Í öðru lagi eru einhverjar rökræður í gangi þar sem Guð spyr Satan hvort hann hafi veitt Job athygli, sem gefur til kynna víðtækari rökræður.

Í þriðja lagi, þegar Guð lýsir því yfir að Job sé ráðvandur og réttlátur og óttist Guð heldur Satan því fram að Job virðist einungis óttast Guð vegna þess að Guð verndi hann. Þetta er rógur bæði gegn lyndiseinkunn Jobs og Guðs (sbr. Opb 12.10 og Sak 3).

Í fjórða lagi heldur Satan því fram að vernd Guðs yfir Job sé ósanngjörn og geri það ómögulegt fyrir Satan að sanna ásakanir sínar. Það bendir til þess að Satan séu sett einhver takmörk („viðureignarreglur“) og að Satan hafi augljóslega reynt að gera Job mein.

Guð bregst við ásökum Satans frammi fyrir ráðstefnunni á himnum með því að leyfa Satan að kanna kenningu sína, en einungis innan vissra marka. Í fyrstu gefur hann Satan vald yfir öllum eigum Jobs en bannar honum að valda honum harmi.

Þegar svo Satan heldur þvi fram að Job hugsi einungis um sjálfan sig leyfir Guð honum að þjaka Job sjálfan en þyrma samt lífi hans (Job 2.3-6). Satan leiðir fjöldann allan af hörmungum yfir Job og heimilisfólk hans en Job heldur samt áfram að lofa nafn Guðs (Job 1.20-22; Job 2.9, 10) og afsannar þar með ásakanir Satans.

Það er margt sem við getum lært af þessu, eins og það t.d. að það eru „viðureignarreglur“ í gildi í alheimsdeilunni. Í réttarsal himinsins eru afmarkanir, sem hægt er að leysa ásakanir gegn Guði innan, án þess að Guð brjóti heilagar megingeglur sem felast í kærleikanum sem er undirstaða stjórnar hans og stjórnsýslu í alheimunum og þeim vitsmunaverum sem þar eru.

Þessar himnesku sviðsmyndir í Jobsbókinni gefa okkur hrífandi innsýn í raunveruleika deilunnar miklu og hvernig hún birtist hér á jörð.