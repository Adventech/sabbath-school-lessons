---
title:  Verðugt markmið
date:   16/01/2025
---

Undir yfirumsjón náðar Guðs og meðalgöngu gleðst Guð jafnvel yfir minnstu viðbrögðum okkar við elsku hans. Vegna hans sem einn er fullkomlega réttlátur og verðugur elsku okkar getur hvert eitt okkar hlotið réttlætingu og verið talin meðal þeirra sem Guð elskar og vilja búa hjá honum í fullkominni elsku um alla eilífð. Þetta er hin mikla von endurlausnarinnar sem innifelur starf Krists á himnum fyrir okkur.

En þú kannt að hugsa: „Er ég innifalin(n) í þessu starfi? Hvað ef ég er ekki nógu góð(ur)? Hvað ef ég er hrædd(ur) um að ég hafi ekki næga trú?“

`Lestu Mrk 9.17-29. Hvernig bregst Guð við manninum í þessari frásögn? Hve mikil trú er nægileg trú?`

Lærisveinarnir gátu ekki kastað illa andanum út. Öll von virtist úti. En Jesús kom og sagði við föðurinn: „Ef þú getur! Sá getur allt sem trúir“ (Mrk 9.23). Og faðirinn svarar með tárin í augunum: Ég trúi, hjálpa þú vantrú minni“ (Mrk 9.24).

Takið eftir að Jesús sagði ekki við manninn: „Komdu tilbaka til mín þegar þú hefur meiri trú.“ Hróp mannsins --„Hjálpa þú vantrú minni“ --nægði Jesú.

Án trúar er ómögulegt að þóknast Guði (Heb 11.6) en samt tekur hann jafnvel minnsta trúarvott til greina og fyrir trú (og meðalgöngu Krists) getum við verið honum þóknanleg. Fyrir trú og vegna þess sem Kristur gerir fyrir okkur getum við þóknast Guði með viðbrögðum okkar líkt og faðir gleðst þegar barn hans færir honum gjöf sem er annars lítils eða einskis virði.

Þannig ættum við að fara að ráðum Páls postula og gera það að markmiði okkar að vera Guði þóknanleg (2Kor 5.9, 10; sbr. Kól 1.10; 1Þess 4.1 og Heb 11.5). Og við ættum að biðja Guð að breyta áhugamálum okkar þannig að þau feli í sér það sem er best fyrir þá sem við elskum og útvíkka elsku okkar þannig að hún nái til annarra. „Verið ástúðleg hvert við annað í bróðurlegum kærleika og keppist um að sýna hvert öðru virðingu. Verið ekki hálfvolg í áhuganum, verið brennandi í andanum. Þjónið Drottni. Verið glöð í voninni, þolinmóð í þjáningunni, staðföst í bæninni. Takið þátt í þörfum heilagra. Leggið stund á gestrisni“ (Róm 12.10-13).

`Ef Guð veitir okkur viðtöku í Kristi hversu fremur ættum við þá ekki að veita öðrum viðtöku? Hvaða ljósi varpa fyrirmælin um að elska náungann eins og sjálfan þig (3Mós 19.18; Matt 22.39) og gullna reglan um að koma fram við aðra eins og þú vilt að þeir komi fram við þig, á þessa hugmynd?`