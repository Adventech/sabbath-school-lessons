---
title:  Fagnað af gleði
date:   13/01/2025
---

Það er erfitt að ímynda sér að hver einstaklingur sé ómetanlegur í augum Guðs og þar af leiðandi fagnar hann yfir frelsun hvers og eins.

`Lestu Sef 3.17. Hvaða ljósi varpar þessi texti á dæmisöguna um eyðslusama soninn?`

Fögnuður Guðs yfir þeim endurleystu kemur greinilega fram í Sef 3.17 (1981). Næstum öll orð á hebresku um fögnuð og gleði eru notuð í þessu eina versi til að lýsa fögnuði Guðs yfir þeim endurleystu. Það er eins og ekkert eitt þeirra nægi til að lýsa fögnuði Guðs á þeim degi.

Takið einnig eftir hvar Guð er samkvæmt þessu versi --hann er mitt á meðal fólks síns. Sættin sem kemst á vegna kærleikstengslanna kemur vegna návistar Guðs. Á sama hátt og faðirinn kemur hlaupandi þegar hann sér son sinn í fjarska þá er Guð mitt á meðal fólks síns.

Í Jes 62.4 finnum við svipaða mynd framsetta í líkingu við hjónaband. Samkvæmt Jes 62.4 mun þjóðin „ekki framar nefnd verða Yfirgefin og land þitt nefnt Auðn, heldur verður þú nefnd Yndi mitt og land þitt Eiginkona því að Drottinn ann þér og land þitt mun honum gefið.“ Hápunktur fagnaðar Guðs er dagur endurreisnarinnar þegar hann tekur á móti fólki sínu og fagnar yfir okkur á sama hátt og faðirinn fagnaði yfir eyðslusömum syni sínum.

`Lestu Ef 5.25-28. Hvað segir þessi texti okkur um hverskonar elsku við eigum að auðsýna?`

Þessi texti hvetur eiginmenn til að elska eiginkonur sínar „eins og Kristur elskaði kirkjuna og lagði sjálfan sig í sölurnar fyrir hana“ og eiginmönnunum ber að „elska konur sínar eins og eigin líkami“ (Ef 5.25, 28). Hann bendir ekki einungis á hversu óeigingjörn og fórnfús elska eiginmannsins eigi að vera til eiginkonu sinnar heldur sýnir hann einnig fram á að Kristur sjálfur elskar fólk sitt (= söfnuðinn) eins og hluta af sjálfum sér.