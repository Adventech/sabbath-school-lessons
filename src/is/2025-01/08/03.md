---
title:  Hinn almáttugi
date:   17/02/2025
---

Í allri ritningunni er hinn undraverði máttur Guðs gerður augljós. Þar er að finna frásagnir um hvernig hann beitti mætti sínum og vann kraftaverk. En þrátt fyrir það gerist margt sem Guð vildi að gerðist ekki.

`Lestu Opb 11.17; Jer 32.17-20; Lúk 1.37 og Matt 19.26. Líttu einig á Heb 1.3. Hvað kenna þessir textar okkur um mátt Guðs?`

Þessir textar, ásamt öðrum, kenna að Guð er almáttugur og hann viðheldur heiminum með mætti sínum. Opinberunarbókin talar oft um Guð sem hinn alvalda Drottin (Sjá t.d. Opb 11.7 og sbr. 2Kor 6.18; Opb 1.8; Opb 16.14; Opb 19.15 og Opb 21.22) og orðið sem þýtt er „alvaldur“ þýðir bókstaflega „almáttugur.“ Sú staðreynd að Guð er almáttugur er ekki aðeins staðfest með orðum heldur kemur það fram í mörgum tilvikum þar sem Guð notar mátt sinn til að frelsa fólk sitt eða grípur á undraverðan hátt inn í það sem gerist í heiminum.

En þegar við segjum að Guð sé almáttugur þýðir það ekki að Guð geti gert hvað sem er. Ritningin segir okkur að það sé sumt sem Guð geti ekki gert. Sem dæmi um það má nefna 2Tím 2.13 sem segir að Guð geti „ekki afneitað sjálfum sér.“

Þar af leiðandi eru flestir kristnir sammála um að Guð sé almáttugur, sem þýðir að Guð hafi mátt til að gera allt nema andstæður --þ.e.a.s. allt sem er mögulegt og í samræmi við eðli Guðs. Það kemur m.a. í ljós í bæn Jesú í Getsemane að Guð geti ekki gert sumt þar sem það fæli í sér andstæður. Þó svo Kristur staðfesti að „Guði er ekkert um megn“ (Matt 19.26) þá bað hann einnig til föðurins í tengslum við krossfestinguna: „Faðir minn, ef verða má þá fari þessi kaleikur fram hjá mér. Þó ekki sem ég vil heldur sem þú vilt“ (Matt 26.39).

Auðvitað var það á valdi Guðs að leysa Krist undan þjáningum krossins en hann gat ekki gert það jafnframt því að frelsa syndara. Það var annaðhvort -eða, ekki hvort tveggja.

`Ritningin talar um að það sé vilji Guðs að frelsa alla (sjá t.d. 1Tím 2.4-6; Tít 2.11; 2Pét 3.9 og Esk 33.11) en allir munu ekki frelsast. Hvað kennir sú staðreynd okkur um raunveruleika hins frjálsa vilja og hvernig hann takmarkar það sem Guð getur gert?`