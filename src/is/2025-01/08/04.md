---
title:  Að elska Guð
date:   18/02/2025
---

Þó svo Guð sé almáttugur þýðir það ekki að hann geti gert það sem er rökfræðilega ómögulegt. Þar af leiðandi getur Guð ekki ákvarðað að láta einhvern elska hann af fúsum og frjálsum vilja. Ef það, að gera eitthvað af fúsum og frjálsum vilja, felur í sér að gera eitthvað án þess að vera knúinn til þess þá er ekki mögulegt að láta einhvern gera eitthvað af fúsum og frjálsum vilja. Þannig sjáum við og leggjum aftur áherslu á þá staðreynd að Guð getur ekki knúið neinn til að elska hann, því að um leið og eitthvað er þvingað fram er það ekki lengur elska.

`Lestu Matt 22.37 og 5Mós 6.4, 5. Hvað segja þessi vers okkur um raunveruleika hins frjálsa vilja?`

Æðsta boðorðið um að elska Guð gefur okkur vísbendingu um að Guð vilji að allir elski hann. En það er staðreynd að það eru ekki allir sem elska Guð. Hvers vegna knýr Guð þá ekki alla til að elska hann? Eins og við höfum þegar sagt þá er það vegna þess að kærleikurinn verður að vera gefinn af frjálsum vilja til þess að vera kærleikur.

`Lestu Heb 6.17, 18 og Tít 1.2. Hvað kenna þessir textar okkur um Guð?`

Samkvæmt 4Mós 23.19 þá er „Guð ekki maður sem lýgur.“ Guð lýgur aldrei (Tít 1.2) og hann stendur alltaf við orð sín og rýfur aldrei loforð sín (Heb 6.17, 18). Ef Guð því hefur lofað einhverju eða heitið að gera eitthvað þá eru athafnir hans takmarkaðar af því heiti.

Það þýðir að þar sem Guð gefur sköpuðum verum sínum frelsi til að velja annað en það sem Guð vill þá er það val ekki á Guðs valdi. Ef Guð hefur skuldbundið sig til að gefa sköpuðum verum frjálsan vilja þá hefur maðurinn möguleika á að nota það frelsi í andstöðu við það sem Guð helst vildi. Því miður eru margir sem nota frelsi sitt þannig og þess vegna gerist margt sem Guð vildi að gerðist ekki en hann hefur ekki vald til þess að fyrirbyggja það.

`Hefur þú gert eitthvað sem þú veist að Guð vildi að þú gerðir ekki? Hvað segir það þér um raunveruleika hins frjálsa vilja og hugsanlegar afleiðingar þess?`