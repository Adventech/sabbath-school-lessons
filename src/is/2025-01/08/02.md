---
title:  Hinn æðsti Guð
date:   16/02/2025
---

„Guð er fullvaldur,“ sagði æskulýðspresturinn við nemendur sína í framhaldsskólanum. „Það þýðir að hann stjórnar öllu sem gerist.“ Einn nemandanna brást við og sagði: „Var Guð þá við stjórn þegar hundurinn minn dó? Hvers vegna myndi Guð deyða hundinn minn?“

Presturinn leitaðist við að svara því og sagði: „Þertta er erfið spurning. En stundum leyfir Guð okkur að fara í gegnum erfiðleika til að búa okkur undir enn erfiðari tíma í framtíðinni. Ég man hve erfitt það var þegar minn hundur dó. En sú reynsla hjálpaði mér að glíma við enn erfiðari reynslu þegar amma mín dó. Hjálpar þetta?“

Eftir langa þögn sagði nemandinn: „Svo Guð deyddi hundinn minn til að búa mig undir það að hann tekur líf ömmu?“ (Marc Cortez , tilvitnun í John C. Peckham, Divine Attributes: Knowing the Covenantal God of Scripture. Michigan: Baker Academic, 2021, bls. 141).

Stundum telja menn að allt gerist eins og Guð vill að það gerist. Hvað sem gerist í heiminum er nákvæmlega eins og Guð vill að það gerist, þar sem Guð er almáttugur! Hvernig gæti eitthvað gerst sem hann vill ekki að gerist? Þess vegna er hvað sem gerist vilji Guðs, hversu slæmt sem það kann að vera. Sum guðfræði kennir það.

`Lestu Slm 81.12-15; Jes 30.15, 18; Jes 66.4 og Lúk 13.34. Hvað segja þessir textar okkur um það hvort vilji Guðs komi ávallt til framkvæmda?`

Þó svo margir trúi því að hljóti Guð alltaf að fá vilja sínum framgengt þá framsetur Biblían aðra sögu. Hvað eftir annað sýnir ritningin að Guð hafi óuppfylltar óskir. Það sem gerist er oft í andstöðu við það sem Guð segir að hann vildi óska að gerðist. Í mörgum tilvikum segir Guð beint að það sem gerist sé öfugt við það sem hann gjarnan vilji. Hann vill eitthvað sérstakt fyrir fólk sitt en það kýs eitthvað annað. Guð harmar það: „Lýður minn hlustaði ekki á mig og Ísrael hlýddi mér ekki. . . . Ó, að lýður minn hlustaði á mig og Ísrael gengi á vegum mínum. Þá myndi ég skjótt lægja óvini þeirra og snúa hendi minni gegn fjendum þeirra“ (Slm 81.12, 14, 15).

`Hugleiddu hvað sú guðfræði getur leitt til sem heldur því fram að allt sem gerist sé samkvæmt vilja Guðs. Hvaða vandamál skapar slík guðfræði einkum varðandi hið illa?`