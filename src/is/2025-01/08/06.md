---
title:  Kristur hefur sigrað heiminn
date:   20/02/2025
---

Ef allt gerðist í samræmi við „hugsjónavilja“ Guðs þá hefði hið illa aldrei orðið til heldur væri allt einungis fullkomin alsæla kærleika og samræmis. En að lokum verður alheimurinn endurreistur í samræmi við þennan fullkomna „hugsjónavilja“ Guðs. En þar til það gerist vinnur Guð samkvæmt vilja sínum sem tekur tillit til hins frjálsa vals þeirra sem hann hefur skapað.

Ímyndið ykkur baksturskeppni þar sem allir þátttakendurnir verða að nota tiltekið hráefni en þeir mega bæta öðru hráefni við eftir vild og einnig baka hvers konar köku sem þeir vilja. Að lokum er hver kaka dæmd, að minnsta kosti að nokkru leyti, eftir einhverju hráefni sem bakarinn valdi ekki.

Þar sem Guð hefur skuldbundið sig til að virða frelsi mannanna til að elska, þá eru á sama hátt mörg „hráefnin“ sem móta sögu heimsins ekki valin af Guði heldur eru þau einnig í beinni andstöðu við óskir Guðs.

Samkvæmt þessu er forsjón Guðs ekki einhliða þannig að Guð stjórni öllu sem gerist. Þess í stað er hún að minnsta kosti tvíþætt. Guð stendur að baki mörgu því sem gerist í þessum heimi en annað er afleiðing frjálsrar ákvörðunar mannsins (þ.á.m. allt hið illa). Margt gerist sem Guð vildi alls ekki að gerðist.

`Lestu Jóh 16.33. Hvaða von færir þessi texti okkur jafnvel mitt í þrengingum okkar?`

Á tímum þjáninga og erfiðleika kann trú sumra að flökta vegna rangs skilnings þeirra um að Guð muni eða ætti að hlífa þeim við þjáningum og reynslum í þessu lífi. En Jesús framsetur aðra mynd þar sem hann varar fylgjendur þeirra við því að þeir muni verða fyrir reynslum og erfiðleikum í þessum heimi, en það er samt von, því að Kristur hefur sigrað heiminn (Jóh 16.33).

Sú staðreynd að við verðum fyrir þjáningum og erfiðleikum þýðir ekki að það sé eitthvað sem Guð

vill. Við verðum ávallt að hafa heildarmyndina í huga, sem sé deiluna miklu. En við getum verið þess fullviss að þó svo hið illa sé ekki endilega eitthvað til góðs þá getur Guð jafnvel látið ill atvik verða til góðs. Og ef við treystum Guði getur hann jafnvel notað þjáningar okkar til að draga okkur nær sér og hvetja okkur til að hafa samúð með öðrum og annast um þá.