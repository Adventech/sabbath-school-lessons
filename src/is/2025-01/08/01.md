---
title:  Frjáls Vilji, Kærleiki Og Guðleg Forsjá
date:   15/02/2025
---

### Lesefni vikunnar

Lúk 13.34; Jer 32.17-20; Heb 1.3; 5Mós 6.4, 5; Ef 1.9-11; Jóh 16.33.

> <p>Minnistexti</p>
> „Þetta hef ég talað við yður svo að þér eigið frið í mér. Í heiminum hafið þér þrenging. En verið hughraustir. Ég hef sigrað heiminn“ (Jóh 16.33).

Hugtakið „forsjá“ er notað til að lýsa athöfnum Guðs í þessum heimi. Hvernig við hugsum um forsjá Guðs skiptir miklu máli varðandi samskipti okkar við hann og aðra og hvernig við hugsum um vandamál illskunnar.

Innan kristninnar má finna margskonar skilning á forsjá Guðs. Sumir trúa því að Guð noti mátt sinn til að allt gerist í samræmi við ákvörðun hans. Hann velur jafnvel hverjir frelsist og hverjir glatist. Samkvæmt því getur fólk ekki valið annað en það sem Guð hefur þegar ákvarðað. Þeir sem fylgja þeirri stefnu halda því fram að Guð ákvarði jafnvel óskir okkar.

Andstætt því bendir Biblían á að Guð ákvarðar ekki allt sem gerist. Þess í stað hefur Guð gefið manninum frjálsan vilja þannig að bæði menn og englar geta valið að gera hluti sem eru í beinni andstöðu við vilja hans. Frásögnin um syndafallið, syndina og hið illa er afdrifarík og átakanleg lýsing á afleiðingunum af því að misnota þennan frjálsa vilja. Frelsunaráformið var sett upp til að bæta þau harmkvæli sem misnotkun þessa frjálsa vilja olli.