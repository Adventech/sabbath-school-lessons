---
title:  Kærleikurinn uppfyllir lögmálið
date:   26/03/2025
---

Það er ekki mögulegt að leggja of mikla áherslu á tengslin milli kærleikans og lögmálsins. Ritningin segir reyndar að kærleikurinn sé uppfylling lögmálsins.

Í Róm 13.8-10 segir Páll að „sá sem elskar náunga sinn hefur uppfyllt lögmálið.“ Eftir að hafa talið upp mörg af síðustu sex boðorðunum lýsir hann því yfir að „hvert annað boðorð er innifalið í þessari grein: „Þú skalt elska náunga þinn eins og sjálfan þig““ (Róm 13.9). Síðan segir hann afdráttarlaust: „Þess vegna er kærleikurinn uppfylling lögmálsins“ (Róm 13.10). Og aftur í Gal 5.14 segir hann: „Allt lögmálið felst í þessu eina boðorði: „Þú skalt elska náunga þinn eins og sjálfan þig“.“ En hvers konar elska er það sem uppfyllir lögmálið? Hvernig sýnir hún sig?

`Lestu Matt 23.23, 24. Hvað er það sem er mikilvægast í lögmálinu? Lestu 5Mós 5.12-15 og Jes 58.13, 14. Hvernig sýna þessir textar sambandið milli lögmálsins (einkum hvíldardagsboðorðsins) og umhyggju Guðs um réttvísi og frelsun?`

Jesús skýrgreinir „það sem sem mikilvægast er í lögmálinu“ sem „réttlæti, miskunn og trúfesti.“ Og sérstaklega í tengslum við eitt boðorðanna, hvíldardagsboðorðið, sjáum við í ritningunni að hvíldardagurinn sé órjúfanlega tengdur frelsun og réttvísi.

Í 5Mós er hvíldardagurinn tengdur lausn Ísraels úr þrældómi. Það er að segja, hvíldardagurinn er ekki aðeins til minningar um sköpunina heldur einnig til minningar um lausnina frá þrældómi og undirokun. Og í tengslum við að snúa sér frá því að sinna eigin hugðarefnum en kalla hvíldardaginn fagnaðardag og gleðjast yfir Drottni (Jes 58.13, 14) er áherslan á kærleiksverk og réttlæti fyrir aðra -að gera gott, miðla hungruðum af brauði þínu og hýsa þá sem eru hælislausir (sjá Jes 58.3-10).

Í ljósi þessara kenninga og ýmissa annarra ættu þeir sem vilja gjarnan uppfylla lögmálið af kærleika ekki aðeins að gæta sín á framkvæmdasyndum heldur einnig vanrækslusyndum. Elskan sem uppfyllir lögmálið felur ekki einungis í sér að halda lögmálið með því að forðast að gera eitthvað rangt heldur einnig að gera eitthvað gott, gera kærleiksverk sem af trúfesti stuðla að réttlæti og miskunnsemi. Að vera Guði trú er meira en aðeins að forðast að brjóta lagabókstafinn.