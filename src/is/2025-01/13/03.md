---
title:  Lögmálið er heilagt, réttlátt og gott
date:   24/03/2025
---

Kærleikurinn er undirstaða lögmáls Guðs. Þegar Guð staðfestir lögmálið staðfestir hann elsku sína. Jesús dó til þess að frelsa syndara svo að hann gæti staðfest lögmálið samhliða því að vera okkur náðugur. Þannig gat hann bæði verið réttvís og réttlætt þá sem trúðu á hann (Róm 3.25, 26). Hvílík kærleikstjáning! Þannig ógildir endurlausnin ekki lögmálið, heldur staðfestir hún það.

`Lestu Róm 6.1-3 og síðan Róm 7.7-12. Taktu einkum eftir 12. versinu. Hvað segja þessi vers okkur um lögmálið jafnvel eftir dauða Krists?`

Þó svo sumir telji að náðin og endurlausnin afnemi lögmálið þá gerir Páll það ljóst að við eigum ekki að halda áfram í syndum okkar til þess að náðin aukist? Þess í stað hafa þeir sem eru í Kristi fyrir trú verið skírðir til dauða hans og eiga því að telja sig dána syndinni og lifandi í Kristi.

Lögmál Guð er ekki synd en þess í stað opinberar það okkur syndina og syndugleika okkar. Þess vegna er lögmálið „vissulega heilagt, boðorðið heilagt, réttlátt og gott“ (Róm 7.12). Það opinberar betur en nokkuð annað mikla þörf okkar fyrir frelsun og endurlausn sem koma einungis fyrir Krist. Samkvæmt því gerum við þá ekki „lögmálið að engu með trúnni. Öðru nær. Ég staðfesti lögmálið“ (Róm 3.31).

Kristur kom ekki til að afnema lögmálið heldur til að uppfylla allt sem var heitið í lögmálinu og spámönnunum. Hann lagði auk þess áherslu á að „þar til himinn og jörð líða undir lok mun ekki einn smástafur eða stafkrókur falla úr lögmálinu“ (Matt 5.18).

Lögmál Guðs er fulltrúi heilagleika Guðs -fullkomið eðli hans sem einkennist af kærleika, réttlæti, gæsku og sannleika (3Mós 19.2; Slm 19.8, 9; Slm 119.142, 172). Í þessu sambandi er það eftirtektarvert að samkvæmt 2Mós 31.18 þá skrifaði Guð sjálfur boðorðin tíu á steintöflurnar sem sýnir að þessi lög bera vitni um óbreytanlegt eðli Guðs og stjórnar hans sem er grundvölluð á kærleika -en það er einmitt kjarni deilunnar miklu.

`Hvernig hjálpa þessi tengsl milli lögmálsins og elsku okkur að skilja betur það sem Jesús segir í Jóh 14.15: „Ef þér elskið mig munuð þér halda boðorð mín“?`