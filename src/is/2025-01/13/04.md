---
title:  Lögmál og náð
date:   25/03/2025
---

Eins og við höfum þegar séð þá eru lögmál og náð ekki andstæður. Þess í stað gegna þau mismunandi hlutverkum í samræmi við elsku og réttvísi Guðs. Það hefði verið erfitt fyrir Ísraelsmenn til forna að sjá lögmálið og náðina sem sterkar andstæður þar sem þeir litu svo á að löggjöf Guðs væri sterk vísbending um náð Guðs. Guðir nágrannaþjóðanna voru hverflyndir og óútreiknanlegir sem gerði það að verkum að fólkið gat ekki séð hvað guðir þeirra vildu og hvað það gæti gert til að þóknast þeim, en Guð Biblíunnar gerði fólki sínu ljóst hvað honum þóknaðist og það sem þóknast honum er eitthvað sem er öllu fólki hans fyrir bestu, jafnt einstaklinga sem heildar.

En lögmálið getur ekki frelsað okkur frá synd eða breytt mannshjartanu. Við þörfnumst ígræðslu andlegs hjarta vegna meðfædds syndugleika okkar.

`Lestu Jer 31.31-34. Hvað kennir þessi texti okkur um fyrirheit Guðs um að gefa okkur nýtt hjarta? Berðu það saman við það sem Jesús sagði við Nikódemus um endurfæðinguna í Jóh 3.1-21. (Sjá einnig Heb 8.10).`

Guð sjálfur skráði boðorðin tíu á steintöflurnar (2Mós 31.18) en þau voru einnig skráð í hjörtu fólks Guðs (Slm 37.30, 31). Æskilegast væri ef kærleikslögmál Guðs væri ekki aðeins á yfirborðinu hjá okkur heldur hluti af innra eðli okkar. Einungis Guð getur skráð lögmál sitt í hjarta mannsins og hann hefur heitið að gera það fyrir fólk sitt innan sáttmálans (sjá Heb 8.10).

Við getum ekki frelsað okkur sjálf með því að halda lögmálið. Þess í stað er það fyrir náð að við erum frelsuð fyrir trú. „Það er ekki ykkur að þakka, Það er Guðs gjöf“ (Ef 2.8). Við höldum ekki lögmálið til þess að frelsast; við höldum lögmálið af því að við erum þegar frelsuð. Við höldum ekki lögmálið til þess að verða elskuð; við höldum það af því að við erum elskuð og viljum því elska Guð og aðra (sjá Jóh 14.15).

Auk þess sýnir lögmálið okkur synd okkar (Jak 1.22-25; Róm 3.20; Róm 7.7), sýnir okkur að við þörfnumst frelsara (Gal 3.22-24), leiðir okkur á bestu leiðum lífsins og sýnir okkur kærleikseðli Guðs.

`Á hverju byggist von þín í dóminum? Er það trúföst löghlýðni þín eða réttlæti Krists sem ver þig? Hvað segir svar þitt þér um hlutverk lögmáls Guðs, hvað það getur gert og hvað ekki?`