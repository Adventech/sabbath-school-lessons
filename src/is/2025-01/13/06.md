---
title:  Umfram allt, elskið hvert annað
date:   27/03/2025
---

Ef kærleikur uppfyllir lögmálið þá er ekki hægt að halda lögmál Guðs fyllilega með því að forðast að gera eitthvað rangt. Lögmál kærleikans, sem birtist í allri ritningunni, býður okkur ekki aðeins að forðast að gera illt heldur hvetur það okkur til að gera eitthvað sem opinberar elsku Guðs til annarra, ekki aðeins meðlima safnaðarins heldur einnig samborgara okkar sem hafa svo knýjandi þörf fyrir kristinn vitnisburð.

`Lestu Jak 2.1-9. Hvaða mikilvæga boðskap finnum við í þessum versum?`

Í þessum versum hallmælir Jakob óréttlætinu í þjóðfélaginu og bendir einkum á að sumir sem eru ríkir vanvirði fátæka og undiroki. Síðan dregur hann athyglina að lögmáli kærleikans í garð náunga okkar og bendir á að ef við uppfyllum það lögmál þá gerum við vel (Jak 2.8).

Ellen G. White kemst þannig að orði: „Kærleikur til mannanna er sú opinberun kærleika Guðs sem að jörðu snýr. Það var til þess að gróðursetja þennan kærleika, að gera okkur börn einnar fjölskyldu, sem konungur dýrðarinnar varð einn af okkur. Og þegar rætast munu skilnaðarorð hans, „elskið hver annan, eins og ég hef elskað yður,“ (Jóh 15.12), þegar við elskum heiminn eins og Kristur hefur elskað hann er verk hans í okkur fullkomnað. Við erum gerð hæf fyrir himininn því að við höfum himininn í hjörtum okkar“ (ÞA, bls. 479, 480).

Þegar við elskum heiminn eins og Kristur elskaði heiminn þá erum við gerð hæf fyrir himininn. Hvílík áhrifamikil tjáning á því sem felst í því að vera fylgjendur Jesú.

Jesús býður fylgjendum sínum að elska hvert annað eins og hann hefur elskað okkur (Jóh 13.34). Hann segir einnig: „Á því munu allir þekkja að þér eruð mínir lærisveinar ef þér berið elsku hver til annars“ (Jóh 13.35). Kærleikurinn er svo miðlægur í trú hins kristna af því að Guð er kærleikur (1Jóh 4.8, 16). Og þeir sem segjast elska Guð verða að elska hver annan (sbr. 1Jóh 3.11; 4.20, 21).

Þar af leiðandi finnum við þessa hvatningu til hinna kristnu í 1Pét 4.8: „Umfram allt hafið brennandi kærleika hvert til annars því að _kærleikurinn hylur fjölda synda_“ (sjá einnig Heb 10.24 og 1Þess 3.12).

`Hugleiddu hugmyndina um að elska heiminn eins og Kristur elskaði hann. Hvernig gæti það hjálpað okkur til að skilja betur hugmyndina um kristna fullkomnun og hvernig við erum gerð hæf fyrir eilíft líf?`