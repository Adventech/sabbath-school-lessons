---
title:  Upphaf deilunnar á jörðinni
date:   24/02/2025
---

Það er ein spurning sem er hliðstæð spurningunni í dæmisögunni um það hvers vegna slæmt sæði sé að finna á akrinum ef húsbóndinn sáði einungis góðu sæði, en það er spurningin um hvers vegna hið illa kom upp ef Guð skapaði heiminn algóðan.

`Lestu 1Mós 1.31. Hvað sagði Guð um sköpunarverk sitt er hann lauk því, og hvers vegna er það svar mikilvægt?`

Þegar Guð lauk sköpun heimsins var allt mjög gott (1Mós 1.31). Í sköpunarsögunni er ekkert sem bendir til neins ills í sköpunarverki hans. En hvernig kom þá hið illa inn í tilveru mannsins?

`Lestu 1Mós 3.1-7. Hvað segir þessi texti okkur um upphaf hins illa hér á jörð? Hvaða ljósi varpar það á eðli alheimsdeilunnar? (Sjá einnig Opb 12.7-9.)`

Í þessari frásögn finnum við að höggormurinn, sem var sjálfur djöfullinn (sjá Opb 12.7-9), var með lygar varðandi eðli Guðs. Fyrst lagði hann fram spurningu til að skapa efasemdir varðandi fyrirmæli Guðs þar sem hann sneri næstum við fyrirmælum hans. Síðan véfengdi höggormurinn það sem Guð hafði sagt og sagði við Evu: „Sannið til, þið munuð ekki deyja“ (1Mós 3.4).

Einhver, annað hvort höggormurinn eða Guð, laug að Evu sem varð nú að velja hvorum hún vildi trúa, Guði eða höggorminum.

Bæði í þessum texta og öðrum í ritningunni, sem fjalla um eðli deilunnar, er megináherslan á hverjum og hverju við ættum að trúa, en það er aftur nátengt kærleikanum því það sem við trúum um einhvern, hvers konar persóna hann eða hún er og hvort við getum treyst honum eða henni, hefur djúp áhrif á það hvort við getum elskað eða treyst honum/henni og hlustað á það sem hann/hún segja okkur.

`Lestu 1Mós 3.15. Yfirlýsing Guðs til höggormsins um að sæði konunnar, þ.e. Messías, myndi merja höfuð höggormsins er oft talin vera frum-fagnaðarerindið í ritningunni. Að hvaða leyti staðfestir það raunveruleika deilunnar og gefur okkur jafnframt von?`