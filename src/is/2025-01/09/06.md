---
title:  Eðli alheimsdeilunnar
date:   27/02/2025
---

Við höfum litið á ritningarstaði sem tala um alheimsdeiluna milli Guðs og Satans. En hvernig er slík deila möguleg? Hvernig getur einhver staðið gegn almáttugum Guði? Ef þessi alheimsdeila væri einfaldlega um völd hefði hún verið útkljáð áður en hún í raun hófst. Eitthvað annað er í rauninni í gangi. Ritningin bendir á að deilan hafði með eðli Guðs að gera, deila vegna slúðurásakana djöfulsins á hendur Guði um að m.a. sé hann ekki algóður eða kærleiksríkur. Slíkar ásakanir er ekki hægt að útkljá með valdi eða einskærum krafti, en einungis með því að bera saman tvo andstæða persónuleika.

„Í afskiptum sínum af syndinni gat Guð engu beitt nema réttlæti og sannleika. Satan gat hinsvegar beitt því, sem Guð hefur ekki tiltækt, ''smjaðri og undirferli. Hann hafði reynt að falsa orð Guðs og rangtúlkað stjórnarfar hans fyrir englunum. Hann hélt því fram að Guð væri ekki réttlátur þegar hann setti íbúum himinsins lög og reglur og þegar hann krefði sköpunarverk sitt um undirgefni og hlýðni væri hann aðeins að upphefja sjálfan sig. Þess vegna yrði að útskýra það fyrir ibúum himins jafnt og allra heimanna að stjórn Guðs væri réttlát og lögmál hans fullkomið. Satan hafði látið líta svo út það væri hann sem stuðlaði að velfarnaði alheimsins. Hið sanna hugarfar valdaræningjans og hinn raunverulegi tilgangur yrði að verða öllum skiljanlegur. Hann yrði að fá tóm til þess að koma upp um sig með illum verkum sínum“ (DM, bls. 341).

`Lestu Jóh 8.44, 45 í ljósi Opb 12.7-9. Hvaða ljósi varpa þessir textar á eðli djöfulsins og stefnu hans?`

Frá upphafi var það áform djöfulsins að reyna að fá sköpunarverurnar til að trúa því að Guð væri í rauninni ekki sanngjarn og kærleiksríkur og að lögmál hans væri þvingandi fyrir þær og skaðlegt. Það er því engin furða að Jesús tali um djöfulinn sem lygara og lyginnar föður (Jóh 8.44). Jesús kom aftur á móti til þess að bera sannleikanum vitni (Jóh 18.37) og andmæla lygum og slúðri Satans, sigra hann og að lokum útrýma djöflinum og veldi hans (1Jóh 3.8; Heb 2.14).

Í Opb 12.9, 10 er Satan tilgreindur sem (1) hinn gamli höggormur, (2) sá sem ákærir fólk Guðs frammi fyrir Guði og (3) drekinn sem afvegaleiðir alla heimsbyggðina. Gríska orðið sem þýtt er „djöfull“ þýðir í rauninni „rógberi“ og sýnir aftur fram á að deilan hefur með trú að gera, þar á meðal trúna varðandi eðli Guðs.