---
title:  Ef þú tilbiður mig
date:   26/02/2025
---

Viðleitni Satans að sölsa undir sig hásæti Guðs kemur einnig fram í frásögninni um freistinguna í Matt 4 og Lúk 4. Margt varðandi eðli deilunnar kemur fram í hinni sláandi viðureign Jesú og freistarans. Raunveruleiki deilunnar miklu milli Krists og Satans er framsettur þar á sterkan og berorðan hátt.

`Lestu Matt 4.1-11. Hvaða mynd er brugðið upp af deilunni miklu milli Krists og Satans í þessum versum?`

Andinn leiddi „Jesú út í óbyggðina til þess að djöfullinn gæti freistað hans“ (Matt 4.1). En áður en þeir mættust fastaði Jesús í fjörutíu daga. Þegar svo djöfullinn kom notfærði hann sér hungur Jesú og freistaði hans að breyta steinum í brauð. En Jesús mætti þeirri freistingu með því að vitna í ritninguna og kænskubragð Satans mistókst.

Næst reyndi djöfullinn að fá Jesú til að vera framhleypinn þegar hann freistaði hans til að kasta sér ofan af brún musterisins. Satan rangsneri ritningunni í því skyni að gefa til kynna að ef Jesús væri virkilega sonur Guðs þá myndu englar vernda hann. En Jesús mætti freistingunni með því að lesa ritninguna réttilega.

Þriðja freistingin opinberar ljóslega hvað djöfullinn er að leitast við að gera. Hann vill að Jesús tilbiðji sig. Satan leitast við að sölsa undir sig þá tilbeiðslu sem tilheyrir Guði einum.

Í því skyni sýnir hann Jesú „öll ríki heims og dýrð þeirra“ og heldur síðan áfram: „Allt þetta mun ég gefa þér ef þú fellur fram og tilbiður mig“ (Matt 4.8, 9). Í hliðstæðri lýsingu Lúkasar lesum við: „Þér mun ég gefa allt þetta veldi og dýrð þess því að mér er það í hendur fengið og ég get gefið það hverjum sem ég vil“ (Lúk 4.6).

Enn einu sinni mætir Jesús freistingunni með því að vitna í ritninguna og enn einu sinni mistekst Satan.

Í öll þessi þrjú skipti notar Jesús ritninguna til að verja sig gegn árásum óvinarins.

`Í Ef 6.12 erum við minnt á að „baráttan sem við eigum í er ekki við menn af holdi og blóði heldur við tignirnar og völdin, við heimsdrottna þessa myrkurs, við andaverur vonskunnar í himingeimnum.“ Hvers vegna ættum við alltaf að minnast þess að baráttan umhverfis okkur er raunveruleg þó svo það ætti ekki að verða til þess að við lifum í stöðugum ótta?`