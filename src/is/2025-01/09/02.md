---
title:  Þetta hefur einhver óvinur gert
date:   23/02/2025
---

`Lestu Matt 13.24-27. Hvernig hjálpar þessi dæmisaga okkur að skilja hið illa í þessum heimi?`

Jesús segir frá manni sem sáir einungis góðu sæði í akur sinn. En illgresi kemur upp á meðal hveitisins. Þegar þjónar eigandans sjá það spyrja þeir hann: Herra, sáðir þú ekki góðu sæði í akur þinn? Hvaðan kemur illgresið? (Matt 13.27). Þessari spurningu svipar til þeirrar sem oft kemur fram varðandi vandmálið um hið illa: Ef Guð skapaði heiminn algóðan hvers vegna er þá hið illa í honum?

`Lestu Matt 13.28-30 í ljósi þess sem Kristur segir í Matt 13.37-40. Hvaða ljósi varpar það á eðli alheimsdeilunnar?`

Húsbóndinn svaraði spurningu þjónanna og sagði: „Þetta hefur einhver óvinur gert“ (Matt 13.28). Síðar tilgreinir Jesús að það sé mannssonurinn, eða Jesús sjálfur, sem sáir góða sæðinu (Matt 13.37) og akurinn er heimurinn (Matt 13.38), en djöfullinn sé sá sem sáir illgresinu (Matt 13.39). Á þann hátt dregur hann upp mynd af alheimsdeilunni milli Krists og Satans. Hvers vegna er hið illa þá í heiminum? Hið illa er afleiðing þess að óvinur (djöfullinn) er andstæður húsbóndanum. „Þetta hefur einhver óvinur gert“ (Matt 13.28).

En þetta svar vekur upp aðra spurningu: „Viltu að við förum og reytum það?“ Með öðrum orðum, hvers vegna reytum við það ekki strax upp? Húsbóndinn svarar því neitandi og segir: „Með því að tína illgresið gætuð þið slitið upp hveitið um leið. Látið hvort tveggja vaxa saman fram að kornskurði“ (Matt 13.29, 30; sbr. Mrk 4.29). Samkvæmt dæmisögunni mun Guð að lokum útrýma hinu illa, en ef það er gert of snemma gæti það leitt af sér óbætanlegt tjón sem skaðar hið góða.

`Hvaða hætta gæti falist í því að reyta illgresið núna? En hvers vegna þýðir það samt ekki að við eigum að láta hið illa, sem við verðum fyrir, bara eiga sig?`