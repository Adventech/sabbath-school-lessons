---
title:  Upphaf deilunnar á himnum
date:   25/02/2025
---

Frásögnin í 1Mós 1 -3 sýnir fram á að hið illa var til staðar fyrir fall Adams og Evu. Hugmyndin um hið illa var þegar til staðar í „skilningstré góðs og ills“ (1Mós 2.9, 17). Síðan ásakar höggormurinn Guð um að ljúga þegar hann, höggormurinn, var sá sem laug. Tilvera höggormsins (Opb 12.9) og lygar hans sýna fram á að hið illa var þegar raunveruleiki. Jafnvel í Eden var hið illa til staðar fyrir syndafallið.

`Lestu Esk 28.12-19 í ljósi 2Mós 25.19, 20. Í hverju var fall þessarar veru fólgið?`

Samkvæmt þessum ritningarstöðum átti hið illa og alheimsdeilan upptök sín á himnum.

Áður en veran, sem síðar er auðkennd sem Satan, féll hafði hann verið verndarkerúb, en auk þess var hann „fullkomleikinn sjálfur, fullur visku og fullkominn að fegurð“ og var „í Eden, garði Guðs“ (Esk 28.12, 13). Augljóst er að ekkert af þessu átti við konunginn í Týrus eða nokkra mannveru. Þar af leiðandi vitum við að þetta er leiftursýn af falli ljósberans.

`Lestu Jes 14.12-15. Hvaða ljósi varpa þessi vers á upphaf deilunnar miklu?`

Samkvæmt Jes 14 ákvað ljósberinn (= Lúsífer) að upphefja sjálfan sig til jafns við Guð. Það er einnig í samræmi við það sem við lásum í Esk 28 að „fegurð þín fyllti þig hroka“ (Esk 28.17). Það hefði átt að fá hann til að vegsama Guð sem hafði skapað hann fagran. Þess í stað fylltist hann hroka og í hroka sínum einsetti hann sér að taka stöðu Guðs og rægja hann.

`Hvernig eigum við að skilja þá staðreynd að ljósengillinn sem féll hafi upphaflega verið „flekklaus frá sköpunardegi þínum þar til misgjörð fannst hjá þér“ (Esk 28.15)? Hvernig gat fullkomin, flekklaus vera fallið nema hún hefði raunverulega frjálsan vilja?`