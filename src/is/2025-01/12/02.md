---
title:  Tvö Æðstu Boðorðin
date:   16/03/2025
---

Til þess að við getum hugleitt hvað við gætum gert sem einstaklingar eða hópur til að efla elsku Guðs og réttvísi í heimi okkar þá er það viðeigandi að byrja með því að beina huganum að því sem Guð hefur boðið okkur að gera.

`Lestu Matt 22.34-40. Hvernig svaraði Jesús spurningu lögvitringsins?`

Jesús sjálfur sagði að æðsta og fremsta boðorðið væri þetta: „Elska skalt þú Drottin, Guð þinn, af öllu hjarta þínu, allri sálu þinni og öllum huga þínum.“ Síðan bætti hann við: „Annað er hliðstætt þessu: Þú skalt elska náunga þinn eins og sjálfan þig.“ En þessi boðorð eru ekki einstæð því Jesús bætir við: „Á þessum tveimur boðorðum hvílir allt lögmálið og spámennirnir“ (Matt 22.37-40). Og í rauninni eru þetta tilvitnanir í Gamla testamentið.

`Lestu Matt 19.16-23. Hvaða tengsl eru milli þess hvernig Jesús svaraði spurningum ríka unga mannsins og þess sem hann sagði við lögvitringinn í Matt 22?`

Hvað er eiginlega að gerast? Hvers vegna svaraði Jesús þessum manni á þennan hátt? Hvað ættu þessir samfundir að segja okkur öllum óháð stöðu okkar í lífinu?

„Kristur setti þau ein skilyrði sem gera myndi ríka manninum kleift að fullkomna kristna lyndiseinkunn. Orð hans voru vísdómsorð þó að þau virtust ströng og knýjandi. Eina von þessa höfðingja um frelsun fólst í því að hann gengi að þeim og hlýddi þeim. Há staða hans og auðæfi höfðu slævandi áhrif til ills á lyndiseinkunn hans. Ef hann léti undan þeim áhrifum myndi ást á metorðum og auði ryðja kærleikanum til Guðs burt úr sál hans. Að synja Guði lítils eða mikils var sama og að halda því eftir sem draga myndi úr siðferðisstyrk hans og þrótti því að ef dekrað er við gæði þessa heims, hversu fallvöld og óverðug sem þau kunna að vera, svelgja þau allt með tímanum“ (ÞA, bls. 387).

`Þó svo við séum ekki öll kölluð til að selja allar eignir okkar eins og þessum unga höfðingja var sagt að gera er eitthvað sem gæti leitt til þess að við glötum eilífðinni ef við höldum í það?`