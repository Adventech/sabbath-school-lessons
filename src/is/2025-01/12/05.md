---
title:  Kölluð til að sýna fram á réttlæti
date:   19/03/2025
---

Spámenn Biblíunnar leggja stöðugt áherslu á kall Guðs eftir réttlæti í þjóðfélaginu. Hvað eftir annað hikar ritningin ekki við að draga athygli okkar að óréttlæti og kúgun. Þegar Guð var beðinn um að setja upp dóm sinn var það í rauninni kall til Guðs um að koma á fót réttlæti.

Til dæmis var Jesaja spámaður ekki að draga úr orðum sínum þegar hann talaði um óréttlæti í Ísrael á þeim tíma. Orð hans og kall eftir réttlæti ættu að hljóma skýrt í eyrum okkar í dag. „Lærið að gera gott, leitið réttarins, hjálpið hinum kúgaða. Rekið réttar munaðarleysingjans. Verjið mál ekkjunnar“ (Jes. 1.17). Auk þess segir hann: „Vei þeim sem setja ranglát lög . . . . og ræna þá snauðu meðal þjóðar minnar rétti sínum“ (Jes 10.1, 2). „Hvað ætlið þið að gera á degi uppgjörsins þegar illviðrið kemur úr fjarska? Hjá hverjum ætlið þér að leita ásjár, hvar ætlið þið að geyma auðæfi yðar?“ (Jes 10.3). Á sama hátt flytur Jeremía spámaður boðskap frá Guði: „Vei þeim sem byggir hús sitt með ranglæti, sali sína með rangindum og lætur landa sinn þræla án launa og greiðir honum ekkert. . . . Át faðir þinn ekki líka og drakk? En hann lagði stund á rétt og réttlæti og honum vegnaði því vel. Hann rak réttar hinna umkomulausu og snauðu og allt gekk vel. Er það ekki að játa mig? spyr Drottinn? (Jer 22.13, 15, 16).

`Lestu Matt 23 23-30. Hvað kennir Jesús hér um hvað er mikilvægast? Hvað heldur þú að hann eigi við þegar hann talar um „það sem mikilvægast er“?`

Svo að við höldum ekki að óréttlæti hafi einungis verið áhyggjuefni spámanna Gamla testamentisins þá sjáum við greinilega hér og annars staðar í starfi Jesú að þetta var Jesú mikið áhyggjuefni. Hann sagði: „Vei yður, fræðimenn og farísear, hræsnarar! Þér gjaldið tíund af myntu, anís og kúmeni en hirðið ekki um það sem mikilvægast er í lögmálinu, réttlæti, miskunn og trúfesti. Þetta ber að gera og hitt eigi ógert að láta“ (Matt 23.23). Í hliðstæðum texta í Lúkas harmar Jesús að þeir hirði „ekki um réttlætið og kærleikann til Guðs“ (Lúk 11.42).

`Hvað væri innifalið í því „sem mikilvægast er“ í dag og hvernig liti það út samanborið við þá tíund sem við kunnum að greiða af „myntu og rúðu og alls kyns matvælum“ í staðinn?`