---
title:  "Elska Og Réttvísi: Tvö Æðstu Boðorðin"
date:   15/03/2025
---

### Lesefni vikunnar

Matt 22.34-40; Sak 7.9-12; Slm 82; Mík 6.8; Matt 23.23-30; Lúk 10.25-37.

> <p>Minnistexti</p>
> „Ef einhver segir: „Ég elska Guð,“ en hatar trúsystkin sín er sá lygari. Því að sá sem elskar ekki bróður sinn eða systur, sem hann hefur séð, getur ekki elskað Guð sem hann hefur ekki séð“ (1Jóh 4.20).

Þó svo við séum fullviss um að Guð muni lagfæra allt að lokum þá skiptir það samt máli hvað við sem kristnir menn og konur gerum hér og nú. Þó svo Guð útrými ekki strax ýmsu óréttæti og illu (vegna ramma alheimsdeilunnar) þá þýðir það ekki að við getum ekki hjálpað til við að lina þjáningar og illsku sem við komum í snertingu við, að minnsta kosti að svo miklu leyti sem það er mögulegt. Það er reyndar skylda okkar sem kristinna manna og kvenna að gera það.

Við höfum þegar séð að elska og réttlæti eru óaðskiljanlegir förunautar. Guð elskar réttlætið. Ef við því elskum Guð munum við einnig elska réttlæti.

Ef við elskum Guð munum við einnig elska hvert annað og það er þáttur í því að elska hvert annað að vera umhugað um velferð þeirra sem umhverfis okkur eru. Þegar aðrir eru þjakaðir af fátækt, kúgun eða öðru óréttlæti ætti það að vekja umhyggju okkar. Við ættum ekki að loka augum okkar fyrir því þegar aðrir eru kúgaðir. Þess í stað ættum við að spyrja okkur sjálf hvað við sem einstaklingar eða hópur getum gert til þess að efla elsku Guðs og réttlæti þannig að hún megi endurspegla fullkomið eðli réttlætis og kærleika Drottins til bugaðs heims.