---
title:  Guð elskar réttvísi
date:   18/03/2025
---

Ritningin segir að Guð elski réttvísi og hati hið illa (sjá t.d. Slm 33.5 og Jes 61.8) og hann er mjög áhyggjufullur vegna órættlætis og það framkallar réttláta reiði vegna þeirra sem eru fórnarlömb óréttlætisins. Bæði í Gamla og Nýja testamentinu er Guði stöðugt umhugað um þá sem eru undirokaðir og þjakaðir en sýnir réttláta reiði gegn þeim sem þjaka og kúga.

`Lestu Slm 82. Hvernig lætur þessi sálmur í ljós hve Guði er umhugað um réttvísi í þessum heimi? Hvaða þýðingu gæti það haft fyrir okkur?`

Margir ritskýrendur skilja þennan texta þannig að hann hallmæli bæði jarðneskum ráðamönnum sem bera ábyrgð á óréttlætinu í þjóðfélaginu en vísi einnig til þess þegar Guð muni dæma himneska stjórnendur (guði) sem standa að baki spilltra dómara og stjórnenda (þ.e. illra afla) hér á jörðu. Þeir eru spurðir: „Hve lengi ætlið þér að dæma ranglega og draga taum óguðlegra?“ (Slm 82.2).

Auk þess er þeim boðið að reka „réttar bágstaddra og föðurlausra, látið þjáða og snauða ná rétti sínum, bjargið bágstöddum og snauðum, frelsið þá úr hendi óguðlegra“ (Slm 82.3, 4). Þessi orð ásamt boðskap spámanna Gamla testamentisins framsetja hvetjandi kall eftir réttlæti. Það er ekki neitt aukaatriði í ritningunni heldur er það miðlægur boðskapur spámannanna í Gamla testamentinu og Jesú þegar hann var á meðal okkar sem maður.

Það er ekkert leyndarmál hvers Guð óskar og krefst af þeim sem telja sig elska hann og hlýða. Hann setur það skýrt fram í Mík 6.8 (og öðrum hliðstæðum textum): „Maður, þér hefur verið sagt hvað gott er og hvers Drottinn væntir af þér: þess eins að þú gerir rétt, ástundir kærleika og þjónir Guði í hógværð.“

Þetta viðhorf endurómar í ritningunni. Jesús sagði: „Á því munu allir þekkja að þér eruð mínir lærisveinar ef þér berið elsku hver til annars“ (Jóh 13.35; sbr. 1Jóh 4.8-16).

`Hvernig myndu fjölskyldur okkar og söfnuðir líta út ef við einblíndum á Mík 6.8 og einsettum okkur að iðka það í orði og verki? Hvernig gætum við látið þessar meginreglur koma betur í ljós óháð því umhverfi sem við eru í?`