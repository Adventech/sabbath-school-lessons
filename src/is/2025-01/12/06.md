---
title:  Hver er náungi minn?
date:   20/03/2025
---

Lúkas bendir á að rétt eftir að Jesús talaði um tvö æðstu boðorðin um elsku til Guðs og elsku til náungans hafi lögvitringur sem vildi réttlæta sjálfan sig komið til Jesú og sagt við hann: „Hver er þá náungi minn?“ (Lúk 10.29). Jesús svaraði með hinni velþekktu en jafnframt sláandi dæmisögu um miskunnsama Samverjann.

`Lestu dæmisöguna um miskunsama Samverjann í Lúk 10.25-37. Hvað segir þessi frásögn okkur í ljósi hrópa spámannanna um miskunn og réttlæti og margvíslegt óréttlæti sem ýmsir hafa beitt aðra í aldanna rás?`

Jesús talaði ekki einungis um réttlæti, hann kom til að færa okkur það. Hann var og heldur áfram að vera uppfylling á kalli spámannanna og óskum þeirra eftir réttlæti (sjá Lúk 4.16-21 í ljósi Jes 61.1, 2). Hann er þrá allra þjóða, einkum þeirra sem kannast við þörf sína fyrir lausn.

Í andstöðu við óvininn sem seildist eftir völdum og leitaðist við að hrifsa hástól Guðs þá lítillækkaði Jesús sjálfan sig og samsamaði sig þeim sem voru undir oki syndar, ranglætis og kúgunar (án þess þó að vera smitaður af syndinni) og hann sigraði óvininn með því að gefa sjálfan sig í kærleika til þess að grundvalla kærleikann þar sem hann var réttlátur og réttlætir alla þá sem trúa. Hvernig getum við haldið því fram að okkur sé umhugað um lögmálið sem Kristur staðfesti með dauða sínum ef okkur er ekki umhugað um það sem Kristur kallaði það mikilvægasta í lögmálinu?

Í Slm 9.9, 10 lesum við: „Hann dæmir heiminn með réttvísi, fellir réttlátan dóm yfir þjóðunum. Drottinn er vörn hinum kúgaða, vígi á neyðartímum.“ Auk þess lesum við í Slm 146.7-9: Guð „rekur réttar kúgaðra, gefur hungruðum brauð. Drottinn opnar augu blindra, Drottinn reisir upp niðurbeygða, Drottinn elskar réttláta, Drottinn verndar útlendinga, hann annast ekkjur og munaðarlausa en óguðlega lætur hann fara villa vegar.“

Orð Guðs gæti vart verið greinilegra varðandi það hvernig við ættum að leitast við að þjóna þeim sem umhverfis okkur eru og eru þurfandi og í sárum.

`Hvað getum við lært af lífi og starfi Jesú varðandi það að seilast til þeirra sem eru þurfandi? Hvernig gæti hjálp okkar verið sem „kraftaverk“ í augum hinna þurfandi jafnvel þó við getum ekki gert kraftaverk eins og hann gerði?`