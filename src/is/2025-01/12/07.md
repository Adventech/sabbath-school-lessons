---
title:  Til íhugunar
date:   21/03/2025
---

Lestu kaflann „Hvíldardagurinn“ í ÞA, bls. 202-208.

„Af ótta við að koma sér í vandræði þorðu njósnararnir ekki að svara Kristi innan um mannfjöldann. Þeir vissu að hann hafði talað sannleikann. Fremur en breyta út af venjum sínum myndu þeir láta mann þjást þó að þeir myndu bjarga sauðkind til að firra eigandann tjóni. Þannig var meiri umhyggja sýnd skynlausri skepnu en manni sem skapaður er í Guðs mynd. Þetta lýsir áhrifum allra falstrúarbragða. Þau eiga rót sína í ósk mannsins til að upphefja sig yfir Guð en árangurinn er sá að menn eru settir skör lægra en skepnur. Öll trúarbrögð, sem stríða gegn herradómi Guðs, ræna manninn þeirri dýrð sem hann átti við sköpunina og honum verður gefin að nýju í Kristi. Sérhver falstrú kennir áhangendum sínum að láta sér í léttu rúmi liggja mannlegar þjáningar og réttindi. Fagnaðarerindið metur mannkynið mjög mikils af því að það er endurleyst með blóði Krists og það kennir mildi og meðaumkun gagnvart skorti og eymd manna. Drottinn segir: „Ég vil láta menn verða sjaldgæfari en skíragull og mannfólkið torgætara en Ófír-gull“ (Jes 13.12).

Þegar Jesús sneri sér til faríseanna með spurninguna hvort leyfilegt væri að gjöra gott eða illt á hvíldardegi, að bjarga lífi eða deyða, þá lagði hann fyrir þá þeirra eigin illu áform. Þeir sóttust eftir lífi hans með beisku hatri meðan hann var að bjarga mannslífum og færa fjölda fólks hamingju. Var það betra að deyða á hvíldardegi, eins og þeir voru að ráðgera, en að lækna hina þjáðu eins og hann hafði gjört? Var það meira réttlæti að ganga með morð í hjarta sínu á heilögum degi Guðs en að bera elsku til allra manna, elsku sem kemur fram í miskunnarverkum?“ (ÞA, bls. 206, 207).

**Til umræðu**:

`Að hvaða leyti er sú yfirlýsing sönn að „sérhver falstrú kennir áhangendum sínum að láta sér í léttu rúmi liggja mannlegar þjáningar og réttindi“? Hvernig getum við einsett okkur að forðast slíkt kæruleysi bæði í söfnuðinum og öðru umhverfi?`

`Hver er náungi minn? Hver er náungi þinn? Hvað ættum við sem fylgjendur Krists að gera til að líkjast meira Samverjanum sem fór út fyrir mörk samtímans til að auðsýna kærleika?`

`Ef Guð elskar réttlæti og miskunn hvernig ættum við þá að koma fram varðandi það sem skiptir mestu máli fyrir Guð? Hvernig getum við einbeitt okkur að því sem Jesús kallaði mikilvægari mál lögmálsins?`

`Þegar við hugsum eða tölum um dóminn hve oft leggjum við áherslu á að Jesús talar mest um dóminn í tengslum við það að hve miklu leyti við erum virk í elsku okkar til annarra einkum þeirra sem eru kúgaðir og undirokaðir? Hugleiðið það í ljósi Matt 25.31-46.`