---
title:  Ástarkvæði um ástvininn
date:   11/03/2025
---

Guð hefur sýnt kærleika sinn og réttlæti á undraverðan hátt mitt í alheimsdeilunni. Samt kynnu einhverjir að spyrja hvort Guð hefði átt að gera meira til að koma í veg fyrir og/eða fjarlægja hið illa. Innan alheimsdeilurammans höfum við séð hvernig Guð hefur verið að verki til að virða hinn frjálsa vilja sem er nauðsynlegur til þess að kærleikstengslin milli hans og mannsins mættu blómgast til fulls. Auk þess hefur hann augljóslega verið að verki innan siðferðilegra takmarkana eða viðureignarreglna í alheimsdeilunni um eðli hans sem einungis er hægt að meta á grundvelli kærleika hans.

`Lestu Jes 5.1-4. Hver talar í þessum versum? Um hvern er Jesaja að tala? Hverja táknar vínekran og víngarðseigandinn? Hvað tákna athafnir eigandans í víngarðinum? Hver er árangurinn af verki hans?`

Í þessum versum syngur Jesaja um ástvin sinn, víngarðinn. Guð sjálfur er eigandi víngarðsins og víngarðurinn táknar fólk Guðs (sjá t.d. Jes 1.8; Jer 2.21). En afleiðingarnar geta einnig tengst víðtækara starfi Guðs í þessum heimi. Samkvæmt þessum versum gerði eigandi víngarðsins (Guð) allt sem búast mætti við til að tryggja afkomu víngarðsins. Víngarðurinn hefði átt að bera góð vínber en hann framleiddi aðeins muðlinga, sem í sumum þýðingum eru sagðir vera einskis virði. Reyndar mætti þýða hebreska orðið daunilla ávexti. Víngarður Guðs bar rotna ávexti.

Í Jes 5.3 fer Guð að tala og hann býður fólki að „dæma“ milli hans og víngarðsins. Og í Jes 5.4 framsetur Guð mikilvæga spurningu: „Hvað varð meira að gert við víngarð minn en ég hafði gert við hann? Hví bar hann muðlinga þegar ég vonaði að hann bæri vínber?“ Hvað meira hefði hann getað gert? Það vekur athygli að hann biður aðra að dæma um það sem hann hefur gert.

`Þegar við lítum á krossinn þar sem Guð fórnaði sjálfum sér fyrir allar syndir okkar, hvaða undraverða merkingu finnum við þá í orðum hans þegar hann sagði: „Hvað varð meira að gert við víngarð minn en ég hafði gert við hann?“`