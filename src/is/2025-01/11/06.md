---
title:  Nafn Guðs fær uppreisn æru
date:   13/03/2025
---

Að lokum fær nafn Guðs uppreisn æru á allan hátt. Fullkomið réttlæti Guðs og kærleikur birtast ótvírætt fyrir verk föðurins, sonarins og Heilags anda í frelsunaráforminu (sjá Róm 3.1-4; Róm 5.8).

`Lestu Róm 3.1-4 í ljósi Jes 5.3, 4. Hvað kennir þetta okkur um réttlætingu Guðs sjálfs í alheimsdeilunni?`

Í Róm 3 og Jes 5 sjáum við að Guð að vissu marki býður sköpuðum verum að dæma eðli hans jafnvel þó við höfum engan rétt eða stöðu til þess. Þegar allar bækurnar eru að lokum opnaðar munum við sjá vísbendingu um að Guð er fullkomlega sanngjarn og réttlátur. Guð mun réttlæta sig frammi fyrir öllum vitsmunaverum sköpunar sinnar.

`Lestu Opb 15.3 og Opb 19.1-6. Hvað segja þessir textar um endanlega uppreisn nafns Guðs?`

Í allri ritningunni sýnir Guð að honum er umhugað um nafn sitt. Hvers vegna? Við getum ekki átt hjartnæmt samband við einhvern ef við fyrirlítum hann eða treystum ekki eðli hans. Ef einhver segði maka þínum eða tilvonandi maka hræðilegar lygar um lyndiseinkunn þína myndir þú gera allt sem í þínu valdi stæði til að andmæla þeim því ef þeim væri trúað myndu þær rjúfa kærleikstengslin.

Að lokum réttlætir krossinn og allt endurlausnaráformið Guð og rannsóknardómurinn veitir honum uppreisn æru frammi fyrir alheiminum sem fylgist með málunum.

Þegar svo hinir endurleystu dæma jafnvel engla á tíma þúsund-ára-ríkisins (1Kor 6.2, 3) fær Guð uppreisn æru þar sem hinir endurleystu fá tækifæri til að endurskoða skýrslur og sjá með eigin augum hvers vegna Guð hefur gert það sem hann hefur gert og allir dómar Guðs hafa alltaf verið réttlátir og kærleiksríkir. Við höfum öll fjölda spurninga sem bíða svars og áður en öllu er lokið munum við fá svör við þeim öllum (sjá 1Kor 4.5).

Að lokum mun hvert kné beygja sig frammi fyrir honum og sérhver tunga mun viðurkenna að Jesús sé Drottinn (Fil 2.10, 11). Það er allt þáttur í uppreisn eðlis Guðs.