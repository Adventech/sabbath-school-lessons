---
title:  Kristur sigurvegari
date:   09/03/2025
---

Þó svo óvinur sé að verki sem Kristur sjálfur kallar „höfðingja þessa heims“ þá er Jesús Kristur hinn sanni konungur alheimsins. Jesús vinnur sigurinn fyrir okkur og í honum getum við sigrað jafnvel mitt í erfiðleikum og þjáningum okkar. Kristur starfar þveröfugt við óvininn á öllum sviðum.

Ritningin lýsir óvininum á ýmsa vegu:

1. Hann er svikari alls heimsins allt frá upphafi vega (Opb 12.9; Matt 4.3; Jóh 8.44; 2Kor 11.3; 1Jóh 3.8).
2. Hann er rógberi og ákærandi Guðs og fólks hans á himnum (Opb 12.10; Opb 13.6; Job 1 -2; Sak 3.1, 2; Júd 9).
3. Hann sölsaði undir sig yfirráðin yfir þessum heimi (Jóh 12.31; Jóh 14.30; Jóh 16.11; Post 26.18; 2Kor 4.4; Ef 2.2; 1Jóh 5.19).

`Lestu Jóh 18.37. Hvað segir þessi texti okkur um starf Krists til að mæta blekkingum óvinarins? Hvað felst í því að Jesús er konungur?`

Þó svo ritningin kenni að Satan sé erkisvikari, rógberi, ákærandi og valdaræningi þessa heims þá kennir hún einnig að Jesús sé sigurvegari yfir Satan á öllum sviðum.

1. Jesús kom í heiminn til að bera sannleikanum vitni (Jóh 18.37).
2. Með krossdauða sínum sýndi Jesús á óviðjafnanlegan hátt fram á fullkomið réttlæti Guðs og elsku (Róm 3.25, 26; Róm 5.8) og afsannaði þar með slúður-ásakanir djöfulsins (Opb 12.10, 11).
3. Að lokum mun Jesús eyða ríki djöfulsins sem veit að hann hefur nauman tíma (Opb 12.12; sbr. Róm 16.20) og Kristur mun ríkja um alla eilífð (Opb 11.15).

Þegar allt kemur til alls skiptir engu máli hvað Satan gerir, hann er þegar sigraður óvinur en það sem máli skiptir fyrir okkur er að gera tilkall til sigurs Krists á hverju augnabliki hvers dags, og einnig tileinka okkur þau fyrirheit sem krossdauðinn veitir okkur.

`Við vitum hver fer með sigur af hólmi í deilunni miklu. Hvaða áhrif hefur val okkar dag hvern á það hvorum við fylgjum? Hvernig getum við tryggt að við séum á hlið sigurvegarans á hverjum degi?`