---
title:  Krossfestur fyrir okkur
date:   02/01/2025
---

Guð býður öllum að vera í kærleikstengslum við sig en einungis þeir sem taka feginshendi við boðinu fagna eilíflegum ávexti þeirra. Við sáum í dæmisögunni um brúðkaupsveisluna að margir þeirra sem konungurinn hafði boðið vildu ekki koma (Matt 22.3).

Þar af leiðandi harmaði Jesús þegar hann leit yfir Jerúsalem: „Jerúsalem, Jerúsalem! Þú sem líflætur spámennina og grýtir þá sem sendir eru til þín! Hversu oft vildi ég safna börnum þínum, eins og hænan safnar ungum sínum undir vængi sína, og þér vilduð eigi?“ (Matt 23.37). Kristur vildi safna þeim en þeir vildu það ekki. Sama sögnin er notuð um Krist sem „vildi“ safna þeim og þá sem „vildu“ ekki frelsast (Matt 22.3).

Samt sem áður fór Kristur á krossinn fyrir þetta fólk og okkur. Hvílík undraverð elska! Þó svo synd mannsins verðskuldi dauða þá greiddi Guð sjálfur (í Kristi) verðið og bjó leið til að gera við hin rofnu tengsl milli himins og jarðar. Jafnframt því heldur hann áfram að úthella kærleika sínum yfir okkur þó svo hann sé ekki skuldbundinn til þess heldur gerir hann það á grundvelli fúsrar trúfesti.

`Lestu Jóh 10.17, 18. Berðu það saman við Gal 2.20. Hvaða boðskapur er í þessum versum til okkar?`

Í hámarki kærleika Guðs, krossinum, sjáum við Krist sjálfviljugan gefa sig fyrir okkur. Að eigin frumkvæði fórnaði hann lífi sínu. Enginn tók líf hans. Hann fórnaði því af fúsum og frjálsum vilja í samræmi við frelsunaráformið sem samþykkt hafði verið á himnum fyrir grundvöllun heimsins.

„Áformið um endurlausn okkar var ekki eftirþanki, ekki áform sem gert var eftir fall Adams. Það var „opinberun þess leyndardóms sem frá eilífum tíðum hefum verið dulinn“ (Róm 16.25). Það var opinberun þeirra meginreglna sem frá örófi alda hafa verið undirstaða hástóls Guðs. Frá upphafi vissu Guð og Kristur um fráhvarf Satans og um fall mannkynsins fyrir blekkingarmátt frávillingsins. Syndin varð ekki til að fyrirmælum Guðs, en hann sá fyrir tilurð hennar og reisti skorður við þeirri skelfilegu vá. Svo elskaði hann heiminn að hann gerði sáttmála um að gefa son sinn eingetinn „til þess að hver sem á hann trúir glatist ekki heldur hafi eilíft líf“ (Jóh 3.16). (ÞA, bls. 11).