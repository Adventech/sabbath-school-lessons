---
title:  Óendurgoldin elska
date:   30/12/2024
---

Við finnum eftirtektarvert dæmi um elsku Guðs til fallins mannkyns í frásögninni um Hósea. Guð bauð Hósea spámanni: „Farðu og gakktu að eiga hórkonu og eignastu hórbörn því að landið drýgir hór og hverfur frá Drottni“ (Hós 1.2). Hósea og ótrú eiginkona hans áttu að vera lifandi dæmi um elsku Guðs til fólks síns þrátt fyrir ótrúmennsku Ísraels og andlegan hórdóm. En það er einnig frásögn um örláta elsku Guðs til þeirra sem eiga hana ekki skilið.

En þrátt fyrir trúfesti Guðs og elsku reis fólkið upp gegn honum hvað eftir annað. Þar af leiðandi lýsir Biblían Guði ávallt sem elskhuga sem fær ekki elsku sína til ótrúrrar eiginkonu endurgoldna. Hann elskaði fólk sitt að fullu og af trúmennsku en fólkið fyrirleit hann og þjónaði öðrum guðum og tilbað þá og hryggði hann þar með mjög og rauf samband þeirra þannig að það virtist óbætanlegt.

`Lestu Hós 14.2-5. Hvað opinbera þessi vers varðandi staðfasta elsku Guðs til fólks síns?`

Eftir síendurtekna uppreisn fólks síns segir Guð: „Ég ætla að lækna tryggðarof þeirra og elska þá af örlæti.“ Í frásögn Hósea og Biblíunnar í heild auðsýnir Guð fólki sínu undraverða trúmennsku og samúð. Jafnvel þó það elti aðra elskendur og ryfi þannig sáttmálatengslin að því er virtist á óbætanlegan hátt þá mun Guð halda áfram að auðsýna því örlátan kærleika sinn. Fólkið átti ekki elsku Guðs skilið, það hafði hafnað honum og glatað öllum rétti til hennar. Samt sem áður hélt Guð áfram að auðsýna því kærleika án nokkurra þvingana. Bæði þessi texti og aðrir sýna sífellt fram á að kærleiki Guðs er veittur í örlæti.

`Margir telja Guð vera fjarlægan og harðskeyttan stjórnanda og dómara. Á hvern hátt hjálpar það okkur að líta á annan hátt á Guð þegar við sjáum hann sem hæddan og hrelldan maka einhvers sem er honum ótrúr. Hvernig breytir það því hvernig við lítum á samband okkar við Guð?`