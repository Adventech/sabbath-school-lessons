---
title:  Meira en vænta mætti
date:   29/12/2024
---

Guð spyr okkur ekki aðeins hvort við elskum hann, heldur elskar hann hvern og einn af örlæti. Hann elskar þig og mig og sérhvern meira en við getum jafnvel ímyndað okkur. Þessi elska hans er okkur kunn á grundvelli þess sem hann hefur gert í sögu fólks síns.

`Lestu 2Mós 33.15-22 og hugleiddu samhengið og frásögnina sem þessi frásögn er í. Hvað opinbera þessi vers, einkum 19. versið, um vilja Guðs og ástúð?`

Allt virtist vera glatað. Stuttu eftir að Guð endurleysti fólk sitt á undraverðan hátt úr þrælahaldi í Egyptlandi gerði það uppreisn gegn Guði og tilbað gullkálf. Þegar Móse kom niður af fjallinu sá hann hvað fólkið hafði gert og hann kastaði töflunum með boðorðunum tíu niður og molaði þær.<sup>1</sup> Þó svo fólkið hefði glatað rétti sínum til forréttinda sáttmálans og þeirra blessana sem Guð í örlæti sínu hafði veitt því þá kaus Guð samt að halda sáttmálatengslum sínum við það áfram þrátt fyrir að það væri óverðugt blessana sáttmálans.

Ýmsir misskilja orð Guðs í 2Mós 33.19 --„ Ég vil líkna þeim sem ég vil líkna og miskunna þeim sem ég vil miskunna“ --og telja að þau sýni fram á að Guð velji af handahófi að miskunna sumum og líkna en ekki öðrum. En samhengið sýnir fram á að það er ekki það sem Guð á við. Guð starfar ekki þannig, andstætt því sem sumir vinsælir guðfræðingar kenna að Guð ákveði fyrirfram að sumir muni glatast og standa andspænis eilífri glötun.

Hvað er Guð þá að kenna með þessum orðum? Í meginatriðum er það að hann, skapari alls, hafi rétt og vald til að veita jafnvel þeim ríkulega af náð og samúð sem eiga það alls ekki skilið. Það er einmitt það sem hann er að gera í þessi tilviki, jafnvel eftir uppreisnina varðandi gullkálfinn, þar sem hann veitti fólki sínu Ísrael af miskunn sinni jafnvel þó það ætti það ekki skilið.

Þetta er eitt af mörgum tilvikum þar sem Guð auðsýnir elsku sína langt umfram væntingar. Hvílík gleðifregn fyrir okkur!

`Hvernig hefur Guð haldið áfram að opinbera þér elsku sína langt umfram það sem vænta mætti?`

---

{"style": {"text": {"size": "sm"}}}
<sup>1</sup> Það gaf til kynna að sáttmálinn (sjá 5Mós 4.13) væri ekki lengur í gildi. Fram að þessu hafði Guð talað um fólkið sem„ mitt fólk“ en nú sagði hann við Móse: „Þitt fólk“(2Mós 32.7)og staðfesti þar með val fólksins (2Mós 32.4). (Þýð.)