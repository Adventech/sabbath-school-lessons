---
title:  Margir eru kallaðir en fáir útvaldir
date:   01/01/2025
---

Guð elskar ekki einungis manninn af fúsum og frjálsum vilja heldur býður hann manninum að endurgjalda það með því að elska hann. Dæmisaga Krists um brúðkaupsveisluna og aðrir textar sýna að Guð gefur manninum hæfileika og frelsi til að velja eða hafna kærleika hans .

`Lestu Matt 22.1-14. Hvað merkir þessi dæmisaga?`

Í dæmisögunni um brúðkaupsveisluna gerði konungur brúðkaup sonar síns og sendi út þjóna sína til að „kalla boðsgestina til brúðkaupsins en þeir vildu ekki koma“ (Matt 22.2, 3). Konungurinn sendi þjóna sína oftar en einu sinni til að kalla þá en þeir skeyttu ekki kallinu og það sem var enn verra þá tóku þeir þjónana og drápu þá (Matt 22.4-6).

Seinna, eftir að konungurinn hafði átt við þá sem höfðu drepið suma af þjónum hans, sagði hann við þjóna sína: „Brúðkaupsveislan er tilbúin en boðsgestirnir voru ekki verðugir. Farið því út á stræti og torg og bjóðið í brúðkaupið hverjum þeim sem þið finnið“ (Matt 22.8, 9). Þegar svo konungurinn gekk inn og fann mann einn sem var ekki í brúðkaupsklæðum, sem gefur til kynna að nauðsynlegt er að vera íklædd brúðkaupsklæðum frá konungnum til þess að hafa aðgang að brúðkaupsveislunni, lýkur Jesús dæmisögunni með leyndardómsfullri en mjög mikilvægri yfirlýsingu: „Margir eru kallaðir en fáir útvaldir“ (Matt 22.14).

En hverjir eru þeir? Þeir útvöldu eru þeir sem hafa tekið óþvingað á móti boði Drottins til brúðkaupsins.

Staðreyndin er sú að Guð kallar alla (= býður öllum) til brúðkaupsveislunnar. En hvert og eitt okkar getur hafnað elsku Guðs. Frelsi er frumskilyrði kærleikans. Guð mun aldrei þröngva kærleika sínum á neinn. En eins sorglegt og það er þá getum við hafnað því að hafa kærleikstengsl við Guð.

Hinir útvöldu eru þeir sem taka á móti boðinu. Þeim sem elska Guð hefur hann fyrirbúið það sem er dásamlegra en við gætum ímyndað okkur. Það er allt háð elskunni og því frelsi sem felst í elskunni.

`Hvað er það í lífi okkar sem sýnir að við höfum tekið á móti boðinu til brúðkaupsins og séum réttilega klædd?`