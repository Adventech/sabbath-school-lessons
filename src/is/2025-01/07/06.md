---
title:  Elskan eða hið illa?
date:   13/02/2025
---

Guð hefur gefið þeim sem hann hefur skapað frjálsan vilja því hans er þörf til að geta elskað og valið á milli góðs og ills; misnotkun hans leiðir til þess sem illt er. Enn er samt mörgum spurningum ósvarað. Guð leyfir hinu illa að vera til um hríð þó svo hann fyrirlíti það. Ef svo væri ekki myndi það útiloka elskuna og ef hann eyddi því of snemma myndi það skaða það traust sem gerir okkur kleift að elska.

„Jörðin myrkvaðist vegna rangtúlkunar á Guði. Til þess að létta af hinum dimmu skuggum, til þess að færa jörðina aftur til Guðs yrði að brjóta blekkingarvald Satans á bak aftur. Það var ekki hægt að gera með valdi. Valdbeiting er andstæð meginreglum guðlegrar stjórnar. Guð þráir einungis kærleiksþjónustu og kærleikurinn hlýðir ekki valdboði, hann verður ekki fenginn með afli eða valdi. Kærleikurinn einn getur vakið kærleika. Að þekkja Guð er að elska hann. Eðli hans verður að sýna sem andstæðu eðlis Satans“ (ÞA, bls. 10, 11).

Án hins frjálsa vilja væri enginn kærleikur og ef Guð er til virðist ljóst að Guð getur ekki ógilt kærleikann né frelsið sem til þarf svo að kærleikurinn geti verið til staðar. Við getum líka reiknað með því að ef við þekktum endirinn allt frá upphafi eins og Guð myndum við ekki vilja að hann tæki burt frelsi okkar. Hver myndi svo sem vilja lifa í kærleikssnauðum alheimi?

`Lestu Róm 8.18 og Opb 21.3, 4. Hvernig veita þessir textar okkur fullvissu til að treysta gæsku Guðs þrátt fyrir allt hið illa í heiminum?`

Jafnvel þó við sjáum ekki gegnum myrkrið þá sér Guð endirinn allt frá upphafi. Hann sér einnig þá alsælu sem öllum þeim er heitið sem setja trú sina á Jesú. Samkvæmt Róm 8.18 þá lít ég „svo á að þjáningar þessa tíma séu ekki neitt í samanburði við þá dýrð sem á okkur mun opinberast.“ Höfum við trú og traust til að trúa þessu undraverða fyrirheiti?

Kærleikurinn og frelsið sem í honum fólst voru svo heilög og mikil grundvallaratriði að í stað þess að neita okkur um þau þá vissi Jesús að þau myndu leiða hann til krossins þar sem hann myndi þjást mikið. Samt sem áður veitti hann okkur þetta frelsi. Hvers vegna er svo mikilvægt fyrir okkur að hafa þetta ávallt í huga?

`Hvernig kemur sú staðreynd að Guð gaf okkur frjálsan vilja í veg fyrir að við teljum að allt sem gerist sé samkvæmt vilja Guðs?`