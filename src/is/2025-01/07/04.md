---
title:  Efagjarn guðstrúarmaður
date:   11/02/2025
---

Í Jes 55.8, 9 lýsir Guð því yfir að „mínar hugsanir eru ekki yðar hugsanir og yðar vegir ekki mínir vegir, segir Drottinn. Eins og himinninn er hátt yfir jörðinni eru mínir vegir hærri yðar vegum og mínar hugsanir hærri yðar hugsunum.“

Hugsanir Guðs eru langt fyrir ofan okkar hugsanir. Við getum ekki einu sinni ímyndað okkur hve flókið áform Guðs er varðandi mannkynssöguna. Hvers vegna getum við þá reiknað með að vita nákvæmlega hver áform Guðs eru með því sem hann gerir eða gerir ekki í ákveðnum tilvikum?

Ein leið til að glíma við vandamál illskunnar í ljósi þess litla sem við vitum er kölluð „efafull guðstrú.“ Efagjarn guðstrúarmaður er einstaklingur sem trúir því að Guð hafi góða ástæðu til að gera það sem hann gerir, en í ljósi þess hve takmörkuð þekking okkar er ættum við ekki að reikna með að geta vitað hverjar þær ástæður eru. Efagjarn guðstrúarmaður er efins varðandi hæfileika mannsins til að skilja að fullu ástæður Guðs viðvíkjandi hinu illa í þessum heimi. Þó svo við, til dæmis, getum ekki séð sýkla á sveimi í loftinu umhverfis okkur þýðir það ekki að engir sýklar séu þar á sveimi. Sú staðreynd að við vitum ekki hvers vegna Guð gerir það sem hann gerir þýðir svo sannarlega ekki að hann geri það að ástæðulausu.

`Lestu Slm 73. Hvernig fjallar sálmaskáldið um hið illa og óréttlætið umhverfis hann? Hvað er það sem hann sér sem hjálpar honum að skilja það í öðru ljósi?`

Sálmaskáldið hafði miklar áhyggjur af því illa í heiminum. Hann leit í kringum sig og sá velgengni hinna óréttlátu. Allt virtist óréttlátt og ósanngjarnt og hann átti engin svör. Hann hugleiddi hvort það væri þess virði að trúa á Guð og þjóna honum, þar til hann gekk inn í helgidóminn. Helgidómurinn gefur okkur nokkra innsýn í vandamálið um hið illa. Hann sýnir okkur að til er réttlátur dómari sem mun innleiða réttlæti og dóm á sínum tíma.

`Hvaða ljósi varpar skilningur okkar aðventista á helgidóminum og kenningunni um helgidóminn á vandamálið um hið illa? Hjálpar það okkur að vita að þó svo við höfum margar spurningar núna þá munu ýmsir þættir mannkynssögunnar og dóma Guðs verða birtir að lokum?`