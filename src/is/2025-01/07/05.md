---
title:  Þáttur hins frjálsa vilja
date:   12/02/2025
---

Óháð því hve lítið við skiljum af leiðum Guðs og hugsunum hans þá opinberar ritningin ýmislegt sem hjálpar okkur að glíma við tilveru hins illa. Ein af þeim leiðum byggist á því að verja hinn frjálsa vilja.

Hugmyndin um hinn frjálsa vilja bendir á að hið illa er afleiðing af misnotkun hins frjálsa vilja sem skapaðar verur hafa. Hið illa er þannig ekki Guði að kenna þar sem það er afleiðing rangrar notkunar á þeim frjáls vilja sem Guð hefur gefið okkur af góðri ástæðu. En hvers vegna skyldi Guð hafa gefið okkur frjálsan vilja? C. S. Lewis komst eitt sinn þannig að orði varðandi það: „Þó svo frjáls vilji skapi möguleika á hinu illa er hann einnig einasta leiðin til þess að elska, gæska og fögnuður séu einhvers virði í lífi okkar. Heimur vélmenna er varla þess virði að vera til í. Sú hamingja sem Guð fyrirbjó æðri verum sínum er hamingjan af því að vera sameinuð honum og hvert öðru af fúsum og frjálsum vilja. . . . En til þess verður maðurinn að vera frjáls“ (Mere Christianity, New York: MacMillan, 1960, bls. 52).

`Lestu 1Mós 2.16, 17. Hvernig sýna þessi vers fram á siðferðisfrelsi Adams og Evu?`

Hvaða ástæða væri til að skipa þeim fyrir nema þau hefðu frjálsan vilja? Allt frá því að Adam og Eva átu forboðna ávöxtinn hefur heimur okkar verið fullur af því illa. Í 1Mós 4, kaflanum eftir frásögninni um syndafallið, finnum við afleiðingarnar af syndinni þar sem Kain myrti Abel, bróður sinn. Frásögnin um syndafallið sýnir okkur hvernig misnotkun Adams og Evu á frjálsum vilja sínum leiddi synd og hið illa inn í sögu jarðar okkar.

Síðan finnum við staðreyndina um hinn frjálsa vilja í allri ritningunni. (Sjá 5Mós 7.12, 13; Jós 24.14, 15; Slm 81.12-15 og Jes 66.4.). Á hverjum degi lífsins notum við að einhverju leyti þann frjálsa vilja sem skaparinn gaf okkur. Án hins frjálsa vilja værum við ekki mannverur. Við værum einungis vélar eða hugsunarlaus vélmenni.

`Sony fyrirtækið hefur búið til vélrænan hund sem þeir nefna Aibo. Hann lítur út eins og venjulegur hundur en verður ekki veikur, fær engar flær, hann bítur ekki og þarf engar sprautur og hann fellir ekki hár. Myndir þú vilja skipta á venjulegum hundi og Aibo? Ef ekki, hvernig gæti val þitt hjálpað þér að skilja betur hvers vegna Guð skapaði okkur með frjálsan vilja, þrátt fyrir áhættuna?`