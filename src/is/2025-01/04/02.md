---
title:  Dýpri en móðurást
date:   19/01/2025
---

Ef til vill er æðsta elska meðal mannanna elska foreldris til barns síns. Biblían notar oft myndina af tengslum barna og foreldra til að lýsa undraverðri samúð Guðs fyrir börnum sínum en leggur jafnframt áherslu á að samúð Guðs er svo margfalt meiri en dýpsta og fegursta tjáning mannsins jafnast á við.

`Lestu Slm 103.13; Jes 49.15 og Jer 31.20. Hvað sýna þessar lýsingar okkur varðandi eðli og dýpt samúðar Guðs?`

Samkvæmt þessum textum umgengst Guð okkur sem elskuleg börn sín og elskar okkur líkt og góður faðir og móðir elska börn sín. En eins og Jes 49.13 bendir á þá kann jarðnesk móðir að gleyma brjóstbarni sínu og miskunna ekki lífsafkvæmi sínu, en Guð gleymir aldrei börnum sínum og miskunn hans bregst ekki (Hlj 3.22).

Það er athyglisvert að hebreska orðið sem þýtt er „samúð“ í þessum textum og mörgum öðrum til að lýsa samúð og elsku Guðs er að öllum líkindum dregið af hebreska orðinu fyrir „kvið“ eða „móðurskaut.“ Þar af leiðandi hafa fræðimenn bent á að það gefi til kynna að samúð Guðs sé eins konar „móðurskautselska móður.“ Í rauninni er hún svo margfalt stærri en nokkur samkennd mannsins, jafnvel dýpri en samúð móður fyrir hvítvoðung sínum.

Samkvæmt Jer 31.20 (1981) lítur Guð á börn sín sem „kæra syni“ og „eftirlætisbörn“ þrátt fyrir tíða uppreisn þeirra sem hryggði hann. Samt sem áður segir Guð: „Hjarta mitt kemst við hans vegna“ og „ég hlýt að miskunna mig yfir hann.“ Orðið sem þýtt er „að miskunna“ er sama orðið sem var notað hér að ofan um samúð Guðs. Auk þess þýðir orðasambandið „hjarta mitt kemst við“ orðrétt „innyfli mín hrópa.“ Þessi lýsing sýnir að tilfinningar Guðs ná til innstu líffæra líkamans.<sup>1</sup> Þrátt fyrir ótrúmennsku fólksins heldur Guð áfram að úthella gnægð samúðar og miskunnar yfir fólk sitt langt umfram allar „sanngjarnar“ væntingar.

`Fyrir mörg okkar er það mjög uppörvandi að gera sér grein fyrir því að samúð Guðs svipar til samúðar elskulegra foreldra. Samt kann það að vera vandamál fyrir ýmsa þar sem foreldrar þeirra voru ekki elskulegir. Á hvern annan hátt mætti birta þeim samúð Guðs?`

---

<sup>1</sup> Sjá einnig Hós 11.8, en þar er bókstaﬂeg þýðing hugtaksins „hjartað kemst við í brjósti mér“ = „innyﬂin ólga í mér.“ Sama orðmynd er notuð um réttu móðurina í 1Kon 3.26. (Þýð.).