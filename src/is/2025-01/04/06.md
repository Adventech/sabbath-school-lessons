---
title:  Líknsamur og ástríðufullur
date:   23/01/2025
---

Guð Biblíunnar er bæði samúðarfullur og ástríðufullur og þessar guðlegu tilfinningar koma best fram í Jesú Kristi. Guð er fullur samúðar (sbr. Jes 63.9 og Heb 4.15), djúpt snortinn af sorgum fólks síns (Dóm 10.16; Lúk 19.41) og fús að heyra, svara og hughreysta (Jes 49.10, 15; Matt 9.36 og Matt 14.14).

`Lestu 1Kor 13.4-8. Á hvern hátt skírskota þessi vers til okkar að endurspegla líknsemi Guðs og undraverða elsku hans í samskiptum okkar við aðra?`

Við þráum að vera í tengslum við persónur sem auðsýna þá elsku sem lýst er í 1Kor 13.4-8. En hve oft reynum við að vera þannig gagnvart öðrum? Það er ekki á okkar valdi að verða langlynd og vingjarnleg. Við getum ekki endurgert okkur þannig að við séum ekki öfundsjúk, sjálfbirgingsleg, ruddaleg eða eigingjörn. Við getum ekki framleitt elsku í okkur sem „breiðir yfir allt, trúir öllu, vonar allt, umber allt“ og „fellur aldrei úr gildi“ (1Kor 13.7, 8). Slíkur kærleikur kemur einungis fram í lífi okkar sem ávöxtur heilags anda. Og Guði sé lof og þökk að heilagur andi úthellir kærleika Guðs í hjörtu þeirra sem fyrir trú eru í Kristi Jesú (Róm 5.5).

Hvernig getum við fyrir náð Guðs og mátt heilags anda brugðist við og endurspeglað elsku Guðs sem einkennist af djúpri tilfiningakennd, réttlæti og rökvísi. Í fyrsta lagi eru einustu réttu viðbrögðin þau að tilbiðja Guð sem er kærleikur. Í öðu lagi ættum við að bregðast við kærleika Guðs með því að vera virk við að sýna öðrum líknsemi og góðgjarna elsku. Við ættum ekki einungis að uppörvast í kristinni trú okkar heldur einnig finna hvatningu til að hughreysta aðra. Að lokum ættum við að gera okkur grein fyrir því að við getum ekki breytt hjörtum okkar, einungis Guð getur gert það.

Því skulum við biðja Guð að gefa okkur nýtt hjarta fyrir hann og aðra -hreint hjarta sem upphefur það sem er gott og fjarlægir innra fánýti.

Bæn okkar ætti að vera sú að „Drottinn efli ykkur og auðgi að kærleika hvert til annars og til allra . . .“ og hann styrki „hjörtu ykkar, svo að þið verðið óaðfinnanleg og heilög í augum Guðs, föður vors, þegar Drottinn vor Jesús kemur ásamt sínum heilögu“ (1Þess 3.12, 13).

`Hvers vegna er það einasta leiðin til að opinbera slíka elsku að deyja sjálfinu, síngirni og spillingu hjartans? Hvernig eigum við að velja til þess að geta þannig dáið sjálfinu?`