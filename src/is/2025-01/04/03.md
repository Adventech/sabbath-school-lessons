---
title:  Átakanleg elska
date:   20/01/2025
---

Hin ómælanlega dýpt samúðarfullrar elsku Guðs til mannsins kemur fram hjá Hósea. Guð hafði mælst til þess að Hósea spámaður færi og tæki sér hórkonu og eignaðist hórbörn því að landið drýgir hór og hverfur frá Drottni (Hós 1.2). Seinna er tengslum Guðs við fólk sitt lýst í Hós 11 þar sem notað er myndmál um elsku föður til barns síns.

`Lestu Hós 11.1-9. Hvað mynd gefa þessi vers okkur af því hvernig Guð elskar börn sín og hefur umhyggju fyrir þeim?`

Elsku Guðs til fólks síns er líkt við blíða ástúð foreldris til barns síns. Ritningin notar myndina af að kenna ungu barni að ganga. Foreldrið tekur elskað barnið í arma sína, læknar það, sér því fyrir næringu og annast fólk sitt af blíðri umhyggju. Ritningin bendir einnig á að Guð hafi borið fólk sitt „eins og maður ber son sinn“ (5Mós 1.31). „Í kærleika sínum og miskunn endurleysti hann þá, hann tók þá upp og bar þá alla daga hinna fyrri tíða“ (Jes 63.9).

Í andstöðu við óbifanlega trúmennsku Guðs þá var fólkið hvað eftir annað ekki trúfast og ýtti Guði að lokum á brott, leiddi dóm yfir sig og hryggði Guð djúpt. Guð er samúðarfullur en það útilokar aldrei réttvísi. (Við munum sjá í annarri lexíu að elska og réttvísi fara saman.)

Hefur þú nokkru sinni verið í svo miklu uppnámi að það ólgi í maganum? Það er sú mynd sem notuð er um dýpt tilfinninga Guðs í garð fólks síns. Myndin af ólgandi hjarta og samúð sem vaknar er málvenja sem lýsir djúpum tilfinningum og er notuð um bæði Guð og menn.

Þessi mynd af samúð sem er vakin er notuð um konurnar tvær sem komu til Salómons konungs og gerðu báðar tilkall til barnsins sem sitt eigið. Þegar Salómon gaf fyrirmæli um að höggva barnið í tvennt lýsir þessi mynd tilfinningalegum viðbrögðum hinnar réttu móður (1Kon 3.26; sbr. 1Mós 43.30).

`Allir sem eru foreldrar geta skilið efni þessarar lexíu. Engin önnur elska kemur til jafns við þessa elsku. Hvernig hjálpar það okkur að skilja raunveruleika elsku Guðs til okkar og hvaða uppörvun getur sá skilningur veitt okkur?`