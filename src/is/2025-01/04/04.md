---
title:  Samúð Jesú
date:   21/01/2025
---

Í Nýja testamentinu er sömu mynd brugðið upp af samúð Guðs og í því Gamla. Páll talar um föðurinn sem „föður miskunnsemdanna og Guð allrar huggunar“ (2Kor 1.3). Auk þess lýsir Páll því yfir í Ef 2.4 að Guð sé „auðugur að miskunn“ og hann endurlífgar manninn vegna elsku sinnar til þeirra.

Í ýmsum dæmisögum notar Kristur sjálfur sterkar tilfinningar til að lýsa samúð föðurins (Matt 18.27; Lúk 10.33; Lúk 15.20). Sama orðalag sem lýsir guðlegri samúð i Gamla og Nýja testamentinu er einnig notað í guðspjöllunum til að lýsa samúðarfullum viðbrögðum Jesú í garð þeirra sem þjáðust.

`Lestu Matt 9.36; Matt 14.14; Mrk 1.41; Mrk 6.34 og Lúk 7.13. Sjá einnig Matt 23.37. Hvaða ljósi varpa þessi vers á viðbrögð Krists við nauð fólksins?`

Hvað eftir annað í guðspjöllunum er Kristur sagður vera snortinn af samúð fyrir fólki sem þjáðist eða var í nauð. Hann hafði ekki einungis samúð með því heldur mætti hann einnig þörfum þess.

Það er rétt að Jesús harmaði einnig yfir fólki sínu. Við getum ímyndað okkur tárin í augum Krists þegar hann leit yfir Jerúsalem og sagði: „Hversu oft vildi ég safna börnum þínum, eins og hænan safnar ungum sínum undir vængi sér, og þér vilduð eigi?“ (Matt 23.37). Við sjáum í þessum orðum að harmur Krists jafnast á við harm Guðs eins og honum er lýst í Gamla testamentinu. Margir fræðimenn hafa bent á að myndin af fugli sem annast unga sína sé mynd sem í Austurlöndum nær er einungis notuð um guði. Margir sjá óbeina tilvísun til 5Mós 32.11 þar sem Guði er líkt við örn sem svífur yfir ungum sínum, verndar þá og annast um þá.

`Það finnst ekki betra dæmi um samúðarfulla elsku Guðs til okkar en æðstu tjáningu elskunnar sem birtist í því að Jesús sjálfur gaf sjálfan sig fyrir okkur. En Kristur er ekki einungis fullkomin ímynd Guðs. Hann er einnig fullkomin fyrirmynd mannanna. Hvernig getum við mótað líf okkar eftir lífi Krists og beint athygli okkar að þörfum annarra og þannig sýnt kærleika Guðs í verki fremur en aðeins í orðum?`