---
title:  Til íhugunar
date:   24/01/2025
---

„Allir sem finna fyrir fátækt sálarinnar og finnast þeir hafi ekkert gott til að bera í sjálfum sér geta fundið réttlæti og styrk með því að líta til Jesú. Hann segir: „Komið til mín, öll þér sem erfiðið og þunga eruð hlaðin, og ég mun veita yður hvíld“ (Matt 11.28). Hann býður þér að skipta á fátækt þinni og auði náðar hans. Við erum ekki verðug elsku Guðs, en Kristur, ábyrgðarmaður okkar, er verðugur og hann er meira en megnugur þess að bjarga þeim sem til hans koma. Hver sem reynsla þín kann að hafa verið og hversu niðurdrepandi núverandi kringumstæður kunna að vera, ef þú kemur til Jesú eins og þú ert, breyskur, hjálparvana og í örvæntingu, þá mun líknsamur frelsari okkar koma til þín og umvefja þig kærleiksörmum sínum og réttlætisskikkju sinni. Hann færir okkur fram fyrir föður sinn íklædd hvítum klæðum lyndiseinkunnar sinnar. Hann talar máli okkar frammi fyrir Guði og segir: „Ég hef tekið stöðu syndarans. Líttu ekki á þetta afvegaleidda barn en líttu á mig.“ Tali Satan hátt gegn sálum okkar og ásaki okkur um synd og geri tilkall til okkar sem fórnarlamba hans þá talar blóð Krists máli okkar af enn meiri mætti“ (MB, bls. 8, 9).

Ella segir frá reynslu sinni: „Ég hef verið kristin allt mitt líf en hið innra með mér bjó ég í myrkri. Ég barðist daglega við neikvæðar hugsanir og gamlar móðganir. Mér leið aldrei vel og kenndi öðrum um vandamál mín. Í rauninni vissi ég ekki hvað fólst í því að vera elskuð. Þegar ég var alveg á botni las ég: Kærleikurinn gefst aldrei upp á neinum. Guð gefst aldrei upp á mér? Þetta fékk mig til að sækja aftur samkomur og mér var boðið að vera með í hópi yndislegra kvenna sem umkringdu mig og við rannsökuðum saman. Ein þessara kvenna tók mig sérstaklega að sér og ég gat opnað mig. Þannig gat Guð læknað hjarta mitt. Ég lærði að fyrirgefa og að hugsa á nýjan hátt. Guð er kærleikur! Í honum hef ég fundið sjálfa mig.“

**Til umræðu**:

`Líttu á hvernig Jesús talar máli okkar frammi fyrir föðurnum: „Hann færir okkur fram fyrir föður sinn íklædd hvítum klæðum lyndiseinkunnar sinnar.“ Hvers vegna þurfum við alltaf að enduríhuga þá dásamlegu fregn að faðirinn veiti okkur viðtöku fyrir tilstilli Jesú sem „færir okkur fram fyrir föður sinn íklædd hvítum klæðum lyndiseinkunnar sinnar“ óháð því hve vonsvikin við kunnum stundum að vera yfir misbrestum okkar og mistökum eða hve oft við endurspeglum ekki til annarra þann kærleika sem Guð úthellir yfir okkur?`

`Hugleiðið hvernig móðurinni hljóti að hafa verið innanbrjósts þegar konurnar tvær stóðu frammi fyrir Salómon konungi og gerðu tilkall til sama barnsins. Takið eftir tilfinningasama málinu í 1Kon 3.26. Hvaða ljósi varpar það á sams konar málfar sem notað er um tilfinningar Guðs í garð fólks síns í Hós 11.8?`

`Í guðspjöllunum sjáum við oft að Jesús var snortinn af þörfum fólksins. En hvað gerði hann í því? Hann mætti þörfum þess. Hvað getum við gert sem einstaklingar eða sem hvíldardagsskóladeild til að mæta þörfum þeirra sem þarfnast uppörvunar?`