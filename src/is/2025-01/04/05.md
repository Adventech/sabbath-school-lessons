---
title:  Afbrýðisamur Guð?
date:   22/01/2025
---

Guð Biblíunnar er miskunnsamur Guð. Á hebresku er Guð sagður vera el rahum (5Mós 4.31). Hugtakið el þýðir „Guð“ og „rahum“ er dregið af orðrótinni raham sem þýðir samúð. En Guð er ekki einungis samúðarfullur Guð heldur einnig afbrýðisamur Guð -el kana. Í 5Mós 4.24 lesum við: „Drottinn, Guð þinn er eyðandi eldur, afbrýðisamur Guð“ (sjá einnig 5Mós 6.15; Jós 24.19 og Nah 1.2).

`Í 1Kor 13.4 er sagt að „kærleikurinn öfundar ekki.“ Hvernig getur Guð þá verið afbrýðisamur? Lestu 2Kor 11.2 og hugleiddu ótrúmennsku fólksins gagnvart honum í frásögnum Biblíunnar (sjá t.d. Slm 78.58). Hvaða ljósi varpa þessir textar á afbrýðisemi Guðs?`

Afbrýðisemi Guðs er oft misskilin. Þegar við tölum um afbrýðisaman eiginmann eða -konu er það yfirleitt ekki neinir gullhamrar. Hugtakið afbrýðisemi hefur oft neikvæðan merkingablæ á mörgum tungumálum. En í Biblíunni hefur afbrýðisemi Guðs engan neikvæðan merkingarblæ. Afbrýðisemi er sterk réttlætiskennd kærleiksríks eiginmanns gagnvart einkatengslum við eiginkonu sína.

Þó svo til sé afbrýðisemi sem er andstæð elskunni (1Kor 13.4) þá getur hún einnig verið góð og réttlát samkvæmt 2Kor 11.2 þar sem Páll talar um hana sem guðlega afbrýði. Afbrýðisemi Guðs er einungis réttlát og það mætti jafnvel tala um hana sem eldheita elsku Guðs til fólks síns.

Afbrýðisemi Guðs í garð fólks síns á rætur að rekja til djúprar elsku hans til þess. Guð vill hafa einkarétt á tengslunum við fólk sitt. Hann einn á að vera Guð þeirra. Samt sem áður er Guð oft framsettur sem fyrirlitinn elskhugi sem fær ekki svörun við elsku sinni (sjá Hós 1 -3; Jer 2.2; Jer 3.1-12). Þar af leiðandi er afbrýðisemi og tilfinningasemi Guðs aldrei tilefnislaus, heldur er hún viðbrögð við ótrúmennsku og illsku fólksins. Afbrýðisemi Guðs (eða áköf elska) hefur ekki neikvæðan merkingarblæ mannlegrar afbrýðisemi. Hún er aldrei öfundsjúk heldur er hún alltaf réttlát réttlát tilfinning varðandi einkatengsl Guðs við fólk sitt með hagsmuni þess í huga.

`Hvernig getum við lært að endurspegla sams konar jákvæða afbrýðisemi í garð annarra og Guð auðsýnir okkur?`