---
title:  Starf og andlegheit
date:  09/12/2020
---

„Fyrst andinn hefur vakið okkur til lífs skulum við lifa í andanum“ (Gal 5.25). Verk okkar og andlegheit eru óaðskiljanleg. Kristnin er ekki skikkja sem hægt er að fara úr og í eftir vild á vissum stigum lífsins. Þess í stað skapar hún nýja persónu sem birtist í öllum þáttum lífsins, þar á meðal verkum.

`Lestu Gal 5.22-26. Hverjar af þeim gjöfum sem Páll nefnir eiga einnig við um þig og starf þitt?`

Í 22. og 23. versinu er því lýst hvernig andi Guðs virkar á manninn og hvaða breytingum hann kemur til leiðar. Ávöxtur andans eru eiginleikar og afstaða sem varða líf okkar og hafa jákvæð áhrif á það. Líf í andanum hefur áþreifanleg áhrif á athafnir okkar, þar á meðal störf okkar.

Sjúklingur nokkur lá fyrir dauðanum á sjúkrahúsi í Flórída13 og nánasti vinur hans vakti yfir honum. Sjúkraliðar komu og fóru og sinntu þörfum sjúklingsins. Vinurinn leitaðist við að halda uppi samræðum við þá og spurði meðal annars hvar þeir hefðu hlotið menntun sína. Margir þeirra svöruðu að þeir hefðu lært við menntadeild Flórída sjúkrahússins.

Það hafði djúp áhrif á vininn. Hann gerði sér margar ferðir til að heimsækja þann skóla til þess að kynna sér hann. Hvers vegna? Vegna þess að hann hafði tekið eftir að þeir sjúkraliðar sem höfðu lært við þann skóla virtust auðsýna meiri umhyggju fyrir deyjandi vini hans en þeir sem höfðu lært annars staðar. Með öðrum orðum þá sá hann mikinn mun á þeim og öðrum varðandi afstöðu þeirra til vinar hans sem lá fyrir dauðanum.

Hann spurðist fyrir um margt varðandi skólann og markmið hans og að lokum færði hann skólanum að gjöf $100.00014 til þess að þjálfa fleiri sjúkraliða líka þeim sem hann hafði séð að verki. Já, andlegheit er líferni.

`Hvernig birtast andlegheit þín í daglegum verkum þínum? Hvaða mótandi áhrif heldur þú að þú hafir á aðra?`

---

<sup>13</sup> Rekið af aðventsöfnuðinum (Þýð.).

<sup>14</sup> Um 14.5 milljónir IKR (2020) (Þýð.).