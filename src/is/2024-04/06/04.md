---
title:  Viðtaka og höfnun
date:   05/11/2024
---

Í annarri lexíunni var fjallað um mettun hinna 5000 í Jóh 6 en við litum ekki á lokakafla sögunnar, en það munum við gera hér.

`Lestu Jóh 6.51-71. Hverju sagði Jesús að fólkið ætti erfitt með að veita viðtöku?`

Þegar Jesús hafði með kraftaverki sínu mettað mannfjöldann var hann tilbúinn að krýna Jesú til konungs (Jóh 6.1-15). Þegar Jesús síðan talar seinna við fjöldann í samkunduhúsinu í Kapernaúm útskýrir hann andlega merkingu kraftaverksins er hann segir: „Ég er brauð lífsins“ (Jóh 6.35). Hann útskýrir það nánar þegar hann bendir á að þetta brauð sé líkami hans sem hann gefur fyrir líf heimsins (Jóh 6.51).

Þessi orð opnuðu augu mannfjöldans fyrir þeirri staðreynd að Jesús myndi ekki vera jarðneskur konungur þeirra. Hann féll ekki inn í form sem mótaðist af jarðneskum hugsanagangi. Fólkið hafnaði afturhvarfi sem myndi breyta hugsanagangi þess svo það gæti kannast við Jesú sem Messías og tekið á móti honum sem slíkum. Jafnvel margir af lærisveinum hans yfirgáfu hann þar af leiðandi (Jóh 6.66).

Mannlega séð hlýtur það að hafa verið erfitt fyrir Jesú. Viðurkenning mannfjöldans er ánægjuleg. Hver vill ekki vera vinsæll?

En það er niðurdrepandi þegar margir draga sig í hlé og efast um meginreglur okkar. Þegar Jesús sér svo marga hverfa á brott spyr hann sína tólf nánustu hvort þeir vilji einnig yfirgefa hann.

Það leiðir til undraverðrar játningar Péturs sem vitnar bæði um það sem Jesús hefur og einnig hver hann er. „Þú hefur orð eilífs lífs og við trúum og vitum að þú ert hinn heilagi Guðs“ (Jóh 6.68, 69).

Lærisveinarnir höfðu verið með Jesú um hríð, ferðast með honum, séð kraftaverk hans og hlýtt á ræður hans. Þeir vissu af eigin raun að enginn jafnaðist á við hann. Þeir voru sannfærðir um að hversu óvenjulegar sem kringumstæðurnar væru þá var þessi maður Messías, óháð því hve margt þeir misskildu enn varðandi það sem hann ætlaði sér að gera með komu sinni. Það var einungis eftir dauða hans og upprisu að þeir fóru að skilja hvers vegna Jesús kom til þessarar jarðar.

`Hvað getum við lært af þessari frásögn um þá staðreynd að fjöldinn hefur venjulega rangt fyrir sér? Hvers vegna verðum við að muna það einkum varðandi þá þætti trúar okkar sem eru óvinsælir meðal fjöldans, jafnvel meirihluta kristninnar?`