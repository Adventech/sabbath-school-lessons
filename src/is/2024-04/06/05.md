---
title:  Vitnisburður föðurins
date:   06/11/2024
---

Guðspjall Jóhannesar hefst með því að tala um Orðið sem var hjá Guði, þ.e. hjá Guði föður (Jóh 1.1). Þegar orðið varð hold vitnaði andinn um Jesú með því að nema staðar yfir honum við skírnina (Jóh 1.32-34). En faðirinn vitnar einnig um Jesú á jarðvistartíma hans.

`Lestu Jóh 5.36-38. Hvað segir Jesús um föðurinn í þessum versum?`

Jesús tengir föðurinn við þau verk og kraftaverk sem hann hafði gert. Honum var það augljóst að faðirinn hafði sent hann og vitnað um hann.

`Lestu Matt 3.17; Matt 17.5; Mrk 1.11 og Lúk 3.22 (sjá einnig 2Pét 1.17, 18). Hvað segir faðirinn um Jesú?`

Við skírn Jesú sameinuðust faðirinn og andinn syninum við að marka upphaf starfs Jesú. Faðirinn lýsir því yfir að Jesús sé hinn elskaði sonur hans sem hann hefur velþóknun á. En á mikilvægum tímamótum í starfi Jesú talar faðirinn aftur og Jóhannes skráir það í guðspjalli sínu. Starf Jesú var að ná hámarki sínu við lok starfsferils hans.

Trúarleiðtogarnir gátu ekki stöðvað hann (sjá Jóh 12.19) og vildu taka hann af lífi meira en nokkru sinni fyrr. Mannfjöldinn var fagnandi yfir honum, einkum þegar þeim fjölgaði sem fylgdu Jesú þegar þeir heyrðu hvernig hann hafði reist Lasarus frá dauðum (Jóh 12.17, 18). Jafnvel Grikkir sem voru þar yfir hátíðina vildu sjá Jesú.

Þegar svo Jesús sagði: „Faðir, ger nafn þitt dýrlegt!“ svaraði faðirinn aftur frá himni:„Ég hef gert það dýrlegt og mun enn gera það dýrlegt“ (Jóh 12.28).

Eins og við höfum þegar séð var krossinn dýrðarstund Jesú. Þannig bendir vitnisburður föðurins um Jesú til hinnar miklu fórnar Guðslambsins fyrir syndir heimsins. Hún var hámark þjónustustarfs hans á jörðinni. Dauði hans okkar vegna greiddi að fullu syndasekt okkar og í honum og fyrir trú þurfum við aldrei að standa skil á þeirri sektargreiðslu.