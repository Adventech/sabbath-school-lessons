---
title:  'Auðmýkt sálarinnar: Jóhannes skírari vitnar að nýju'
date:   03/11/2024
---

Í annarri lexíunni sáum við hvernig vitnisburður Jóhannesar skírara leiddi fyrstu lærisveinana, þá Andrés og Jóhannes, Pétur, Filippus og Nataníel, til Jesú. Við myndum ætla að skírarinn drægi sig í hlé eftir þann vitnisburð en hann er oft nefndur í guðspjalli Jóhannesar.

`Lestu Jóh 3.25-36. Hvernig ber Jóhannes skírari sig saman við Jesú?`

Deilur risu upp milli lærisveina Jóhannesar skírara og ónefnds Gyðings varðandi hreinsun, sem að öllum líkindum hafði með gagnsemi skírnarinnar að gera (sbr. Mrk 1.4, 5). Það er eftirtektarvert að þegar lærisveinarnir koma til Jóhannesar, eflaust til að leysa vandann, taka þeir Jesú inn í myndina og segja að hann sem „þú barst vitni um, hann er að skíra og allir koma til hans“ (Jóh 3.26). Það er ekki erfitt að lesa milli línanna að þeir voru afbrýðisamir út í Jesú, afbrýðisamir vegna leiðtoga síns og einnig þeirra sjálfra.

Það hefði verið auðvelt fyrir Jóhannes að leyfa sér að vera afbrýðisamur en hann stenst þá freistingu þar sem hann veit hvert hlutverk hans er. Þess í stað minnir hann lærisveina sína á að hann hafi aldrei talið sig vera Krist. Þess í stað kom hann til þess benda fram til hans, ryðja braut hans og bera honum vitni (Jóh 1.6-8).

Síðan notar hann myndina af brúðkaupi og kallar sig vin brúðgumans, en brúðguminn er Jesús. Brúðurin er fólk Guðs (sbr. Hós 2.18-25; Jes 62.1-5). Síðan segir hann: „Hann á að vaxa en ég að minnka“ (Jóh 3.30) sem sýnir sannan mikilleika Jóhannesar.

Samanburðurinn á Jesú og Jóhannesi heldur áfram í Jóh 3.31-36 sem sýnir fram á yfirburði Messíasar framyfir fyrirrennara hans. Vitnisburður Jóhannesar sem bendir á Jesú sýnir aftur mikilvægi vitnisburðarins. Þeir sem taka á móti þeim vitnisburði og trúa á Jesú hafa eilíft líf. Þeir sem veita honum ekki viðtöku eru áfram undir reiði Guðs. Það er einmitt það sem textinn segir. Guð elskar heiminn og sendi son sinn til þess að endurleysa heiminn (Jóh 3.16, 17). En þeir sem hafna þeirri gjöf sem stendur þeim til boða verða að borga sektina fyrir syndir sínar, sem er eilífur dauði.

`Hvernig getum við lært lexíu auðmýktarinnar gagnvart Guði og mönnum? Hvað getum við lært af fordæmi Jóhannesar um auðmýkt sálarinnar?`