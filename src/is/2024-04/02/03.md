---
title:  „Þessi maður er sannarlega spámaðurinn“
date:   07/10/2024
---

`Lestu Jóh 6.14, 15, 26-36. Hvernig brást fólkið við kraftaverki hans og hvernig notaði Jesús það til að reyna að sýna því hver hann væri?`

Gyðingarnir áttu von á jarðneskum messíasi sem myndi frelsa þá undan oki Rómarveldis. Tvennt það erfiðasta í stríði er að brauðfæða herinn og annast særða og dána. Með kraftaverkum sínum sýndi Jesús að hann gæti sinnt hvoru tveggja.

En það var ekki tilgangurinn með komu Jesú eða kraftaverkum hans. Þess í stað gaf frásögnin um mettun hinna fimm þúsund tækifæri til að sýna fram á að Jesús er brauð lífsins, að Guð sjálfur kom af himnum. „Ég er brauð lífsins“ sagði hann. „Þann mun ekki hungra sem til mín kemur“ (Jóh 6.35).

Þetta er fyrsta af sjö „ég er“ yfirlýsingum í guðspjalli Jóhannesar sem tengjast umsögnunum „brauð lífsins,“ (Jóh 6.35); „ljós heimsins,“ (Jóh 8.12); „dyrnar,“ (Jóh 10.7, 9); „góði hirðirinn,“ (Jóh 10.11, 14); upprisan og lífið,“ (Jóh 11.25); „vegurinn, sannleikurinn og lífið,“ (Jóh 14.6) og „hinn sanni vínviður,“ (Jóh 15.1, 5). Hver af þessum yfirlýsingum framsetur mikilvægan sannleika um Jesú. Þær benda allar tilbaka til 2Mós 3 þar sem Guð kynnir sig fyrir Móse sem hinn mikli „ég er“ (sbr. Jóh 8.58). Jesús er þessi mikli „ég er.“

En fólkið náði því ekki.

„Vanþakklát hjörtu þeirra spurðu: Fyrst Jesús gat unnið svo mörg dásemdarverk sem þeir höfðu séð hvers vegna gæti hann þá ekki gefið heilsu, mátt og auðæfi öllum lýð sínum, frelsað hann undan kúgurum sínum og hafið hann upp til valds og virðingar? Þeim var það óskiljanleg ráðgáta að hann skyldi segja að Guð hefði sent hann og neita samt að gerast konungur yfir Ísrael. Neitun hans var rangtúlkuð. Margir ályktuðu að hann þyrði ekki að halda fram kröfum sínum af því að hann efaðist sjálfur um guðlegt eðli köllunar sinnar. Með því opnuðu þeir hjörtu sín fyrir vantrú og sæðið, sem Satan hafði sáð, bar ávöxt samkvæmt eðli sínu því að Kristur var misskilinn og menn sneru baki við honum“ (ÞA, bls. 281, 282).

Þeir leituðu að efnislegum ávinningi í stað sannleikans sem varir til eilífs lífs. Það er gildra sem við eigum öll á hættu að lenda í ef við gætum okkar ekki.

`Hvernig getum við komist hjá því að vera upptekin af efnislegum málefnum á kostnað hinna andlegu?`