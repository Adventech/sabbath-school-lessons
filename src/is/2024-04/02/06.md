---
title:  Upprisa Lasarusar
date:   10/10/2024
---

Ellefti kaflinn í guðspjalli Jóhannesar einkennist af dapurleika -- sorgarfregn um sjúkan ástvin (Jóh 11.1-3; grátur vegna dauða hans (Jóh 11.19, 31, 33); harmakvein systranna yfir því að Lasarus hefði ekki dáið hefði Jesús verið viðstaddur (Jóh 11.21, 32); og tár Jesú (Jóh 11.35).

En Jesús hafði dregið brottför sína til Lasarusar um tvo daga (Jóh 11.6) og jafnvel gefið til kynna að hann væri ánægður yfir að hafa ekki farið fyrr (Jóh 11.14, 15). Það var ekki vegna kaldlyndis heldur var það til þess að opinbera dýrð Guðs.

Þegar við komum til Jóh 11.17-27 er Lasarus búinn að vera dáinn í fjóra daga. Að þeim tíma liðnum væri líkaminn þegar farinn að rotna, eins og Mörtu varð að orði: „Drottinn, það er komin nálykt af honum, það er komið á fjórða dag“ (Jóh 11.39). Sú staðreynd að Jesús beið með að koma varð til þess að gera kraftaverkið, sem á eftir fylgdi, undraverðara. Hvaða aðra sönnun hefði Jesús getað gefið varðandi það að hann væri sjálfur Guð en að reisa til lífs líkama sem tekinn var að rotna?

Og sem sá Guð sem hafði skapað lífið í upphafi hafði Jesús vald yfir dauðanum. Þannig notaði Jesús þetta tækifæri til að opinbera mikilvægan sannleika varðandi sjálfan sig. „Ég er upprisan og lífið. Sá sem trúir á mig mun lifa þótt han deyi. Og hver sem lifir og trúir á mig mun aldrei að eilífu deyja“ (Jóh 11.25, 26).

`Lestu Jóh 11.38-44. Hvað gerði Jesús sem styrkti tilkall hans?`

Á sama hátt og Jesús sýndi fram á að hann væri ljós heimsins (Jóh 8.12; Jóh 9.5) með því að veita blinda manninum sjón (Jóh 9.7) þá reisir hann Lasarus upp frá dauðum (Jóh 11.43, 44) til að sýna fram á að hann er upprisan og lífið (Jóh 11.25).

Meira en nokkuð annað kraftaverk bendir þetta á Jesú sem lífgjafann, þ.e. sjálfan Guð, og það styður sterklega við þema Jóhannesar um að Jesús sé hinn guðlegi sonur Guðs og ef við trúum getum við átt líf fyrir hann (Jóh 20. 30, 31).

En þegar við komum að lokum þessarar ótrúlegu frásagnar (Jóh 11.45-54) þar sem margir, sem urðu vitni að því kraftaverki, tóku að trúa á hann (Jóh 11.45), gerist áhrifamikil er hryggileg kaldhæðni. Jesús sýnir fram á að hann getur vakið dauða til lífs en samt halda sumir áhorfendanna að þeir geti stoppað hann með því að deyða hann! Hvílíkt dæmi um breyskleika mannsins sem andstæðu visku og máttar Guðs.