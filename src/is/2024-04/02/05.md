---
title:  'Lækning blinda mannsins: síðari hluti'
date:   09/10/2024
---

`Lestu Jóh 9.17-34. Hvaða spurningu lögðu trúarleiðtogarnir fyrir blinda manninn og hvernig svaraði hann þeim?`

Þessi langi kafli í Jóh 9 er einasti hluti guðspjallsins þar sem Jesús er ekki aðalpersónan jafnvel þó hann sé vissulega umræðuefnið. Á sama hátt og frásögnin hófst með spurningu um syndina (Jóh 9.2) þá töldu farísearnir Jesú vera syndara þar sem hann læknaði á hvíldardegi (Jóh 9.16, 24) og þeir rægðu læknaða manninn sem þeir sögðu að væri „syndum vafinn frá fæðingu“ (Jóh 9.34).

Síðan verða undarleg umskipti. Blindi maðurinn fer að sjá betur og betur, ekki aðeins með augum sínum heldur einnig andlega þegar honum verður ljósara hver Jesús er og hvað hann kennir. Farísearnir, aftur á móti, verða blindari í skilningi sínum og skoðun varðandi það hver Jesús er (Jóh 9.16) og hvaðan hann er kominn (Jóh 9.29).

Þessi frásögn Jóhannesar af kraftaverkinu gefur houm tækifæri til að segja okkur hver Jesús er. Tákn-þemað í Jóh 9 tengist ýmsum öðrum þemum í guðspjallinu. Jóhannes staðfestir að Jesús sé ljós heimsins (Jóh 9.5 sbr. Jóh 8.12). Frásögnin fjallar einnig um dularfullan uppruna Jesú. Hver er hann, hvaðan kemur hann og hvert er hlutverk hans? (Jóh 9.12, 29 sbr. Jóh 1.14). Móse, sem vísað er til í fyrri frásögnum um kraftaverk, kemur einnig fram í þessum kafla (Jóh 9.28, 29 sbr. Jóh 5.45, 46 og Jóh 6.32). Að lokum er þemað um viðbrögð mannfjöldans. Sumir elska myrkrið meira en ljósið, en aðrir bregðast við í trú (Jóh 9.16-18, 35-41 sbr. Jóh 1.9-16; Jóh 3.16-21; Jóh 6.60-71).

Andleg blinda trúarleiðtoganna vekur ótta. Fyrrum blindur betlari getur lýst því yfir að „frá alda öðli hefur ekki heyrst að nokkur hafi gert þann sjáandi sem blindur var borinn. Ef þessi maður væri ekki frá Guði gæti hann ekkert gert“ (Jóh 9.32, 33). En trúarleiðtogarnir, hinir andlegu leiðsögumenn þjóðarinnar sem hefðu átt að vera fyrstir til að kannast við Jesú og taka á móti honum sem Messíasi, þeir sáu það ekki þrátt fyrir áhrifamiklar vísbendingar. Eða þeir vildu í rauninni ekki sjá það. Hvílík áhrifamikil aðvörun til okkar um það hvernig hjörtu okkar geta blekkt okkur.

`Lestu 1Kor 1.26-29. Hvernig á það sem Páll skrifar við um það sem hér gerðist og hvernig á sama meginregla við í dag?`