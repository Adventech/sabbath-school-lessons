---
title:  'Lækning blinda mannsins: fyrri hluti'
date:   08/10/2024
---

`Lestu Jóh 9.1-16. Hvað töldu lærisveinarnir að væri orsök blindu mannsins og hvernig leiðrétti Jesús þá?`

Lærisveinarnir sáu orsakarsamband milli veikinda og syndar. Ýmsir textar í Gamla testamentinu benda í þá átt (sbr. 2Mós 20.5; 2Kon 5.15-27; 2Kon 15.5; 2Kron 26.16-21), en frásögnin um Job ætti að hafa bent á hvort bein tengsl séu ávallt þar á milli.

Jesús gerir út um málið þar sem hann neitar ekki að samband sé á milli syndar og þjáninga en bendir í þessu tilviki á æðri tilgang sem sé sá að þessi lækning megi verða Guði til dýrðar. Þegar Jesús gerir leir til að sjá manninum fyrir því sem hann skorti frá fæðingu hefur frásögnin viss tengsl við sköpunarsöguna þar sem Guð mótaði fyrsta manninn af leiri jarðar (1Mós 2.7).

Í guðspjöllum Matteusar, Markúsar og Lúkasar fylgja frásagnirnar um kraftaverk ákveðnu mynstri: Fyrst er vandamálinu lýst, síðan er komið með einstaklinginn til Jesú, því næst kemur lækningin og að lokum er Guð vegsamaður fyrir lækninguna.

Í þessari frásögn í Jóh 9 lýkur þessu mynstri í sjöunda versinu. En eins og er einkennandi fyrir Jóhannes þá leiðir mikilvægi kraftaverksins til mikið lengri umræðu milli læknaða mannsins og trúarleiðtoganna. Sú umræða fjallar um tvö andstæð en samofin hugtök -- annars vegar syndina og verk Guðs og hins vegar blindu og sjón.

Það er ekki fyrr en í 14. versinu að höfundurinn nefnir að Jesús hafi framkvæmt þessa lækningu á hvíldardegi, sem var brot á hvíldardeginum samkvæmt hefðum Gyðinga en ekki samkvæmt kenningum Bibíunnar. Farísearnir töldu því Jesú hafa brotið hvíldardaginn og þeir drógu þá ályktun að hann væri ekki frá Guði kominn þar sem hann hélt ekki hvíldardaginn, að þeirra mati. En aðrir áttu erfitt með að skilja að syndari gæti framkvæmt slík tákn (Jóh 9.16).

Umræðunum var ekki lokið en klofningur er þegar til staðar. Blinda manninum verður stöðugt ljósar hver Jesús er en trúarleiðtoganir eru enn ráðvilltari eða blindaðir fyrir því hver hann er í raun og veru.

`Hvað ætti þessi frásögn að kenna okkur um hættuna á að verða blinduð af hefðum og því sem við trúum og missum þannig af mikilvægum sannindum sem blasa við okkur?`