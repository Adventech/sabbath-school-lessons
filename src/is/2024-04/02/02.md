---
title:  Fimm þúsund mettaðar
date:   06/10/2024
---

Í Jóh 6.4, 5 leggur postulinn sig allan fram við að geta þess að mettun fimm þúsundanna hafi verið nálægt páskum. Páskarnir voru minningarhátíð um lausn Ísraels frá Egyptalandi. Páskalambið kom í stað dauða frumburðarins. Þessi fórn var tákn um dauða Krists fyrir okkur. Á krossinum kom hegningin sem við höfðum til unnið á Jesú í staðinn. Kristur, páskalamb okkar, var deyddur okkar vegna (1Kor 5.7).

„Hann bar sök misgjörðanna og ásjóna föðurins var honum hulin þar til hjarta hans brast og líf hans var sundurmarið. Öll þessi fórn var til þess gerð að syndarar mættu frelsast“ (DM, bls. 371).

`Lestu Jóh 6.1-14. Hvaða hliðstæður milli Jesú og Móse má finna í þessum versum? Hvað gerði Jesús sem hefði átt að minna fólkið á þá lausn, sem forfeður þess höfðu fengið til þjónustu, frá Móse?`

Ýmislegt í þessari frásögn bendir á hliðstæður Jesú og Móse á tíma brottfararinnar úr Egyptalandi. Páskarnir (Jóh 6.4) benda til lausnarinnar miklu frá Egyptalandi. Jesús gengur upp á fjall (Jóh 6.3) á sama hátt og Móses fór upp Sínaífjall. Jesús prófar Filippus (Jóh 6.5, 6) líkt og Ísraelsmenn voru reyndir í eyðimörkinni. Margföldun brauðanna (Jóh 6.11) minnir á magn manna-brauðsins. Söfnun leifanna (Jóh 6.12) minnir á það að Ísraelsmenn söfnuðu sínu manna. Tólf körfum af matarleifum var safnað (Jóh 6.13), sami fjöldi og ættkvíslirnar tólf í Ísrael. Og yfirlýsing fólksins um að Jesús væri spámaður kominn í heiminn (Jóh 6.14) er hliðstæð spádóminum um spámann líkan Móse sem koma myndi (5Mós 18.15). Allt bendir þetta til Jesú sem hins nýja Móse og að hann myndi koma til að frelsa lýð sinn.

Þannig sýnir Jóhannes Jesú sem gerir ekki einungis tákn og undur heldur einnig tákn og undur sem í samhengi sínu ættu að hafa sérstaka merkingu fyrir Gyðingaþjóðina. Í rauninni benti hann þeim á guðdóm sinn.

`Lestu Jes 53.4-7 og 1Pét 2.24. Hvaða mikilvægan sannleika boða þessi vers okkur um Jesú sem lamb Guðs? Hvernig tengist guðdómur hans þessum sannindum og hvers vegna eru þau sannindi mikilvægasti sannleikurinn sem við getum nokkru sinni þekkt?`