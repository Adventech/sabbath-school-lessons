---
title:  Ég mun vissulega koma aftur
date:   02/12/2024
---

`Lestu Jóh 14.1-3. Í hvaða sambandi sagði Jesús þessi orð?`

Í lok Jóh 13 segir Jesús að hann fari á brott (Jóh 13.33). Það vekur spurningu hjá Pétri um hvert hann sé að fara (Jóh 13.36). Lærisveinarnir skilja ekki að Jesús sé að tala um dauða sinn, upprisu og himnaför. Pétur segist vera reiðubúinn að leggja líf sitt í sölurnar fyrir hann (Jóh 13.37). Þá segir Jesús fyrir um afneitun Péturs (Jóh 13.38).

Það er í þessu samhengi að Jesús segir lærisveinum sínum að láta ekki hjörtu sín skelfast (Jóh 14.1). Gríska sögnin sem þýdd er „að skelfast“ þýðir „að hrærast,“ „trufla,“ eða „koma úr jafnvægi.“ Það er ekki undarlegt að lærisveinarnir kæmust úr jafnvægi yfir orðum Jesú.

Jesús bregst við ótta þeirra með því að tala um hús föður síns sem hefur margar vistarverur. Hann er á förum þangað til að búa þeim stað. Orð hans líta fram hjá komandi stormi krossins og fram til endurkomu hans til að endurleysa fólk sitt. Hann horfir fram til þess tíma þegar harmleik syndarinnar er að fullu lokið (sjá Dan 7.27).

Jesús segir: „Þegar ég er farinn burt . . . kem ég aftur og tek yður til mín svo að þér séuð einnig þar sem ég er“ (Jóh 14.3). Það er greinilega fyrirheit um endurkomu hans.

En hver er grundvöllurinn fyrir því að treysta þessu fyrirheiti? Margir myndu segja að það væri almenn uppfylling spádóma Biblíunnar. En í Jóh 14.3 er að finna aðra ástæðu. Þar er notuð nútíð sagnarinnar að koma (= „ég kem“ í stað framtíðarinnar „ég mun koma“) til að leggja áherslu á áreiðanleika fyrirheitsins þannig að þýða mætti „ég mun vissulega koma aftur.“

Von okkar um endurkomu Drottins grundvallast ekki einungis á uppfyllingu spádóma Biblíunnar almennt heldur trausti okkar til hans sem gaf fyrirheitið. Hann sagði að hann kæmi vissulega aftur til fólks síns. Við getum byggt traust okkar á því fyrirheiti vegna þess hver gaf það.

`Hvað kennir krossinn okkur um vissuna um endurkomu Krists? Hvaða ávinning hefðum við af dauða Krists við fyrri komu hans ef engin endurkoma væri?`