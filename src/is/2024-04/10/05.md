---
title:  Ég er sannleikurinn
date:   04/12/2024
---

`Lestu Jóh 1.14, 17; Jóh 8.32; Jóh 14.6 og Jóh 15.26. Hvernig tengir Jóhannes hugmyndina um sannleikann beint við Jesú?`

Hvað eftir annað í Jóhannesarguðspjalli er sannleikurinn tengdur Jesú, föður hans og heilögum anda. Hann er tengdur Jesú, orðinu, og ljósinu sem er í andstöðu við myrkrið (Jóh 1.1-14; Jóh 3.19-21). Á sama hátt tengist lygin djöflinum og syndinni (Jóh 8.44-46). Þar af leiðandi er sannleikurinn í guðspjalli Jóhannesar ekki einfaldlega staðreyndir og ímyndir þó svo þær séu hluti hans. En sannleikshugmyndin er meira, hún inniheldur siðferðisþætti trúfestinnar við Guð og vilja hans.

„Það eru margir sem hrópa til hins lifandi Guðs því að þeir þrá návist hans. Heimspekikenningar eða bókmenntarit geta ekki fullnægt þörfum hjartans, hversu góð sem þau eru. Fullyrðingar og hugdettur manna hafa ekkert gildi. Látið orð Guðs tala til fólksins. Leyfið þeim sem einungis hafa heyrt erfikenningar, kenningar manna og spakmæli að heyra rödd hans sem mælir orð sem getur endurnýjað sálina til eilífs lífs“ (COL, bls. 40).

Hugleiddu hvað felst í því fyrir Jesú að vera sannleikurinn. Hann er orðið sem var hjá Guði frá upphafi og var skapari alls þess sem var skapað (Jóh 1.1-4). Jesús, sem er eitt með föðurnum um alla eilífð, hann hefur eiginleika föðurins og er þannig sá sem er (= „Ég er“). Hann er ekki þegn eins eða neins annars. Ekkert sem til er orðið, þar á meðal þekking, er til óháð honum. Jesús skapaði allt sem til er og var skapað og á tilveru sína honum að þakka. „Enda var allt skapað í honum í himnunum og á jörðinni, hið sýnnilega og hið ósýnilega, hásæti og herradómar, tignir og völd. Allt er skapað fyrir hann og til hans. Hann er fyrri en allt og allt á tilveru sína í honum“ (Kól 1.16, 17).

Jesús er ekki einungis holdtekja sannleikans. Hann er sannleikurinn. Sannleikurinn er ekki hugmynd eða gjörningur. Hann er persóna.

Það má líkja sannleikanum, Jesú Kristi, við sólina sem lýsir upp heiminn (Jóh 8.12). Hann er hliðstæða þess sem C. S. Lewis hefur sagt um kristindóminn: „Ég hef trú á kristninni eins og ég trúi því að sólin hafi komið upp, ekki einungis vegna þess að ég sjái hana heldur vegna þess að ég sé allt annað“ („Er guðfræðin kveðskapur?“ (Samizdat University Press, 2014, bls.15, upphaflega birt 1944). Það er fyrir Jesú, sem er sannleikurinn, að við getum túlkað heiminn umhverfis okkur á réttan hátt.