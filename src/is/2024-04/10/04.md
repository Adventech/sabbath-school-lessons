---
title:  Ég er vegurinn, sannleikurinn og lífið
date:   03/12/2024
---

`Lestu Jóh 14.5, 6. Hvaða spurningu varpaði Tómas fram varðandi hvert Jesús væri að fara? Hverju svaraði Jesús?`

Fyrirspurn Tómasar virðist hafa átt rétt á sér. Ef þú veist ekki hvert einhver er að fara hvernig getur þú þá vitað hvernig þú eigir að fylgja eftir honum? Jesús kollvarpar fyrirspurninni með því að benda á að hann sjálfur sé vegurinn. Vegurinn hvert? Vegurinn til föðurins. Í formálanum (Jóh 1.1-18) er lögð áhersla á hið nána samband milli orðsins, Jesú Krists, og föðurins.

Í Jóh 1.18 er sagt að sonurinn eini (eða: sérstæði), Guð, sé sá sem birti föðurinn. „Að birta“ í þessu sambandi felur í sér að draga fram merkingu einhvers. Þannig er Jesús Kristur tengiliðurinn við föðurinn, sá sem birtir eða túlkar föðurinn fyrir föllnum heimi. Þannig er hann vegurinn eða leiðin til föðurins. Án hans væri skilningur okkar takmarkaður.

`Lestu Jóh 14.7-11. Hvernig greiddi Jesús úr misskilningi Filippusar?`

Filippus bað um að fá að sjá föðurinn, en það getur enginn syndugur maður gert og lifað (sbr. 2Mós 33.17 - 34.9; Jóh 1.18). Jesús ávítar hann fyrir skort á skilningi og bendir á að hver sem hefur séð hann hefur séð föðurinn (Jóh 14.9). Það er því ljóst að Jesús er leiðin til Guðs. Án hans verður leiðin dimm og óviss. Hann er ljósið sem lýsir upp leiðina til Guðs.

Jesús tengir saman þrjú hugtök: veginn, sannleikann og lífið. Aðeins í Jóh 1.23 er hugtakið vegur notað varðandi Jóhannes skírara sem undirbjó veginn fyrir Jesú og síðan er það aftur notað hér í Jóh 14.6. En hugtökin sannleikur og líf eru meginþemu í Guðspjallinu.

Við munum leggja áherslu á hugtakið sannleika í miðvikudags- og fimmtudagsköflunum en það gegnir lykilhlutverki einkum í heimi þar sem sannleikurinn er dreginn í efa.

`Hvers vegna er svo uppörvandi að gera sér grein fyrir því að Jesús er besta opinberunin sem við getum haft hér á jörðu um hvernig Guð faðirinn er?`