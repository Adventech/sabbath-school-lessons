---
title:  Ritningin og sannleikurinn
date:   05/12/2024
---

Í guðspjalli Jóhannesar gegnir ritningin því mikilvæga hlutverki að segja okkur frá honum sem er vegurinn, sannleikurinn og lífið. Öll ritningin, jafnt Gamla sem Nýja testamentið, gegnir því lykilhlutverki að opinbera sannleikann. Það á einkum við um að kenna okkur hver Jesús er og hvað hann kom til að gera.

`Lestu Jóh 5.38-40. Hvað segir Jesús um ritninguna?`

Bæði Jesús og lærisveinar hans benda hvað eftir annað til ritningarinnar til að staðfesta að hann sé Messías. Kristur sagði: „Ef þér tryðuð Móse munduð þér líka trúa mér því um mig hefur hann ritað. Fyrst þér trúið ekki því sem hann skrifaði, hvernig getið þér þá trúað orðum mínum“ (Jóh 5.46, 47).

`Lestu Lúk 24.27. Hvers vegna er það mikilvægt að Jesús benti fyrst til ritningarinnar til að opinbera mikilvægi þjónustu sinnar?`

Kristur vísaði á öðrum stað til 2Mós þegar hann sagði: „. . . Hafið þér ekki lesið það sem Guð segir við yður . . . ?“ (Matt 22.31, 32, 1981). Sakaría vísaði einnig til fyrirheita Guðs er hann sagði: „Eins og hann [Guð] talaði fyrir munn sinna heilögu spámanna frá öndverðu“ (Lúk 1.70). Í ræðu sinni á hvítasunnudaginn sagði Pétur: „„Rætast hlaut það sem heilagur andi sagði fyrir munn Davíðs í Heilagri ritningu . . . “ (Post 1.16).

Biblían er ekki kennslubók í vísindum. Hún útskýrir ekki hvernig kljúfa eigi frumefni né framkvæma heilaskurð. En þess í stað gerir hún annað sem er enn mikilvægara. Hún gefur okkur samhengið sem fyllir alheiminn merkingu. Hún er lykillinn sem opnar dyrnar, ljósið sem gerir okkur kleift að sjá. Án þess værum við í myrkri varðandi tilveru Guðs, hlutverk hans í alheiminum, uppruna okkar, merkingu lífsins og framtíðina.

`Hver eru sum af þeim sannleiksatriðum sem Biblían kennir sem vísindin geta aldrei kennt okkur, jafnvel ekki fræðilega?`