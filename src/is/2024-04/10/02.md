---
title:  Ég hef gefið ykkur fordæmi
date:   01/12/2024
---

Lokaumræða Jóhannesarguðspjallsins (Jóh 13 - 17) inniheldur tilsögn til lærisveina Jesú varðandi framtíðina. Hún fylgir sama formi og kveðjuorð Móse í 5Mós, blessunarorð Jakobs til barna sinna (1Mós 47 - 49) og einnig leiðbeiningar Davíðs til Salómons (1Kron 28 - 29). Jesús hughreystir lærisveina sína varðandi brottför sína og lofar að senda staðgengil sem fulltrúa sinn (heilagan anda, Jóh 14 - 16). Hann segir fyrir um komandi sorg (Jóh 15 - 16) og hvetur lærisveina sína til að vera trúfastir (Jóh 15).

`Lestu Jóh 13.1-20. Hverju er lýst í þessum versum og hvers vegna er þessi frásögn svo mikilvæg? Hvað leitaðist Jesús við að kenna?`

Á tíma Jesú gekk fólk berfætt eða í sandölum í þeim hluta heimsins. Fæturnir urðu rykugir og óhreinir og það var venja að þjónn eða þræll þvoði fætur þeirra sem komu til að borða. En það var enginn þjónn viðstaddur þessa athöfn þegar Jesús neytti síðustu máltíðar sinnar með lærisveinum sínum fyrir handtöku sína.

Það kom öllum á óvart að Jesús stóð sjálfur upp frá máltíðinni og þvoði fætur þeirra. Það sem Jesús gerði er rakið skref fyrir skref í Jóh 13.4, 5 í því skyni að leggja áherslu á það að meistari þeirra gerði þetta ótrúlega verk auðmýkingarinnar.

Í Jóh 13.8-11 er síðan sagt frá viðbrögðum Péturs til að sýna fram á skelfingu og skilningsleysi lærisveinanna varðandi athafnir Jesú. Hvernig gat Jesús, meistari þeirra og Messías, lagst svo lágt að gera þetta? Pétur vildi ekki leyfa Jesú að þvo fætur sínar, en Jesús sagði honum að ef hann vildi ekki samstarfa ætti hann enga samleið með sér. Þá óskaði Pétur eftir meiru og lét þannig í skyn að hann vildi tengjast Jesú að fullu og öllu.

Mikilvægi þess sem Jesús gerði tengist því sem hann er. Hann segir í Jóh 13.13 að hann sé kennari þeirra og Drottinn. Þannig litu þeir á hann og hann benti á að það væri staðreyndin. Þessir titlar gáfu til kynna vald og mátt. En Jesús bendir á að vald og mátt eigi að nota til þjónustu en ekki sjálfsupphefðar. Söfnuður aðventista hefur meðtekið þetta fordæmi Jesú og tekið það sem með réttu er oft kallað auðmýktarathöfn og nota hana sem undirbúning undir sjálfa kvöldmáltíðina.

`Hvað kennir auðmýkingarathöfnin okkur um að fylgja fordæmi Jesú og þjóna hvert öðru í auðmýkt?`