---
title:  Til íhugunar
date:   06/12/2024
---

Lestu „Ljós lífsins“ í ÞA, bls. 344-354 og E. E. Zinke: „Authority of the Bible and the Certainty of the Second Coming“ í The Certainty of the Second Coming, bls. 23-36.

Þegar Jesús sagði: „Ég er ljós heimsins“ var hann „í þeim garði musterisins sem sérstaklega er tengdur þjónustunni á laufskálahátíðinni. Í þessum garði miðjum stóðu tvær háar súlur undir miklum ljóskerum. Eftir kvöldfórnina var kveikt á öllum lömpum og þeir vörpuðu bjarma yfir Jerúsalem. Þessi athöfn var til minningar um eldstólpann sem lýsti Ísrael í eyðimörkinni og hún var líka talin benda fram til komu Messíasar. Eftir að kveikt hafði verið á ljósunum á kvöldin upphófst mikill fagnaður í garðinum. . . .

Með lýsingu Jerúsalem lét lýðurinn í ljós von sína um komu Messíasar sem varpa myndi ljósi sínu á Ísrael. En Jesús lagði víðtækari merkingu í þetta. Svo sem bjartir musterislamparnir lýstu upp allt í kringum sig eins upplýsir Kristur, uppspretta hins andlega ljóss, myrkur heimsins. Táknið var þó ófullkomið. Ljósið mikla, sem hans eigin hönd hafði sett á himininn, var sannara tákn um dýrð hlutverks hans.

Það var morgunn. Sólin rétt komin upp fyrir Olíufjallið og geislar hennar féllu með skærum ljóma á marmarahallirnar og það lýsti af gullinu á musterisveggjunum þegar Jesús benti á það og sagði: „Ég er ljós heimsins“ (ÞA, bls. 344).

**Til umræðu**:

`Talið saman um svar ykkar við loka-spurningu fimmtudagsins. Hvaða mikilvæga sannleiksatriði Biblíunnar getum við ekki lært frá vísindunum? Geta þau kennt okkur eitthvað til dæmis um krossinn, upprisuna eða endurkomuna? Hvaða önnur sannindi Biblíunnar gætum við ekki þekkt ef þau væru ekki opinberuð fyrir okkur?`

`Hugleiddu fall Lúsífers. Hann var fullkomin vitsmunavera varðandi þekkingu á Guði og hvernig hann er. Samt sem áður gerði hann uppreisn gegn Guði. Hvað segir það okkur um þann frjálsa vilja sem við höfum og hvers vegna við verðum að velja að beygja okkur undir vilja Guðs á hverju augnabliki lífsins?`