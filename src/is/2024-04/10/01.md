---
title:  Vegurinn, Sannleikurinn Og Lífið
date:   30/11/2024
---

### Lesefni vikunnar
Jóh 13.1-20; Jóh 14.1-3; Dan 7.27; Jóh 14.5-11; Jóh 1.14; Kól 1.16, 17; Jóh 5.38-40.

> <p>Minnistexti</p>
> „Enginn hefur nokkurn tíma séð Guð. Sonurinn eini, Guð , sem er í faðmi föðurins, hann hefur birt hann“ (Jóh 1.18).

Guðspjalli Jóhannesar má skipta í fjóra efnishluta: Formála (Jóh 1.1-18), bók táknanna (Jóh 1.19-12.50), bók dýrðarinnar (Jóh 13.1-20.31) og lokaorð (Jóh 21.1-25). Hingað til hefur rannsókn okkar einkum beinst að formálanum og bók táknanna til að komast að því hver Jesús er á grundvelli kraftaverka hans (táknanna), viðræðna og kennslu. Við snúum okkur nú einkum að þriðja hluta guðspjallsins, bók dýrðarinnar.

Það er athyglisvert að hinar sjö þekktu „Ég er“ yfirlýsingar tengja saman bók táknanna og bók dýrðarinnar: Ég er „brauð lífsins“ (Jóh 6.35, 41, 48, 51), „ljós heimsins“ (Jóh 8.12; Jóh 9.5), „dyr sauðanna“ (Jóh 10.7, 9), „góði hirðirinn“ (Jóh 10.11, 14), „upprisan og lífið“ (Jóh 11.25), „vegurinn, sannleikurinn og lífið“ (Jóh 14.6) og „hinn sanni vínviður“ (Jóh 15.1, 5).

Þessa viku byrjar lexían á því að kanna tilgang kveðjuorðanna og upphaf þeirra í tengslum við það þegar Jesús þvoði fætur lærisveinanna. Síðan munum við snúa okkur að „Ég er“ yfirlýsingunni í 14. kaflanum („Ég er vegurinn, sannleikurinn og lífið“).