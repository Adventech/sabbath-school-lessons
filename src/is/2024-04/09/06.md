---
title:  Fordæming
date:   28/11/2024
---

„Sá sem trúir á son Guðs dæmist ekki. Sá sem trúir ekki er þegar dæmdur því að hann hefur ekki trúað á nafn Guðs sonarins eina. . . . Hver sem illt gerir hatar ljósið og kemur ekki til ljóssins svo að verk hans verði ekki uppvís. En sá sem iðkar sannleikann kemur til ljóssins“ (Jóh 3.18-21; sbr. Jóh 1.10).

`Hvers vegna kemur fólk fyrir dóm? Jóh 3.18, 36; Jóh 5.24, 38; Jóh 8.24; Jóh 12.47.`

Ef við höfnum Jesú Kristi, ljósi heimsins, erum við varnarlaus gagnvart efasemdum og freistingum djöfulsins. Það jafngildir því að snúa sér frá ljósinu og að myrkrinu.

Evu var gefið ljós varðandi tréð í miðjum garðinum. Satan freistaði hennar til að efast um ljósið. Hún reyndi orð Guðs með því að álykta að Guð kærleikans myndi ekki eyða þeim verum sem hann hefði skapað. Hún reiddi sig einnig á það sem hún skynjaði. Höggormurinn hafði etið af ávexti trésins og gat nú talað. Ef til vill hafði höggormurinn rétt fyrir sér. Ef ég tek af ávextinum get ég orðið Guði lík. Hún var blekkt og sneri sér frá ljósinu. Eiginmaður hennar valdi sömu leið.

`Lestu Matt 4.1-4. Hvaða meginreglur notaði Kristur til þess að berjast gegn blekkingum Satans þegar hans var freistað í eyðimörkinni?`

Kristur hafði til afnota sömu hugsanatæki og Adam og Eva beittu ásamt þeim sem lifðu fyrir flóðið og Ísrael í Kades Barnea. Hann hefði getað spurt hvers vegna Guð kærleikans myndi skilja son sinn eftir í eyðimörkinni í 40 sólarhringa án matar og verndar. Hann hefði einnig getað tekið þá ákvörðun að sanna að hann væri sonur Guðs með því að breyta steinunum í brauð. Þess í stað svaraði hann með orði Guðs. Hann starfaði á himneskum grundvelli fremur en jarðneskum hugsanagangi. Hann hefði auðveldlega getað réttlætt það að taka ranga ákvörðun eins og svo margir gera oft, jafnvel þeir sem eru trúaðir.