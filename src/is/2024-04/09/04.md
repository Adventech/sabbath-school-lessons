---
title:  Trú og endurfæðing
date:   26/11/2024
---

`Lestu Jóh 1.12, 13. Hvaða skref eru nefnd sem taka þarf til að verða kristinn?`

Jóhannes skrifaði guðspjall sitt til þess að við mættum trúa á Jesú og fyrir trú öðlast eilíft líf í nafni hans (Jóh 20.31). Þessu ferli er lýst í tveim skrefum í Jóh 1.12, 13. Fyrst veitum við honum viðtöku, þ.e.a.s. trúum á hann. Síðan veitir hann okkur rétt eða mátt til að verða börn Guðs, sem er lýst í 13. versinu að vera fædd af Guði. Þannig er bæði mannlegur og guðlegur þáttur í því að verða kristin. Við verðum að virka í trú, taka á móti honum og vera opin fyrir ljósinu en það er hann sem endurlífgar hjartað.

Jafnvel trúin er gjöf Guðs sem kemur fyrir það að við heyrum orð hans (Róm 10.17). „Til þess að hafa sanna, varanlega trú á Krist verðum við að þekkja hann eins og hann er kynntur í orðinu“ (FCE, bls. 433). „Þegar andinn virkar á huga mannsins og upplýsir hann skapar hann trú á Guð“ (7SDABC, bls. 940).

Þeir, sem trúa og veita syni Guðs viðtöku sem Messíasi, öðlast eilíft líf. Jóhannes leggur einnig áherslu á að veita viðtöku eða trúa orðinu sem Jesús mælti (Jóh 5.24, 38, 47). Það er hlutverk heilags anda að sannfæra (Jóh 16.7, 8; sbr. Róm 8.16).

`Lestu Róm 8.16. Hvaða meginreglu hjálpræðisins í Jesú er að finna í þessu versi?`

Biblíuleg trú sem byggist á starfi heilags anda er grundvöllur trúar okkar. „Trúin er . . . hin mikla blessun -- augað sem sér, eyrað sem heyrir“ (HP, bls. 104). Húmanískt viðhorf til trúarinnar heldur því fram að við verðum að finna einhvern grundvöll, mælikvarða fyrir trúna, áður en við getum trúað. Viðhorf Biblíunnar er það að trúin sé grundvöllurinn, gjöf Guðs (Ef 2.8; 1Kor 1.17-24; 1Kor 2.1-6). Við byrjum með grundvelli trúarinnar og vöxum svo í skilningi og náð.

`Hvernig myndir þú svara ef einhver spyrði þig á hverju trú þín sé byggð?`