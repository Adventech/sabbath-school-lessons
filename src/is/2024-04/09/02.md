---
title:  Í honum var líf
date:   24/11/2024
---

Í Jóh 1.1 gerir postulinn ljóst að Jesús sé Guð, hinn guðlegi sonur. Tilvísunin til lífsins í Jóh 1.4: „Í honum var líf og lífið var ljós mannanna“ vísar þar af leiðandi til lífs Guðs sem var eilíft og ekki frá öðrum fengið. Þar sem hann hefur lífið í sér getur hann lagt það í sölurnar og tekið það aftur (Jóh 10.17). Og þar sem hann hefur lífið í sér getur hann gefið það hverjum sem er (Jóh 5.21; sbr. Jóh 14.19).

Hugtakið „líf“ kemur 36 sinnum fyrir í guðspjallinu, sem er um 25% af notkun þess í Nýja testamentinu. Í Jóh 1.4, 5 þar sem talað er um uppsprettu lífsins á þessari jörð tengist orðið einnig frelsuninni.

Í guðspjallinu á sú hugmynd um lífið oftast við eilífa lífið, fyrirheitið um frelsun (sjá Jóh 3.15, 16, 36; Jóh 6.27, 40, 47, 54, 68; Jóh 10.27, 28). Þar af leiðandi er það hinn sami sem gaf lífið við sköpunina sem færir hinum fallna heimi einnig frelsun og eilíft líf.

`Hvers vegna kom Jesús til þessarar jarðar? Jóh 1.29; Jóh 3.16; Jóh 6.40; Jóh 10.10; Jóh 12.27.`

„Og eins og Móse hóf upp höggorminn í eyðimörkinni, þannig á Mannssonurinn að verða upp hafinn svo að hann veiti hverjum sem trúir á hann eilíft líf“ (Jóh 3.14, 15)

Á sama hátt og höggormurinn úr bronsi tók stöðu þeirra Ísraelsmanna sem bitnir höfðu verið af höggorminum þannig tók Jesús stöðu okkar sem syndin hefur slegið niður. Hann tók á sig þá refsingu sem okkur bar þannig að við gætum öðlast það líf sem var hans.

Kristur vill einnig að við höfum líf, líf í fyllstu gnægð (Jóh 10.10). Þannig var það að „öllum þeim sem tóku við honum gaf hann rétt til að verða Guðs börn, þeim sem trúa á nafn hans. Þau urðu ekki til á náttúrulegan hátt né að vilja manns heldur eru þau af Guði fædd“ (Jóh 1.12, 13).

Kristur kom til að opinbera föðurinn fyrir okkur. Því að „enginn hefur nokkurn tíma séð Guð. Sonurinn eini, Guð, sem er í faðmi föðurins, hann hefur birt hann“ (Jóh 1.18). Þegar við sjáum eðli Jesú getum við séð eðli föðurins.

`Hvað getum við lært af lífi Jesú um eðli föðurins? Hvers vegna er sú opinberun slík gleðifregn?`