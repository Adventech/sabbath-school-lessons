---
title:  „Það er fullkomnað!“
date:   17/12/2024
---

Eins og kemur fram í Jóh 19.17-22 lét Pílatus gera yfirskrift á latínu, grísku og hebresku þar sem stóð skrifað: „Jesús frá Nasaret, konungur Gyðinga“ (Jóh 19.19). Trúarleiðtogarnir vildu breyta henni en Pílatus hafnaði því og yfirskriftin varð þannig þögult vitni um sannleikann um Jesú og eitt leiðarmerki um að Jesús væri krýndur sem konungur á krossinum. Hér var Jesús, konungur þeirra, konungur Gyðinga og hann hékk á krossi eins og ótíndur glæpamaður.

„Æðri máttarvöld en Pílatus eða Gyðingar höfðu ákveðið yfirskriftina yfir höfði Jesú. Fyrir forsjón Guðs skyldi hún vekja hugsanir og rannsókn á ritningunum“ (ÞA, bls. 559).

`Lestu Jóh 19.25-27. Hvaða hjartnæma atvik varðandi móður Jesú átti sér stað við krossinn?`

Meðal þeirra sem stóðu við krossinn þennan dag voru Jóhannes, lærisveinninn elskaði, ásamt Maríu, móður Jesú, og aðrir. Mörgum árum áður hafði Símeon sagt fyrir um þessa reynslu þegar Jósef og María komu með Jesú í musterið til að helga hann (sbr. Lúk 2.34, 35). Í dauðateygjum sínum segir Jesús við móður sína: „Kona, sjá þar er sonur þinn“ og við Jóhannes segir hann: „Sjá, þar er móðir þín“ (Jóh 19.26, 27, 1973).

`Lestu Jóh 19.28-30. Í hverju felst mikilvægi síðustu orða Jesú: „Það er fullkomnað“?`

Gríska hugtakið sem þýtt er „að fullkomna“ kemur þrisvar fyrir í þessum versum. Í 28. versinu er sagt að „Jesús vissi að allt var þegar fullkomnað“ og aftur í 30. versinu lesum við að Jesús sagði: „Það er fullkomnað!“ Einnig er náskylt orð notað í 28. versinu um að allt „rættist“ sem ritningin sagði. Þó svo vettvangurinn væri hræðilegur þá fullkomnaðist allt og rættist sem ritningin hafði sagt fyrir.

Þegar Jesús sagði: „Það er fullkomnað“ var hann að ljúka því ætlunarverki sem faðirinn hafði falið honum að gera.

`Hvaða þýðingu hafði það fyrir okkur þegar Jesús sagði: „Það er fullkomnað“? Hverju var lokið og hvaða þýðingu hefur það fyrir líf okkar?`