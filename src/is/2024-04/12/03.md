---
title:  Sjáið manninn!
date:   16/12/2024
---

`Lestu Jóh 18.38 - 19.5. Hvernig leitaðist Pílatus við að telja fólkið á að biðja um lausn Jesú?`

Pílatus beið ekki eftir svari frá Jesú varðandi sannleikann. Þess í stað fór hann aftur út til að reyna að sannfæra fólkið. Með því að ræða við fólkið í stað þess að sleppa Jesú setti Pílatus sig í erfiða aðstöðu og trúarleiðtogarnir gerðu sér grein fyrir því að þeir gætu beitt fólkinu til að stjórna landshöfðingjanum.

Pílatus vísar til þeirrar hefðar að leysa fanga úr haldi í tengslum við páskahátíðina og spyr því fólkið hvort það vilji að hann sleppi „konungi Gyðinga.“ Það kemur á óvart en er jafnframt kaldhæðnislegt að fólkið biður hann um að leysa ræningja að nafni Barabbas1 úr haldi fremur en hinn saklausa Jesú.

Síðan er Jesús hæddur og niðraður. Rómversku hermennirnir flétta þyrnikórónu, klæða hann í purpuraskikkju og koma fram og hylla hann hæðnislega sem konung Gyðinga. Þannig myndu þeir heilsa keisaranum, en hér var það gert í hæðnisskyni.

Pílatus virðist vera að reyna að skírskota til samúðar fólksins til þess að sleppa Jesú. Hann leiðir Jesú út íklæddan purpuraskikkju og með þyrnikórónu á höfði. Jóhannes hefur enga athugasemd um það en hann framsetur Jesú í uppgerðar konungsklæðum og landshöfðinginn kallar til fólksins: „Sjáið manninn!“ (Jóh 19.5). Það minnir lesandann á orð Jóhannesar skírara í Jóh 1.29: „Sjá, Guðs lamb sem ber synd heimsins.“ Það er kaldhæðnislegt að heiðinn landshöfðingi kynnir Messías í þessum konunglegu klæðum fyrir Ísrael.

En eins og Jóh 19.6-16 sýnir þá fór múgurinn fram á krossfestingu Jesú á grundvelli þess að hann gerði tilkall til að vera sonur Guðs. Þetta gerir Pílatus óttasleginn og hann leggur sig enn meira fram við að leysa Jesú úr haldi. En leiðtogarnir innsigla örlög Jesú með því að halda því fram að losun Jesú jafngilti andstöðu við keisarann. Þeir vissu að hollusta Pílatusar við keisarann þýddi að hann gæti ekki leyst einhvern úr haldi sem teldi sig gegna sama hlutverki. Því sögðu leiðtogarnir að þeir hefðu engan konung nema keisarann. Þannig var hatur þeirra í garð Jesú dýpra en þjóðarmetnaður þeirra. Þeir voru reiðubúnir að fórna tilkalli sínu til sjálfsstjórnar til þess að losna við Jesú.

`Skelfileg tilhugsun -- heiðinn stjórnandi vill gjarnan sleppa Jesú úr haldi á sama tíma og andlegir leiðtogar þjóðarinnar, sem hefðu átt að þekkja hann, vildu krossfesta hann! Hvað getum við lært af þessum atburði?`