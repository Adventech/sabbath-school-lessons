---
title:  Hvað er sannleikur?
date:   15/12/2024
---

Réttarhöldunum yfir Jesú er ekki lýst í smáatriðum í Jóh 18.28-32. Þess í stað er athyglinni beint að Jesú þar sem hann er dreginn fram fyrir Pontíus Pílatus.

`Lestu Jóh 18.33-38. Um hvað töluðu Pílatus og Jesús?`

Landshöfðinginn spyr Jesú hvort hann sé konungur Gyðinga (Jóh 18.33). Þetta er fyrsta tilvísunin til þessa titils en ekki sú síðasta. Jesús spyr Pílatus hvort það séu hans orð eða hvort einhverjir hefðu sagt honum það. Spurning Jesú snýr málinu við og hann vill vita hvort landshöfðinginn geri sér grein fyrir því við hvern hann sé að tala. Lesandinn veit þegar að Jesús sé konungur, en veit landshöfðinginn það?

Pílatus svarar með eigin spurningu: „Er ég þá Gyðingur? Þjóð þín og æðstu prestarnir hafa selt þig mér í hendur. Hvað hefur þú gert?“ (Jóh 18.35). Þetta var undansláttur sem byggðist á pirringi yfir hve spurning Jesú var nærgöngul. Það var einnig fyrsta skref landshöfðingjans frá sannleikanum þar sem hann leyfði fordómum að hindra skilning sinn.

Jesús svarar því til að ríki hans sé ekki af þessum heimi (Jóh 18.36). Pílatus dregur því réttilega þá ályktun að Jesús haldi því fram að hann sé konungur (Jóh 18.37). Það verður til þess að Jesús kemur fram með þá mikilvægu yfirlýsingu að hann sé til þess kominn að bera sannleikanum vitni og „hver sem er sannleikans megin“ heyri rödd hans (Jóh 18.37).

Pílatus spyr þá: „Hvað er sannleikur?“ (Jóh 18.38) en hann bíður ekki eftir svari. Þess í stað fer hann út til þess að reyna að frelsa Jesú frá múgnum.

Sannleikurinn er eitt af þemum Jóhannesarguðspjallsins. Jesús er hið eilífa orð (Jóh 1.1-5) og ljósið og sannleikurinn. Allt er það í andstöðu við myrkur og villu. Hann er fullur náðar og sannleika (Jóh 1.14). Náð og sannleikur eru komin fyrir hann (Jóh 1.17). Jóhannes skírari bar sannleikanum vitni (Jóh 5.33). Jesús staðfesti að faðirinn sé „sannur“ (Jóh 7.28). Jesús sjálfur heyrði sannleikann frá föður sínum (Jóh 8.40). Jesús er „vegurinn, sannleikurinn og lífið“ (Jóh 14.6). Orð Guðs er sannleikur (Jóh 17.17). Þrátt fyrir spurningu sína missti Pílatus af tækifærinu til að þekkja sannleikann vegna fordóma sinna, fyrri ákvarðana og utanaðkomandi þrýstings.

`Hvernig skilur þú hugmyndina um að Jesús sé sannleikurinn?`