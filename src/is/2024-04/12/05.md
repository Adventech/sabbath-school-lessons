---
title:  Lestu Jóh 20.1-7. Hvers vegna er þessi atburður mikilvægur fyrir okkur?
date:   18/12/2024
---

Jesús dó síðdegis á föstudegi og reis upp snemma á sunnudegi.

Þar sem hvíldardagurinn var í aðsigi þegar hann var greftraður fór greftrunarferlið fram í flýti og því ekki alveg lokið. Þó svo fylgjendur Jesú elskuðu hann mjög héldu þeir hvíldardaginn og fóru ekki til grafarinnar (sbr. Mrk 16.1 og Lúk 23.56). Eftir hvíldardaginn keyptu nokkrar konur ilmsmyrsl til að fara með til grafarinnar að morgni sunnudagsins. Þeim kom mjög á óvart að búið var að velta steininum frá og gröfin var tóm.

María Magdalena var ein þeirra sem komu snemma þann morgun. Hún hljóp til að segja Pétri og Jóhannesi það sem hún sá. Þeir hlupu þangað, Jóhannes hljóp hraðar en Pétur og kom þangað fyrstur. Hann beygði sig niður, leit inn og sá línblæjurnar sem Jesús hafði verið vafinn í liggja þar. Hann fór samt ekki inn. Pétur, aftur á móti, fór inn og sá línblæjurnar liggjandi þar. Hann sá einnig sveitadúkinn, sem hafði verið á höfði Jesú, en hann var ekki með línblæjunum. Hann hafði verið lagður saman og lá út af fyrir sig.

`Lestu Jóh 20. 8-10. Hvaða merking fólst í því að andlitsklúturinn lá samanvafinn?`

Þegar Pétur var kominn inn fór Jóhannes líka inn. Okkur er sagt að hann hafi farið inn, séð og trúað (Jóh 20.8). Hvers vegna skyldu grafarklæðin sem lágu þar og sveitadúkurinn sem lá samanvaftinn og aðskilinn frá blæjunum hafa fengið Jóhannes til að trúa því að Jesús væri upprisinn frá dauðum?

Til þess að svara þeirri spurningu þurfum við að íhuga fyrst hvers vegna gröfin var tóm. Líklegasta svarið var grafarræningjar. Þrennt mælir gegn því. Í fyrsta lagi segir Matteus okkur að varðmenn héldu vörð um gröfina (Matt 27.62-66) svo grafarrán var ólíklegt. Í öðru lagi rændu grafarræningar verðmætum en ekki rotnandi líkum. Í þriðja lagi flýta grafarræningjar sér og taka ekki tíma til að brjóta eða vefja saman sveitadúka. Svo það kemur ekki á óvart að þegar Jóhannes sá sveitadúkinn samanvafinn trúði hann að Jesús væri upprisinn frá dauðum.