---
title:  Til íhugunar
date:   20/12/2024
---

Lestu eftirfarandi kafla í ÞA: „Það er fullkomnað,“ bls. 568-574, „Drottinn er upprisinn,“ bls. 584-589, „Hví grætur þú?“ bls. 590-594 og Clifford Goldstein, Risen: Finding Hope in the Empty Tomb (Nampa, Idaho: Pacific Press, 2020).

„Pílatus langaði til að frelsa Jesú. En hann sá að það var honum um megn ef hann vildi halda stöðu sinni og mannvirðingum. Fremur en að fórna völdum sínum kaus hann að fórna saklausu lífi. Hversu margir fórna sannfæringu sinni á svipaðan hátt til að komast hjá tjóni eða óþægindum. Samviskan og skyldan bendir í eina átt, sjálfselskan í aðra. Straumurinn rennur stríður í ranga átt og sá sem gengur til samkomulags við hið illa berst með honum inn í svart myrkur sektarinnar“ (ÞA, 552).

„Kristur gaf ekki líf sitt fyrr en hann hafði fullkomnað það verk sem hann kom til að vinna og með síðasta andvarpinu sagði hann: „Það er fullkomnað“ (Jóh 19.30). Orrustan var unnin. Hægri hönd hans og heilagur armur hafði fengið honum sigurinn. Sem sigurvegari hóf hann upp merki sitt á eilífum hæðum. Ríkti ekki fögnuður meðal englanna? Allur himinninn fagnaði sigri með frelsaranum. Satan var yfirunninn og hann vissi að ríki hans var liðið undir lok.

Englunum og óföllnum veröldum er hrópið „það er fullkomnað“ þrungið djúpri merkingu. Það var þeirra og okkar vegna að hið mikla endurlausnarstarf hafði verið unnið. Ófallnar verur njóta með okkur ávaxtanna af sigri Krists“ (ÞA, bls. 568).

**Til umræðu**:

`Hvaða ákvörðunarleið getur hjálpað okkur að komast hjá því að gera sömu mistök og Pílatus gerði?`

`Hvers vegna varð Jesús að deyja fyrir okkur? Hvers vegna varð hann að vera staðgengill okkar? Hvers vegna var nauðsynlegt að hann dæi til þess að við öðluðumst hjálpræði? Hvaða ritningarstaðir rökstyðja svar okkar?`

`Hvaða tengsl eru milli vísbendinga ritningarinnar og vísbendinga sögunnar varðandi trú á upprisu Jesú? Hvaða sagnfræðilega vísbending staðfestir sterklega upprisu Jesú?`

`Hugleiddu 1Kor 15.12-20. Hvernig getum við skilið þau hugmyndatengsl að ef Kristur er ekki upprisinn „þá eru einnig þau glötuð sem sofnuðu í trú á Krist“ (1Kor 15.18) ef „þeir sem sofnuðu í Kristi“ fara beint til himins? Hvernig staðfesta orð Páls sannleikann um að hinir dánu sofi í gröfum sínum þar til Kristur kemur aftur?`