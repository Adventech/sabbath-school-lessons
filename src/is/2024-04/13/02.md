---
title:  Samfundur í Galíleu
date:   22/12/2024
---

`Lestu Jóh 21.1-19. Hvaða mikilvægu sannleiksatriði koma fram í þessum versum einkum varðandi náð Guðs og auðmýkt mannsins?`

Í lok Jóh 20 finnum við tilgang guðspjallsins nefndan. Það væri því rökrétt að ljúka því þar en svo er ekki. Það er einn kafli eftir. Í byrjun 21. kaflans finnum við suma af lærisveinunum í Galíleu og Pétur stingur upp á að þeir eyði nóttinni á vatninu. Svo virðist sem allt sé komið í gamla horfið og lærisveinarnir séu komnir aftur í fyrri atvinnu sína, fiskveiðar. En þeir veiða ekkert þá nótt.

Um morguninn segir dularfullur maður á ströndinni þeim að varpa netinu hægra megin við bátinn. Þeir veiða þá svo marga fiska að þeir geta ekki dregið inn netið. Það minnir á upphaf þjónustu þeirra með Jesú (sjá Lúk 5.1-11). Jóhannes kannast strax við Jesú og segir Pétri sem stekkur strax út í vatnið og syndir í land.

Jesús leggur þrjár spurningar fyrir Pétur varðandi elsku hans til herra síns. Fyrir krossfestinguna hélt Pétur því fram að hann myndi leggja líf sitt í sölurnar fyrir Jesú (Jóh 13.37). Í því sambandi sagði Jesús fyrir um þrefalda afneitun Péturs (Jóh 13.38). Í þetta sinn lítur Pétur ekki á sig sem þungamiðjuna heldur Jesús: „Drottinn, þú veist allt. Þú veist að ég elska þig“ (Jóh 21.17).

Sumir benda á að Jesús notar sögnina agapaó, sem þýðir „að elska,“ tvisvar þegar hann spyr Pétur, en í síðasta skiptið notar hann sömu sögnina og Pétur sem notar alltaf sögnina fíleó sem einnig þýðir „að elska“ einhvern sem vin. Það bendir til þess að Pétur hafi enn ekki náð hinum æðri kærleika.

Svar Péturs snýst um auðmýkt. Þegar hann hefur í huga fyrri misbrest sinn er líklegt að hann í auðmýkt noti „lægra stig“ elskunnar þar sem hann þorir ekki að búast við of miklu af sjálfum sér. Jesús gerir sér grein fyrir þessari auðmýkt sem gegnir meginhlutverki við að endurreisa Pétur til þjónustu hans. Það er engin spurning að auðmýkt er eitt mikilvægasta skilyrðið fyrir þjónustu þar sem athyglin beinist þá að Jesú Kristi en ekki að einstaklingnum sjálfum.

Endurreisn Péturs og hlutverk hans sem leiðtogi í frumsöfnuðinum er ein sterkasta vísbendingin um upprisu Jesú frá dauðum. Það væri erfitt að útskýra leiðandi stöðu Péturs ef Jesús hefði ekki endurreist þjónustu hans í návist hinna lærisveinanna.

`Hvers vegna er auðmýkt svo mikilvæg fyrir þann sem leitast við að þekkja Drottin? Í ljósi krossins hvað höfum við til að vera hreykin af?`