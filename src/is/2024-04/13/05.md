---
title:  Jarðnesk guðfræði eða „að ofan“
date:   25/12/2024
---

`Lestu Jóh 4.46-54. Hvaða vandamál lagði embættismaðurinn fyrir Jesú og hvað lá að baki þess?`

Þessi maður kom til Jesú, sem er ljós heimsins, en hann hafði þegar ákveðið að trúa einungis ef Jesús læknaði barnið hans. Við gætum sagt að guðfræði þessa manns hafi verið jarðnesk. Jarðnesk guðfræði setur upp reglur og mælikvarða fyrir Guð og orð hans. Hversu gallaðar, takmarkaðar eða hlutstæðar sem mannlegar hugmyndir eru verða þær úrslitavaldið varðandi túlkun manna á orði Guðs. Hvílík hættuleg gildra að falla í!

Aftur á móti bregst guðfræði „að ofan“ fyrst við í trú á Guð og orð hans (Jóh 4.48; Jóh 6.14, 15; 2Tím 3.16). Þegar við tökum við Biblíunni í trú túlkar hún sig sjálf. Viðhorf ritningarinnar leiðbeinir skilningi okkar og túlkun í stað ríkjandi speki heimsins. Mannleg viðhorf verða að lúta orði Guðs en ekki öfugt.

Við verðum að trúa orðum ritningarinnar ef við eigum að trúa orðum Jesú (Jóh 5.46, 47). „Ef þér farið eftir því sem ég segi eruð þér sannir lærisveinar mínir“ (Jóh 8.31). Ef við efumst um orð Guðs getur orð hans ekki verið í okkur (Jóh 8.38). „Sá sem hafnar mér og tekur ekki við orðum mínum hefur sinn dómara: Orðið, sem ég hef talað, verður dómari hans á efsta degi. Því að það sem ég tala kemur ekki frá sjálfum mér heldur hefur faðirinn, sem sendi mig, boðið mér hvað ég skuli segja og hvað ég skuli tala“ (Jóh 12.48, 49).

Að heyra Guðs orð felur meira í sér en að hlusta hlutlaust á upplýsingar. Það innifelur einnig að gera Guðs vilja. Það er það sem felst í því að heyra Guðs orð á virkan hátt. „Sá sem vill gera vilja hans mun komast að raun um hvort kenningin er frá Guði eða ég tala af sjálfum mér“ (Jóh 7.17).

Að heyra orð Guðs þannig og bregðast við sýnir elsku til hans. „Sá sem elskar mig varðveitir mitt orð og faðir minn mun elska hann. Til hans munum við koma og gera okkur bústað hjá honum“ (Jóh 14.23).

`Hvaða tengsl eru milli elsku okkar til Jesú og hlýðni? Hvers vegna er hætta á að „hlýðni“ sem byggist ekki á elsku verði blind hlýðni við lagabókstafinn?`