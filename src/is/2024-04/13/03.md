---
title:  Beindu sjónum þínum að Jesú
date:   23/12/2024
---

`Lestu Jóh 21.20-22. Hvaða spurning afvegaleiddi Pétur? Hvernig lagfærði Jesús leið hans?`

Jesús var nýbúinn að endurreisa Pétur til þjónustustarfa og hafði sagt við hann: „Fylg þú mér“ (Jóh 21.19). Sennilega átti það við um að fylgja Jesú niður eftir ströndinni. Þegar Pétur snýr sér og sér Jóhannes einnig fylgja Jesú spyr hann: „Drottinn, hvað um þennan?“ (Jóh 21.21).

Þegar Jesús hafði endurreist Pétur til starfa sagði hann einnig fyrir um dauðdaga hans (Jóh 21.18). Svo virðist sem Pétur hafi einnig verið forvitinn um dauða Jóhannesar en Jesús beinir þess í stað athygli Péturs að mikilvægi þess að fylgja honum og hafa ekki áhyggjur af afdrifum annars lærisveins.

`Lestu Jóh 21.23-25. Hvernig misskildu menn yfirlýsingu Jesú? Hvernig leiðrétti Jóhannes þann misskilning?`

Fólk misskildi hvað Jesús átti við þegar hann sagði: „Ef ég vil að hann lifi þangað til ég kem, hverju skiptir það þig?“ (Jóh 21.22). Það hélt að það þýddi að Jesús kæmi aftur áður en Jóhannes yrði dauðanum að bráð. Með árunum þegar Jóhannes eltist skapaði það krísu meðal fólksins ef hann myndi deyja og Jesús væri enn ókominn. Jóhannes leiðréttir þennan misskilning með því að benda á að þetta hefði með vilja Jesú að gera en væri ekki spádómur um hvað myndi gerast.

Hugmyndin um að beina sjónunum að Jesú í stað annarra er áhrifamikill inngangur að lexíunni þessa viku. Jesús einn er frelsari okkar. Fólk mun óhjákvæmilega valda okkur vonbrigðum og jafnvel einnig særa okkur.

Sannleiksatriðin sem dregin verða fram í lexíunni næstu daga munu fjalla um þemað að skilja orð Guðs með það fyrir augum að þekkja Jesú og fylgja honum sem einn ætti að vera meistari okkar og leiðsögumaður, óháð þeirri hjálp, leiðbeiningum og leiðsögn sem aðrir kunna að veita okkur.

`Hve oft hafa einstaklingar sem þú leist upp til valdið þér vonbrigðum? Hvað hefur þú lært af þeirri reynslu?`