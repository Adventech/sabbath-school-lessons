---
title:  Ljós og myrkur
date:   24/12/2024
---

`Lestu Jóh 1.4-10; Jóh 3.19-21; Jóh 5.35; Jóh 8.12; Jóh 9.5; Jóh 11.9, 10; Jóh 12.35. Hvaða andstæða kemur fram í þessum textum og hvers vegna er hún grundvöllurinn að því að gera lítið úr sannleikanum?`

Heimurinn er í myrkri, hann forðast ljósið og getur ekki í eigin mætti fundið leiðina til hins sanna Guðs, hins persónulega Guðs sköpunar, opinberunar og endurlausnar.

„Mannkynið getur aldrei af sjálfu sér öðlast þekkingu á hinu guðlega. „Himinhá er speki hans -- hvað fær þú gjört? dýpri en undirheimar -- hvað fær þú vitað?“ (Job 11.8). Aðeins andi ættleiðingar getur opinberað okkur hin djúpu, guðlegu verðmæti sem „auga sá ekki og eyra heyrði ekki og ekki kom upp í hjarta nokkurs manns.“ „En oss hefur Guð opinberað hana fyrir andann“.“ (ÞA, bls. 307).

Aðeins Jesús Kristur hefur birt föðurinn (Jóh 1.18). Gríska orðið sem þýtt er „að birta“ þýðir „að túlka/útskýra/útlista.“ Jóhannes framsetur Jesú sem hinn himneska boðbera sem útskýrir hvað felst í því að þekkja Guð. Það er einungis fyrir Jesú að við getum með sanni þekkt Guð.

`Lestu Jóh 8.42-44. Hvernig lýsir Jesús þeim falska grundvelli sem trúarleiðtogar Ísraels höfðu byggt trú sína á?`

Þeir sem eru ekki grundvallaðir í sannleikanum tala af eigin ráðsnilld. Þeir „sjá“ merkingu textans einungis frá mannlegu sjónarmiði. Þess í stað verðum við að veita því viðtöku að Kristur sé ljós heimsins og okkur beri að fylgja honum við túlkun orðs hans. Aftur á móti talar djöfullinn samkvæmt eðli sínu (Jóh 8.44). Ef við gætum okkar ekki og gefumst ekki Guði í trú og hlýðni eigum við á hættu að gera það sama, þ.e. að lesa textann á grundvelli óska okkar sjálfra og viðhorfa sem er mikið auðveldara en við höldum.

`Hvernig bregst þú við þeim sannleika sem treður þér um tær? Hvernig ættir þú að bregðast við honum í staðinn?`