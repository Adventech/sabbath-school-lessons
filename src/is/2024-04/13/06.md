---
title:  Að vera í Jesú
date:   26/12/2024
---

`Lestu Jóh 12.32. Hvernig lýsir þessi eftirtektarverða yfirlýsing valdi Jesú Krists?`

Eins og við höfum séð þennan ársfjórðung þá dregur guðspjall Jóhannesar okkur til Jesú, en einungis ef við viljum gjarnan þekkja Guð og gera vilja hans. Við finnum þar að fólk, sem mætir Jesú, annaðhvort tekur á móti ljósinu og vex eða hafnar ljósinu og verður blint. Nikódemus, konan við brunninn, embættismaðurinn, maðurinn við Betesda-laugina, 5000 manna hópurinn sem hann mettaði, bræður Jesú, trúarleiðtogarnir, maðurinn sem fæddist blindur, María og Marta og Pílatus -- þessir allir mættu Jesú og völdu hvernig þeir brugðust við sannleikanum og ljósinu sem hann kom með.

Jarðnesk guðfræði byrjar með mannlegum rökum til að ákvarða og kanna tilveru Guðs og eðli. Mannleg sjónarmið, sem eru ófullkomin, fallin og full af fordómum hafa forgöngu fram yfir guðleg sjónarmið sem eru heilög, fullkomin og alvís. Jarðnesk guðfræði hefur leitt fólkið afvega í fortíðinni og mun gera það í framtíðinni (sjá Opb 14.1-12) þegar mannleg viska leitast við að þvinga heiminn til falskrar tilbeiðslu.

`Lestu Jóh 15.1-11. Hver er leyndardómurinn fyrir andlegan vöxt og heilsu?`

Leyndardómurinn felst í því að vera tengdur við Jesú. Hann er orð Guðs, brauð lífsins, ljós heimsins, dyr sauðanna, góði hirðirinn, upprisan og lífið, vegurinn, sannleikurinn og lífið og hinn sanni vínviður.

Meðlimir guðdómsins og orð þeirra, Biblían, eru eins og segull sem dregur okkur til sín nema við stöndum gegn því. „Rödd Guðs talar til okkar fyrir orð hans og við heyrum margar raddir. En Kristur hefur sagt okkur að gæta okkar á þeim sem segja „hér er Kristur“ eða „þar er Kristur.“ Hvernig eigum við þá að vita að þeir hafi ekki sannleikann nema við berum það undir ritningarnar?“ (RH, 3. apríl, 1888). Síðan verðum við að beygja viðhorf okkar undir það sem orð Guðs segir.