---
title:  Vitnisburður Tómasar
date:   13/11/2024
---

`Lestu Jóh 20.19-31. Hvað getum við lært af frásögninni um Tómas varðandi trú og efasemdir? Hvaða reginmistök urðu honum á?`

Eftir upprisu sína birtist Kristur lærisveinunum þar sem þeir voru óttaslegnir og innilokaðir í herbergi. Tómas var ekki meðal þeirra. Seinna heyrði hann um upprisuna frá hinum lærisveinunum, en hann var fullur örvæntingar. Það var ekki í samræmi við skilning hans á ríki Guðs.

Hann hlýtur einnig að hafa velt fyrir sér hvers vegna Jesús birtist hinum lærisveinunum þegar hann var ekki meðal þeirra.

Hann sagði: „Sjái ég ekki naglaförin í höndum hans og lagt hönd mína í síðu hans, mun ég alls ekki trúa“ (Jóh 20.25).

Tómas setti fram skilyrði fyrir trú sína. Sú afstaða er algeng í guðspjalli Jóhannesar. Nikódemus svaraði Jesú með orðunum: „Hvernig getur maður fæðst þegar hann er orðinn gamall?“ (Jóh 3.4). Konan við brunninn spurði: „Herra, þú hefur enga skjólu að ausa með og brunnurinn er djúpur. Hvaðan hefur þú þetta lifandi vatn?“ (Jóh 4.11). Og mannfjöldinn sem Jesús mettaði með brauðum og fiskum spurði: „Hvaða tákn getur þú sýnt okkur svo að við trúum?“ (Jóh 6.30).

Það er þessi afstaða „að sjá og svo trúa“ sem guðspjall Jóhannesar glímir við. Þegar Jesús hitti Tómas eftir upprisu sína bauð hann honum að koma til að sjá og snerta upprisinn líkama hans, en bætir svo við: „Sælir eru þeir sem hafa ekki séð og trúa þó“ (Jóh 20.29).

„Guð biður okkur aldrei að trúa án þess að láta okkur í té nægileg rök til að byggja trú okkar á. Tilvist hans, grundvallareðli hans og sannleiksgildi orða hans er allt staðfest af vitnisburði, sem höfðar til dómgreindar okkar. Sá vitnisburður er yfirgnæfanlegur. Samt hefur Guð aldrei numið á brott möguleikann á að efast. Trú okkar verður að byggjast á rökum en ekki á því, sem verður séð eða þreifað á“ (VK, bls. 123).

Okkur hefur verið gefinn ótrúlegur fjöldi vísbendinga í orði Guðs, sköpunarverki hans og persónulegri reynslu, sem við getum byggt trú okkar á Jesú á.

`Hvað myndir þú segja ef einhver spyrði þig hvers vegna þú trúir á Jesú?`