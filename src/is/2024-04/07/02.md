---
title:  Horfið aftur til Abrahams
date:   10/11/2024
---

Jesús hikaði ekki við að lýsa því yfir hver hann væri né kalla fram vitni til að votta það, jafnvel þó þau vitni væru löngu horfin af sjónarsviðinu. Abraham var á meðal þeirra. „Abraham faðir yðar vænti þess með fögnuði að sjá dag minn og hann sá hann og gladdist“ (Jóh 8.56).

`Hvers vegna var vitnisburður Abrahams svo mikilvægur að hann var tekinn með í guðspjalli Jóhannesar? 1Mós 12.3; 1Mós 18.16- 18; 1Mós 26.4; Matt 1.1; Post 3.25.`

„Með táknum og fyrirheitum boðaði Guð „Abraham fyrirfram fagnaðarboðskap“ (Gal 3.8). Og trú ættföðurins beindist að endurlausnaranum sem myndi koma. Kristur sagði við Gyðingana:: „Abraham faðir yðar vænti þess með fögnuði að sjá dag minn, og hann sá hann og gladdist“ (Jóh 8.56). Hrúturinn, sem var fórnað í stað Ísaks, táknaði Son Guðs sem yrði fórnað í okkar stað. Þegar maðurinn var dæmdur til dauða fyrir að brjóta lög Guðs leit faðirinn til sonar síns og sagði við syndarann: „Ég hef fundið lausnargjaldið“ svo að þú megir lifa“ (ÆS, bls. 106).

Abraham var forfaðir Gyðingaþjóðarinnar. Honum var gefið fyrirheit um að allar þjóðir myndu blessun hljóta af honum. Þessi blessun kom í Messíasi sem var afkomandi hans.

Abraham var einnig faðir þeirra sem bregðast við Guði í trú (Heb 11.8, 17-19). Sú staðreynd að hann var fús að fórna syni sínum Ísak (1Mós 22), syni fyrirheitisins, var ekki einungis vottur um trú hans heldur veitti hún innsýn í frelsunaráformið.

Þegar Jesús sagði: „ Abraham faðir yðar vænti þess með fögnuði að sjá dag minn“ (Jóh 8.56) sögðu leiðtogarnir: „Þú ert enn ekki orðinn fimmtugur og hefur séð Abraham!?“ (Jóh 8.57). Svar Jesú var undravert: „Sannlega, sannlega segi ég yður: Áður en Abraham fæddist er ég“ (Jóh 8.58). Jesús notar orðalag sem minnir á það sem Guð sagði við Móse við runnann sem logaði. Það var yfirlýsing um að vera hinn eilífi Guð. Leiðtogarnir skildu greinilega hvað fólst í svari hans því að þeir tóku „upp steina til að grýta Jesú“ (Jóh 8.59).

`Lestu Róm 4.1-5. Hvernig notar Páll þessa frásögn um Abraham til að opinbera hinn mikla sannleika um frelsun fyrir trú eina án lögmálsverka? Hvernig hjálpa þessi vers okkur að skilja hugmyndina um Abraham sem föður þeirra sem lifa fyrir trú?`