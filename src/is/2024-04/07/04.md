---
title:  Ómeðvitaður vitnisburður Pílatusar
date:   12/11/2024
---

Margsinnis segir Jóhannes frá því að trúarleiðtogarnir leituðust við að handtaka Jesú, draga hann fyrir rétt og dæma hann til dauða. En í guðspjallinu bendir Jesús oft á að hans tími sé enn ekki kominn og á þar við tíma krossfestingarinnar (Jóh 2.4; Jóh 7.6, 8, 30; Jóh 12.7, 23, 27; Jóh 13.1; Jóh 17.1).

Nú var stundin runnin upp. Jesús var handtekinn í Getsemane- garðinum og færður til Annasar, síðan til Kaífasar æðsta prests og tvívegis til Pílatusar.

Jóhannes hafði kallað fram mörg vitni úr ýmsum stéttum þjóðfélagsins til að vitna um að Jesús væri Kristur. Nú kallar Jóhannes Pílatus ríkisstjóra sem yfirheyrði Jesú. Vitnisburður hans var mikilvægur þar sem Pílatus var Rómverji, ríkisstjóri og dómari. Flest hinna vitnanna voru óbrotnir Gyðingar.

`Hvernig tengist yfirlýsing Pílatusar þema Jóhannesarguðspjallsins? (Jóh 18.38; Jóh 19.4-22).`

Jesús var færður fram fyrir Pílatus snemma á föstudagsmorgni (Jóh 18.28). Hann ætlaði sér að losa sig fljótt við fangann til að mæta örlögum sínum. En framkoma Jesú vakti athygli Pílatusar og hann yfirheyrði Jesú ítarlega og heyrði hann segja: „Til þess er ég fæddur og til þess er ég kominn í heiminn að ég beri sannleikanum vitni. Hver sem er sannleikans megin heyrir mína rödd“ (Jóh 18.37).

Þó svo ríkisstjórinn að lokum dæmdi Jesú til dauða þá lýsti hann því yfir þrisvar sinnum að Jesús væri saklaus (Jóh 18.38; Jóh 19.4, 6). Og á krossinn lét hann rita: „Jesús frá Nasaret, konungur Gyðinga“ (Jóh 19.19) og lauk þannig vitnisburði sínum um hver Jesús væri. Og þrátt fyrir vitnisburð hans um sakleysi Krists þá felldi hann samt dauðadóm yfir Jesú.

Sannleikurinn blasti við Pílatusi en samt leyfði hann múgnum að neyða sig til að fella dauðadóm yfir Jesú -- sorglegt dæmi um að fylgja ekki samvisku sinni né því sem hjartað segir að sé rétt.