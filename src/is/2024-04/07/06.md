---
title:  Vitnisburður okkar um Jesú
date:   14/11/2024
---

Þegar Jóhannes kallar hvað eftir annað fram vitni um Jesú er það í því skyni að við komumst að þeirri yfirgripsmiklu niðurstöðu að „Jesús gerði einnig mörg önnur tákn í augsýn lærisveina sinna sem eigi eru skráð á þessa bók. En þetta er ritað til þess að þið trúið að Jesús sé Kristur, sonur Guðs, og að þið í trúnni eigið líf í hans nafni“ (Jóh 20.30, 31).

Ímyndið ykkur að hafa verið þar og séð Jesú gera mörg af þessum kraftaverkum. Við myndum örugglega trúa, er það ekki? Við myndum vilja trúa því, en á vissan hátt höfum við enn meiri ástæðu til að trúa á Jesú en þeir sem voru vitni að kraftaverkum hans. Hvers vegna?

`Hvað er sumt af því sem við höfum í dag sem þeir, sem lifðu á tíma Jesú, höfðu ekki en ætti að hjálpa okkur til að trúa? Sjá t.d. Matt 24.2; Matt 24.14; Matt 24.6-8.`

Það er vegna þess að við höfum ekki aðeins áhrifamiklar frásagnir í Jóhannesarguðspjalli heldur einnig þau miklu forréttindi að sjá svo margt af því rætast sem Jesús og ýmsir höfundar Biblíunnar sögðu fyrir, eins og t.d. eyðileggingu musterisins (Matt 24.2), útbreiðslu fagnaðarerindisins um allan heim (Matt 24.14), fráfallið mikla (2Þess 2.3) og fallið ástand heimsins og hið illa sem einkennir hann (Matt 24.6-8). Allan starfstíma Jesú voru fylgjendur hans alltaf fámennur og áreittur hópur manna og kvenna sem undir venjulegum kringumstæðum hefðu átt að hverfa af blöðum sögunnar fyrir löngu. Hvernig hefði þessi hópur átt að geta vitað eins og við að allt þetta myndi eiga sér stað? En þessir atburðir gerðust. Reyndar má einnig benda á að okkar eigin trú er uppfylling á spádómi Jesú um að fagnaðarerindið myndi breiðast út um alla jörðina.

Og í dag, um 2000 árum síðar, höfum við sem fylgjendur Jesú þau forréttindi að vera vitni um Jesú og það sem hann hefur gert fyrir okkur. Það er ekki á grundvelli röksemda Nataníels, Nikódemusar, samversku konunnar eða kenninga faríseanna að við þekkjum Jesú sem Messías. Þess í stað er það á grundvelli þess sem við lesum í ritningunni ásamt sannfæringarmætti heilags anda að við veitum Jesú viðtöku sem frelsara heimsins.

Það, ásamt sambandi okkar við Guð, gerir það að verkum að hvert og eitt okkar hefur eigin frásögn um eigin reynslu. Frásögn okkar er ekki endilega eins dramatísk og það að sjá dauða reista til lífs eða þá sem blindir voru frá fæðingu fá sjónina, en það skiptir ekki máli. Það sem máli skiptir er að við þekkjum Jesú og við berum honum vitni á okkar hátt líkt og þeir sem við lesum um í guðspjalli Jóhannesar.