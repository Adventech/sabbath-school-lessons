---
title:  Vitnisburður Maríu
date:   11/11/2024
---

Sex dögum fyrir páska heimsótti Jesús Maríu, Mörtu og Lasarus, bróður þeirra, sem Jesús hafði reist upp frá dauðum. Símon, sem Jesús hafði læknað af holdsveiki, hélt veislu í þakklætisskyni fyrir það sem Jesús hafði gert fyrir hann. Marta gekk um beina og Lasarus sat við borðið ásamt gestunum (Jóh 12.1-8).

`Í hverju fólst mikilvægi þess sem María gerði við þetta tækifæri? Hvernig bar það vitni um hver Jesús væri í rauninni? (Jóh 12.1-3).`

Ilmsmyrslin voru mjög dýrmæt. Þau höfðu kostað nálægt árslaunum verkamanns. Að öllum líkindum hafði María keypt þau í þakklætisskyni til frelsarans fyrir að hafa fyrirgefið syndir hennar og reist bróður hennar aftur til lífs. Hún ætlaði að nota það dag einn við greftrun Jesú. En svo heyrði hún að hann yrði brátt smurður sem konungur og hún vildi verða fyrst til að auðsýna honum heiður.

Hún ætlaði sennilega ekki að vekja athygli með þessu, en Jóhannes getur þess að „húsið fylltist ilmi smyrslanna“ (Jóh 12.3). Júdas brást við með snöggri áminningu og nefndi að það hefði átt að selja smyrslin og gefa hagnaðinn til fátækra. En Jesús kom Maríu til varnar og sagði: „Lát hana í friði. . . . Fátæka hafið þið ætíð hjá ykkur en mig hafið þið ekki ávallt“ (Jóh 12.7, 8).

Ákveðið þema er endurtekið oft í guðspjallinu. Jesús veit hvað býr í brjósti fólksins (Jóh 2.24, 25; Jóh 6.70, 71; Jóh 13.11; Jóh 16.19).

Í veislu Símonar að þessu sinni veit Jesús hvað býr í brjósti Júdasar og Jóhannes gætir þess að benda á hver Júdas var í raun - eigingjarn þjófur (Jóh 12.6).

„Hinni ilmríku gjöf, sem María hafði ætlað til að smyrja lík frelsarans, var hellt yfir lifandi líkama hans. Við greftrunina hefði ilmur þess aðeins getað fyllt grafhýsið. Nú gladdi hann hjarta hans með fullvissunni um trú hennar og ást. . . . Og þegar hann hvarf niður í myrkur þjáninga sinna bar hann með sér endurminninguna um þessa athöfn, sönnun þeirrar elsku sem honum myndi hlotnast frá sínum endurleystu um eilífð“ (ÞA, bls. 414, 415).

`Jesús vissi hvað bjó í hjörtum Maríu og Júdasar. Hann veit einnig hvað býr í hjarta þínu. Hvað ætti það að segja okkur um þörf okkar fyrir Krist sem réttlæti okkar sem einnig ummyndar okkur og hylur?`