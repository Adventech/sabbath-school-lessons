---
title:  Vettvangurinn
date:   27/10/2024
---

`Lestu Jóh 4.1-4. Hvað lá að baki þess að Jesús fór í gegnum Samaríu?`

Farísearnir komust að því að lærisveinar Jesú skírðu fleiri en Jóhannes skírari. Það skapaði spennu milli fylgjenda Jóhannesar og Jesú. Lærisveinar Jóhannesar voru eðlilega afbrýðissamir vegna mannorðs hans og stöðu (sbr. Jóh 3.26-30). Í tilkomumiklu svari sínu sagði Jóhannes að hann ætti að minnka en Jesús að vaxa (Jóh 3.30). Jesús fór þá frá Júdeu til Galíleu að öllum líkindum til þess að forðast ágreining og átök. Beinasta leiðin þangað lá um Samaríu þó svo það væri ekki einasta leiðin. Heittrúaðir Gyðingar fóru lengri leiðina austur og yfir Pereu. En Jesú beið ætlunarverk í Samaríu.

`Lestu Jóh 4.5-9. Hvernig notaði Jesús tækifærið til að hefja samræður við konuna við brunninn?`

Jakobsbrunnur var nálægt borginni Síkem, en Síkar þar sem konan átti heima var í um 1.5 km fjarlægð. Jesús sat við brunninn meðan lærisveinarnir fóru inn í borgina til að kaupa vistir. Hann náði ekki í svalt vatnið í brunninum svo þegar konan kom til að draga vatn bað hann hana um að fá að drekka.

Í Jóh 3 vekur það furðu að Nikódemus, sem var ráðamaður Gyðinga og rabbí, skyldi lítillækka sig til að koma til Jesú. Hann kom að næturlagi til að forðast að eftir því væri tekið. En í Jóh 4 „felur“ konan sig í dagsbirtunni, án efa til að forðast að hitta aðrar konur sem komu annaðhvort snemma morguns eða síðla dags í kvöldsvalanum. Hví skyldi hún annars fara svo langa leið til að ná í vatn um hádegisbilið þegar heitast var? En hver sem ástæðan var þá átti það eftir að breyta lífi hennar að hitta Jesú.

En hvað gerist næst? Kennimaður Gyðinga stingur í stúf við samverska konu sem hefur vafasaman orðstír. Hvílíkur samanburður! En undraverð samskipti eiga sér stað við það tækifæri.

`Eru einhverjir hleypidómar í menningarumhverfi þínu sem hindra þig í að vitna fyrir öðrum? Hvernig getum við lært að yfirstíga þá?`