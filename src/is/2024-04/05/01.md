---
title:  Vitnisburður Samverjanna
date:   26/10/2024
---

### Lesefni vikunnar
Jóh 4.1-42; Jóh 3.26-30; Jer 2.13; Sak 14.8; Esk 36.25-27.

> <p>Ministexti</p>
> „Þeir sögðu við konuna: „Það er ekki lengur sakir orða þinna að við trúum því að við höfum sjálfir heyrt hann og vitum að hann er sannarlega frelsari heimsins““ (Jóh 4.42).

Hverjir voru Samverjarnir? Assýríumenn höfðu hernumið norðurríkið Ísrael árið 722 f.Kr. og til að skapa pólitískan stöðugleika dreifðu þeir hinum hernumdu um allt yfirráðasvæði sitt. Jafnframt tóku þeir marga sem hernumdir voru frá öðrum þjóðum og búsettu þá í norðurríkinu og þeir urðu Samverjarnir sem iðkuðu sitt afbrigði af Gyðingatrúnni.

En samskipti þeirra og Gyðinganna voru ekki góð. Til dæmis börðust Samverjarnir gegn endurreisn musterisins þegar Gyðingarnir sneru aftur frá Babýlon. Þess í stað byggðu þeir sitt eigið musteri á Garisímfjalli, en leiðtogi Gyðinga, Jóhannes Hyrkanus, eyðilagði það musteri 128 f.Kr.

Á tíma Krists hélt þessi fjandskapur áfram. Gyðingarnir forðuðust Samaríu eins mikið og þeim var auðið. Þó svo viðskipti kunni að hafa átt sér stað voru önnur samskipti forboðin. Gyðingar vildu ekki fá lán frá Samverjum eða jafnvel fá fyrirgreiðslu þeirra. Það er í þannig samhengi að Jóhannes segir frá samskiptum Jesú við konuna við brunninn og fólkið frá samversku borginni Sýkar.