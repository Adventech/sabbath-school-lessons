---
title:  Konan við brunninn
date:   28/10/2024
---

`Lestu Jóh 4.7-15. Hvernig notar Jesús þetta tækifæri til að vitna fyrir þessari konu?`

„Hatrið milli Gyðinga og Samverja varnaði konunni að bjóða Jesú greiða en frelsarinn var að leita lykilsins að þessu hjarta og með nærgætni, sem sprottin var af guðlegum kærleik, bað hann um greiða em bauð hann ekki. Framboðnum greiða kynni að verða hafnað en traust vekur traust á móti“ (ÞA, bls. 125).

Jesús þekkir það sem býr í hjörtum annarra eins og kom í ljós í samskiptum hans við Nikódemus og hann bregst við undrun hennar yfir því að Gyðingur skyldi biðja Samverja um slíkan greiða með því að koma beint að efninu er hann segir: „Ef þú þekktir gjöf Guðs og vissir hver sá er sem segir við þig: Gef mér að drekka, þá mundir þú biðja hann og hann gæfi þér lifandi vatn“ (Jóh 4.10).

Viðbrögð konunnar eru svipuð viðbrögðum Nikódemusar sem spurði: „Hvernig má þetta verða?“ (Jóh 3.9) í tengslum við endurfæðingu. Hún spurði: „Herra, þú hefur enga skjólu að ausa með og brunnurinn er djúpur. Hvaðan hefur þú þetta lifandi vatn?“ (Jóh 4.11). Í báðum tilvikum var Jesús að benda þeim (háttsettum kennara Gyðinga annars vegar og hins vegar samverskri konu með vafasamt mannorð) á háleit andleg sannindi sem hvort þeirra þurfti að heyra og skilja. En í báðum tilvikum var Jesús í rauninni að segja þeim það sama: þau þörfnuðust afturhvarfs.

`Hvar í Gamla testamentinu er að finna grundvöllinn fyrir yfirlýsingu Jesú um hið lifandi vatn? (Jer 2.13; Sak 14.8).`

Vatn er nauðsynlegt fyrir allt líf. Maðurinn getur ekki lifað án vatns. Vatn er því einnig áhrifamikil og viðeigandi mynd um eilífa lífið. Því er það að Jesús segir: „Hvern sem drekkur af vatninu er ég gef honum mun aldrei þyrsta að eilífu. Því vatnið, sem ég gef honum, verður í honum að lind sem streymir fram til eilífs lífs“ (Jóh 4.14).

`Lestu Jóh 7.37, 38. Hvað er Jesús að segja okkur í þessum versum og hvernig finnum við fyrir því sem hann heitir hér?`