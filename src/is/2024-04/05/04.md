---
title:  „Drottinn, gef mér þetta vatn“
date:   29/10/2024
---

„Ég mun dreypa á ykkur hreinu vatni svo að þið verðið hreinir. Ég mun hreinsa ykkur af öllum óhreinindum ykkar og skurðgoðum. Ég mun gefa ykkur nýtt hjarta og leggja ykkur nýjan anda í brjóst. Ég mun taka steinhjartað úr líkama ykkar og gefa ykkur hjarta af holdi. Ég mun leggja ykkur anda minn í brjóst svo að þið farið að boðum mínum og haldið reglur mínar og framfylgið þeim“ (Esk 36.25-27).

`Hvernig opinberar þessi texti þann sannleika sem Jesús leitaðist við að kenna Nikódemusi og konunni við brunninn?`

Í báðum tilvikum leitaðist Jesús við að ná til þeirra með andlegan sannleika, jafnvel þó hann notaði myndir úr náttúrunni í því skyni.

Hvorugt þeirra skildi í byrjun hvað Jesús átti við. Nikódemus spurði hvernig maður gæti fæðst aftur, það er að segja hvernig hann gæti komist aftur í líf móður sinnar og fæðst. Ljóst er að Nikódemus leit á málin á mannlegan hátt jafnvel þó Jesús væri greinilega að tala um andlegan sannleika. Á sama hátt tók einnig konan orð Jesú um vatnið bókstaflega þó augljóst væri að hann væri að tala um andleg málefni.

Þegar Jesús bauð henni lifandi vatn sagði hún: „Gef mér þetta vatn svo að mig þyrsti ekki og ég þurfi ekki að fara hingað að ausa“ (Jóh 4.15). Hún dró þá ályktun að vatnið sem Jesús bauð henni mundi leiða til þess að hún þyrfti ekki að koma til brunnsins og þar með draga úr því að hún hitti aðra. Það vekur eftirtekt að samræðurnar breyttust svo skyndilega frá því að Jesús bað konuna um drykk og til þess að hún bað hann um drykk.

`Lestu Jóh 4.16. Hvernig brást Jesús við beiðni konunnar?`

Skyndilega breytir Jesús um umræðuefni og biður konuna um að fara og kalla á manninn sinn og koma síðan aftur. Hvers vegna breyttist umræðuefnið svo skyndilega? Viðbrögð konunnar gáfu til kynna að hún vildi helst sneiða hjá þvi að tala um það. Jesús gat lesið hjarta hennar. Hún þurfti að standa andspænis veruleikanum til þess að finna hjálp. „Áður en þessi sál gæti veitt viðtöku gjöfinni, sem hann þráði að gefa, yrði að leiða hana til að kannast við synd sína og frelsarann“ (ÞA, bls. 127).