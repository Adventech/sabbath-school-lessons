---
title:  Vitnisburður Samverjanna
date:   31/10/2024
---

`Lestu Jóh 4.27-29. Hver voru óvænt viðbrögð konunnar?`

Koma lærisveinanna truflar viðræður Jesú við konuna. Þó svo þeir væru undrandi yfir því að hann væri að tala við konu þá spurðu þeir ekkert út í það. Þess í stað hvöttu þeir hann til að eta.

Konan, aftur á móti, skildi skjólu sína eftir og flýtti sér inn í borgina til að deila með öðrum reynslu sinni með Jesú.

`Lestu Jóh 4.30-42. Hvað gerðist eftir þetta atvik og hvað segir það okkur um hvernig útbreiða megi fagnaðarerindið?`

Það virðist undarlegt að frásögn Jesú um uppskeru komi inn í frásögn um afurhvarf margra í borginni. En Jóhannes vill að við sjáum hvernig Jesús leit á það sem var að gerast. Í huga Jesú var langtum mikilvægara að deila frelsunaráforminu með konunni en að neyta matar. Það var tilgangur hans að leiða sálir til frelsunar og hann notaði þetta tækifæri til að kenna lærisveinum sínum mikilvægi þess að deila fagnaðarerindinu með öllum, jafnvel þeim sem voru ólíkir þeim.

Það eru margir hápunktar í Jóhannesarguðspjallinu og Jóh 4.39-42 er vissulega einn þeirra. Margir Samverjar trúðu vegna vitnisburðar konunnar sem vitnaði um það að „hann hefði sagt henni allt sem hún hafði gert“ (Jóh 4.39).

Samverjarnir báðu Jesú um að staldra við hjá sér. Það varð til þess að fleiri trúðu vegna orða Jesú. „Þeir sögðu við konuna: „Það er ekki lengur sakir orða þinna að við trúum því að við höfum sjálfir heyrt hann og vitum að hann er sannarlega frelsari heimsins““ (Jóh 4.42).

`Hvað ætti þessi frásögn að segja okkur um hve áhrifamikill vitnisburður eins einstaklings getur verið? Hve áhrifamikið vitni ert þú um það sem Jesús hefur gert í lífi þínu?`