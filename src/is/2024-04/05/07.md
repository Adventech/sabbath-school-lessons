---
title:  Til íhugunar
date:   01/11/2024
---

Lestu „Við Jakobsbrunn“ í ÞA, bls. 125-134.

„Jafnskjótt og samverska konan hafði fundið frelsarann kom hún með aðra til hans. Hún sjálf reyndist áhrifameiri trúboði en hans eigin lærisveinar. Lærisveinarnir sáu ekkert í Samaríu sem benti til þess að þar væri frjósamur akur. Hugsanir þeirra voru bundnar við stórvirki framtíðarinnar. Þeir sáu ekki að allt í kringum þá var uppskera tilbúin til hirðingar. En fyrir atbeina konu, sem þeir fyrirlitu, komu íbúar heillar borgar að hlýða á frelsarann. Hún bar samlöndum sínum ljósið án tafar.

Þessi kona er tákn um það hvernig sönn trú á Krist vinnur. Sérhver lærisveinn er fæddur í ríki Guðs sem trúboði. Sá sem drekkur af hinu lifandi vatni verður lífsins uppsprettulind. Þiggjandinn verður gefandi. Náð Krists í sálinni er eins og uppspretta í eyðimörk, hún streymir fram til að lífga allt og gera þá sem eru að farast áfjáða í að drekka af vatni lífsins“ (ÞA, bls. 133, 134).

**Til umræðu**:

`Farið yfir svör ykkar við lokaspurningu sunnudagskaflans. Verið heiðarleg í svari ykkar. Hvaða hleypidómar eru í menningarheimi þínum sem gætu hindra þig í að vitna fyrir öðrum?`

`Hvers vegna telur þú að Jesús hafi fengið svo hlýjar viðtökur hjá Samverjunum andstætt því sem hann hlaut meðal eigin fólks?`

`Settu þig í spor samversku konunnar. Einhver gjörókunnugur kemur og sýnir henni að hann þekki hennar hjartans mál. Hvernig gæti einhver, jafnvel ókunnur maður, vitað um þessi mál? Það er því ekki að undra að hún hrífst af Jesú. Hvað ætti þessi frásögn að segja okkur um það hvernig Drottinn veit allt um okkur, jafnvel dýpstu leyndarmál sem við vildum ekki að nokkur viti um? Og hvað segir framkoma hans við hana okkur um það hvernig hann vill koma fram við okkur jafnvel þó hann þekki leyndarmál okkar? Hvaða uppörvun getum við dregið af þeim sannleika?`

`Hvaða þemu sem við höfum þegar kannað í Jóhannesarguðspjallinu finnum við í frásögninni um það sem Jesús gerði í samskiptum sínum við samversku konuna við brunninn?`