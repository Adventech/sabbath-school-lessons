---
title:  Orðið varð hold
date:   14/10/2024
---

`Lestu Jóh 1.1-3, 14. Hvað segja þessi vers okkur að Jesús, sem var Guð, hafi gert og hvers vegna er þessi sannleikur mikilvægasti sannleikurinn sem við getum nokkru sinni þekkt?`

Jóhannes byrjar ekki guðspjall sitt með nafni Jesú eða hlutverki hans sem Messías eða Kristur heldur með gríska hugtakinu logos.<sup>3</sup> Á tíma Jóhannesar notuðu ýmsar heimspekistefnur þetta hugtak um skynsamlega uppbyggingu alheimsins eða um rök og skynsemi yfirleitt.

Kenningar hins áhrifamikla forna heimspekings Plató höfðu einnig skipt raunveruleikanum í tvö svið. Annars vegar er himneskt og óbreytanlegt svið þar sem algjör fullkomnun ríkir. Hins vegar er okkar svið sem er tortímanlegt og breytilegt, mjög ófullkomin mynd af æðri fullkomnun, hvar sem það var að finna. (Plató svaraði aldrei þeirri spurningu.) Sumar heimspekistefnur litu á logos sem einhvern óhlutstæðan millilið milli hins eilífa og þess jarðneska sem eyðist.

Jóhannes notar hugtakið á mjög svo frábrugðinn hátt. Hann heldur því fram að sannleikurinn, logos, sé ekki eitthvað loftkennt og óhlutstætt hugtak sem sveimar milli himins og jarðar. Logos er persóna: Jesús Kristur sem varð hold og bjó með oss (Jóh 1.14).

Í huga Jóhannesar er logos Orð Guðs. Það sem skiptir meira máli er að Guð tjáir sig, það er að segja að hann opinberaði sig fyrir mannkyninu á róttækasta hátt: Hann varð einn af okkur. Í guðspjalli Jóhannesar er logos hinn eilífi Guð sem kemur í tíma og rúmi, talar, starfar og á persónuleg samskipti við manninn. Hinn eilífi Guð gerðist maður, einn af okkur.

Í Jóh 1.14 bendir postulinn á að „Orðið varð hold, hann bjó með oss.“ Orðið sem þýtt er „bjó“ þýðir í rauninni að setja upp tjaldbúð. Þar með vísar Jóhannes til 2Mós 25.8 þar sem Guð sagði Ísraelsmönnum að gera tjaldbúð svo að hann gæti dvalið í meðal þeirra. Á sama hátt tók Jesús, hinn guðlegi sonur Guðs, á sig mannlegt hold við holdtekjuna og huldi þannig dýrð sína svo að fólk gæti komist í snertingu við hann.

`Hugleiddu hvað kann að felast í því sem Jóhannes er að segja. Guð sjálfur, skaparinn, varð maður, einn af okkur og bjó hér meðal okkar. Hvað segir það okkur um hve raunverulegur kærleiki Guðs til mannsins er? Hvers vegna ætti sá undraverði sannleikur að veita okkur svo mikla huggun?`

<sup>3</sup> logos þýðir „orð“ (Þýð.)