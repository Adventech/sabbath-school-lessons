---
title:  Endurtekin þemu -- dýrðin
date:   17/10/2024
---

`Lestu Jóh 17.1-5. Hvað átti Jesús við þegar hann sagði: „Faðir, stundin er komin. Ger son þinn dýrlegan til þess að sonurinn geri þig dýrlegan“?`

Í gær litum við á jarðneska, mannlega rás frásagnar Jóhannesarguðspjallsins ásamt átökum og samspili fólks varðandi það hver Jesús væri og hvað hann hefðist að. Í dag snúum við huganum að guðlegri alheimsrás sem einnig er að finna í guðspjallinu.

Formálinn byrjar með alheimsrásinni. Jesús er kynntur sem hinn guðlegi sonur Guðs, skapari alheimsins. Allt það sem eitt sinn var ekki til varð til fyrir Jesú. „Allt varð til fyrir hann, án hans varð ekki neitt sem til er“ (Jóh 1.3). Síðan heldur frásögnin áfram og bendir á dýrð hans sem mannveru við holdtekjuna (Jóh 1.14). Jóhannes notar bæði hugtökin „dýrð“ og „að vegsama“ (sem koma af sömu orðrót á grísku) þegar hann talar um að hljóta heiður frá mönnum eða heiður og dýrð frá Guði.

Í guðspjalli Jóhannesar er vegsömun Jesú tengd hugmyndinni um stund hans, þ.e. dauðastund hans (sbr. Jóh 2.4; Jóh 7.30; Jóh 8.20; Jóh 12.23-27; Jóh 13.1; Jóh 16.32 og Jóh 17.1). Krossinn er dýrðarstund hans.

Hugmyndin er mjög fjarstæðukennd þar sem krossfesting var svívirðilegasta og mest niðurlægjandi aftökuaðferð í hinu forna Rómarríki. Þessi ótrúlega andstæða -- Guð á krossi -- sýnir samtvinnun sögu mannsins og guðdómsins.

Mannlega séð dó Jesús þjáningarfullum dauða sem fyrirlitinn glæpamaður sem hrópaði í vanmætti sínum: „Guð minn, Guð minn, hví hefur þú yfirgefið mig?“ Þessi mannlega og dimma hlið krossins kemur einkum fram hjá Matteusi og Markúsi (Matt 27.46; Mrk 15.34).

Hin dýrlega hlið krossins kemur hins vegar einkum í ljós hjá Lúkasi og Jóhannesi (Lúk 23.32-47; Jóh 19.25-30). Þar birtist frelsun og miskunn og þar gaf sonur Guðs sjálfan sig til föður síns.

Það er kaldhæðnislegt að mesta dýrð Guðs birtist í mestu smán hans þegar hann bar syndir heimsins í sjálfum sér.

`Hugleiddu hvað það þýðir að það tók Guð sjálfan á krossi til að frelsa okkur. Hvað ætti það að segja okkur um hve slæm syndin er í raun og veru?`