---
title:  Í upphafi -- hið guðlega orð
date:   13/10/2024
---

`Lestu Jóh 1.1-5. Hvað opinbera þessi orð um Orðið -- Jesú Krist?`

Jóhannesarguðspjallið byrjar með þeim undraverða sannleika að „í upphafi var Orðið og Orðið var hjá Guði og Orðið var Guð“ (Jóh 1.1). Þessi fagra setning inniheldur djúpan sannleika sem við fáum vart skilið.

Fyrst vísar postulinn óbeint til sköpunarsögunnar með orðunum „í upphafi“ (1Mós 1.1). Orðið var þegar til staðar fyrir upphaf alheimsins. Þannig staðfestir Jóhannes eilífðartilveru Jesú.

Næst segir hann: „Orðið var hjá Guði.“ Í Jóh 1.18 bendir Jóhannes á að Jesús sé „í faðmi föðurins.“ Hvernig sem við reynum að skilja nákvæmlega hvað þetta þýðir þá er eitt víst: Jesús og faðirinn eru í nánum tengslum hvor við annan.

Því næst segir hann: „Og Orðið var Guð.“ Hvernig getur Orðið verið hjá Guði og samtímis verið Guð? Útskýringuna má finna á grundvelli setningafræðinnar. Í setningunni „orðið var hjá Guði“ hafa bæði nafnorðin ákveðinn greini á frummálinu sem bendir til tveggja einstaklinga,<sup>1</sup> þ.e. Orðið var hjá Guði, „föðurnum“ en í setningunni „Orðið var Guð“ hefur orðið „Guð“ engan greini á frummálinu og gegnir því hlutverki sagnfyllingar.<sup>2</sup> Jesús er Guð. Hann er ekki faðirinn, en hann er samt hinn guðlegi sonur Guðs, önnur persóna guðdómsins.

Postulinn staðfestir þennan skilning í Jóh 1.3, 4 þar sem hann segir að Jesús sé skapari alls þess sem skapað hefur verið. Allt sem eitt sinn var ekki til varð til fyrir tilstilli skaparans Jesú.

„Frá eilífð var Drottinn Jesús Kristur eitt með föðurnum. Hann var „ímynd Guðs,“ ímynd mikilleika hans og hátignar, „ljómi dýrðar hans“ (ÞA, bls. 9).

`Hvers vegna er guðdómur Krists svo mikilvægur þáttur í guðfræði okkar? Hverju myndum vil glata ef Jesús væri einungis sköpuð vera? Verið undir það búin að ræða um mikilvægi hins eilífa guðdóms Krists fyrir trú okkar.`

<sup>1</sup> Líkt og „Jón var hjá Pétri.“ (Þýð.)
<sup>2</sup> Líkt og „Jón var smiður.“ (Þýð.)