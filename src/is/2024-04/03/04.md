---
title:  Að heyra orðið eða ekki
date:   15/10/2024
---

`Lestu Jóh 1.9-13. Hvaða óvægna raunveruleika varðandi viðbrögð fólksins við Jesú dregur Jóhannes fram í þessum versum?`

Formálinn í Jóh 1.1-18 lýsir ekki aðeins hver Jesús, Orðið, er heldur einnig hvernig fólkið í heiminum brást við honum. Í Jóh 1.9 er hann kallaður „hið sanna ljós, sem upplýsir hvern mann, kom nú í heiminn.“ Ljósið upplýsir heiminn og gerir hann skiljanlegan. C.S. Lewis lýsir því þannig: „Ég trúi á kristnina á sama hátt og ég trúi því að sólin hafi risið, ekki einungis vegna þess að ég sé það heldur vegna þess að vegna hennar sé ég allt annað.“ („Er guðfræðin skáldskapur?“ Samizdat University Press, 2014, bls. 15).

Líttu einnig á hvað felst í því sem Jóh 1.9 er að tala um. Ljósið berst til allra, en það eru ekki allir sem bjóða það velkomið. Eins og við munum sjá í miðvikudagskaflanum þá er það áberandi þema í guðspjalli Jóhannesar hvernig fólkið annaðhvort tók á móti Jesú eða hafnaði honum. Það þema byrjar hér. Það er sorgarsaga að Messías kom til eignar sinnar, Ísraelsþjóðarinnar, og margir tóku ekki á móti honum sem Messíasi.

Í Róm 9-11 fjallar Páll um sama sorgarþemað að margir af Gyðingunum höfnuðu Jesú. Páll lýkur samt ekki máli sínu á neikvæðan hátt því hann segir að margir Gyðingar og heiðingar muni taka á móti Jesú sem sínum Messíasi. Hann varar jafnvel heiðingjana við því að hreykja sér upp gagnvart Gyðingunum: „Þú varst höggvinn af þeim villta olíuviði sem þú ert að eðli til sprottinn af og varst gagnstætt eðli náttúrunnar græddur við ræktaðan olíuvið. Hve miklu fremur munu þá þessar náttúrulegu greinar verða græddar við sinn eigin olíuvið?“ (Róm 11.24).

Á sama hátt segir Jóhannes að allir sem taki á móti Jesú sem frelsara sínum muni verða börn Guðs. Í Jóh 20.31 segir postulinn að hann skrifi „til þess að þið trúið að Jesús sé Kristur, sonur Guðs, og að þið í trúnni eigið líf í hans nafni.“ Þannig er eining milli inngangs guðspjallsins og loka þess þar sem skildar hugmyndir mynda ramma um allt sem á milli þeirra er. Þessi tengsl benda til meginmarkmiðs guðspjallsins -- að fólk megi frelsast fyrir trú sína á Jesú Krist sem frelsara sinn.

`Hefur líf þitt breyst við að verða sonur eða dóttir Guðs?`