---
title:  Endurtekin þemu -- trú og vantrú
date:   16/10/2024
---

`Lestu Jóh 3.16, Jóh 9.35-41 og Jóh 12.36-46. Hvernig er þemað um trú og vantrú, sem kom fram í formálanum, endurtekið í þessum versum?`

Í guðspjalli Jóhannesar virðist mannkyninu almennt verið skipt í tvo hópa: Annars vegar eru þeir sem trúa á Jesú og taka á móti honum sem Messíasi en hins vegar þeir sem hafa tækifæri til að trúa en kjósa að gera það ekki.

Lærisveinarnir eru í fyrrnefnda hópnum ásamt öðrum, eins og t.d. Nikódemus (sem var seinn til að trúa), konan við brunninn og maðurinn sem fæddist blindur. Í síðari hópnum eru farísear og æðstuprestar, fólkið varðandi mettun hinna fimm þúsund og jafnvel Júdas, sem var einn af lærisveinunum.

Það er eftirtektarvert að nafnorðið „trú“ er aldrei notað í guðspjallinu, en sögnin „að trúa“ kemur fyrir 98 sinnum af 241 sinni í öllu Nýja testamentinu! Þessi sögn er í rauninni mjög mikilvægt þema í guðspjalli Jóhannesar. Sú staðreynd að sögnin er notuð í stað nafnorðsins bendir án efa til þess að það að vera kristinn er mjög virkt fyrirbæri. Að vera trúaður á Jesú er þannig eitthvað sem við gerum og kemur fram í lífsstíl okkar en ekki aðeins í trúarsetningum. Við vitum að jafnvel djöfullinn trúir einnig á Jesú (sjá Jak 2.19).

Í Jóhannesarguðspjalli birtist meginmunurinn á þessum hópum í því hvernig þeir bregðast við Jesú. Hinir trúuðu, þeir sem koma til trúar, eru opnir fyrir honum, jafnvel þegar hann andmælir þeim eða ávítar þá. Þeir koma til Jesú og hlaupa ekki burt. Hann er ljósið sem skín á þá. Og fyrir trú verða þeir börn Guðs.

Hinir vantrúuðu, aftur á móti, koma yfirleitt til Jesú í því skyni að berjast við hann. Það sem einkennir þá er að þeir elska myrkrið fremur en ljósið. Þeir eiga erfitt með að taka á móti kenningum hans og í þeirra huga brýtur hann gamlar hefðir og uppfyllir ekki væntingar þeirra. Þeir dæma hann fremur en að láta ljós hans vega þá og meta. Þessa afstöðu mátti sjá hvað eftir annað meðal trúarleiðtoganna sem hefðu átt að vera fyrstir til að taka á móti Jesú þar sem þeir áttu í rauninni að vera andlegir leiðbeinendur þjóðarinnar.

`Hvernig sýnir þú trú þína á Jesú í lífi þínu í stað þess að viðurkenna hann aðeins vitsmunalega sem Messías? Hvers vegna er mikilvægt að þekkja mismuninn? (Sjá Matt 7.21-23.)`