---
title:  Neðan að
date:   21/11/2024
---

Hingað til höfum við séð að Jóhannes sýnir fram á hvernig Jesús er í rauninni hinn fyrirheitni Messías, hin mikla von sem Gyðingaþjóðin hafði beðið eftir.

Samt voru margir af trúarleiðtogunum, hinir andlegu leiðsögumenn þjóðarinnar, í stað þess verstu óvinir hans.

En hvers vegna?

`Lestu Jóh 8.12-30. Hvað er það sem skapaði spennu milli Jesú og þessara trúarleiðtoga? Hvaða textar útskýra best hvers vegna margir höfnuðu honum?`

Jesús segir að þeir þekki hvorki hann né föðurinn (Jóh 8.19). Þeir hefðu átt að þekkja þá en þessir trúarleiðtogar voru sjálfsblekktir. Þeir voru svo uppteknir af eigin hefðum og heimspeki að þó svo Jesús stæði frammi fyrir þeim og sagði og gerði allt sem hann gerði og opinberaði þannig föðurinn á áhrifamikinn hátt þá höfnuðu þeir honum.

Í öðru lagi sagði Jesús við þá: „Þér eruð neðan að.“ Með öðrum orðum hversu trúhneigðir sem þeir kunnu að vera þá voru þeir ekki andlega sinnaðir og guðhræddir. Þeir höfðu „á sér yfirskin guðhræðslunnar“ (2Tím 3.5) en það var ekki nóg. Þeir höfðu yfirborðs guðhræðslu en innri vantrú.

Þetta var samt ekkert nýtt: „Þetta fólk nálgast mig með munni sínum og heiðrar mig með vörum sínum en hjarta þess er mér fjarri og guðsótti þess er utanaðlærðar mannasetningar“ (Jes 29.13). Þessi afstaða var tilefni athugasemdar Jesú mörgum öldum síðar þegar hann sagði: „Til einskis dýrka þeir mig því að þeir kenna það eitt sem menn hafa samið“ (Mrk 7.7). Mannlegar kenningar þeirra og mannleg boð voru „af þessum heimi“ (Jóh 8.23) en „ég er ekki af þessum heimi“ sagði Jesús (Jóh 8.23). Það var ekki nóg með að þeir blekktu sjálfa sig, það sem verra var að þeir afvegaleiddu aðra, en samt segir Jóhannes að þessi orðaskipti urðu til þess að margir fóru „að trúa á hann“ (Jóh 8.30).

Þannig var það að þrátt fyrir slæma forystu voru margir Gyðingar sem létu þá ekki ná til sín og sáu sjálfir hver Jesús var.

`Hvaða lexíu getum við dregið af orðaskiptum Jesú og trúarleiðtoganna? Hvernig getum við verið „ofan að“ en ekki „neðan að?“ Hvernig getum við greint mismuninn?`