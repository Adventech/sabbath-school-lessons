---
title:  Tákn, verk og undur
date:   17/11/2024
---

Auk hinna sérstöku kraftaverka sem Jóhannes notaði til að benda á Jesú sem Messías þá skráði hann einnig viðtækari umræður um tákn, verk og undur sem Jesús gerði.

Táknin og undraverkin voru í sjálfu sér engin sönnun um Jesú sem Messías þar sem margir spámenn, sem sumir hverjir voru falsspámenn, gerðu einnig kraftaverk. Jóhannes skráði ekki táknin einungis vegna þess að þau bentu til einhvers sem gerði mikil kraftaverk heldur höfðu táknin sem Jóhannes skráði þann sérstæða eiginleika að benda til Jesú sem Messíasar og sýna fram á að hann væri í rauninni kominn frá Guði föður.

`Lestu Jóh 5.17, 20, 36-38. Hvernig lýsa þessi vers sambandi Jesú og Guðs föður, einkum í tengslum við táknin?`

Jesús notaði táknin til að sýna fram á náin samstarfstengsl sín við föðurinn. Þeir voru eitt. Verkin sýndu að „faðirinn er í mér og ég í föðurnum“ (Jóh 10.38; sjá einnig Jóh 14.10, 11).

Tilgangurinn með komu Jesú var að gera verk hans sem sendi hann til þess að heimurinn mætti sjá þau. Hann kom til að vinna þau verk sem faðirinn hafði sent hann til að gera og þau verk sem hann vann vitnuðu greinilega um að hann væri frá föðurnum.

En, eins og við höfum þegar séð, jafnvel þrátt fyrir þessi áhrifamiklu tákn og vitnisburð margra þá voru margir sem völdu að trúa ekki.

Trúarleiðtogarnir spurðu Jesú: „Hve lengi lætur þú okkur í óvissu? Ef þú ert Kristur, segðu okkur það með berum orðum.“ Jesús svaraði þeim: „Ég hef sagt sagt yður það en þér trúið ekki.

Verkin, sem ég geri í nafni föður míns, vitna um mig“ (Jóh 10.24, 25).

Ef Jesús hefði sagst vera Messías hefðu trúarleiðtogarnir, sem leituðu að einhverju sem þeir gætu fundið að honum, hellt sér yfir hann. Jesús vissi það og benti því til verka sinna sem hann hafði unnið. Ef Jesús hefði sagst vera Kristur hefðu þeir leitast við að afneita því. En hvernig gætu þeir afneitað táknum, verkum og undrum? Þau voru áhrifamikill vitnisburður um hver hann var og hvaðan hann væri kominn.

`Hvernig getum við varast að hafa forhert hjörtu eins og við sjáum hjá þessum trúarleiðtogum? Hvernig berjumst við e.t.v. gegn verki Guðs í lífi okkar?`