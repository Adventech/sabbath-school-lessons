---
title:  Til íhugunar
date:   13/12/2024
---

Lestu „Hjarta yðar skelfist ekki“ í ÞA, bls. 496-510, og 5SDABC, bls. 911-919.

Þegar andstæðingar Jesú lögðu mat á hver hann væri dæmdu þeir að hætti manna (Jóh 8.15). Það er að öllum líkindum verra en að dæma eftir útliti (Jóh 7.24). Þeir notuðu holdlegan mælikvarða fallins mannkyns í föllnum heimi án sannfærandi stjórnar andans (sjá Jóh 3.3-7). Þeir sáu að vissu leyti „hold“ hans en hugleiddu aldrei þann möguleika að hann væri Orðið sem varð hold (Jóh 1.14). Að meta Krist samkvæmt svo þröngum mælikvarða er að meta hann frá heimslegu sjónarhorni (2Kor 5.16).

„Huggarinn er kallaður „andi sannleikans.“ Starf hans er að útskýra sannleikann og viðhalda honum. Fyrst dvelur hann í hjartanu sem andi sannleikans og þannig verður hann huggari. Í sannleikanum er huggun og friður en ekki er hægt er að finna neinn sannan frið eða huggun í lyginni. Það er fyrir falskar kenningar og erfðavenjur sem Satan nær tökum á huganum. Með því að beina mönnum að fölskum staðli afskræmir hann lyndiseinkunnina. Heilagur andi talar til hugans í ritningunum og festir sannleikann í hjartað. Þannig flettir hann ofan af villu og hrekur hana úr sálinni. Það er fyrir anda sannleikans sem vinnur með orð Guðs að vopni að Kristur sveigir sinn útvalda lýð undir áhrif sín“ (ÞA, bls. 502).

**Til umræðu**:

`Eilíft líf er fólgið í því að þekkja Guð (Jóh 17.3). Hvað felst í því að þekkja Guð í stað þess einfaldlega að þekkja vissar staðreyndir um hann, eins og t.d. að hann er máttugur eða elskuríkur eða Guð réttvísinnar? Hvað myndir þú segja ef einhver spyrði þig hvort þú þekkir Guð? Hvernig fellur Jesús inn í svar þitt?`

`Hvað felst í orðum Jesú þegar hann segir: „Þitt orð er sannleikur“? (Jóh 17.17).`

`Jesús bað: „Ég bið ekki að þú takir þá úr heiminum heldur að þú varðveitir þá frá hinu illa“ (Jóh 17.15). Hvernig hefur val okkar áhrif á það hve vel þessari bæn okkar er svarað í lífi okkar?`