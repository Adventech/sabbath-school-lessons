---
title:  Heilagur andi
date:   11/12/2024
---

Heilagur andi er ekki jafn áberandi og faðirinn og sonurinn í guðspjallinu. Samt gegnir hann mikilvægu hlutverki í velgengni ætlunarverks Jesú.

`Lestu Jóh 1.10-13. Hvað kennir þessi texti okkur um mikilvægi heilags anda í afturhvarfi manna?`

Strax í fyrsta kafla guðspjallsins sjáum við hve miðlægt hlutverk heilags anda er. Jóhannes segir okkur að hver sem hefur veitt orðinu viðtöku, þ.e.a.s. þau sem trúa á hann eru börn Guðs, þau sem „urðu ekki til á náttúrulegan hátt né af vilja manns heldur eru þau af Guði fædd“ (Jóh 1.13). Það gerist einungis fyrir tilstilli heilags anda.

`Hvað segja þessir textar okkur um athafnir heilags anda? Jóh 3.5- 8; Jóh 6.63; Jóh 14.26; Jóh 15.26; Jóh 16.7-11.`

„Þegar Jesús lýsti fyrir lærisveinum sínum hlutverki heilags anda var hann að reyna að innblása þeim þann fögnuð og von sem fyllti hans eigið hjarta. Hann gladdist yfir hinni ríkulegu hjálp sem hann hafði veitt söfnuði sínum. Heilagur andi var æðstur allra gjafa sem hann gat aflað frá föðurnum lýð sínum til upphafningar. Andann átti að veita sem endurskapandi afl og án þess hefði fórn Jesú verið árangurslaus. Vald hins illa hafði öldum saman verið að færast í aukana og undirokun manna undir þessa djöfullegu ánauð var næsta furðuleg. Aðeins fyrir máttugan atbeina þriðju persónu guðdómsins, sem ekki myndi koma með bældu afli heldur í fyllingu guðlegs valds, var hægt að standa gegn syndinni og sigra hana“ (ÞA, bls. 502).

Hvílík blessun að fá heilagan anda sem staðfestir að Guð er sannur (Jóh 3.33). Það er andinn sem sannfærir um synd, réttlæti og dóm (Jóh 16.8-11). Þess vegna er lykillinn að því að þekkja það sem er rétt, satt og gott undirgefni skynsemi okkar og lífsreynslu undir orð Guðs fyrir tilstilli sannfæringarmáttar heilags anda.