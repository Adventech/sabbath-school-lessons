---
title:  Bæn Jesú
date:   12/12/2024
---

Sautjándi kafli Jóhannesarguðspjalls er oft nefndur æðstaprestsbæn Jesú. Hún kemur í lok kveðjuorða Jesú. Jesús kom til þessarar jarðar til þess að endurreisa að fullu mannkynið til hins persónulega sambands sem það hafði í upphafi við Guð. Hann framkvæmdi af trúfesti þau tákn sem Guð fól honum að gera. Í orði og verki boðaði hann manninum Guð.

Brátt myndi Jesús yfirgefa þessa jörð. Enn einu sinni vildi hann deila kærleika sínum til lærisveina sinna. Hann vildi að þeir skildu hið nána samband milli hans, föðurins og heilags anda og hann vildi leiða þá inn í sams konar persónutengsl við Guð föður og heilagan anda og hann sjálfur hafði.

`Lestu Jóh 17.1-26. Hvaða orð og orðasambönd gefa til kynna löngun Jesú eftir nánum kærleikstengslum milli sín, föðurins og lærisveina sinna?`

Margir lesa Jóh 17 þannig að það einasta sem máli skipti sé eining og kærleikur. Það er engin spurning að það er ásetningur Guðs að endurreisa persónutengsl okkar við hann og alla menn. En við nánari athugun sjáum við mikið nánara samband milli kærleika og sannleika.

„En það er hið eilífa líf að þekkja þig, hinn eina sanna Guð“ (Jóh 17.3), ekki bara einhvern Guð sem okkur dettur í hug. „Ég hef opinberað nafn þitt þeim mönnum sem þú gafst mér . . . þeir hafa varðveitt þitt orð . . . og vita með sanni að ég er frá þér út genginn“ (Jóh 17.6, 8). „Helga þá í sannleikanum. Þitt orð er sannleikur“ (Jóh 17.17).

Kristur kom til að opinbera föðurinn. Þessi opinberun var mikilvæg vegna margra ranghugmynda um Guð. Guðspjall Jóhannesar sýnir hve alvarlega Jesús tók þetta ætlunarverk sitt. Hann sýndi fram á réttan skilning á orði Guðs og athöfnum. Ef sannleikurinn skiptir ekki máli, hvers vegna lagði hann svo mikið á sig varðandi það?

Jesús lifði erfiðu lífi og honum var að lokum hafnað af trúarleiðtogunum. Hann mætti kæruleysi fólksins og jafnvel stundum lærisveina sinna. Einn af lærisveinum hans sveik hann, annar afneitaði honum þrisvar sinnum. Hann fór í gegnum þrálát réttarhöld og dó á krossi fyrir tilstilli þeirra sem hann kom til að frelsa.

`Hvernig getum við betur endurspeglað kærleika Guðs í lífi okkar, líkt og þann sem er milli Jesú og föðurins?`