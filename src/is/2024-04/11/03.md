---
title:  Jesús og faðirinn
date:   09/12/2024
---

Guðdómurinn skapaði okkur til þess að eiga persónulegt samband við sig (1Mós 1.26, 27). En vegna syndarinnar rofnaði það samband á róttækan hátt. Við getum séð bráðaáhrif þessarar röskunar í frásögninni um aldingarðinn í Eden.

`Lestu 1Mós 3.7-9. Hvernig opinberar þetta það rof sem syndin kom til leiðar og hvað felst í því að það var Guð sem leitaði mannsins en ekki öfugt?`

Tilgangur guðdómsins var að bjóða öllu mannkyni lækningu vegna rofs syndarinnar, jafnvel þó ekki allir tækju á móti boði hans.

Til þess að koma þessari endurnýjun tengslanna til leiðar gerðist einn meðlimur guðdómsins maður. Þannig varð orðið hold og bjó með oss og sýndi okkur dýrð Guðs (Jóh 1.14-18). Þannig hefur mannkynið fengið hlutdeild í fyllingu hans og náð. En það var það sem Jesús kom til að deila með okkur, boða dýrð Guðs þannig að tengslin sem syndin hafði rofið mættu læknast, alla vega fyrir þá sem væru fúsir að taka á móti því í trú sem þeim bauðst í Jesú Kristi.

**Hvaða dýrlegu von finnum við í þessum versum**:

`Jóh 1.1, 2`

`Jóh 5.16-18`

`Jóh 6.69`

`Jóh 10.10, 30`

`Jóh 20.28`

„Í Kristi er lífið, upprunalegt, ekki fengið að láni, ekki af öðru leitt“ (ÞA, bls.394). Samt sem áður gat Kristur, þegar hann var meðal mannanna sem sonurinn í mannlegu holdi, lagt til hliðar þann eiginleika að beita séreinkennum sínum (Fil 2.7) og talað um að hann hefði líf sitt sem gjöf frá Guði. „Guðdómur Krists er trygging hins trúaða fyrir eilífu lífi“ (ÞA, bls 394).

Mannkynið þekkti ekki Guð (Jóh 17.25). Þess vegna sendi hann sérstæðan son sinn (Jóh 9.4; Jóh 16.5) til þess að maðurinn mætti þekkja hann, föðurinn.

Guðleysingi skrifaði eitt sinn í tengslum við alheiminn: „Í því myrkri og þeirri víðáttu er ekkert sem bendir til þess að nokkur hjálp standi okkur til boða nokkurs staðar frá til að bjarga okkur frá okkur sjálfum.“ Hvað kennir Biblían okkur um hve rangt þetta viðhorf er?