---
title:  Vitnisburður Nikódemusar
date:   24/10/2024
---

`Lestu Jóh 3.1-21. Hvernig styður vitnisburður Nikódemusar þema guðspjallsins?`

Nikódemus var virtur kennari í Ísrael og auðugur meðlimur Ráðsins. Vitnisburður hans gegnir mikilvægu hlutverki í guðspjalli Jóhannesar af ýmsum ástæðum. Hann ávarpaði Jesú sem „rabbí“ og benti á táknin sem Jesús gerði sem vísbendingu um guðlegt ætlunarverk hans. Áður en Nikódemus gerði sér þannig grein fyrir því gaf hann vitnisburð til stuðnings því að Jesús væri Messías.

Nikódemus leit á táknin sem vísbendingu um guðlegt kall Jesú en hann sá ekki að þau væru uppfylling á spádómum Gamla testamentisins um Messías. Þar af leiðandi hafði Nikódemus ýmsar efasemdir. Hann sá ekki enn Jesú sem Krist.

`Lestu Jóh 3.3-21. Hvað sagði Jesús við Nikódemus sem sýndi fram á að hann las að fullu hjarta hans?`

Jesús þekkir hjörtu okkar allra. Viðbrögð hans við Nikódemusi virðast snögg en hann fer beint að kjarna málsins. Þó svo Gyðingarnir tryðu því að heiðingjarnir þyrftu að snúast til trúar þá voru margir þeirra sem skildu ekki að þeir, hinir útvöldu, hefðu þörf fyrir afturhvarf. Enginn fæðist frelsaður, óháð því af hvaða þjóðerni hann er eða í hvaða kirkjudeild hann ólst upp.

Hin dýrmæta arfleifð Gyðinganna, sem á rætur að rekja til Abrahams, bauð þeim greinilega upp á einstök forréttindi (sjá Róm 3.1, 2). En það í sjálfu sér nægði ekki. Jesús sagði Nikódemusi eitthvað sem var óhugsandi, að hann, kennari og stjórnandi í Ísrael, yrði að fæðast að nýju að ofan.

Síðan benti Jesús Nikódemusi á andlega örbirgð hans: „Þú ert lærifaðir í Ísrael og veist þetta ekki?“ (Jóh 3.10). Hvernig getur það verið að þú sem ert velmetinn lærifaðir veist þetta ekki? Þessi umvöndun hlýtur að hafa verið lamandi.

Þrátt fyrir hugsanlegar spurningar sem Nikódemus hafði varðandi Jesú þá stóð hann síðar með fylgjendum Jesú (sjá Jóh 19.39).

`Hvað felst í því „að fæðast að nýju“ og hvers vegna lagði Jesús svo mikla áherslu á það?`