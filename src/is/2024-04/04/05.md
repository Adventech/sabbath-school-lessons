---
title:  Filippus og Natanael
date:   23/10/2024
---

`Lestu Jóh 1.43-46. Hvað opinberaði boðskapur Filippusar um trú hans á Jesú nú þegar?`

Filippus var frá Betsaídu eins og Andrés og Pétur. Hann fann vin sinn Natanael og sagði honum frá Jesú. Jóhannes skírari hafði kallað Jesú „Guðs lamb.“ Andrés hafði sagt Pétri að hann hefði fundið „Messías.“ En Filippus kallaði Jesú þann sem Móse og spámennirnir höfðu skrifað um og bætir við „Jesú frá Nasaret.“ Tilvísun hans til Nasaret framkallar skörp viðbrögð vinar hans.

Natanael virðist hafa haft fordóma gegn litla bænum Nasaret. Konungur myndi vissulega ekki koma frá slíkum afskekktum stað. Fordómar blinda oft augu manna frá að sjá fólk í réttu ljósi. Filippus virðist ef til vill hafa gert sér grein fyrir því frá fyrri viðræðum við Natanael að besta leiðin til að glíma við fordóma er ekki háfleyg heimspekileg eða guðfræðileg röksemdafærsla heldur að bjóða einstaklingnum að kanna sannleikann sjálfur. Hann sagði einfaldlega: „Kom þú og sjá.“ En það var einmitt það sem Natanael gerði. Hann fór og sá.

`Lestu Jóh 1.47-51. Hvernig sannfærði Jesús Natanael um hver hann væri og hver voru viðbrögð Natanaels?`

Okkur er ekki sagt hver viðbrögð Natanaels voru við boði Filippusar, en við vitum að hann fór samt og sá. Vinátta hans og Filippusar var sterkari en fordómar hans og líf hans tók breytingum eftir þetta.

Jesús talar fallega um Natanael og segir hann vera sannan Ísraelsmann „sem engin svik eru í“ (Jóh 1.47) sem var í sterkri andstöðu við það sem Natanael hafði sagt um Jesú (Jóh 1.46). Natanael bregst undrandi við þar sem hann hafði ekki mætt Jesú áður.

Jesús segist hafa séð hann undir fíkjutrénu og sú litla yfirlýsing sannfærði Natanael. Af guðlegri innsýn hafði Jesús séð Natanael á bæn undir trénu leitandi eftir sannleikanum (sjá ÞA, bls. 92, 93). Natanael lætur þá í ljósi göfuga játningu og kallar Jesú: „Rabbi, þú ert sonur Guðs, þú ert konungur Ísraels.“ Taktu eftir hvernig jafnvel hin minnsta opinberun getur leitt til göfugustu trúarjátningar.