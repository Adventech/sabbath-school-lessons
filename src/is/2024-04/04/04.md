---
title:  Tveir lærisveinar Jóhannesar
date:   22/10/2024
---

Tveir lærisveinar Jóhannesar skírara stóðu hjá honum þegar Jesús átti leið framhjá. Þá sagði Jóhannes: „Sjá Guðs lamb“ (Jóh 1.36). Lærisveinarnir höfðu heyrt boðskap Jóhannesar um Krist sem myndi uppfylla spádóma Gamla testamentisins um Messías sem koma myndi. Lærisveinarnir yfirgáfu Jóhannes til að fylgja Jesú þar sem þeir gerðu sér grein fyrir því að Jesús var meiri en Jóhannes skírari og að hann uppfyllti boðun Jóhannesar.

`Lestu Jóh 1.35-39. Hvað gerðu þessir lærisveinar eftir að þeir heyrðu vitnisburð Jóhannesar um Jesú?`

Lærisveinarnir þráðu að vera með Jesú og eyddu því deginum með honum. Hver veit hvað þeir lærðu þar og reyndu sem var undravert.

Eitt er víst, þeir lærðu eitthvað stórkostlegt því innan skamms tíma vildu þeir gjarnan deila því með öðrum. Andrés, annar þeirra, fann strax Símon, bróður sinn, og sagði við hann: „Við höfum fundið Messías (Messías þýðir Kristur“) (Jóh 1.41). Þegar Andrés kom með bróður sinn til Jesú sýndi Jesús strax að hann þekkti hann og sagði: „Þú ert Símon Jóhannesson, þú skalt heita Kefas“ (Jóh 1.42). Jesús þekkti Pétur og skildi hann, en það er eitt af grunnstefum Jóhannesarguðspjalls að Jesús þekkir okkur (sjá t.d. Jóh 2.24, 25).

„Ef Jóhannes og Andrés hefðu verið fullir vantrúar eins og prestarnir og valdsmennirnir hefðu þeir ekki sest við fætur Jesú sem lærisveinar. Þeir hefðu komið til hans sem gagnrýnendur til að finna að orðum hans. . . . En það gerðu þessir fyrstu lærisveinar ekki. Þeir höfðu hlýtt kalli heilags anda í prédikun Jóhannesar skírara. Nú könnuðust þeir við rödd hins himneska lærimeistara. . . . Guðdómlegur ljómi upplýsti kenningarnar í ritningum Gamla testamentisins. Hin margslungnu stef sannleikans birtust í nýju ljósi“ (ÞA, bls. 92). Áhersla Jóhannesarguðspjallsins er á að opinbera hver Jesús er, þannig að deila megi þeim gleðifregnum um allan heiminn.

`Á hvern hátt hefur Kristur og trú þín á Krist breytt lífi þínu? Hvaða breytingar aðrar myndir þú vilja sjá?`