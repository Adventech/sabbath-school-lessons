---
title:  Vitnisburður Jóhannesar skírara
date:   20/10/2024
---

Eins og fram kom í lexíunni í síðustu viku byrjar guðspjall Jóhannesar með því að fjalla um Jesú Krist, sem var orðið, og eilífa tilveru hans fyrir sköpunina. En í sama formála kemur Jóhannes skírari fram sem vitni um Jesú. Sumir Gyðingar á tíma Jóhannesar bjuggust við tveim messíösum, einum sem presti og hinum sem konungi. Jóhannes gerir ljóst að Jóhannes skírari taldi sig ekki vera einn þeirra heldur vitni um hinn sanna Messías.

`Lestu Jóh 1.19-23. Hvernig útskýrði Jóhannes skírari starf sitt og ætlunarverk?`

Trúarleiðtogarnir sendu presta og Levíta til að spyrja Jóhannes hver hann væri. Þar sem eftirvæntingin eftir Messíasi var á háu stigi í Júdeu var mikilvægt að skírarinn gerði grein fyrir tengslum sínum við þær væntingar. Hann var ekki ljósið en hann var sendur af Guði til að bera vitni um ljósið og undirbúa komu Messíasar (Jóh 1.6-8). Þess vegna svaraði hann þeim eins greinilega og hann gat og sagði: „Ekki er ég Kristur“ (Jóh 1.20).

Auk þess skírði Jóhannes með vatni en Kristur myndi skíra með heilögum anda (Jóh 1.26, 33). Jóhannes var ekki verður þess að leysa skóþveng Jesú (Jóh 1.27). Kristur var verðugri en Jóhannes þar sem hann var til á undan Jóhannesi (Jóh 1.30). Jesús var sonur Guðs og Jóhannes benti einungis til hans (Jóh 1.34).

`Lestu Jes 40.1-5 og Jóh 1.23. Hvernig notar Jóhannes þessa texta?`

Á tíma grýttra vega og djúpra hjólfara voru þjónar stundum sendir á undan konungnum til að jafna yfirborð veganna eða breyta kröppum beygjum til þess að vegferð konungsins væri sem þægilegust. Á sama hátt kom Jóhannes samkvæmt spádómunum til þess að undirbúa hjörtu fólksins fyrir Jesú.

`Hvernig ættum við sem Sjöunda-dags aðventistar að inna sams konar verk af hendi og Jóhannes skírari? Hvaða hliðstæður finnum við?`