### Þemu Í Guðspjalli Jóhannesar

Persneska teppið sem hékk í verslun einni í Teheran í Íran dró upp mynd af fornum skógi. Það var mjög fallega gert og sýndi landslag í Sviss: fjöll, foss, blágrænt stöðuvatn, skógiklæddar fjallshlíðar og blátt himinhvolf með einstöku skýjum.

Hver sem kom í þá verslun gæti notað tímann til að kanna smáatriði eins og fjölda lykkja eða hnúta á fersentimetra, efnið í teppinu, litarefnið sem notað var -- öll smáatriðin sem sköpuðu mynd teppisins.

Eða einstaklingurinn gæti í staðinn beint athygli sinni að tækniatriðum og „þemum“ sem settu svip sinn á teppið og sköpuðu fegurð þess: himinninn sem speglast í vatninu, snjóinn sem þakti fjallstindana, grænan skóginn og dökkgrænan mosann. „Þemu“ teppisins tengjast hvert öðru og mynda í sameiningu þessa yndislegu fegurð þessa staðar í Ölpunum.

Þennan ársfjórðung munum við rannsaka annað velhannað meistaraverk. Það er ekki aðeins vel unnið málverk eða yndisfögur ljósmynd eða fagurlega ofið teppi heldur er það orð Guðs eins og það er birtist í guðspjalli Jóhannesar.

Samhengið gefur orðunum merkingu. Til þess að skilja það sem ritningin hefur að segja okkur verðum við að líta á orðin í samhengi sínu -- í ljósi nánustu setninga, kafla, bókarhluta og boðskapar Biblíunnar í heild sinni. Og þar sem öll Biblían er innblásin af heilögum anda verður að skoða hvern hluta hennar í ljósi heildarinnar.

Það er áform okkar þennan ársfjórðung að skilja boðskapinn í guðspjalli Jóhannesar. Það hefur sérstöðu meðal guðspjallanna fjögurra þar sem það beinir oft athyglinni að viðtölum Jesú við einstaklinga eins og Nataníel, Nikódemus, konuna við brunninn, lamaða manninn við Betesdalaugina, manninn sem fæddist blindur, Lasarus og systur hans, Pílatus, Pétur og Tómas. Margar af þessum frásögnum er einungis að finna í guðspjalli Jóhannesar.

Guðspjall Jóhannesar er orð Guðs fyrir tilstilli postulans. Líkt og aðrir hlutar Biblíunnar kom guðspjallið vegna áforma Guðs fremur en vilja mannsins. Jóhannes var einungis verkfæri sem heilagur andi notaði til að framsetja ýmis lykilþemu eins og Orðið, ljósið, brauðið, heilagur andi, einingin, táknin, vitnisburðurinn og spádómurinn. Þessi þemu auðga og varpa gagnkvæmu ljósi hvert á annað í þessu guðspjalli.

Biblíurannsókn byggist oft á rannsókn á einu orði eða stuttum efniskafla í ritningunni. Við könnum merkingu orðsins í Biblíu-orðabók. Við könnum málfræðina og nánasta textasamhengi og sögulegt samhengi og endum oft á að kanna fjölda hnúta og lykkja á fersentimetra, efni og litarefni og bakhliðina líkt og við gerðum við teppið í byrjun. Allir þessir smáþættir eru samt mikilvægir.

En við megum ekki missa af heildarmyndinni við rannsókn smáatriðanna. Á sama hátt og persneska teppið getur tekið okkur í huganum til hins fagra landslags Alpanna þá getur guðspjall Jóhannesar fært okkur aftur til lífs og starfs Jesú, en að þekkja hann er eilíft líf. Smáatriðin gegna því hlutverki að benda okkur á heildarmyndina, en í guðspjalli Jóhannesar er sú mynd opinberun Jesú, Drottins vors og frelsara sem er innblásin af Guði.

_E. Edward Zinke er fyrrverandi aðstoðarstjórnandi Biblíurannsóknardeildar Aðalsamtakanna. Hann er virkur í mörgum störfum og stjórnum starfsins, þar á meðal er hann varaformaður E. G. White stofnunarinnar og ráðgjafi fyrir þjónustustörf Adventist Revíew. Hann hefur hlotið þrjár nafnbætur sem heiðursdoktor frá háskólum Sjöunda-dags aðventista._

_Thomas Shepherd, Ph.D, DrPH, er rannsóknar-prófessor í Nýjatestamentisfræðum við prestaskóla Sjöunda-dags aðventista við Andrews háskólann, þar sem hann hefur kennt síðan 2008. Hann og eiginkona hans, Sherry Shepherd, MD, hafa starfað sem kristniboðar í Malawí í Afríku og Brasilíu. Þau eiga tvö uppkomin börn og sex barnabörn._