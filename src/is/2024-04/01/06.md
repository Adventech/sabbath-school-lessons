---
title:  Fullyrðing Jesú
date:   03/10/2024
---

Kraftaverkið við Betesdalaugina skapaði frábært tækifæri fyrir Jóhannes að leggja áherslu á hver Jesús væri. Jóhannes notar níu vers til að lýsa þessu kraftaverki og um 40 vers til að lýsa þeim sem framkvæmdi það.

`Lestu Jóh 5.16-18. Hvers vegna var Jesús ofsóttur vegna þess sem hann gerði þennan hvíldardag?`

Jóh 5.18 getur raskað ró okkar þar sem það virðist halda því fram að Jesús hafi brotið hvíldardaginn. Nánari athugun á þessum versum sýnir hins vegar að Jesús heldur því fram að „verk“ hans á hvíldardeginum sé í samræmi við tengsl hans við Föður sinn. Guð hættir ekki að viðhalda alheiminum á hvíldardögum. Þar af leiðandi var athöfn Jesú á hvíldardeginum þáttur í fullyrðingu hans um að vera guðlegur. Trúarleiðtogarnir ofsóttu hann á grundvelli þess sem þeir töldu vera hvíldardagsbrot og þess að hann gerði tilkall til þess að vera jafningi Guðs.

`Lestu Jóh 5.19-47. Hvað sagði Jesús til þess að hjálpa leiðtogunum að gera sér grein fyrir því hver hann væri í raun og veru og hvernig kraftaverkið sem hann hafði gert sýndi svo augljóslega fram á það?`

Jesús ver það sem hann hafði gert á þrennan hátt. Í fyrsta lagi útskýrir hann hið nána samband sitt við föðurinn (Jóh 5.19-30). Hann bendir á að hann og faðirinn starfi í samræmi hvor við annan og hann hafi vald bæði til að dæma og reisa upp þá sem dánir eru (Jóh 5.25-30).

Í öðru lagi „kallar“ hann fjögur vitni sér til varnar: Jóhannes skírara (Jóh 5.31-35), kraftaverk sín (Jóh 5.36), föður sinn (Jóh 5.37, 38) og ritningarnar (Jóh 5.39). Hvert þessara vitna gefur vitnisburð sem styður Jesú.

Að lokum í Jóh 5.40-47 leggur Jesús fordæmingu ákærenda sinna fram fyrir þá og sýnir þar með fram á mismuninn á þjónustu sinni og síngirni þeirra. Sú fordæming komi frá Móse (Jóh 5.45-47), sem þeir hafa byggt von sína á.

`Hvernig getum við varast að falla í þá gildru að trúa á Guð og jafnvel hafa réttar kenningar en gefast ekki Kristi að fullu?`