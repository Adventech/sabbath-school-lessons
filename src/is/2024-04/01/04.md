---
title:  Kraftaverkið við Betesdalaugina
date:   01/10/2024
---

Næsta táknið sem Jóhannes skrásetur átti sér stað við Betesdalaugina (Jóh 5.1-9). Það var trú manna að engill hrærði vatnið og fyrsti sjúklingurinn sem kæmist í vatnið eftir það læknaðist. Þar af leiðandi voru súlnagöng laugarinnar full af einstaklingum sem vonuðust til að læknast við næstu hræringu. Jesús fór til Jerúsalem og þegar hann gekk fram hjá lauginni sá hann mannfjöldann sem beið.

Hvílík sjón hlýtur það að hafa verið! Allt þetta fólk, sem sumt var mjög veikt, beið og beið eftir að læknast í vatninu sem varð samt ekki að veruleika. Hvílíkt tækifæri fyrir Jesú!

`Lestu Jóh 5.1-9. Hvers vegna spurði Jesús lamaða manninn hvort hann vildi verða heill, þegar allir í kringum laugina vildu augljóslega fá lækningu (Jóh 5.6)?`

Þegar við höfum verið lengi veik verður sjúkdómurinn viðmiðun okkar og það getur stundum verið óþægilegt að „yfirgefa“ fötlunina. Maðurinn gefur til kynna í svari sínu að hann óski eftir lækningu. Vandamálið er að hann er að leita hennar á röngum stað -- á sama tíma og sá sem skapaði fætur mannsins stendur andspænis honum. Maðurinn gerði sér lítið grein fyrir því hver það var sem talaði við hann, þó svo hann kunni að hafa farið að skilja að Jesús væri einhver mjög sérstakur.

„Jesús biður ekki þennan sjúkling að sýna trú sína. Hann segir aðeins: „Statt upp, tak rekkju þína og gakk.“ En trú mannsins grípur þessi orð. Sérhver taug og vöðvi titra af nýju lífi og bæklaðir limir hans verða heilir og þróttmiklir. Án efasemda beitir hann vilja sínum til að hlýða boði Krists og allir vöðvar hans svara vilja hans. Er hann stekkur á fætur finnur hann að hann er orðinn alheill. Jesús hafði ekki gefið honum neina fullvissu um guðlega hjálp. Maðurinn hefði getað hikað og efast og misst eina tækifærið til lækningar. En hann trúði orðum Krists og með því að hlýða þeim fékk hann styrk“ (ÞA, bls. 140).

`Jesús hitti manninn aftur í musterinu og sagði: „Nú ert þú orðinn heill. Syndga ekki framar svo að eigi hendi þig annað verra“ (Jóh 5.14). Hvaða tengsl eru milli sjúkdóma og syndar? Hvers vegna þurfum við að skilja að það eru ekki allir sjúkdómar sem eru bein afleiðing af sérstökum syndum í lífi okkar?`