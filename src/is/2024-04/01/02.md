---
title:  Brúðkaupið í Kana
date:   29/09/2024
---

`Lestu Jóh 2.1-11. Hvaða tákn gerði Jesús í Kana og hvernig hjálpaði það lærisveinum hans að trúa á hann?`

Þegar lærisveinarnir sáu Jesú breyta vatni í vín styrkti það þá í ákvörðun sinni um að fylgja Jesú. Var það ekki áhrifamikil vísbending um að hann væri frá Guði kominn? (Þeir voru að öllum líkindum ekki tilbúnir að skilja að hann væri Guð).

Móse var leiðtogi Ísraelsmanna og hann leiddi þá út úr Egyptalandi með táknum og máttarverkum (5Mós 6.22; 5Mós 26.8). Hann var sá sem Guð notaði til að frelsa Ísrael undan Egyptum og var þannig að vissu marki „frelsari“ þeirra.

Fyrir munn Móse sagði Guð fyrir um að spámaður myndi koma sem væri líkur Móse og Guð bað Ísrael að hlýða á hann (5Mós 18.15; Matt 17.5; Post 7.37). Sá „spámaður“ var Jesús og í Jóh 2 gerði Jesús fyrsta tákn sitt sem benti tilbaka til frelsunar Ísraels frá Egyptalandi.

Nílarfljótið var meginauðlind og goð Egypta. Einni af plágunum var beint að því þegar vatni þess var breytt í blóð. Í Kana framkvæmdi Jesús svipað kraftaverk en í stað þess að breyta vatni í blóð breytti hann því í vín.

Vatnið kom úr sex vatnskerjum sem notuð voru í tengslum við hreinsun samkvæmt helgisiðum Gyðinga sem tengdi kraftaverkið enn meira við endurlausnarþemu Biblíunnar. Með því að segja frá þessari breytingu vatnsins í vín og vísa þannig tilbaka til brottfararinnar frá Egyptalandi var Jóhannes að benda á Jesú sem lausnara okkar.

Hvað fannst svo veislustjóranum um óáfenga vínið sem Jesús bauð upp á? Hann var undrandi yfir gæðum drykkjarins og þar sem hann vissi ekki um kraftaverkið sem Jesús hafði gert hélt hann að það besta hefði verið geymt þar til í lokin.

Gríska orðið oinos er notað bæði um áfengan og óáfengan vínberjasafa (sjá SDABD, bls. 1177). Ellen G. White segir að ávaxtasafinn hafi ekki verið áfengur (sjá ÞA, bls. 100). Þeir sem vissu hvað gerst hafði voru án efa undrandi yfir því.

`Af hvaða ástæðum fylgir þú Jesú? (Þær eru sennilega fleiri en ein).`