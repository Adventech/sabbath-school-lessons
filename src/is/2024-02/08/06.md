---
title:  Jesús, talsmaður okkar í dóminum
date:  23/05/2024
---

`Lestu Heb 10.9-14. Hvaða mun bendir þessi texti á milli þjónustu prestanna í hinum jarðneska helgidómi og þjónustu Jesú í helgidómi himinsins?`

Kristur dó í eitt skipti fyrir öll á krossinum sem fullkomin syndafórn. Prestsþjónusta hans í hinum himneska helgidómi helgar okkur. Þar sem hann hefur nú gengið inn í hið allra helgasta er hann talsmaður okkar í dóminum (sjá 1Jóh 2.1). „Þannig var Kristi fórnfært í eitt skipti til þess að bera syndir margra, og aftur mun hann birtast, ekki sem syndafórn heldur til að frelsa þá sem bíða hans“ (Heb 9.28). Fyrir fórn hans og meðalgöngu hefur vandamál syndarinnar verið leyst. Síðan kemur hann aftur og sækir þá sem „þráð hafa endurkomu hans“ (2Tím 4.8).

`Lestu Heb 6.19, 20. Hvers vegna býður hann okkur að fylgja sér og hvað finnum við þegar við fylgjum honum?`

„Meðalganga Krists fyrir mennina í helgidóminum á hæðum er jafn nauðsynleg endurlausnaráforminu og dauði hans á krossinum. Með dauða sínum hóf hann það starf sem hann eftir upprisuna steig upp til að ljúka á himnum. Við verðum fyrir trú að ganga inn fyrir fortjaldið, „þangað sem Jesús gekk inn, fyrirrennari vor vegna“ (Heb 6.20). Þar endurspeglast ljósið frá krossinum á Golgata. Þar hlotnast okkur gleggri innsýn í leyndardóma endurlausnarinnar. Frelsun mannanna kostar himininn óendanlega mikið. Fórnin sem færð var jafnast á við hina mestu kröfu þverbrotins lögmáls Guðs. Jesús hefur opnað leiðina að hástól föðurins og fyrir milligöngu hans er hægt að bera fram fyrir Guð einlægar óskir allra þeirra, sem koma til hans í trú“ (DM, bls. 334, 335).

Frelsunaráformið er fullkomið áform til að leysa deiluna miklu og bjarga þessari reikistjörnu úr greipum Satans. Líf Jesú opinberaði elsku Guðs til þurfandi heims og alheims sem fylgdist með málunum. Dauði hans opinberaði ljótleika syndarinnar og tryggði öllu mannkyni hjálpræði. Meðalganga hans í helgidómi himinsins sér hverjum þeim fyrir ávinningi friðþægingarinnar sem í trú teygir sig eftir honum.

`Hvaða tengsl eru milli dauða Krists á krossinum og meðalgöngu hans í helgidómi himinsins, og hvers vegna er svo mikil þörf fyrir dóminn í frelsunaráforminu?`