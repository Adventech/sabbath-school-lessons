---
title:  Himneski helgidómurinn
date:  19/05/2024
---

`Lestu 2Mós 25.8, 9, 40 og Heb 8.1-6. Hvaða tveim helgidómum er lýst í þessum versum?`

Þegar frumherjar aðventista sökktu sér niður í rannsókn Biblíunnar eftir vonbrigðin miklu í 1844 skildist þeim að um væri að ræða tvo helgidóma í Biblíunni, þann sem Móse reisti og frummyndina á himnum. Hugtakið „helgidómur“ eins og það er notað í Biblíunni vísar fyrst og fremst til tjaldbúðarinnar sem Móse reisti sem táknmynd um þann himneska. Í öðru lagi vísaði það til tjaldbúðarinnar á himnum sem jarðneski helgidómurinn benti fram til. Hin sanna tjaldbúð á himnum er helgidómur nýja sáttmálans. Þegar svo spádómurinn í Dan 8.14 rætist á okkar tíma þá hlýtur helgidómurinn sem hann vísar til að vera helgidómur nýja sáttmálans.

„Að hinum 2300 dögum liðnum, árið 1844, hafði enginn helgidómur verið á jörðinni í margar aldir. Þannig bendir spádómurinn „tvö þúsund og þrjú hundruð kveld og morgnar, og þá mun helgidómurinn aftur verða kominn í samt lag“, tvímælalaust til helgidómsins á himnum“ (DM, bls 286).

Helgidómurinn í eyðimörkinni var reistur í réttu hlutfalli við þann himneska. Þjónustan sem fram fór í eyðimörkinni var mynd af frelsunaráformi Guðs. Sérhver fórn sem færð var táknaði fórn Jesú á krossinum á Golgata (sjá Jóh 1.29). Fyrir fórnardauða Jesú erum við leyst undan fordæmingu syndarinnar. Okkur býðst fyrirgefning. Sekt okkar er brottnumin þegar við tökum á móti fórn Jesú fyrir okkur og við játum syndir okkar (1Jóh 1.9). Jesús er ekki aðeins lambið sem dó fyrir okkur heldur er hann einnig presturinn sem lifir fyrir okkur.

Við lesum í Heb 7.25: „Þess vegna getur hann og til fulls frelsað þá sem hann leiðir fram fyrir Guð þar sem hann ávallt lifir til að biðja fyrir þeim.“ Hann fjarlægir sekt syndarinnar og frelsar okkur undan valdi syndarinnar (Róm 8.1-4; 2Kor 5.21). Þjónusta Jesú í helgidómi himinsins er fyrir okkur. Vegna meðalgöngu hans eru viðjar syndarinnar rofnar og við erum leyst undan fordæmingu syndarinnar og yfirráðum. Þegar við höldum fast við Krist fyrir trú höfum við fullvissu um frelsun.

`Hvaða þýðingu hefur það fyrir okkur að vita að Jesús er að störfum á himnum fyrir okkur sem meðalgangari? Hvers vegna þurfum við á meðalgangara að halda? Hvers vegna eru það góðar fréttir?`