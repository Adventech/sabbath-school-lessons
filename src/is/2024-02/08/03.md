---
title:  Í hinu allrahelgasta
date:  20/05/2024
---

`Lestu 3Mós 16.21, 29-34; 3Mós 23.26-32 og Heb 9.23-28. Hvers vegna var friðþægingardagurinn svo mikilvægur í Ísrael til forna?`

Prestarnir þjónuðu alla daga ársins en á friðþægingardaginn beindist athygli alls Ísraels að helgidóminum. Sérstakar leiðbeiningar varðandi friðþægingardaginn er að finna í 3Mós 16 og 23. Öll venjuleg þjónusta var lögð til hliðar. Allir föstuðu. Meðan æðsti presturinn gekk inn í návist Guðs fyrir þeirra hönd rannsakaði fólkið hjörtu sín. Það leitaði Guðs í auðmýkt og einlægri játningu.

Hver sem vanrækti það á friðþægingardaginn yrði útskúfaður úr hópi hinna útvöldu (3Mós 23.27, 29). Á friðþægingardaginn tók æðsti presturinn blóð geithafursins, sem var helgaður Drottni, inn í helgidóminn og eftir að hafa stökkt því á náðarstólinn smurði hann blóði á horn gullna altarisins (=reykelsisaltarisins) og lauk þannig hreinsun alls helgidómsins. Þegar æðsti presturinn hafði lokið að friðþægja í helgidómnum lagði hann hendur sínar á höfuð lifandi geithafursins og játaði yfir honum öll afbrot Ísraelsmanna. Síðan var farið með hafurinn út í eyðimörkina og hann þannig aðskilinn að eilífu frá búðunum (3Mós 16.20-22).

Blóðið var tekið inn í helgidóminn sem þáttur í hinni daglegu þjónustu og gaf til kynna „skráningu“ syndanna (Jer 17.1) og að Guð tæki á sig ábyrgðina að fjarlægja þær endanlega. Á friðþægingardaginn voru þær teknar úr helgidóminum og lagðar á höfuð geithafursins sem hafði verið „tileinkaður“ Asasel sem táknaði Satan og bar endanlega ábyrgð á vandamáli syndarinnar.

Farið var með þennan geithafur langt út í eyðimörkina þannig að við lok friðþægingardagsins hafði Guð hreinan helgidóm og hreint fólk. Kristur þjónar fyrir okkur í himneska helgidóminum, fyrst í hinu heilaga en við lok 2300 daganna árið 1844 í hinu allra helgasta.

Við komumst í gegnum þennan mikla dóm fyrir tilstilli Jesú, staðgengils okkar. Ellen G. White orðar það þannig að „við megum verða réttlætt fyrir hans réttlæti sem við áttum enga hlutdeild í“ (ÞA, bls. 13). Vegna þessa réttlætis sem okkur er tilreiknað þjökum við sálir okkar og snúum baki við syndinni. Það felur í sér að við tökum hvorki við hinu illa í áhyggjuleysi né afsökum við eða höldum fast við syndir sem okkur líkar við, heldur vöxum við í náð og lifum heilögu lífi.

`Hvaða þýðingu hefur friðþægingardagurinn fyrir okkur í dag? Hvers vegna ætti hann að hafa áhrif á líferni okkar?`