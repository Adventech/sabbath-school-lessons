---
title:  Umönnun fyrir samfélaginu
date:  10/04/2024
---

Frumsöfnuðurinn óx ekki einungis vegna þess að meðlimirnir boðuðu fagnaðarerindið heldur vegna þess að þeir lifðu fagnaðarerindið. Þeir fóru að dæmi Krists sem fór „um alla Galíleu, kenndi í samkunduhúsum þeirra, prédikaði fagnaðarerindið um ríkið og læknaði hvers kyns sjúkdóm og veikindi meðal fólksins“ (Matt 4.23). Jesús bar djúpa umhyggju fyrir fólki og sama má segja um frumsöfnuðinn. Það var þessi óeigingjarna elska og einsetningur að mæta þörfum þess ásamt boðun fagnaðarerindisins í mætti Heilags anda sem hafði svo djúpstæð áhrif á heiminn á fyrstu öldum kristninnar.

`Lestu Post 2.44-47; Post 3.6-9 og Post 6.1-7. Hvaða meginreglur varðandi ósvikna kristni sem koma fram í þessum versum getum við lært þrátt fyrir að kringumstæðurnar séu frábrugðnar?`

Hinir trúuðu á tíma Nýja testamentisins fylgdu fyrirmynd Krists sem Pétur sagði að hefði verið smurður „Heilögum anda og krafti og gekk um, gerði gott [og] græddi alla sem djöfullinn undirokaði því að Guð var með honum“ (Post 10.38). Söfnuður Krists var líkami hans á jörðinni og á fyrstu öldunum e.Kr. auðsýndi söfnuðurinn kærleika sinn og umhyggju fyrir hrjáðu mannkyni og var þannig lifandi mynd af samkennd Krists.

Í deilunni miklu sem geisar í alheiminum leitast djöfullinn við að afmynda ímynd Guðs í manninum. Það er svo hlutverk fagnaðarerindisins að endurreisa ímynd Guðs sem felur í sér lækningu líkama, hugar, tilfinninga og andlegheita.

Í Jóh 10.10 birtir Jesús áform sitt fyrir hvert og eitt okkar: „Þjófurinn kemur ekki nema til að stela og slátra og eyða. Ég er kominn til þess að þeir hafi líf, líf í fyllstu gnægð.“ Hann þráir að við höfum líkamlega heilsu, séum árvökul, með heilbrigðar tilfinningar og andlega heil.

Þetta á einkum við í ljósi fyrirheitisins um endurkomu hans. Heimurinn stendur andspænis hrikalegri krísu. Spádómar Jesú sjálfs í Matt 24 og Lúk 21 segja fyrir um hörmulegar kringumstæður á jörðinni fyrir endurkomu hans. Þegar Kristur snertir okkur með lækninganáð sinni viljum við snerta við öðrum með snertingu Krists svo að þeir megi hljóta lækningu. Jesús sendir okkur sem ambassadora sína inn í brostinn heim til þess að snerta aðra með kærleika hans. Kristni Nýja testamentisins einkenndist af elsku hinna kristnu hvers til annars og samfélagsins.

`Ræðið um hvaða hlutverki söfnuðurinn gegnir í að vinna með Kristi að því að sýna fram á að ásakanir Satans séu rangar.`