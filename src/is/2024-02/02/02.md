---
title:  Harmi sleginn frelsari
date:  07/04/2024
---

Þegar Jesús sat á Olíufjallinu og leit yfir Jerúsalem var hann harmi sleginn. Jóhannes postuli segir: „Hann kom til eignar sinnar en hans eigið fólk tók ekki við honum“ (Jóh 1.11). Jesús gerði allt sem hann gat til þess að frelsa fólk sitt frá eyðingunni sem koma myndi yfir ástsæla borg þess.

Elska Jesú til fólks síns streymdi frá hjarta sem var fullt af ævarandi elsku. Hvað eftir annað skírskotaði hann til fólks síns í kærleika að iðrast og taka á móti náðarsamlegu boði hans um miskunn.

`Lestu Lúk 19.41-44; Matt 23.37, 38 og Jóh 5.40. Hvað segja þessi vers okkur um afstöðu Jesú til fólks síns og viðbrögðum þess við kærleiksríku tilboði hans um náð og miskunn? Hvað opinberar það um eðli Guðs?`

Það er erfitt að skilja atburð eins og eyðingu Jerúsalem í ljósi kærleiksríks eðlis Guðs. Sagan segir okkur að tugir þúsunda hafi látið lífið þegar rómverski hershöfðinginn Títus réðst inn í borgina með her sinn. Jerúsalem var lögð gjörsamlega í eyði. Mönnum, konum og börnum var bókstaflega slátrað. Hvar var Guð þegar fólk hans þjáðist svo mjög? Svarið er ljóst en ekki auðskilið að fullu. Hjarta hans var brostið. Augu hans fylltust tárum. Öldum saman hafði hann leitast við að ná til fólks síns en með uppreisn sinni gegn miskunn hans glataði fólkið vernd Guðs. Guð grípur ekki alltaf inn í gang mála til að takmarka afleiðingarnar af vali fólks síns. Hann leyfir eðlilegum afleiðingum uppreisnarinnar að ná fram að ganga. Það var ekki Guð sem stóð að baki slátrunar saklausra barna þegar Jerúsalem var eytt. Hinn hörmulegi dauðdagi hinna saklausu var verk Satans en ekki Guðs.

Satan hefur unun af stríðsátökum þar sem þau vekja upp verstu ástríður mannshjartans. Niður í gegnum aldirnar hefur það verið ásetningur hans að blekkja og tortíma og síðan skella skuldinni á Guð fyrir illvirki sín.

`Lestu Matt 24.15-20. Hvaða leiðbeiningar gaf Jesús fólki sínu til að frelsa það frá yfirvofandi eyðingu Jerúsalem?`

Það er gott að hafa í huga að mikill meirihluti hinna kristnu í Jerúsalem árið 70 e.Kr. voru af gyðinglegum uppruna. Elskuríkur Guð vildi varðveita eins margt af fólki sínu og mögulegt væri. Þess vegna gaf hann fyrirmæli um að það ætti að flýja borgina þegar rómverski herinn nálgaðist.

`Hugleiddu eftirfarandi yfirlýsingu: Við dæmum ekki eðli Guðs á grundvelli þeirra atburða sem við sjáum umhverfis okkur. Þess í stað lítum við á þá alla í gegnum linsu kærleiksríks eðlis Guðs eins og það birtist í Biblíunni. Hvers vegna er þetta góð ráðlegging?`