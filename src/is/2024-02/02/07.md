---
title:  Til íhugunar
date:  12/04/2024
---

„Tilraunir Satans til að sigrast á söfnuði Guðs með ofbeldi báru engan árangur. Átökunum miklu, þar sem lærisveinar Jesú fórnuðu lífi sínu, linnti ekki þótt þessir tryggu merkisberar féllu á verðinum. Í dauða sínum voru þeir sigurvegarar. Verkamenn Guðs voru líflátnir, en verki hans var sífellt haldið áfram. Fagnaðarerindið hélt áfram að berast út og fjöldi fylgjenda þess óx stöðugt. Það ruddi sér braut inn á svæði sem lokuð voru jafnvel valdsmönnum Rómar. Svo sagði kristinn maður sem talaði gegn hinum heiðnu stjórnendum sem knúðu á um frekari ofsóknir: „Þér getið líflátið oss, pyndað oss, dæmt oss. Óréttlæti yðar er sönnun þess, að vér erum saklausir. . . . Ekki mun heldur grimmd yðar koma yður að haldi.“ Þetta varð til þess eins að enn fleiri sannfærðust. „Því fleiri sem vér erum brytjaðir niður af yður, þeim mun meiri verður fjöldi vor. Blóð kristins manns er sáðkorn.“ Tertullianus Apologeticus, gr. 50“ (DM, bls. 28, 29).

„Hin leyndardómsfulla forsjón sem leyfir að hinir réttlátu þjáist undir ofsóknum ranglætismanna hefur valdið miklum heilabrotum margra lítiltrúaðra. Sumir eru jafnvel reiðubúnir að varpa fyrir róða trausti sínu á Guð vegna þess að hann lætur verstu illmennum haldast uppi að safna veraldarauði, en hinir heilsteyptustu og fölskvalausustu verða fyrir ofsóknum og ásókn af hendi hins miskunnarlausa valds þeirra. Menn spyrja: Hvernig getur hann sem er réttlátur og miskunnsamur og þar að auki almáttugur látið slíkt ranglæti og slíka grimmd viðgangast? Þetta er vandamál sem okkur er ekki ætlað að leysa. Guð hefur gefið okkur nægilegar sannanir fyrir kærleika sínum og við eigum ekki að efast um gæsku hans af því að við skiljum ekki í hverju forsjón hans kemur fram“ (DM, bls. 32).

**Til umræðu**

`Hvaða tilgangi þjóna ofsóknir? Hvers vegna telur þú að Guð leyfi fólki sínu stundum að þjást?`

`Hverju myndir þú svara ef einhver spyrði þig: „Hvar er Guð þegar ég þjáist? Ef hann elskar mig hvers vegna þarf ég þá að fara í gegnum slíka erfiðleika?“`

`Hvernig getur söfnuður þinn verið umhyggjusamt samfélag sem getur haft áhrif í heiminum? Ræðið um leiðir til að notfæra sér það sem þessi lexía hefur fjallað um.`