---
title:  Trúfesti þrátt fyrir ofsóknir
date:  09/04/2024
---

Á fyrstu öldum kristninnar óx kristna kirkjan hratt þrátt fyrir frelsissviptingu, pyntingar og ofsóknir. Trúfastir fylgjendur Krists fylltir Heilögum anda boðuðu orð hans af mætti. Líf margra tók breytingum og tugir þúsunda snerust til trúar.

`Lestu Post 2.41; Post 4.4, 31; Post 5.42 og Post 8.1-8. Hvað segja þessi vers okkur um þær áskoranir sem söfnuðurinn á tíma Nýja testamentisins stóð andspænis og hvers vegna hann óx svo hratt?`

Lærisveinunum var ógnað (Post 4.17), þeim var varpað í fangelsi (Post 5.17, 18), þeir mættu ofsóknum (Post 8.1) og þeir voru jafnvel líflátnir (Post 7.59; Post 12.2). En í mætti Heilags anda boðuðu þeir af hugrekki hinn upprisna Krist og söfnuðurnir jukust um alla Júdeu, Galíleu og Samaríu (Post 9.31).

Varnarvirki heljar skulfu og fjötrar Satans slitnuðu. Heiðin hjátrú hrundi fyrir mátt hins upprisna Krists. Fagnaðarerindið fór með sigur af hólmi þrátt fyrir yfirgnæfandi líkur. Lærisveinarnir hímdu ekki lengur í loftsalnum. Óttinn „dansaði“ burt líkt og hverfandi skuggi.

Þess í stað fyllti trú hjörtu lærisveinanna. Leifturmynd af upprisnum Drottni þeirra gjörbreytti lífi þeirra. Jesús gaf þeim nýja ástæðu til að lifa. Hann hafði ekki einungis gefið þeim fyrirmælin miklu (Mrk 16.15) heldur hafði hann gefið þeim mikið fyrirheit: „En þér munuð öðlast kraft er heilagur andi kemur yfir yður og þér munuð verða vottar mínir í Jerúsalem og allri Júdeu, í Samaríu og allt til endimarka jarðarinnar“ (Post 1.8).

Fagnaðarerindið barst allt til fjarlægustu hluta jarðarinnar (Kól 1.23). Þó svo síðasti lærisveinninn, Jóhannes, hafi dáið í lok fyrstu aldar tóku aðrir upp blys sannleikans og boðuðu hinn lifandi Krist. Pliný yngri, ríkisstjóri Biþyníu við norðurströnd nútíma Tyrklands, skrifaði til Trajanusar keisara u.þ.b. 110 e.Kr. Yfirlýsing hans er mikilvæg því að hún kemur um 80 árum eftir krossfestinguna. Hann lýsir réttarhöldum sem hann hélt til þess að finna kristna einstaklinga og taka þá af lífi. Hann segir meðal annars: „Margir einstaklingar á öllum aldri, jafnt menn sem konur í öllum stéttum þjóðfélagsins, eru í hættu vegna ásakana og það mun halda áfram. Þessi hjátrúarsmitun [kristnin] hefur hefur ekki aðeins breiðst út í borgunum heldur einnig í þorpum og dreifbýli“ (Henry Bettenson, Documents of the Christian Church. New York: Oxford University Press, 2011, bls. 4).

Þrátt fyrir grimmilegustu árásir djöfulsins óx hin kristna kirkja hratt.

`Hvað getum við lært af frumsöfnuðinum sem getur hjálpað okkur í söfnuði endalokanna?`