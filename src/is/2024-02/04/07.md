---
title:  Til íhugunar
date:  26/04/2024
---

„Guð beindi ljósi inn í huga þessara útvöldu manna og opnaði augu þeirra fyrir mörgum af villukenningum Rómarkirkjunnar. En þeir urðu ekki aðnjótandi alls þess ljóss sem heimurinn átti í vændum. Guð var að leiða þjóðina út úr myrkri páfadómsins fyrir starf þessara þjóna sinna, en margar og miklar tálmanir voru á vegi þeirra og hann leiddi þá skref fyrir skref eftir því sem þeir megnuðu. Þeir voru ekki við því búnir að veita öllu ljósinu viðtöku í einu. Svo sem allur ljómi hádegissólarinnar er þeim ofviða, sem lengi hafa í myrkrum búið, eins myndu þeir hafa snúið sér undan hefði því verið beint að þeim. Þess vegna birti Guð leiðtogunum það smám saman, eftir því sem fólkið gat veitt því viðtöku. Í aldanna rás myndu aðrir trúir verkamenn taka við og leiða fólkið enn lengra áfram á vegi siðbótarinnar“ (DM, bls. 70).

„Í öðru bréfi, stíluðu til prests sem orðinn var lærisveinn fagnaðarboðskaparins, talar hann í djúpri auðmýkt um eigin ávirðingar og ásakar sig fyrir að „hafa haft ánægju af skartklæðum og sóað mörgum stundum í hégómlegar athafnir.“ Síðan bætir hann við þessum hjartnæmu áminningum: „Megi dýrð Guðs og frelsun sálna fylla hug þinn en ekki eftirsókn í hlunnindi og auðæfi. Varastu að skreyta hús þitt fremur en sál þína og umfram allt, annastu vel þína andlegu uppbyggingu. Vertu guðrækinn og lítillátur við fátæka og eyddu ekki kröftum þinum í óhóf. Ef þú bætir ekki ráð þitt né neitar þér um óþarfa, óttast ég að þú hljótir alvarlega hirtingu svo sem ég hef þolað“ (DM, bls. 71, 72).

**Til umræðu**

`Hvað er átt við með auknu ljósi? Hvers vegna opinberar Guð sannleikann smám saman? Hvernig eiga þessar meginreglur við um söfnuð Guðs í dag?`

`Hvernig tengjast ný sannindi áður þekktum sannindum sem fólk Guðs hefur skilið? Hvers vegna mega ný sannindi ekki vera í andstöðu við „eldra“ ljós?`

`Hvar sem þú kannt að búa þá mun menningarheimur þinn koma á framfæri gildismati, hugmyndum og siðferðisreglum sem að einhverju leyti stangast á við það sem Biblían kennir. Hvernig glímir þú og söfnuðurinn við slíkar áskoranir þegar ykkur verður ljóst hverjar þær eru? Hvernig höldum við áfram að vera góðir borgarar sem falla ekki fyrir afmynduðum gildum sem menningarheimur okkar boðar?`

` Hvaða áhrif hefur bréf Jóhanns Húss á hugsun þína í dag? Hvað vekur sérstaklega eftirtekt þína?`