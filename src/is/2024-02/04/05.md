---
title:  Morgunstjarna siðaskiptanna
date:  24/04/2024
---

`Lestu Slm 19.8-1; 2, Slm 119.140; Slm 119.162 og Jer 15.16. Hvaða svipuðu afstöðu höfðu Davíð og Jeremía til orðs Guðs, afstöðu sem var reyndar hornsteinn siðaskiptanna?`

Hver siðbótarmaður fyrir sig fagnaði yfir orði Guðs. Þeir höfðu yndi af að gera vilja Guðs. Þeir elskuðu lögmál hans. Einn mikilvægasti grundvallarsannleikur siðaskiptanna var sá fögnuður sem þeir nutu við að rannsaka ritningarnar. Biblíurannsókn var ekki erfitt verkefni. Það var ekki lagaþrældómur. Það var ekki ströng krafa heldur unaður. Máttur Heilags anda umbreytti þeim þegar þeir rannsökuðu ritningarnar. „Mannkostir og lyndiseinkunn Wycliffes eru skýr vottur heilnæmra uppeldisáhrifa Heilagrar ritningar. Það var Biblían sem gerði Wycliffe það sem hann var. Viðleitnin til að skilja hin miklu sannleiksatriði opinberunarinnar veitir öllum hæfileikum ferskleik og þrótt. Hún víkkar hugann, skerpir skilninginn og þroskar dómgreindina. Að rannsaka Biblíuna göfgar hverja hugsun, tilfinningu og áhugamál, meir en nokkur lestur annar. Það styrkir áform, þolgæði, hugrekki og einurð. Það göfgar lyndiseinkunnina og helgar sálina. Að lesa og íhuga Biblíuna með lotningu og alvarlegu hugarfari sem tengir lesandann beint við hina óendanlegu visku, myndi gefa heiminum menn með þróttmeiri og frjórri starfsemi hugans, skarpari gáfum og vitsmunum og göfugra siðferði en mannleg heimspeki hefur nokkru sinni vakið upp með sínum hæfustu kennurum.“ (DM, bls.64).

`Lestu 2Tím 2.1-3. Hvaða ráð gaf Páll Tímóteusi varðandi útbreiðslu orðs Guðs?`

Sannleikur orðs Guðs og fögnuðurinn yfir hjálpræðinu í Kristi fyllti hjörtu siðbótarmannanna svo mjög að þeir fundu sig tilneydda til að deila þeim með öðrum. John Wycliffe helgaði líf sitt því að þýða orð Guðs á enska tungu af tveim ástæðum: Hinn lifandi Kristur breytti honum með orði sínu og kærleikur Krists knúði hann til að deila því sem hann hafði lært með öðrum.

Fyrir tíma Wycliffes var einungis lítill hluti Biblíunnar til á ensku. Þó svo hann dæi áður en Róm náði til hans þá lét páfaveldið það ekki á sig fá og gróf upp jarðneskar leifar hans, brenndi þær og kastaði öskunni út í á. En á sama hátt og vatnið dreifði öskunni þannig dreifðist orð Guðs, lífsvatnið, vítt og breitt vegna þess sem hann gerði. Þannig notaði Guð „morgunsstjörnu siðaskiptanna.“