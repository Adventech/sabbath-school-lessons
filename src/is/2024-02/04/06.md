---
title:  Uppörvun fyrir von
date:  25/04/2024
---

`Lestu Heb 2.14, 15. Hvernig fundu hinir trúuðu á miðöldum fyrir raunveruleika deilunnar miklu?`

Hvað var það sem uppörvaði Valdensana á tíma hinna hræðilegu ofsókna sem þeir stóðu frammi fyrir? Hvað var það sem gaf Húss og Jeróme, Tyndale og Latímer ásamt píslarvottum miðalda hugrekki til að horfast í augu við bálkesti og sverð? Það var trúin á fyrirheit Guðs. Þeir trúðu fyrirheiti Krists þegar hann sagði: Þar eð ég lifi munuð þér og lifa (sbr. Jóh 14.19). Þeir fundu að styrkur hans nægði til að mæta erfiðustu reynslum lífsins. Þeir fundu fögnuð í samfélaginu við Krist í þjáningum hans og trúfesti þeirra var áhrifamikill vitnisburður til heimsins.

Þeir litu framhjá því sem var að gerast og fram til þess sem var í vændum. Þeir vissu að vegna upprisu Krists var dauðinn sigraður óvinur. Í hugum þessara hugrökku manna og kvenna var kverkatak dauðans yfirunnið. Þeir héldu fast við fyrirheit orðs Guðs og fóru með sigur af hólmi.

`Lestu Jóh 5.24; Jóh 11.25, 26 og 1Jóh 5.11-13. Hvaða fullvissu gefa þessi fyrirheit þér? Hvernig hjálpa þau okkur í erfiðleikum lífsins?`

Jóhann Húss hvikaði ekki þó svo hann stæði andspænis fangelsun, óréttlæti og jafnvel dauða. Hann tærðist upp í fangelsi mánuðum saman. Kuldi og raki fangelsisins sýkti hann af hitasótt sem næstum dró hann til dauða. En „náð Guðs var honum stoð og styrkur. Þær þjáningarvikur sem liðu fram að uppkvaðningu lokadómsins var sál hans fyllt himneskum friði. „Ég skrifa þetta bréf,“ sagði hann einum vina sinna, „í prísund minni með hlekkjaðri hendi og vænti dauðadóms míns á morgun. . . . Þegar við með hjálp Jesú Krists hittumst aftur í dýrlegum friði komandi lífs, munuð þið sjá hversu miskunnsamur Guð hefur verið mér, hversu fullkomlega hann hefur stutt mig í freistingum mínum og raunum.“ - Bonnechose, 2. bindi, bls. 67. Í myrkri dýflissunnar sá hann fyrir sér sigur hinnar sönnu trúar“ (DM, bls. 73).

Mikilvægi hvatningar Páls postula til okkar fer stigvaxandi með degi hverjum. „Höldum fast við játningu vonar okkar án þess að hvika því að trúr er sá sem fyrirheitið hefur gefið“ (Heb 10.23). Á sama hátt og fyrirheit Guðs færði fólki hans stuðning á fyrri öldum þannig styrkja þau okkur í dag.

`Hvað gæti falist í því að glata öllu vegna Krists? Hvað er það eiginlega sem við glötum í rauninni? (Sjá Mrk 8.36). Hvað getum við lært af Valdensunum sem veitir okkur styrk í lokaátökum jarðarinnar?`