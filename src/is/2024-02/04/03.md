---
title:  Ljósið yfirbugar myrkrið
date:  22/04/2024
---

`Lestu Júd 3, 4. Hvaða viðvörun er að finna í þessum versum og hvernig átti hún við um kristna kirkju síðar meir?`

Bréf Júdasar var skrifað einhvern tímann fyrir 65 e.Kr. til trúfastra kristinna manna og kvenna sem „Guð faðir elskar og hefur kallað og Jesús Kristur varðveitir“ (Júd 1). Þessir trúföstu trúuðu einstaklingar voru hvattir til að „berjast fyrir þeirri trú sem heilögum hefur í eitt skipti fyrir öll verið í hendur seld. Nokkrir menn hafa laumast inn í söfnuðinn . . . sem misnota náð Guðs til okkar til taumleysis“ (Júd 3, 4). Þessi viðvörun hafði jafnvel enn meiri merkingu fyrir hina trúuðu á miðöldum þegar heiðnir siðir höfðu streymt inn í kirkjuna og mannlegar hefðir lögðu orð Guðs í sölurnar. Öldum saman stóð fólk eins og t.d. Valdensarnir eins og hetjur með sannleika Ritningarinnar. Það trúði því að Kristur væri eini meðalgangari þess og Biblían einasti valdboðinn. „Á hverjum tíma voru uppi menn sem báru Guði vitni - menn sem héldu við trúnni á Krist sem hinn eina meðalgangara milli Guðs og manna, menn sem litu á Biblíuna sem hið eina leiðarljós lífsins og héldu hinn sanna hvíldardag heilagan“ (DM, bls. 42).

`Lestu Opb 2.10. Hvaða fyrirheit gefur Guð þeim sem eru honum trúir þó þeir standi andspænis dauðanum?`

Þessi orð voru rituð til safnaðarins í Smyrnu. Einn af verndarguðum borgarinnar var Díonysíus, guð hátíðahalda og frjósemi. Þegar prestar Díonysíusar dóu var kóróna sett á höfuð þeirra við jarðarförina. Jóhannes ber þá jarðnesku kórónu saman við kórónu lífsins sem sett er á höfuð þeirra sem eru sigursælir yfir máttarvöldum hins illa. Kóróna lífsins er gefin þeim sem þoldu reynslur og erfiðleika, þjáningar og dauða vegna Krists.

Kóróna lífsins hvetur hina trúföstu til að þola jafnvel dauðann vegna Krists. Kóróna lífsins er ávallt hvati fyrir hina trúuðu undir erfiðum kringumstæðum. Hún knúði Valdensana áfram í gegnum sársauka og ofsóknir. Þeir vissu að dag einn myndu þeir sjá Jesú og dvelja hjá honum um eilífð. Kóróna lífsins talar einnig til okkar: Við kunnum að fara í gegnum erfiðleika núna en kóróna lífsins bíður okkar ef við beinum sjónum okkar til Jesú.

`Hvað knýr þig áfram á tímum erfiðleika? Hvað hræðir þig? Til hvaða fyrirheita getur þú gert tilkall á slíkum tímum?`