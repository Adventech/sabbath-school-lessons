---
title:  'Málamiðlun: lævíst herbragð Satans'
date:  14/04/2024
---

`Berðu saman Jóh 14.6 og Jóh 8.44. Hvaða andstöðu finnum við milli eðlis Jesú og Satans í þessum versum?`

Það sem Jesús segir er sannleikur því að hann er höfundur sannleikans. Sannleikurinn kemur frá hjarta Guðs sem er alvitur, þekkir allt og er fullur kærleika. Hann er uppspretta raunveruleikans og alls sannleika.

Satan, aftur á móti, er lygari og faðir lyginnar. Hann er reiðubúinn að nota lygar, blekkingar, rangar upplýsingar og afbökun sannleikans til að leiða fólk Guðs afvega. Hann blekkti Evu í Eden með því að rangsnúa sannleikanum, skapa efasemdir og afneita blygðunarlaust því sem Guð hafði sagt. Þegar Satan lýsti því yfir í tengslum við það að eta ávöxtinn: „Sannið til, þið munuð ekki deyja,“ var það í beinni andstöðu við það sem Guð hafði sagt. Í aldanna rás hefur Satan notað sama herbragð. Hann grefur undan trausti til orðs Guðs, rangfærir ritninguna og misnotar tilvitnanir í Biblíuna þegar það hentar honum.

`Lestu Okv 23.23; Jóh 17.17 og Jóh 8.32. Hvað er sameiginlegt með þessum textum varðandi sannleika orðs Guðs? Hver er kjarni boðskapa þeirra?`

„Satan vissi mætavel að Heilög ritning myndi gera mönnum kleift að skilja blekkingar hans og standa gegn valdi hans. Það var með orðinu sem jafnvel frelsari heimsins hafði varist ásókn hans. Við hvert áhlaup bar Kristur fyrir sig skjöld hins eilífa sannleika með orðunum: „Ritað er.“ Hverju boði andstæðingsins svaraði hann með visku og valdi orðsins. Til þess að Satan gæti haft tangarhald sitt á mönnunum og fest hinn páfalega valdaræningja í sessi, yrði hann að sjá til þess að menn væru fáfróðir um Biblíuna. Biblían myndi upphefja Guð og setja dauðlega menn í það sæti sem þeim bar. Þess vegna yrði að fela hinn heilaga sannleika orðsins og bæla það niður. Þessi rök hentuðu rómversku kirkjunni. Um aldaraðir var dreifing Biblíunnar bönnuð. Fólki var meinað að lesa hana og hafa hana í húsum sínum og óprúttnir prestar og kirkjuhöfðingjar túlkuðu kenningar hennar sér í vil. Þannig varð páfinn næstum því einróma viðurkenndur undirkonungur Guðs á jörðu, sem fengið hefði í hendur vald yfir kirkju og ríki“ (DM, bls. 3).

`Ræðið um það á hvern hátt Satan leitast við að rangfæra eða rangtúlka orð Guðs í dag.`