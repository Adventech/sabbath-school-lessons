---
title:  Orðið sem vörn okkar
date:  16/04/2024
---

`Berðu saman Jóh 17.15-27 og Post 20.32. Hvaða innsýn gefa Jesús og Páll postuli okkur varðandi vernd frá blekkingum Satans?`

Biblían er hin óskeikula opinberun á vilja Guðs. Hún setur fram áform himinsins varðandi frelsun mannsins. Þar sem „sérhver ritning er innblásin af Guði“ er hún „ nytsöm til fræðslu, umvöndunar, leiðréttingar og menntunar í réttlæti“ (2Tím 3.16). Það er að segja að „öll ritningin“ er innblásin af Guði, ekki einungis nokkrir hlutar hennar eða sumir hlutar meira en aðrir. Það verður að líta á alla Biblíuna sem orð Guðs. Annars býður það blekkingunum heim.

Biblían opinberar greinilega óendanlega elsku Guðs í ljósi deilunnar miklu. Hún afhjúpar einnig villur Satans og blekkingar. Djöfullinn hatar orð Guðs og hefur gert allt mögulegt í aldanna rás til þess að eyðileggja áhrif þess.

Hvað myndum við vita um frelsunaráformið ef við hefðum ekki Biblíuna? Hve mikið myndum við skilja varðandi fæðingu Jesú, líf hans, kenningar og starf? Myndum við í rauninni skilja nokkuð varðandi umfang fórnar Krists, dýrð upprisu hans, mátt meðalgöngu hans og tign endurkomunnar ef við hefðum ekki ritninguna?

Orð Guðs opinberar, kennir og leggur áherslu á þessi mikilvægi sannindi. Það og það eitt verður að vera endanlegur mælikvarði fyrir skilning okkar á öllum heilögum sannindum.

Við verðum því að berjast gegn allri viðleitni sem grefur undan valdi og innblæstri þess, jafnvel þegar þeir sem segjast elska Biblíuna draga fram efasemdir varðandi hana hversu lúmskar sem þær kunna að vera.  Því miður er það staðreynd að einkum vegna innrásar nútíma hugsanagangs einblína margir guðfræðingar og kristnir einstaklingar svo mjög á hinn mannlega þátt ritningarinnar að Biblían verður orð manna í stað orðs Guðs. Þeir segja sem svo að Biblían sé rit konunga, fjárhirða, fiskimanna, presta, skálda og annarra sem deildu hugmyndum sínum um Guð og hvernig þeir skildu hann, um náttúruna og raunveruleikann eftir bestu getu eins og þeir skildu þau mál á sínum tíma og umhverfi.

Ef þetta væri rétt hvers vegna ætti það að skipta nokkru máli fyrir okkur sem lifum í dag á 21. öldinni hvernig þeir litu á málin og eða þá að hafa hugmyndir þeirra sem grundvöll fyrir eilífðarvon okkar?

Svarið er: Við ættum ekki að gera það!

`Lestu Slm 119.105, 116, 130, 133 og 160. Hvaða innsýn gefur sálmaskáldið okkur inn í mikilvægi orðs Guðs í frelsunaráforminu?`