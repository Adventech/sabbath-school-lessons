---
title:  Ljósið Skín Í Myrkrinu
date:  13/04/2024
---

### Lesefni vikunnar
Jóh 8.44; Okv 23.23; Post 20.27-32; 2Þess 2.7-12; Slm 119.105, 116, 130, 133, 160; Okv 16.25; 2Kor 4.3-6.

> <p>Minnistexti</p>
> „Þá sagði Jesús: „Skamma stund er ljósið enn á meðal yðar. Gangið meðan þér hafið ljósið svo að myrkrið hremmi yður ekki. Sá sem gengur í myrkri veit ekki hvert hann fer“ (Jóh 12.35).

Í síðustu bók Biblíunnar er djöfullinn framsettur sem dreki eða höggormur (Opb 12.9). Hann er dreki af því að hann vill tortíma fólki Guðs og höggormur af því að hann notar lævísar lygar sínar til að blekkja það. Eftir dauða Krists voru þúsundir pyntaðar, þeim kastað fyrir ljón eða þeir brenndir á báli af rómverska keissradæminu fyrir að neita að tilbiðja „guði“ þess. En þrátt fyrir þessar grimmilegu refsiaðgerðir voru margir trúfastir, fagnaðarerindið hélt áfram að berast út og söfnuðurinn óx.

Þetta varð til þess að Satan breytti aðferðum sínum. Tugir heiðingja voru skírðir án þess að fá gagngera fræðslu um sannleika Biblíunnar. Villukenningar streymdu inn í söfnuðinn þegar leiðtogar hans blönduðu saman sannleika Biblíunnar og vinsælum hefðum. Það var einkum á fjórðu og fimmtu öld að prelátar kirkjunnar gerðu þessar tilslakanir og blönduðu heiðnum siðum við kenningar kristninnar.

En jafnvel á þessum erfiðu tímum var Guð stöðugt með fólki sínu. Það fann Jesú sem var „vegurinn, sannleikurinn og lífið“ og fyrir mátt Heilags anda stóð það fast þrátt fyrir yfirþyrmandi þrýsting að gefa eftir varðandi sannfæringu sína. Fylgjendur Guðs héldu fast við trúfesti sína við vilja Guðs sem var opinberaður í Ritningunni og þeir stóðu óhagganlegir með sannleika orðs hans þrátt fyrir utanaðkomandi þrýsting bæði ljóst og leynt.

_Þessi lexía byggir á 3. kafla Deilunnar miklu._