---
title:  Barátta um hugann
date:  18/04/2024
---

`Lestu 2Kor 4.3-6. Hvað er átt við með þessum orðum: „Því að guð þessarar aldar hefur blindað huga vantrúaðra til þess að þeir sjái ekki ljósið?“ (2Kor 4.4). Hvernig er hugur þeirra blindaður? Hvernig verður hann opnaður?`

Gríska orðið sem þýtt er „hugur“ felur í sér skynjun eða starfsemi hugans. Biblískýringar aðventista hafa þetta að segja um þetta vers: „Baráttan milli Krists og Satans er barátta um huga mannsins. (Róm 7.23, 25; Róm 12.2; 2Kor 3.14; 2Kor 11.3; Fil 2.5; Fil 4.7, 8). Það er kappsmál Satans að blinda eða myrkva huga mannanna. Hann gerir það með því að halda þeim frá því að rannsaka orð Guðs, rugla hugann með líkamlegu og sálarlegu óhófi og beina honum einungis að því sem varðar þetta líf og skírskota til hroka og sjálfsupphefðar“ (6SDABC, bls. 854).

Þekkingarskortur hinna glötuðu er ekki vegna þess að þeir gátu ekki vitað heldur er hann afleiðing þess að þeir vildu það ekki. Margir hafa haft allskonar tækifæri til að þekkja sannleikann en þeir kusu að trúa ekki og Satan hefur blindað augu þeirra. Ríki Satans er ríki myrkursins. „Fagnaðarerindið er einasta leiðin til að fletta ofan af djöfullegum áformum og blekkingum Satans svo menn geti séð leiðina frá myrkri til ljóss“ (sama).  Kjarni boðskapar Nýja testamentisins er líf Jesú, dauði hans og upprisa. Jesús er kjarni fagnaðarerindisins og ritningarinnar. Öll ritningin vitnar um hann (Jóh 5.39).

Við eina af samkomum aðalsamtakanna bað Ellen G. White: „Ó, faðir minn, láttu hvert eitt okkar sem er í óvissu, hvert okkar sem sér ekki veginn né skilur, sjá veginn greinilega, láttu þokunni létta og skýin hverfa þannig að sól réttlætisins megi skína skært í skilningi okkar og í musteri sálar okkar“ (Ms 16, 1903).

`Lestu Jóh 1.4, 5, 9, 14. Hvernig er Jesú lýst í þessum versum? Taktu einkum eftir Jóh 1.14.`

Á fyrstu öldum kristninnar fylgdu hinir kristnu Kristi af heilum hug, honum sem var þeim ljósið í myrkraheimi þeirra. Þeir voru endurleystir af náð hans, máttur hans umbreytti þeim og elska hans knúði þá áfram. Jafnvel dauðinn gat ekki rofið trúfesti þeirra til Krists. Þeir báru kennsl á blekkingar djöfulsins í dýrðlegu ljósi fagnaðarerindisins. Kristur hefur ávallt haft menn og konur sem fyrir náð hans hafa staðið hugrökk með sannleika hans. Á þessum öldum skein ljós kærleika Krists, náðar hans og sannleika í myrkrinu.