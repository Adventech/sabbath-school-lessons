---
title:  Skæðir vargar
date:  15/04/2024
---

`Lestu Post 20.27-32. Hvaða aðvörun gaf Páll leiðtogum safnaðarins í Efesus varðandi það fráhvarf sem koma myndi?`

Tilgangur Páls með aðvörun sinni var að undirbúa söfnuðinn undir það sem koma myndi. Í þessum versum getur hann um tvö mikilvæg áhyggjuefni.

Í fyrsta lagi var það áhyggjuefni að „skæðir vargar munu koma inn á ykkur . . . og eigi þyrma hjörðinni“ (Post 20.29). Með öðrum orðum myndu hinir trúuðu mæta grimmilegum ofsóknum innan safnaðarins. Þessi spádómur rættist á fyrstu tveim öldum kristninnar. Þeir kristnu sem neituðu að tilbiðja keisarann með því að krjúpa fyrir guðum Rómar voru pyntaðir, hnepptir í fangelsi eða brenndir á báli.

Annað áhyggjuefni postulans var að „úr hópi sjálfra ykkar munu koma menn sem flytja rangsnúna kenningu til að tæla lærisveinana á eftir sér“ (Post 20.30). Villutrú myndi gera innrás í söfnuðinn. Falskenningar myndu koma í stað guðdómlegra sanninda. Heiðnar venjur myndu ná undirtökunum. Á fjórðu og fimmtu öldinni smeygði málamiðlun sér inn í hinn kristna söfnuð sennilega í því augnamiði að auðvelda trúboð. En afleiðingarnar voru fráhvarf frá sannleika orðs Guðs.

`Lestu 2Þess 2.7-12. Hvernig lýsir Páll postuli komandi fráfalli? Hvað myndi einkenna það?`

Það er eftirtektarvert að Páll nefnir að „leyndardómur lögleysisins er þegar farinn að starfa.“ Jafnvel á tíma Páls var farið að bera á fráviki frá sannleika orðs Guðs varðandi hlýðni við lögmál Guðs. Þetta frávik myndi svo blómstra á komandi öldum.

Í andstöðu við annað boðorðið héldu hjáguðir innreið sína í guðsþjónustu hinna kristnu. Öldum saman voru hjáguðir í fararbroddi allra heiðinna trúarbragða. Í því skyni að gera kristnina aðgengilegri fyrir heiðingja voru heiðnum guðum gefin ný nöfn sem svokallaðir dýrlingar og sunnudagurinn, tilbeiðsludagur sólguðsins, smám saman tekinn inn sem tilbeiðsludagur kristninnar til minningar um upprisuna. Þessi falski dagur er enn við líði þó svo hann hafi engan stuðning í ritningunni.

`Hvers konar málamiðlun finnum við í kirkjunni í dag? Hvaða málamiðlun ert þú ef til vill að gera? Felst hún stundum í því að blanda saman sannleika og villu?`