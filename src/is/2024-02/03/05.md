---
title:  Mannleg rök í stað ritningarinnar
date:  17/04/2024
---

Heilagur andi vinnur í huga okkar. Hann býður okkur að kanna leyndardóma alheimsins. Einhver hefur réttilega komist þannig að orði: „Sem kristnir menn og konur skiljum við ekki heila okkar eftir við kirkjudyrnar.“ Samt sem áður nægir snilld mannshugans eins ekki til að finna sannleika Guðs í ritningunni. Sannleikurinn er ekki háður ályktun mannsins heldur byggir hann á guðlegri opinberun.

`Lestu Okv 16.25; Dóm 21.25 og Jes 53.6. Hvað segja þessi vers okkur um blekkingarherbragð Satans?`

Ein áhrifamesta blekking djöfulsins er að fá okkur til að trúa því að rökleiðsla mannsins geti skilið vilja Guðs án hjálpar Heilags anda og upplýsinga orðs Guðs. Okkur eða jafnvel heilum menningarhópum kann að finnast ákveðin leið rétt sem kann að vera alröng í augum Guðs.

Fyrir nokkrum árum ákváðum við, konan mín og ég, að ganga út í skóginn nálægt hótelinu sem við dvöldum á yfir nóttina. Yfirleitt á ég frekar auðvelt með að rata og eftir að hafa gengið í u.þ.b. klukkustund eftir ýmsum stígum var ég nokkuð viss um að ég gæti fundið leiðina tilbaka án erfiðleika en brátt komumst við að því að við vorum alveg villt í skóginum. Sólin var að hníga til viðar og ég óttaðist það versta. Sem betur fer hittum við annað göngufólk sem þekkti leiðina. Við vorum u.þ.b. 8 km frá réttri leið en nálægt aðalvegi. Þar sem göngufólkið var með bílinn sinn nálægt bauðst það til að keyra okkur til hótelsins. Sú staðreynd að við fundum einhvern sem þekkti leiðina og gat komið okkur á áfangastaðinn skipti öllu máli fyrir okkur.

Guð hefur ekki skilið okkur eftir á leið okkar frá jörðinni til himins. Heilagur andi bendir okkur á heilaga ritningu sem leiðir okkur heim á leið. Það er einungis í ljósi orðs Guðs að við getum réttilega skilið sannleika og villu, rétt og rangt, gott og illt. Það sem er í andstöðu við Guð og orð hans er villa og villa er alltaf hættuleg, en það sem er í samræmi við Guð er sannleikur og gæska. Það er svo mikilvægt að hafa orð Guðs til að úrskurða endanlega hvað er satt og rétt.

`Hvers vegna getur mannshugurinn ekki fundið guðdómlegan sannleika án hjálpar Heilags anda? Hver eru tengslin milli mannlegrar skynsemi og guðdómlegrar opinberunar? Hvernig hjálpar skynsemin okkur að skilja opinberun frá Guði? Líttu t.d. á Dan 2, spádóm sem rekur sögu mannsins frá tíma Babýlonar til ókomins tíma. Hvernig skírskotar slíkur spádómur sterklega til skynseminnar?`