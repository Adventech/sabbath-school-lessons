---
title:  Stríðið Að Baki Allra Stríða
date:  30/03/2024
---

### Lesefni vikunnar
Opb 12.7-9; Esk 28.12-15; Jes 14.12-14; 1Mós 3.15; Jóh 17.24-26.

> <p>Minnistexti</p>
> „Þá hófst stríð á himni: Míkael og englar hans fóru að berjast við drekann. Drekinn barðist og englar hans börðust, en fengu eigi staðist og eigi héldust heldur lengur við á himni“ (Opb 12.7, 8. 1981).

Ef Guð er svo góður hvers vegna er heimurinn svo vondur? Hvernig getur Guð kærleikans leyft svo miklu illu að vera til? Hvers vegna þarf gott fólk að þola svo mikið illt? Í lexíunni þessa viku munum við rannsaka hina aldalöngu deilu milli góðs og ills. Við munum kanna upphaf hins illa, sem byrjaði með uppreisn Lúsífers á himnum, og langlyndi Guðs er hann glímdi við syndavandamálið.

Guð er Guð ótrúlegs kærleika. Kærleikur er innsta eðli hans (1Jóh 4.7, 8). Allar athafnir hans eru elskuríkar (Jer 31.3). Það er ekki hægt að þvinga fram kærleika eða lögfesta hann. Ellen G. White kemst vel að orði þegar hún segir: „Kærleikurinn einn getur vakið kærleika“ (ÞA, bls. 11). Þegar við afneitum valfrelsinu eyðileggjum við hæfileikann til að elska og með því að eyðileggja þann hæfileika útilokum við möguleikann á að vera virkilega hamingjusöm. Guð vinnur hollustu okkar með kærleika sínum. Hann meðhöndlar deiluna miklu milli góðs og ills þannig að syndin muni aldrei rísa upp aftur í alheiminum. Áform Guðs er að sýna alheiminum fram á að hann hafi ávallt gert það sem var best fyrir þau sem hann skapaði. Þegar við lítum á heiminn frá sjónarhóli kærleika Guðs og í ljósi deilunnar miklu fullvissar það okkur um að það sem rétt er muni fara með sigur af hólmi yfir hinu illa að eilífu.

_Lexían þessa viku byggist á 29. og 30. kafla Deilunnar miklu._