---
title:  Stríð á himni
date:  31/03/2024
---

`Lestu Opb 12.7-9. Hvað segir þessi texti okkur um það frelsi sem ríkir á himnum og upphaf hins illa? Hvernig hefði Guð getað brugðist við þegar Lúsífer gerði uppreisn?`

Þessi vers lýsa alheimsvíðtækri deilu milli góðs og ills. Satan og englar hans börðust gegn Kristi og þeir voru að lokum gerðir brottrækir af himnum. Það hljómar afar undarlega að stríð skyldi hefjast á fullkomnum stað eins og himninum. Hvers vegna gerðist það? Hafði Guð skapað djöfullegan engil sem hóf þetta stríð? Var þessi engill að einhverju leyti misheppnaður sem leiddi til þess að hann gerði uppreisn? Biblían lýsir ljóslega upphafi hins illa. Hún dregur tjaldið til hliðar varðandi deiluna milli góðs og ills.

`Berðu Esk 28.12-15 saman við Jes 14.12-14. Hverjar voru hugrenningar þessa engils sem leiddi til uppreisnar hans?`

Guð skapaði ekki djöful. Hann skapaði veru sem var skínandi fögur. Hann skapaði hana fullkomna. Sú fullkomun fól í sé valfrelsi, sem var grundvallarmeginregla stjórnar Guðs sem starfar í kærleika en ekki með þvingun. Syndin átti uppruna sinn hjá Lúsífer á himnum. Það liggja engin rök fyrir því hvers vegna þessi fullkomni engill lét hroka og öfund festa rætur í hjarta sínu og vaxa upp í uppreisn gegn skapara sínum.

Lúsífer, sem var sköpuð vera, þráði þá tilbeiðslu sem einungis heyrir skaparanum til. Hann leitaðist við að sölsa undir sig hásæti Guðs með því að efast um vald Guðs. Uppreisn hans leiddi til stríðsátaka á himnum.

Þó svo Guð væri langlyndur gagnvart Lúsífer gat hann ekki leyft honum að eyðileggja himininn með uppreisn sinni. „Hið himneska ráð talaði um fyrir Lúsífer. Sonur Guðs lýsti fyrir honum mikilleik, góðleik og réttlæti skaparans og hinu heilaga, óumbreytanlega eðli lögmáls hans. Guð hafði sjálfur sett himninum lög. Og með því að breyta út af þeim myndi Lúsífer vanvirða skapara sinn og steypa sér í glötun. En viðvörunin sem gefin var með óendanlegum kærleika og miskunnsemi, magnaði aðeins mótþróann“ (DM, bls. 338, 339).

`Hvað getum við lært um eðli Guðs af viðbrögðum hans við hinu illa?`