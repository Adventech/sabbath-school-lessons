---
title:  Kærleikurinn finnur leið
date:  03/04/2024
---

Adam og Eva syndguðu og Guð sagði þeim að þau yrðu að yfirgefa heimili sitt í aldingarðinum. Upp frá því yrði strit og þjáning hlutskipti þeirra. En yrðu þau að þjást og deyja án nokkurrar vonar? Er dauðinn endir alls?

Guð gaf þeim síðan fyrirheitið sem við finnum skráð í 1Mós 3.15. Hann horfði beint á höggorminn Satan og sagði: „Og fjandskap vil ég setja milli þín og konunnar, milli þíns sæðis og hennar sæðis. Það skal merja höfuð þitt og þú skalt merja hæl þess.“ Á því augnabliki skildu þau að öllum líkindum ekki að fullu hvað fólst í því, en þau vissu að þau höfðu enn von. Endurlausn þeirra myndi koma á einhvern hátt fyrir tilstilli sæðis konunnar.

Sæði konunnar vísar auðvitað til Jesú Krists (Gal 3.16). Á krossinum marði Satan hæl hans. Sigur Jesú er trygging okkar fyrir því að dag einn muni höfuð höggormsins verða marið og dyrum þjáninga og dauða sem Adam og Eva opnuðu verða lokað.

`Lestu Heb 2.9; Gal 3.13 og 2Kor 5.21. Hvað segja þessi vers okkur um hversu yfirgripsmikil fórn Krists var á krossinum?`

Er þér stundum spurn hvort Guð elski þig í raun og veru? Líttu til krossins. Líttu á þyrnikórónuna. Líttu á naglana í höndum hans og fótum. Með hverjum blóðdropa sem Jesús úthellti á Golgata er Guð að segja: Ég elska þig. Ég vil ekki vera án þín á himnum. Ég veit að þú hefur syndgað og selt þig í hendur óvinarins. Þú hefur ekkert til að bera sem gerir þig verðugan þess að hljóta eilíft líf, en ég hef greitt lausnargjaldið til að leysa þig út. Þegar þú lítur til krossins þarft þú aldrei að velta því fyrir þér hvort Guð elski þig.

Biblían talar um Jesú sem kom til þessa heims, þoldi hugarangur, vonbrigði og sársauka líkt og allt mannkyn. Hún talar um Krist sem mætti sömu freistingum og við, Krist sem vann sigur yfir máttarvöldum heljar bæði í lífi sínu og dauða á krossinum okkar vegna, hvers og eins.

Hugleiddu þetta: Jesús, hann sem skapaði alheiminn (sjá Jóh 1.3), steig niður frá himni og kom ekki aðeins niður í þennan fallna heim heldur þjáðist hann þar meira en nokkurt okkar mun nokkru sinni gera (sjá Jes 53.1-5). Hann gerði það allt vegna þess að hann elskaði eitt og sérhvert okkar. Er það ekki sterk ástæða til að vona?

`Hvernig svaraði Kristur ásökunum Satans á krossinum? Í ljósi deilunnar miklu milli góðs og ills hver var ávinningurinn af dauða hans?`