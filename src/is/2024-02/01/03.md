---
title:  'Lúsífer blekkir: Kristur heldur velli'
date:  01/04/2024
---

Það finnast engin rök fyrir því hvers vegna Lúsífer, sá fullkomni engill, leyfði hroka og öfund að festa rætur í hjarta sínu og þróast upp í uppreisn gegn skaparanum. Hroki Satans þróaðist í beina uppreisn. Hann ásakaði Guð um að vera óréttlátur og ósanngjarn og hann smitaði englana með efasemdum sínum og ásökunum.

`Lestu Opb 12.4. Hvað segir þessi texti okkur um hæfileika Satans til að blekkja? Hversu margir englanna féllu fyrir lygum hans um Guð?`

Þegar stríðið braust út á himnum urðu englarnir að taka afstöðu varðandi það hvort þeir vildu fylgja Jesú eða Lúsífer. En hvert var eðli þessa stríðs á himnum? Var það bókstaflegt stríð eða hugmyndastríð, eða hvort tveggja? Við vitum það ekki en deilan var nægilega bókstafleg að því leyti að Satan og englum hans var kastað út og himinninn var ekki lengur staður fyrir þá (Opb 12.8, 9). Þannig fól þetta stríð í sér einhvern líkamlegan þátt.

En eitt er víst varðandi stríðið á himnum. Hver engill fyrir sig varð að velja hvort hann stæði með eða móti Kristi. Hverjum vildi hann fylgja? Hvaða rödd vildi hann hlýða? Trúföstu englarnir völdu að hlýðnast elskulegum fyrirmælum Krists en þriðjungur englanna hlýddi rödd Satans, óhlýðnuðust Guði og glötuðu himninum. Á þessum krítíska tíma heimsins erum við kölluð til að velja Krist eða hafna honum. Við verðum einnig að láta í ljósi hvort við stöndum með Kristi eða Satan.

`Lestu 1Mós 2.15-17; 2Mós 32.26; Jós 24.15; 1Kon 18.20, 21 og Opb 22.17. Hvaða grundvallarmeginregla deilunnar miklu kemur fram í þessum versum?`

Þegar Guð skapaði manninn greypti hann djúpt í heila okkar hæfileikann til að hugsa, draga ályktanir og velja. Það sem einkum er kennimerki mannsins er hæfileikinn til að taka siðferðilegar ákvarðanir. Við erum ekki bara vélmenni. Við vorum sköpuð í Guðs mynd og aðgreind frá dýrunum í hæfileika okkar að taka siðferðilegar ákvarðanir og lifa í samræmi við eilífar andlegar meginreglur. Allt frá því að Lúsífer gerði uppreisn á himnum hefur Guð kallað fólk sitt til að bregðast við kærleika hans og hlýðnast boðum hans með því að velja að þjóna honum.

`Hvað getum við lært af baráttunni á himnum varðandi persónulega baráttu okkar við hið illa? Ef Satan gat blekkt þessar réttlátu, heilögu himnaverur, hvað segir það okkur um viðleitni hans að blekkja okkur?`