---
title:  Æðsti prestur okkar
date:  04/04/2024
---

Það sem Jesús gerði fyrir okkur á krossinum gerir honum kleift að vera meðalgöngumaður okkar á himnum. Hinn upprisni Drotinn okkar er æðsti prestur okkar og sér okkur fyrir öllu sem við þörfnumst til að frelsast og geta lifað í ríki Guðs um eilífð.

`Lestu Heb 4.15, 16 og Heb 7.25. Hvaða fullvissu veita þessi vers okkur í heimi freistinga, þjáninga, sjúkdóma og dauða?`

Textinn segir að hans hafi verið freistað „á allan hátt eins og okkar en án syndar“ (Heb 4.15). Síðan bætir hann við: „Göngum því með djörfung að hásæti Guðs náðar. Þar finnum við miskunn og náð þegar við erum hjálparþurfi“ (Heb 4.16).

Það er að segja að Jesús kynnir okkur fyrir alheiminum sem klædd í réttlætisskikkju hans, frelsuð fyrir dauða hans og endurleyst fyrir blóð hans. Hann var allt það sem við áttum að vera. Í Kristi er enga fordæmingu að finna fyrir áður drýgðar syndir okkar. Í Kristi hverfur sekt okkar og fyrir áhrifamikla meðalgöngu hans eru ítök syndarinnar í okkur rofin. Þeir hlekkir sem hafa fjötrað okkur eru leystir og við erum frjáls.

`Lestu Jóh 17.24-26. Hvað er það sem Kristur þráir í deilunni miklu milli góðs og ills?`

„Þegar hin mikla fórn hafði verið færð steig Kristur í hæðir og hafnaði aðdáun englanna þar til hann hefði borið fram bæn sína: „ Ég vil, að þeir, sem þú gafst mér, séu hjá mér þar sem ég er.“ Jóh 17.24.  Og þá barst svarið frá hásæti föðurins með ólýsanlegum kærleika og mætti: „Og allir englar Guðs skulu tilbiðja hann.“ Heb 1.6. Á Jesú hvíldi enginn skuggi. Að auðmýkingu hans lokinni, að fórn hans fullkomnaðri, var honum gefið nafn sem hverju nafni er æðra“ (DM, bls. 343). Það er ekkert sem Jesús þráir meira en að við séum með honum á himnum. Það var hjartans þrá hans að frelsa okkur og jafnframt ástæðan fyrir dauða hans og meðalgöngu. Hefur þú sérstakar þarfir? Segðu Jesú frá þeim. Þar sem sorg ríkir færir hann huggun. Þar sem ótti ríkir færir hann frið. Þangað sem sekt ríkir færir hann fyrirgefningu. Þangað sem veikleiki er ríkjandi færir hann styrk.

`Hvers vegna telur þú að Kristur hafi fórnað sér fyrir þig? Hvað gerir hann svo dýrmætan fyrir okkur?`