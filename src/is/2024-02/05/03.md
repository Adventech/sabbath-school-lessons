---
title:  Orði Guðs komið áleiðis
date:  29/04/2024
---

`Lestu 2Kor 4.1-6 og 2Kor 2.14. Hvað segja þessir ritningarstaðir okkur um það traust sem Páll hafði þrátt fyrir þær áskoranir sem hann mætti við boðun sannleika Guðs orðs?`

Páll postuli stóð andspænis feikilegri mótstöðu við boðun fagnaðarerindisins. Samt sem áður var hann fullviss um að orð Guðs mundi að lokum fara með sigur af hólmi „því að ekki megna ég neitt gegn sannleikanum heldur með hjálp hans“ (2Kor 13.8).

Siðbótarmennirnir stóðu andspænis svipuðum reynslum, en fyrir trú voru þeir trúir orði Guðs. Gott dæmi um hugrekki andspænis yfirgnæfandi mótstöðu er að finna í lífi og starfi Williams Tyndale. Æðsta ósk hans var að sjá Englandi fyrir nákvæmri og læsilegri þýðingu á Biblíunni. Hann einsetti sér að þýða Biblíuna úr frummálunum og leiðrétta sumar af villunum í þýðingu Wycliffes 200 árum áður. Svo fór að Tyndale var einnig handtekinn og dreginn fyrir rétt. Margar af Biblíuþýðingum hans, sem prentaðar voru í Worms í Þýskalandi voru teknar og þær brenndar opinberlega á báli. Rétthöldin yfir honum fóru fram í Belgíu árið 1536. Hann var dæmdur til að verða brenndur á báli sekur um villutrú. Þeir sem tóku hann af lífi kyrktu hann þegar þeir bundu hann á bálkestinum og brenndu síðan líkama hans. Sagt er að lokaorð hans hafi verið sögð hárri röddu: „Drottinn, opnaðu augu Englandskonungs.“ Guð svaraði bæn Tyndales á undraverðan hátt. Innan fjögurra ára frá dauða hans voru fjórar þýðingar ensku Biblíunnar gefnar út og árið 1611 var King James <sup>1</sup> þýðingin prentuð, en hún byggðist að mestu leyti á verki Tyndales. Þeir 54 fræðimenn sem unnu að henni byggðu að miklu leyti á þýðingu hans. Giskað hefur verið á að um 76% af Gamla testamentinu í King James útgáfunni sé verk Tyndales og um 83% af því Nýja. Árið 2011 var haldið upp á 400 ára afmæli þessarar útgáfu með því að ná milljarði útgefinna Biblía. Hún hefur verið þýdd á 2454 tungumál og haft áhrif á tugir milljóna manna og kvenna um allan heim. Fórn Williams Tyndale var vel þess virði.

Engu máli skipti hve erfiðar kringumstæðurnar virtust vera eða áskoranir þeirra, Tyndale og samverkamenn hans, sem trúðu Biblíunni, treystu því að Guð mundi leysa allt samkvæmt vilja sínum. Líf Tyndales hafði eilífðaráhrif.

`Lestu Dan 12.3 og Opb 14.13. Á hvern hátt eiga þessi vers sterklega við um líf og starf Tyndales? Hugleiddu eigið líf og áhrif þín á aðra. Hvaða uppörvun veita þessi vers þér varðandi tækifæri til að hafa eilífðaráhrif á aðra?`

<sup>1</sup> Þessi útgáfa Biblíunnar er enn ein vinsælasta útgáfan í enskumælandi löndum. Hún kallast enn King James útgáfan, en hefur verið færð á meira nútímamál í gegnum aldirnar. Svipað má segja um íslensku Biblíuna, sem var útgefin á Hólum í Hjaltadal árið 1584 og hefur verið grundvöllurinn að íslenskum þýðingum allt til okkar dags (Þýð.).