---
title:  Upplýst af andanum
date:  30/04/2024
---

Dag einn þegar Marteinn Lúter var við rannsóknir á háskólabókasafninu urðu tímamót í lífi hans. Hann fann latneskt eintak af Biblíunni. Fram að þeim tíma hafði hann ekki hugmynd um að slík bók væri til. Hann naut þess að lesa hvern kapítulann eftir annan og vers eftir vers. Hann furðaði sig yfir hve skýrt og máttugt orð Guðs var. Þegar hann sökkti sér niður í efni hennar upplýsti Heilagur andi huga hans. Hann skynjaði leiðsögn Heilags anda þegar sannindi sem erfikenningar höfðu skyggt á virtust skjótast upp af síðum Heilagrar ritningar. Hann lýsti þessari fyrstu reynslu sinni af Biblíunni þannig: „Ég vildi óska að Guð gæfi mér slíka bók til eignar.“

**Hvaða meginreglur getum við dregið af eftirfarandi textum varðandi túlkun Biblíunnar?**

`Jóh 14.25, 26`

`Jóh 16.13-15`

`2Pét 1.20, 21`

Það sem er svo áhrifamikið í þessum versum er fullvissan um að sami Heilagi andi sem innblés höfunda Biblíunnar er okkur til leiðsagnar þegar við lesum ritningarnar. Hann er hinn guðlegi túlkur guðdómlegs sannleika. Því miður gera margir, sem telja sig kristna í dag, lítið úr yfirnáttúrulegum þætti Biblíunnar og ýkja hinn mannlega þátt. Þar sem Satan getur ekki lengur haldið Biblíunni frá okkur gerir hann það næstbesta: Hann sviptir burt yfirnáttúrulegum einkennum hennar og framsetur hana einungis sem góðar bókmenntir eða þá kúgandi verkfæri trúarbragða til að stjórna fjöldanum.

Siðbótarmennirnir sáu greinilega að Heilagur andi - ekki prestar, prelátar eða páfar - væri hinn óskeikuli útskýrandi ritninganna. Við finnum eftirtektarverðar samræður milli skoska siðbótarmannsins John Knox og Maríu Skotadrottningar: „Þið túlkið ritningarnar á einn veg og þeir (rómversk-kaþólskir kennarar) á annan. Hverjum á ég að trúa, og hver á að dæma?“ „Þér eigið að trúa Guði sem talar skýru máli í orði sínu,“ svaraði siðbótarmaðurinn „og umfram það sem orðið kennir yður skuluð þér hvorki trúa einum né neinum. Orð Guðs er auðskilið í sjálfu sér og ef eitthvað sýnist óljóst á einhverjum stað skýrir Heilagur andi, sem aldrei er ósamkvæmur sjálfum sér, það nánar á öðrum stöðum svo að enginn vafi getur verið í huga neinna annarra en þeirra sem af þverúð neita að skilja það.“ - David Laing, The Collected Works of John Knox, 2. bók, bls.281, 284“ (DM, bls. 172).