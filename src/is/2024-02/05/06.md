---
title:  'Hlýðni: ávöxtur trúarinnar'
date:  02/05/2024
---

`Lestu Róm 3.27-31; Róm 6.15-18 og Róm 8.1, 2. Hvað segja þessi vers okkur um hjálpræði einungis fyrir réttlæti Krists?`

Nýir vindar blésu í hinni kristnu kirkju á dögum Lúters. Tugum þúsunda var kennt að líta burt frá syndugu lífi sínu og horfa þess í stað til Jesú. Það er enginn vafi að þegar þeir litu á sjálfa sig og líferni sitt sáu þeir einungis eitthvað sem dró úr þeim kjarkinn. Hafa ekki allir sem trúa haft sömu reynslu? Þess vegna þurfum við þess í stað að horfa til Jesú.

Náð Guðs umbreytir okkur. Dag einn var John Wesley á samkomu hjá fólki frá Móravíu í London. Hann sat furðu lostinn þegar hann heyrði einhvern lesa innganginn að Rómverjabréfinu sem Lúter hafði skrifað. Í fyrsta sinn á ævi sinni opnuðust augu hans fyrir fagnaðarerindinu. Eitthvað hrærði sig hið innra með honum og hann fann sig undarlega dreginn til þessa Krists sem hafði gefið líf sitt hans vegna. Hann hrópaði: „Mér fannst ég bera traust til Krists og Krists eins varðandi hjálpræðið og mér var veitt fullvissa um að hann hefði tekið burt syndir mínar, já mínar syndir, og frelsað mig frá lögmáli syndar og dauða.“ - John Whitehead, The Life of the Rev. John Wesley, M.A. (London: Stephen Couchman, 1793), bls. 331.

`Lestu 1Pét 2.2, 3; 2Pét 3.18; Kól 1.10 og Ef 4.18-24. Hvaða mikilvæga sannleika er að finna í þessum versum um líf hins kristna?`

Siðbótarmennirnir rannsökuðu orð Guðs markvisst til að uppgötva meiri sannleika. Þeir létu sér ekki nægja óbreytt ástand eða stranga trúarreynslu sem leiddi af sér lítinn eða engan vöxt en þráðu stöðugt að þekkja Krist betur. Margir sannkristnir á miðöldum greiddu hátt verð fyrir hollustu sína. Þeir voru pyntaðir, hnepptir í fangelsi, gerðir útlægir og jafnvel teknir af lífi. Eignir þeirra voru gerðar upptækar, heimili þeirra brennd, land þeirra eyðilagt og fjölskyldur þeirra ofsóttar. Þegar þeir voru hraktir frá heimilum sínum væntu þeir þeirrar borgar „sem Guð hannaði og reisti“ (Heb 11.10). Þegar þeir voru pyntaðir blessuðu þeir kvalara sína og þegar þeir vesluðust upp í dimmum og rökum dýflissum gerðu þeir tilkall til fyrirheita Guðs um bjartari framtíð. Þó svo líkamir þeirra væru í fangelsum voru þeir frjálsir - frjálsir í Kristi, frjálsir í sannleika orðs hans, frjálsir í voninni um bráða endurkomu hans.

`Hvaða von hefur þú um frelsun?`