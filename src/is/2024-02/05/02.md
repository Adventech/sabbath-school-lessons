---
title:  Einungis orð Guðs
date:  28/04/2024
---

`Lestu Slm 119.103, 104; Slm 119.147 og Slm 119.162. Hver var afstaða Davíðs til orðs Guðs? Hvaða áhrif hafði hún á siðbótarmennina og hvaða áhrif hefur hún á líf okkar í dag?`

Biblían var undirstaða trúar siðbótarmannanna og kjarni kenninga þeirra. Þeir skildu að þeir höfðu með höndum innblásið orð Guðs sem lifir og varir að eilífu (1Pét 1.23). Þeir kunnu að meta hvert einasta orð þess. Þegar þeir lásu það og trúðu fyrirheitum þess styrkti það trú þeirra og endurnýjaði hugrekki þeirra. „Þannig er það með öll fyrirheitin í orði Guðs. Hann talar til hvers og eins okkar í þeim eins og við gætum hlustað á rödd hans. Með þessum fyrirheitum skýrir Kristur okkur frá náð sinni og mætti. Þau eru blöð trésins sem „eru til lækningar þjóðunum“ (Opb 22.2). Ef við tökum á móti þeim og tileinkum okkur þau þá styrkja þau lyndiseinkunn okkar, og eru innblástur og viðhald lífsins. Ekkert annað býr yfir svo miklum lækningamætti. Ekkert annað getur veitt hugrekki og trú sem fylla alla mannveruna lífsorku“ (MH, bls.122).

Ritningin lætur fögnuð skína á sorg okkar, von á vonbrigði okkar, ljós á myrkur okkar. Hún er stefnumarkandi fyrir ráðaleysi okkar, fullvissa í vandkvæðum okkar, styrkur í veikleika okkar og viska í fáfræði okkar. Þegar við hugleiðum orð Guðs og treystum fyrirheitum hennar í trú þá knýr lífgefandi máttur Guðs okkur áfram, jafnt líkama okkar sem huga, tilfinningar sem og andlega viðleitni.

Siðbótarmennirnir fylltu huga sinn með ritningunni. Þeir lifðu í samræmi við orðið og margir þeirra létu lífið vegna orðsins. Þeir voru ekki andvaralausir, kærulitlir lausamenn með yfirborðskennt trúarlíf. Þeir vissu að án máttar orðs Guðs gætu þeir ekki staðið gegn máttarvöldum hins illa sem stóðu gegn þeim.

Það var kappsmál fyrir John Wycliffe að þýða Biblíuna á ensku þannig að óbrotnir borgarar gætu lesið hana og skilið. Það var hinsvegar ólöglegt svo að hann var dreginn fyrir rétt fyrir trú sína, dæmdur til dauða sem villutrúarmaður. Við réttarhöldin voru lokaorð Wycliffes þessi. „Við hvern haldið þið að þið séuð að berjast? Við gamlan mann á grafarbakkanum? Nei, við sannleikann sem er máttugri en þið, við sannleikann sem mun verða ykkur yfirsterkari“ - Wylie, 2. bók, 13. kafli“ (DM, bls.61). Orð Wycliffes rættust þegar ljós sannleika Guðs eyddi myrkri miðaldanna.

`Á hvern hátt hefur ritningin hughreyst þig á reynslustund?`