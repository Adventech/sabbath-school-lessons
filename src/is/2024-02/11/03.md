---
title:  Yfirvofandi örlagastund
date:  10/06/2024
---

Spádómurinn um merki dýrsins í Opb 13 segir okkur frá grimmilegasta og versta þætti baráttu Satans við Guð. Allt frá því að Jesús dó á krossinum hefur óvinurinn vitað að hann hafi verið sigraður, en hann er ákveðinn í að taka eins marga með sér og hann mögulega getur. Fyrsta herbragð hans er fólgið í blekkingu og þegar hún virkar ekki beitir hann valdi. Hann stendur að baki tilskipunarinnar um líflát þeirra sem neita að tilbiðja dýrið eða taka merki þess.

Trúarlegar ofsóknir eru auðvitað ekkert nýtt. Þær hafa átt sér stað allt frá því að Kain drap Abel fyrir að hlýða fyrirmælum Guðs og Jesús sagði að þær myndu einnig eiga sér stað meðal fylgjenda hans.

`Lestu Jóh 16.2; Matt 10.22; 2Tím 3.12 og 1Pét 4.12. Hver var reynsla safnaðarins á tíma Nýja testamentisins? Hvernig á það við um hinn síðasta söfnuð Krists?`

Í allri sögu kristninnar hafa ofsóknir verið algengar. Þær áttu sér stað á tíma hins heiðna Rómaríkis en var einkum áberandi sem grimmilegar ofsóknir miðaldakirkjunnar á hendur þeirra kristnu sem trúðu Biblíunni. Merki dýrsins er einungis síðasti hlekkurinn í þeirri bölvuðu keðju. Líkt og aðrar ofsóknir er því ætlað að þvinga alla til að aðlaga sig ákveðnum trúaratriðum og viðurkenndu tilbeiðslukerfi.

Spádómurinn bendir til þess að ofsóknirnar byrji með viðskiptabanni: Enginn mun geta keypt eða selt nema hann hafi merki dýrsins. Hver sem neitar að taka merkið verður að lokum dæmdur til lífláts (Opb 13.15, 17).

Djöfullinn er þegar að búa þá sem kalla sig kristna undir að taka merki dýrsins þegar lokareynslan kemur og hvetur þá til að gera tilslakanir í lífi sínu. Þegar allt virðist benda til þess að allur heimurinn fylgi dýrinu fullur undraverðrar aðdáunar (Opb 13.3) mun sviðið breytast og myndavél spádómanna beinast að fólki Guðs. Þessari mynd er brugðið upp í Opb 14.12 (1981): „Hér reynir á þolgæði hinna heilögu, þeirra er varðveita boð Guðs og trúna á Jesú.“ Fólk Guðs lifir í guðlegri hlýðni. Fyrir náð Guðs mun það standa fast þegar allt umhverfis umturnast. Þegar heimurinn fylgir dýrinu mun fólk Guðs „fylgja lambinu hvert sem það fer“ (Opb 14.4). Fyrir mátt Krists sigra þeir mátt heljar sem er beint gegn þeim.

Eins og við sáum í 9. lexíunni er megin deilumálið milli góðs og ills varðandi tilbeiðslu. Dýrið beitir blekkingum, en þegar þær virka ekki notar það vald og þvinganir.

`Að hve miklu leyti leyfir þú efnahagsþvingunum að fá þig til að slaka á helgihaldi hvíldardagsins núna?`