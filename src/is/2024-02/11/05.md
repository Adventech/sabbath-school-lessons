---
title:  'Einkenni dýrsins: síðari hluti'
date:  12/06/2024
---

Fólk Guðs finnur mesta fögnuð sinn og gleði í að tilbiðja hann fremur en að tilbiðja dýrið. Hlýðni þess er ávöxtur kærleika þess. Það þjónar Guði í einlægni af því að það veit hve innilegt samband hans er við það.

`Lestu Opb 13.5. Hvaða einkenni eru nefnd þar?`

Mundu að við lásum í 4. lexíunni að Guð hefur gefið okkur lykil að því að skilja spádómstíma -- einn spádómsdagur jafngildir einu bókstaflegu ári (4Mós 14.34; Esk 4.6). Ef við reiknum út 42 mánaða tímabilið sem nefnt er í Opb 13.5 á grundvelli 30-daga mánaðar Hebrea endum við með 1260 spádómsdaga eða bókstafleg ár.

Páfaveldið beitti áhrifavaldi sínu frá árinu 538 til ársins 1798. En þegar svo Berthier, hershöfðingi Napóleons, tók páfann til fanga árið 1798 lauk spádómstíma páfaveldisins og spádómurinn í Opinberunarbókinni rættist: „Ef einhver herleiðir, skal hann herleiddur verða“ (Opb 13.10, 1973). Það áfall páfveldisins var mjög alvarlegt, en það var ekki banvænt. Samkvæmt Opb 13.12 myndi banasárið læknast og páfaveldið aftur hafa áhrif um allan heim.

Í dag bjóða þjóðhöfðingjar páfann velkominn sem ambassador rómversku kirkjunnar og heimsækja hann reglubundið í Vatíkaninu. Í heimi sem einkennist af fordæmalausum óstöðugleika er sviðið sett fyrir rómverska páfann að verða viðurkenndur sem siðferðilegur leiðtogi heimsins sem geti sameinað fólkið. Í ræðu sem Benedikt páfi XVI flutti 6. júní, 2012, frammi fyrir 15000 manns sem var samankominn á Péturstorginu í Róm lýsti hann því yfir að „sunnudagurinn væri dagur Drottins og manna og kvenna, dagur þegar allir verða að geta verið frjálsir, frjálsir fyrir fjölskylduna og frjálsir fyrir Guð. Þegar við stöndum vörð um sunnudaginn stöndum við vörð um frelsi mannsins“ (https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html). Deilan mikla sýnir greinilega fram á hvert þessi hreyfing mun að lokum leiða: „Þeir sem virða hvíldardag Biblíunnar munu verða úthrópaðir sem fjandmenn laga og reglu, sem brjóti niður siðferðilegt viðnám þjóðfélagsins og valdi stjórnleysi og spillingu og kalli refsidóma Guðs yfir jörðina. Samviskumótbárur þeirra munu verða nefndar þverúð, stífni og mótþrói við yfirvöldin. Prestar sem hafna skyldum sínum við hið guðlega lögmál, munu frá prédikunarstólunum halda fram þeirri skyldu að hlýða beri veraldlegum yfirvöldum, svo sem Guð hafi boðið. Í löggjafarsamkundum og dómssölum munu þeir sem boðorðin halda verða rangtúlkaðir og sakfelldir“ (DM, bls. 407, 408).

`Þó svo erfitt sé að gera sér í hugarlund að slíkt gerist þá hugleiddu samt hve hratt heimurinn getur breyst. Hvað ættu þessar breytingar að segja okkur um hve hratt þessir loka-atburðir geta skollið á?`