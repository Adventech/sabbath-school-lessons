---
title:  'Einkenni dýrsins: fyrri hluti'
date:  11/06/2024
---

`Opb 13.1, 2. Hvaðan kemur þetta dýr og hver gefur því vald?`

Opinberunarbókin skýrgreinir drekann sem Satan. Í Opb 12.3-5 er okkur sagt að drekinn leitaðist við að „gleypa“ soninn strax og hann fæddist, en barnið „var hrifið til Guðs, til hásætis hans.“ Það var djöfullinn sem var að verki í hinni heiðnu Róm og leitaðist við að deyða Krist (sjá Matt 2.16-18). Erkióvinur Guðs og manna notfærir sér stjórnmálalegar og trúarlegar stofnanir til að ná fram ásetningi sínum.

Um þetta vald dýrsins er okkur sagt að drekinn hafi gefið „því mátt sinn og hásæti sitt og vald mikið“ (Opb 13.2). Þessi spádómur uppfylltist nákvæmlega mörgum öldum síðar þegar rómverski keisarinn Konstantín flutti höfuðborg sína frá Róm til Konstantínópel í nútímaTyrklandi. Það skildi eftir valdatóm við fyrra hásæti keisaranna í Róm. Þannig gaf hin heiðna Róm dýrinu sæti sitt eða höfuðborg.

Isaac Backus hefur þetta að segja um þetta mál: „Þegar Konstantín færði embætti keisarans til Konstantínópel . . . opnaði hann leið fyrir biskupinn í Róm til að hefja sjálfan sig upp yfir alla menn og jafnvel Guð himnanna“ (The Infinite Importance of the Obedience of Faith, and of Sparatiom from the World, bls. 16. Tilvitnun í Le Roy Edwin Froom, The Prophetic Faith of the Fathers, 3. bindi, bls. 213). Samkvæmt Thomas Hobbes er „páfaveldið ekkert annað en vofa hins útdauða Rómarveldi sem situr krýnd á gröf þess“ (Leviathan, New York: Oxford University Press, 1996, bls. 386). Nánari könnun sýnir að sjávardýrið í Opb 13 er fráfallið trúveldi sem rís upp af Róm og verður heimsvíðtækt tilbeiðslukerfi (Opb 13.3, 4). Þetta dýr er ekki persóna heldur er það trúfélag sem hefur sett mannleg fyrirmæli í stað sannleika Guðs orðs.

`Opb 13.1, 6. Hvaða lykilorð er notað til að einkenna veldi dýrsins?`

Biblían skýrgreinir guðlast í Jóh 10.33 og Lúk 5.21 á tvo vegu: (1) maður sem þykist vera eða segist vera Guð og (2) maður sem telur sig hafa mátt til að fyrirgefa syndir. Þessar yfirlýsingar voru óréttlátar þar sem Jesús er með sanni Guð og hefur því rétt til að fyrirgefa syndir. Rómverska páfaveldið hefur tvær kenningar sem Biblían kallar guðlast: Það heldur því fram að prestar þess hafi mátt til að fyrirgefa syndir og að páfinn njóti sömu forréttinda og Guð á jörðinni.