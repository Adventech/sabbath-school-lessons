### Deilan Mikla

Hverju myndir þú svara ef einhver spyrði þig hvert væri kjarnaþema Biblíunnar? Myndir þú segja að það væri Jesús, frelsunaráformið, eða krossinn? Öll þessi eru rétt en þau birtast í samhengi við annað altækt efni: „Deilan mikla.“ Það þema er gegnumgangandi í allri Biblíunni, allt frá fyrstu Mósebók til Opinberunarbókarinnar.

Deilan mikla hófst á himnum þegar Lúsifer gerði uppreisn gegn Guði. En kjarni þessarar alheimsdeilu hefur með kærleika Guðs að gera. Er hann algjörlega elskuríkur? Hefur hann einungis það besta í huga fyrir sköpunarverk sitt? Eða er hann valdsmannslegur einvaldur sem þráir að gera einungis það sem honum finnst best fyrir sig?

Lexíurnar þennan ársfjórðung rekja veraldarsöguna frá sjónarhorni Guðs eins og hún birtist í spádómunum allt frá tíma Krists til okkar tíma og framtíðarinnar. Innsta eðli Guðs er kærleikur og því einkennast allar athafnir hans af elsku þó svo það sé ekki alltaf augljóst í huga manna og engla. En kærleikur Guðs verður ljósari eftir því sem deilan mikla þróast. Hæð og dýpt hans birtist best í því sem gerðist

á krossinum. Kærleikur Guðs var opinberaður á Golgata í augsýn alls alheimsins þegar Kristur gaf líf sitt til þess að endurleysa mannkynið og tryggja ósigur Satans.

En baráttan heldur áfram. Satan leitaðist við að tortíma Jesú á krossinum og niður í gegnum aldirnar hefur hann síðan reynt að útrýma fólki Guðs. En þó svo Satan í grimmd sinni hafi ofsótt kirkju Krists og deytt milljónir hefur Guð alltaf verið nálægur fólki sínu og hann mun aldrei yfirgefa það.

Þennan ársfjórðung munum við rekja megin atburðarás deilunnar miklu og byrja með uppreisninni á himnum. Við munum einnig kanna megin deilumálin í deilunni milli Krists og Satans. Auk þess munum við sjá óbugandi hugrekki Valdensanna þrátt fyrir grimmilegar ofsóknir og ásetning siðbótarmannanna að halda fast við sannleika Biblíunnar þrátt fyrir pyntingar, hlekki, bálkesti og píslarvætti.

Þegar Ellen G. White talar um trú þessara trúarhetja segir hún: „Biblían var leiðarljós þeirra og kenningar hennar voru mælikvarði þeirra á allar kenningar og staðhæfingar. Trú á Guð og orð hans veitti þessum mönnum styrk er þeir gáfu líf sitt á bálkestinum“ (DM, bls. 170).

Siðaskiptin kveiktu kyndil trúarinnar sem enn skíðlogar. Bjargföst trú siðbótarmannanna á ritninguna og staðföst fullvissa um náðarsamlega frelsun fyrir trú ruddi brautina fyrir aðventhreyfinguna undir forystu William Miller og fjölda annarra umhverfis heiminn.

Guð reisti upp Kirkju Sjöunda-dags aðventista til að byggja á þeim grundvelli sem siðbótarmennirnir lögðu til þess að endurreisa sannleika Biblíunnar sem hafði glatast í aldanna rás. Þungamiðjan í ætlunarverki hennar er boðun boðskaps englanna þriggja í Opb 14.6- 12, lokaviðvörun Guðs til heims sem er á barmi glötunar.

Sú boðun vekur reiði Satans sem Jóhannes postuli lýsir sem dreka: „Þá reiddist drekinn konunni og fór burt til þess að heyja stríð við aðra afkomendur hennar þá er varðveita boð Guðs og hafa trúna á Jesú“ (Opb 12.17). Við munum einnig rannsaka lokaatburði deilunnar miklu, þar á meðal sigur kærleika Guðs yfir máttarvöldum heljar sem leiðir til sköpunar nýs himins og nýrrar jarðar.

Þessar lexíur byggjast fyrst og fremst á Biblíunni, en við munum nota bókina „Deilan mikla“ eftir Ellen G. White sem efnislegt yfirlit yfir þetta rannsóknarefni. Vísað er til þeirra kafla sem hver lexía byggir á til þess að auðvelda notkun bókarinnar til frekari rannsóknar þannig að við getum betur þekkt „kærleika Krists sem gnæfir yfir alla þekkingu“ (Ef 3.19).

_Mark Finley á rætur að rekja til Connecticut í Bandaríkjunum. Hann er heimsþekktur útbreiðsluprédikari og var varaformaður aðalsamtakanna frá 2005 - 2010. Eftir starfslok hans varð hann aðstoðarmaður formanns aðalsamtakanna. Hann og Ernestine, eiginkona hans, eiga þrjú börn og fimm barnabörn._