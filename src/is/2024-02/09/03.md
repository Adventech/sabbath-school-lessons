---
title:  Óbreytanleiki lögmáls Guðs
date:  27/05/2024
---

`Lestu Matt 5.17, 18; Slm 111.7, 8; Préd 12.13, 14; 1Jóh 5.3 og Okv 28.9. Hvað segja þessir textar okkur um samband hins kristna við lögmálið?`

Sjöunda-dags aðventistar fetuðu í fótspor siðbótarmannanna sem héldu fast við heilagleika lögmáls Guðs. Takið eftir þessari yfirlýsingu Johns Wesley: „Drottinn kom vissulega til að afleggja helgisiðalögmálið sem Móses færði Ísrael sem innihélt öll fyrirmælin um hinar fornu fórnir og helgisiði musterisins. . . . En siðferðislögmálið, sem fólst í boðorðunum tíu, og spámennirnir lögðu áherslu á, það tók hann ekki burt. Það var ekki áform hans með komu sinni að afnema neinn hluta þess. Það er lögmál sem aldrei er hægt að afnema og stendur fast sem trúfast vitni á himnum. . . . Sérhver hluti þess heldur gildi sínu fyrir allt mannkyn á öllum öldum. Það er ekki bundið við stað eða stund eða er undirorpið breytingum, heldur er það háð eðli Guðs og manna og óumbreytanlegum tengslum þeirra“ („Fjallræða Drottins“, 5. hluti. Ræður Johns Wesley: Ritsafn. Nashville, TN: Abington Press, 1991, bls. 208, 209).

`Berðu saman 2Mós 34.5-7 og Róm 7.11, 12; Slm 19.8-12; Slm 89.15 og Slm 119.142, 172. Hvað segja þessir textar okkur um tengslin milli lögmáls Guðs og eðlis hans?`

Þar sem lögmál Guðs er afrit af eðli hans, undirstaða hásætis hans og siðferðilegur grundvöllur mannsins þá hatar Satan það. „Allir hlutu að sjá að ef hinn jarðneski helgidómur var eftirmynd eða í líkingu hins himneska væri lögmálið, sem geymt var í örkinni á jörðu, nákvæmt eftirrit lögmálsins í örkinni á himnum og væri sannleikurinn um hinn himneska helgidóm viðurkenndur, þá fólst í því viðurkenning á skyldunni sem fjórða boðorðið lagði mönnum á herðar. Í þessu var fólginn leyndardómur hinnar beisku og harðvítugu andstöðu við samhljóða útlistun Ritningarinnar sem opinberaði hirðisstarf Krists í hinum himneska helgidómi“ (DM, bls. 298).

`Hvaða rök færa menn oft fram fyrir því að okkur beri ekki lengur að halda boðorðin tíu? Hvað telur þú að liggi þar að baki?`