---
title:  Merki dýrsins
date:  29/05/2024
---

`Lestu Opb 12.12, 17 og Opb 13.7. Hvernig opinbera þessir textar reiði Satans? Hvers vegna er djöfullinn svo reiður út í fólk Guðs á hinum síðustu tímum?`

Í Opb 12 er að finna yfirlit yfir alheimsdeiluna milli Krists og Satans niður í gegnum aldirnar. Hún nær hámarki sínu með lokaárás Satans á fólk Guðs. Í 13. kaflanum finnum viö svo tvo samherja drekans, dýrið frá hafinu og landdýrið. Þessi tvö máttarvöld slást í för með honum og heyja stríð við fólk Guðs.

`Lestu Opb 13.4, 8, 12, 15 og Opb 14.7, 9-11. (Sjá einnig Opb 15.4; Opb 16.2; Opb 19.20; Opb 20.4 og Opb 22.9.). Hvaða lykilþema kemur fram í öllum þessum versum?`

Takið eftir andstæðunni. Annaðhvort tilbiðja mennirnir skaparann eða þeir tilbiðja eitthvað annað. Skaparinnn er verðugur tilbeiðslu (Opb 5.9). Deilan milli Krists og Satans hófst á himnum og hafði með tilbeiðslu að gera: „Ég skal stíga ofar hæstu skýjum, líkjast Hinum Hæsta“ (Jes 14.14). Satan vildi fá þá tilbeiðslu sem tilheyrði einungis skaparanum, og samkvæmt Opb 13 mun honum takast það vegna aðgerða landdýrsins (Opb 13.4).

Þegar við berum þetta saman við Dan 7 sjáum við að þetta landdýr er sama og litla hornið sem leitast við að „breyta helgitíðum og lögum“ og beitir valdi sínu í 1260 daga, eða 1260 ár (Dan 7.25; sbr. Opb 13.5 og 6. lexíu). Einasti hlutinn af lögmáli Guðs sem hefur með tíma að gera er fjórða boðorðið. Hin fallna kirkja hefur leitast við að breyta degi tilbeiðslunnar frá laugardegi, sjöunda deginum, til sunnudags, fyrsta dags vikunnar.

Sú staðreynd að jarðneskur máttur leitast við að breyta degi tilbeiðslunnar, sjöunda deginum, sem Guð sjálfur setti sem merki um vald sitt (2Mós 31.13; Esk 20.12, 20), er viðleitni til að hrifsa til sín valdboð Guðs. En það verður einmitt áherslan í lokadeilunni um sanna og falska tilbeiðslu.

Þar af leiðandi skýrgreinir Opinberunarbókin trúfasta fylgjendur Guðs sem þá sem halda boð Guðs (Opb 12.17; Opb 14.12). Það felur í sér sjöunda-dags hvíldardaginn en ekki sunnudaginn. Þeir sem hafna lokakalli englanna þriggja um að tilbiðja Guð á helgum degi hans (Jes 58.13) og tilbiðja þess í stað dýrið á fölskum hvíldardegi, sunnudeginum, munu fá merki dýrsins (sjá 11. lexíu).