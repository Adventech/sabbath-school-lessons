---
title:  Helgidómurinn og lögmálið
date:  26/05/2024
---

`Lestu Opb 11.19; 2Mós 25.16; 2Mós 31.18 og Opb 12.17. Hvað sýna þessi vers fram á að sé geymt í sáttmálsörkinni í hinu allra helgasta í helgidómnum?`

Friðþægingardagurinn var dagur dóms. Allur Ísrael átti að taka þátt í þeim degi með iðrun, sjálfsrannsókn og að halda sig frá allri vinnu (sjá 3Mós 23.29-31). Á þeim degi einum fór æðsti prsturinn inn í hið allra helgasta til að friðþægja fyrir syndir fólksins. Þar, í innsta hluta helgidómsins, var sáttmálsörkin, en í henni voru boðorðin tíu, skrifuð á steintöflur. Hið gullna lok arkarinnar var kallað náðarstóll en þar var blóði steinkað til þess að hreinsa helgidóminn af synd. Návist Guðs birtist í dýrðinni yfir náðarstólnum. Sérhver fórn sem færð var opinberaði náð Guðs í garð syndugra manna, en friðþægingardagurinn sýnir að syndin er enn til staðar allt til dags dómsins (Heb 10.3) og einungis væri hægt að fjarlægja hana fyrir trú á blóð Krists sem hreinsar frá allri synd (1Pét 1.18, 19). Þar, í návist Guðs, sameinast miskunn og réttlæti á fagran hátt.

Þegar Jóhannes postuli leit inn í himneska helgidóminn sá hann musteri Guðs opnast og „sáttmálsörk hans birtist í musteri hans“ (Opb 11.19). Deilan mikla bætir við: „Í hinu allra helgasta hinnar himnesku tjaldbúðar eru hin guðlegu lög varðveitt á helgum stað - lögin sem Guð sjálfur mælti fram í þrumugný og ritaði eigin fingri á steintöflurnar. Lögmál Guðs í helgidómnum á himnum er hið mikla frumrit og greinarnar. sem ritaðar voru á steintöflurnar og skráðar eru af Móse í annarri bók hans, var villulaust eftirrit af þeim. Þeir sem öðluðust skilning á þessu mikilvæga atriði sannfærðust um hið heilaga, óumbreytanlega eðli guðlegs lögmáls“ (DM, bls. 297).

Þegar frumherjar aðventista rannsökuðu það sem Biblían hefur að segja um helgidóminn gerðu þeir sér grein fyrir mikilvægi lögmáls Guðs og hvíldardagsins í miðju þess. Þeir komust að þeirri niðurstöðu að þar sem lögmál Guðs var sýnt vera í hinum himneska helgidómi þá gat það ekki hafa verið afnumið við krossinn.

Hugleiddu hvíldardaginn sem kemur undantekningalaust til okkar með um 1600 km hraða á klukkustund í viku hverri. Hvað ætti það að segja okkur um mikilvægi sköpunarkenningarinnar?<sup>1</sup> Hvaða kenningar aðrar hafa svipaðar áhrifamiklar og endurteknar áminningar?

<sup>1</sup> Hvíldardagurinn hefur einnig svipaða merkingu og brúðkaupsafmæli þar sem formlegu sambandi hjóna er fagnað.  Hann er tákn um kjarna sáttmálans: „Ég er Guð þinn og þú ert fólk mitt“ (sjá t.d. Esk 20.12, 20; Jes 54.5 og Jer 31.33).