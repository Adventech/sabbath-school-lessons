---
title:  Boðskapur englanna þriggja
date:  30/05/2024
---

Í Opb 14.7 (1981) hrópar fyrsti engillinn hárri röddu: „Óttist Guð og gefið honum dýrð, því að komin er stund dóms hans. Tilbiðjið þann, sem gjört hefur himininn og jörðina og hafið og uppsprettur vatnanna.“ Himinninn skírskotar til okkar að auðsýna skaparanum æðstu hollustu okkar og hjartnæma tilbeiðslu í ljósi komandi dóms.

Annar engillinn segir: „Fallin er, fallin er Babýlon hin mikla sem byrlað hefur öllum þjóðum af lostavíni saurlífis síns“ (Opb 14.8). Babýlon er táknmynd um fallið villutrúarkerfi sem hefur hafnað boðskap fyrsta engilsins en heldur fast við falskt tilbeiðslukerfi. Þess vegna varar Opb 14.9-11 við því að tilbiðja „dýrið og líkneski þess.“ Tvær andstæður eru settar fram í þessum versum - tilbeiðsla skaparans eða tilbeiðsla dýrsins. Hver og einn sem á jörðinni býr mun taka endanlega óafturkræfa ákörðun um hver nýtur hollustu þeirra - Jesús eða Satan.

`Lestu Opb 14.12. Hvað tvennt einkennir þá sem neita að tilbiðja dýrið? Hvers vegna er hvort tveggja svo mikilvægt?`

Guð mun eiga fylgjendur á síðustu dögum sem eru honum trúir þrátt fyrir sterkustu andstöðu og grimmilegustu ofsóknir þessarar jarðsögu. Fyrir gjöf réttlætis Krists munu þeir lifa í hlýðni og náð. Tilbeiðsla skaparans er í beinni andstöðu við tilbeiðslu dýrsins og birtist í hlýðni við boð Guðs. Þessi lokadeila varðandi hollustu við Krist eða hollustu við vald dýrsins sem kemur fram í tilbeiðslu og þungamiðja þessarar miklu deilu milli góðs og ills er einmitt hvíldardagurinn.

Þessir hollu fylgjendur frelsarans munu ekki einungis hafa trúna á Jesú heldur munu þeir einnig hafa trú Jesú. Trú Jesú er svo djúptæk og svo heilsteypt að allir djöflar heljar og allar jarðneskar reynslur fá ekki skekið hana. Það er trú sem treystir þó hún sjái ekki, trúir þegar rökin bregðast og vonar þegar hún fær ekki skilið. Þessi trú Jesú er gjöf sem við öðlumst fyrir trú. Hún mun leiða okkur í gegnum komandi þrengingar. Þegar lokaþrengingarnar koma og við stöndum andspænis viðskiptabanni, ofsóknum, fangelsun og jafnvel dauða mun trú Jesú leiða okkur í gegnum lokaatburði jarðarinnar allt til þess að Jesús kemur aftur.

`Hvernig undirbýr Guð trú okkar fyrir það sem koma mun?`