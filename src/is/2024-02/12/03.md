---
title:  Innsigluð fyrir himininn
date:  17/06/2024
---

Í komandi átökum vegna tilbeiðslu mun trúfast fólk Guðs ekki láta undan fyrir þrýstingi heimsins (Opb 14.12). Það hefur verið innsiglað með Heilögum anda (Ef 4.30) og er óbifanlegt. Til forna báru innsigli vott um áreiðanleika opinberra skjala. Þau voru einkennandi einstaklingsmerki. Þar sem lokadeilan snýst um tilbeiðslu og vald Guðs eins og það kemur fram í lögmáli hans þá getum við búist við að innsigli Guðs sé að finna í lögmáli hans (sbr. Jes 8.16).

`Lestu 2Mós 20.8-11. Hvaða þættir innsiglis finnum við í hvíldardagsboðorðinu?`

Við finnum hér þrjá þætti ekta innsiglis: (1) Nafn þess sem innsiglið tilheyrir: „Drottinn, Guð þinn.“ (2) Titil hans „hann sem gerði“ -- þ.e. skaparinn. (3) Yfirráðasvæði hans : „Himinn og jörð, hafið og allt sem í því er.“ Innsigli er stundum kallað „tákn“ (Róm 4.11). Nota má þau á víxl. Hvíldardagurinn er tákn Guðs eða innsigli mitt í lögmáli Guðs og er jafnframt þungamiðja lokadeilunnar um tilbeiðslu (Esk 20.12, 20; Opb 12.17).

`Berðu saman Opb 7.1, 2; Opb 14.1 og Opb 13.16, 17. Hvar er innsigli Guðs og merki dýrsins sett? Hvers vegna telur þú að það sé mismunur?`

Innsigli Guðs er sett á ennið. Ennið táknar hugann og bendir til vísvitandi ákvörðunar.

Merki dýrsins er sett annaðhvort á ennið eða höndina sem bendir til þess að fólk er annaðhvort sannfært vitsmunalega og það velji að taka á móti lygum Satans eða það aðlagar sig falskri tilbeiðslu til að komast hjá lífláti.

Djöfullinn hatar þá sem hlýðnast Guði. Deilan mikla nær hámarki sínu þegar drekinn (Satan) heyir stríð við þá sem „halda boð Guðs og hafa trúna á Jesú“ (Opb 14.12, 1981). Þeir eru ákveðnir í hollustu sinni við Krist.

`Hvers vegna er dagleg trúfesti við Drottin lykillinn að því að vera tilbúinn þegar lokaátökin skella á?`