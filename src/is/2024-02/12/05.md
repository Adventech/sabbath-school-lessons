---
title:  Vorregnið og haustregnið
date:  19/06/2024
---

`Lestu Jóel 2.21-24 og Post 2.1-4, 41-47. Hvaða spádómur uppfylltist á fyrstu öld kristninnar? Hvaða áhrif hafði það?`

Úthelling Heilags anda á hvítasunnudaginn var voldugt upphaf að hinni kristnu kirkju. Þrjár þúsundir snerust á einum degi. Postulasagan segir frá fjölda kraftaverka sem ummyndandi náð Guðs kom til leiðar. „En mörg þeirra, er heyrt höfðu orðið, tóku trú og tala karlmannanna einna varð um fimm þúsundir“ (Post 4.4). Einungis 120 trúsystkini komu saman til bænahalds en bænin kom áhrifamikilli breytingu til leiðar. Söfnuðurinn bætti við sig þúsundum nýrra trúsystkina. „Einnig snerist mikill fjöldi presta til hlýðni við trúna“ (Post 6.7). Þegar lærisveinarnir voru grimmilega ofsóttir í Jerúsalem fóru þeir „víðs vegar og fluttu fagnaðarerindið“ (Post 8.4). Kirkjur voru byggðar upp um alla Júdeu, Samaríu og Galíleu (sjá Post 9.31). Eftir að Páll snerist til kristinnar trúar boðaði hann Krist allt umhverfis Miðjarðarhafið. Í Þessalóníku, þar sem sumir Gyðingar stóðu gegn fagnaðarerindinu, komu þeir með þessa undarlegu yfirlýsingu: „Mennirnir, sem komið hafa allri heimsbyggðinni í uppnám, eru nú komnir hingað“ (Post 17.6). Fyrir mátt Heilags anda náðu lærisveinarnir til alls hins þá-þekkta heims á tiltölulega stuttum tíma. Spádómur Jóels um vorregnið uppfylltist á hvítasunnudaginn, en haustregnið mun falla með enn meiri mætti til að undibúa lokauppskeru jarðarinnar.

`Lestu Sak 4.6; Sak 10.1; Hós 6.3 og Jak 5.7, 8. Hvernig mun verki Guðs á jörðinni ljúka samkvæmt þessum versum?`

Hugtökin „vorregn“ og „haustregn“ eru dregin af tímabilum uppskerunnar. Vorregnið kom á þeim tíma þegar fræin voru að spíra en haustregnið þegar uppskeran var að þroskast og lýsir starfi Heilags anda varðandi boðun fagnaðarerindisins. „Svo sem „vorregnið“ var gefið er Heilögum anda var úthellt við upphaf fagnaðarerindisins til þess að fá hið dýrmæta sáðkorn til að skjóta frjóöngum, þannig mun „haustregnið“ verða gefið við lok þess, uppskerunni til þroskunar. . . . Hið mikla starf fagnaðarerindisins tekur ekki enda án þess að máttur Guðs komi fram jafnvel enn skýrar en við upphaf þess. Spádómarnir sem rættust er hinu fyrra regni var úthellt við upphaf fagnaðarerindisins, munu aftur rætast í síðara regninu við lok þess“ (DM, bls. 421).