---
title:  Hollusta við Guð og orð hans
date:  16/06/2024
---

`Lestu Okv 23.23; Jóh 8.32 og Jóh 17.17. Hvað er sameiginlegt í þessum versum?`

Í aldanna rás hefur deilan mikla falist í baráttu milli sannleika og villu. Satan er lygari og faðir lyganna (Jóh 8.44). Jesús er höfundur alls sannleika. Hann sagði: „Ég er vegurinn, sannleikurinn og lífið“ (Jóh 14.6). Sannleikann sem frelsar okkur frá blekkingum Satans er að finna í orði Guðs. Biblían flettir ofan af herbrögðum Satans og opinberar áform Guðs. Ritningin er lampi fóta okkar (Slm 119.105). Sálmaskáldið segir: „Þegar orð þín ljúkast upp ljóma þau og gera fávísa vitra“ (Slm 119.130). Síðan bætir hann við: „Sérhvert orð þitt er satt og réttlætisákvæði þín vara að eilífu“ (Slm 119.160).

`Lestu 2Pét 1.16-21. Hvaða fullvissu gefur postulinn varðandi spádóma? Hvað mynd notar hann til að sýna fram á mikilvægi spádóma Guðs?`

Við höfum ekki fylgt uppspunnum skröksögum. Spádómar orðs Guðs lýsa upp veginn sem framundan er. Þeir hjálpa okkur að greina milli sannleika og villu. Ef við hefðum ekki Biblíuna værum við ofurseld duttlungum mannlegra skoðana og auðblekkt. „Lýði Guðs er vísað á Ritninguna, sem vörn gegn áhrifum falskennara og afvegaleiðandi valdi myrkraandanna. Satan beitir öllum hugsanlegum ráðum til þess að koma í veg fyrir að menn öðlist þekkingu á Biblíunni því ljósar kenningar hennar fletta ofan af blekkingum hans. . . . Síðasta stóra blekkingin mun brátt opinberast okkur. Andkristur mun vinna furðuverk sín að okkur ásjáandi. Svo nákvæmlega mun fölsunin líkjast fyrirmyndinni að illmögulegt verður að greina á milli þeirra nema fyrir atbeina Heilagrar ritningar. . . . Engir aðrir en þeir sem hafa styrkt huga sinn með sannindum Biblíunnar, munu standast í hinum miklu lokaátökum. Fyrir hverja sál verður lögð þessi knýjandi spurning: Á ég að hlýða Guði framar en mönnum? Úrslitastundin er jafnvel nú nærri. Stöndum við föstum fótum á kletti hins óforgengilega orðs Guðs? Erum við reiðubúin að verja með einbeitni boðorð Guðs og trúna á Jesú?“ (DM, bls. 409).

`Taktu eftir spurningunum í þessari tilvitnun. Hvað mun gera okkur kleift að standast í lokaátökunum? Hvað dregur huga okkar frá því að rannsaka orð Guðs? Getur verið að við slökum á sannleikanum til þess að njóta einhvers persónulega?`