---
title:  Hvern tilbiðjum við?
date:  18/06/2024
---

Á hinum síðustu dögum mun deilan mikla verða háð á dramatískan hátt yfir tilbeiðslu. Tilbiðjum við skaparann eða tilbiðjum við dýrið og líkneski þess? Það er enginn meðalvegur. Fyrsti engillinn í Opb 14 hvetur menn og konur til að tilbiðja „þann sem gert hefur himininn og jörðina og hafið og uppsprettur vatnanna“ (Opb 14.7). Til þess að styðja við áskorun himinsins þá opinberar þriðji engillinn hinar skelfilegu afleiðingar þess að tilbiðja dýrið: „Þá skal hann fá að drekka óblandað vín af reiðiskálum Guðs“ (Opb 14.10). Aftur á móti er þeim sem tilbiðja skaparann lýst þannig að þeir „halda boð Guðs og hafa trúna á Jesú (Opb 14.12).

Sköpunin er grundvöllur sannrar tilbeiðslu (Opb 4.11). Þar sem Guð skapaði allt í Kristi (Kól 1.16) þá hatar Satan skaparann og hefur leitast við að að nota jarðneska valdhafa til að breyta hvíldardeginum sem minnir á sköpunina (Dan 7.25). Yfirvofandi átök yfir lögmáli Guðs hafa með vald að gera. Ef Satan tekst að útrýma tilbeiðslunni á hvíldardeginum mun hann lýsa því yfir að vald hans sé meira en vald Guðs. Til þess að ná því marki mun Satan leitast við að sannfæra eða þvinga allan heiminn til að taka á móti fölsuðum hvíldardegi.

Þó svo erfitt sé að gera sér þetta í hugarlund, eins og áður hefur verið getið, þá er heimurinn að taka afdrifaríkum stakkaskiptum. Covid-krísan sýndi okkur að heimurinn gjörbreyttist á einni nóttu. Þó svo við þekkjum ekki smáatriðin sem leiða til merkis dýsrsins þá er ekki erfitt að gera sér þau í hugarlund. Heimurinn er mjög óstöðugur og undraverð tækni er til staðar sem Biblían varar við að geti gerst hraðar en okkur dettur í hug.

`Lestu Opb 13.13-17. Hvaða sérstök refsing bíður þeirra sem taka ekki við merki dýrsins?`

Andstætt þeim sem fylgja dýrinu og líkneski þess munu þeir sem eru Kristi trúir sæta efnahagslegum aðgerðum auk ógnunar um líflát. Mannkynið hefur ekki breyst. Það er spillt, valdagráðugt og fullt af ofbeldi. En þó svo við vitum ekki mikið um smáatriði lokaatburðanna þá ætti ekki að vera svo erfitt að hugsa sér ofsóknir á þeim tíma. Þó svo þessi orð Jóhannesar hafi verið skráð í gjörólíku samhengi þá segja þau allt sem segja þarf að Jesús „þurfti þess ekki að neinn bæri öðrum manni vitni. Hann vissi sjálfur hvað í manni býr“ (Jóh 2.25).

`Hugleiddu spillingu mannsins og allt það illa sem menn geta gert. Hvers vegna sýnir það okkur hve auðveldlega lokaatburðirnir geta átt sér stað? Hvað ætti sá sorglegi sannleikur að kenna okkur um nauðsyn þess að varðveita hjörtu okkar?`