---
title:  Háværa hrópið
date:  20/06/2024
---

`Lestu Opb 18.1-4; Hab 2.14 og Matt 24.14. Hvað segja þessi vers um það hvernig verki Guðs á jörðinni muni ljúka?`

Engillinn sem boðar fall Babýlon hefur „mikið vald.“ Líkt og englarnir í Opb 14 þá táknar þessi engill mannlega boðbera. Þessi engill opinberar dýrð Guðs svo að hún ljómar um alla jörðina. Gríska orðið sem notað er um vald og mátt vísar til sigurs Krists yfir máttarvöldum og valdi heljar. Jesús notar það orð í tengslum við það að hann sendi lærisveina sína út til að boða fagnaðarerindið. Í Matt 10.1 gefur Jesús þeim vald yfir máttarvöldum heljar. Hann sendi þá út með guðlegan mátt sem gerði þá sigursæla í baráttunni milli góðs og ills. Í Matt 28 sendir hann þá aftur út með öllu valdi á himni og jörð til að fara og gera „allar þjóðir að lærisveinum“ (Matt 28.18, 19).

Söfnuðurinn á tíma Nýja testamentisins, fylltur mætti Heilags anda fór út í valdi hins lifanda Krists sem með lífi sínu og dauða vann sigur yfir máttarvöldum heljar og lýsti upp jörðina með dýrð Guðs. Á örfáum árum náðu lærisveinarnir að boða fagnaðarerindið til hins þá-þekkta heims (Kól 1.23).

Að lokum mun Heilögum anda verða úthellt með óviðjafnanlegum mætti og fagnaðarerindið mun breiðast út til endimarka jarðarinnar. Þúsundir munu snúa sér til Guðs dag hvern og náð hans og sannleikur munu hafa áhrif á allan heiminn. Þannig mun heimurinn verða varaður við og fagnaðarerindið og sú von sem það færir með sér munu dreifast um allan heiminn.

„Hið mikla starf fagnaðarerindisins tekur ekki enda án þess að máttur Guðs komi fram jafnvel enn skýrar en við upphaf þess. Spádómarnir sem rættust er hinu fyrra regni var úthellt við upphaf fagnaðarerindisins, munu aftur rætast í síðara regninu við lok þess. . . .

Þjónar Guðs munu hraða sér með upplýstar ásjónur og geislandi af heilagri helgun frá einum stað til annars til þess að flytja boðskapinn af himnum. Varnaðarorðin munu hljóma þúsundrödduð um alla jörðina. Kraftaverk munu verða, sjúkir læknast og tákn og undur fylgja hinum trúuðu“ (DM, bls. 421, 422).

`Hvað er það sem heldur aftur af hinni voldugu úthellingu Heilags anda, haustrigningunni og háværa hrópinu? Hvaða hlutverki getum við sem einstaklingar gegnt, þó svo það sé eitthvað lítið, í því að vera opin og móttækileg fyrir úthellingu Heilags anda?`