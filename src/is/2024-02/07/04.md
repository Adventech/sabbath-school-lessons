---
title:  William Miller og Biblían
date:  14/05/2024
---

Á sama hátt og Guð notaði siðbótarmennina til að endurheimta sannleikann um réttlætingu fyrir trúna á Krist einan þá notaði hann William Miller til að endurheimta sannleikann um endurkomu Krists. Með því að rannsaka ritninguna fann Miller Krist sem elskaði hann meira en hann gat gert sér í hugarlund. Hann tók Biblíu sína, penna og minnisbók og hóf lesturinn með 1Mós og fór aldrei hraðar yfir en svo að hann gæti skilið það sem hann las. Síðan lét hann ritninguna útskýra sjálfa sig með því að bera saman mismunandi texta.

`Lestu Jes 28.9, 10; Okv 8.8, 9; Jóh 16.13 og 2Pét 1.19-21. Hvaða meginreglu varðandi túlkun Biblíunnar má finna í þessum textum?`

Með því að bera saman texta Biblíunnar opnuðust leyndardómar hennar fyrir William Miller. Hann leitaði eins og sá sem leitar að huldum fjársjóðum og hann auðgaðist ríkulega. Heilagur andi opnaði orð Guðs fyrir skilningi hans. Hann las spádómana með sömu kostgæfni og hann beitti við aðra texta Biblíunnar sem hann rannsakaði.

`Lestu Dan 1.17; Dan 2.45; 1Pét 1.10, 11 og Opb 1.1-3. Hvað segja þessir textar okkur um skilning á spádómum Biblíunnar?`

Táknin sem notuð eru í spádómsbókum Biblíunnar eru ekki hulinn leyndardómur. Kærleiksríkur Guð hefur gefið okkur spádómsorð sitt til þess að búa okkur undir lokaatburðina sem brátt munu eiga sér stað í þessum heimi. William Miller var það ljóst að spádómarnir túlkuðu sig best sjálfir. Biblían sjálf skýrir spádómstáknin. Dýr tákna konunga eða konungsríki (Dan 7.17, 23). Vindar tákna eyðingu (Jer 49.36). Vötn tákna fólk eða þjóðir ( Opb 17.15). Kona táknar söfnuðinn (Jer 6.2; Ef 5.22-32). Spádómstímarnir hjá Daníel og í Opinberunarbókinni eru einnig gefnir á táknrænu máli þar sem einn „spádómsdagur“ táknar eitt bókstaflegt ár (4Mós 14.34; Esk 4.6). Þegar William Miller beitti þessum meginreglum Biblíutúlkunar þá var honum brugðið vegna þess sem hann fann varðandi það sem hann taldi vera tímann fyrir endurkomu Krists.

`Hvers vegna er réttur skilningur á spádómstáknunum svo mikilvægur fyrir trú okkar?`