---
title:  Lengsta spádómstímabilið
date:  16/05/2024
---

`Lestu Esr 7.7-13. Hvenær var fyrirskipunin gefin út um að leyfa Ísraelsmönnum í Persíu að snúa heim og endurreisa musterið?`

Artraxerxes Persakonungur gaf út fyrirskipunina haustið 457 f.Kr. Þessi fyrirskipun var það síðasta af þremur sem leyfði Gyðingunum að snúa aftur og endurreisa Jerúsalem og endurvekja musterisþjónustuna. Þessi þriðja fyrirskipun var ítarlegust og markar upphaf 2300 daga spádómsins.

`Lestu Dan 9.25, 26. Hvenær átti þetta spádómstímabil að hefjast. Hvaða stórviðburði segja þessi vers fyrir um?`

Í þessum athyglisverða spádómi segir Daníel fyrir um að frá því að orð barst um endurreisn og endurbyggingu Jerúsalem, allt til komu hins smurða eru sjö vikur og sextíu og tvær vikur<sup>1</sup> (eða: 69 vikur), eða 483 spádómlegir dagar eða bókstafleg ár. Þar eð fyrirskipunin var gefin út haustið 457 f.Kr. nær tímabilið til haustsins 27 e.Kr. en það haust var Kristur skírður og smurður af Heilögum anda (Post 10.38). Eftir skírnina fór Jesús til Galíleu og „prédikaði fagnaðarerindi Guðs og sagði: „Tíminn er fullnaður““ (Mrk 1.14, 15).

Vorið 31 e.Kr., um miðja síðustu spádómsvikuna, þremur og hálfu ári eftir skírn sína var Jesús krossfestur. Fórnakerfinu sem benti fram til guðslambsins lauk með fórn Krists á Golgata. Raunveruleiki kom í stað tákna og fórnum fórnakerfisins lauk.

`Lestu Dan 9.27. Hvernig myndi sjötíu vikna spádómnum ljúka?`

Sjötíu vikunum, eða 490 árunum, sem sérstaklega voru ætlaðar Gyðingunum, lauk 34 e.Kr. þegar ráðsherrarnir höfnuðu fagnaðarerindinu (Post 6.8 - 7.60).

Ef við drögum 490 ár frá 2300 ára spádómstímabilinu eru 1810 ár eftir til loka spádómsins. Það leiðir okkur til ársins 1844. William Miller og fyrstu aðventistarnir trúðu því að helgidómurinn í Dan 8.14 væri jörðin og þeir reiknuðu með að Kristur kæmi til að hreinsa jörðina með eldi það ár. (Sjá yfirlitskortið í DM, bls. 226).

<sup>1</sup> Íslenska þýðingin og fjöldi annarra láta í það skína að einungis séu „7 vikur“ til hins smurða, Messíasar, og svo 62 vikna endurreisn, en frummálið virðist fremur tengja þær saman eins og sett er fram hér (Þýð.).