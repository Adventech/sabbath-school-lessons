---
title:  Dan 8.14 og 2300 dagarnir
date:  15/05/2024
---

William Miller tók eftir því að þeir atburðir sem spádómarnir sögðu fyrir um uppfylltust mjög nákvæmlega: 400-ára dvöl afkomenda Abrahams í Egyptalandi, 40-ára för Ísraels í eyðimörkinni, 70-ára herleiðing Ísraels í Babýlon og 70-vikna tímabilið sem ætlað var Ísrael frá tíma Daníels (1Mós 15.13; 4Mós 14.34; Jer 25.11 og Dan 9.24).

`Lestu Mrk. 1.15; Gal 4.4 og Róm 5.6. Hvað segja þessi vers okkur um tímaáætlun Guðs varðandi fyrri komu Krists?`

Þegar William Miller rannsakaði spádómana og bar einn ritningarstað saman við annan komst hann að þeirri niðurstöðu að ef Guð notar sína guðlegu tímaáætlun í Biblíunni þá hlýtur hann að hafa guðlega tímaáætlun varðandi endurkomu Drottins.

`Lestu Dan 8.14. Hvað átti að gerast við lok 2300 daganna?`

William Miller fylgdi því algenga viðhorfi að „hreinsun helgidómsins“ ætti við um hreinsun jarðarinnar með eldi. Hann kappkostaði að rannsaka ritningarnar til þess að skilja þennan atburð sem hafði svo stórfenglega merkingu. Það leiddi hann til að sjá tengslin milli 8. og 9. kaflans í Daníel. Í Dan 8 var engli falið að útskýra „sýnina fyrir þessum manni“ (Dan 8.16). Í lok kaflans er getið um þann hluta sýnarinnar sem ekki hafði verið útskýrður (sjá Dan 8.27) og innifelur 2300 dagana. Seinna sneri engillinn aftur til Daníels og sagði: „Hingað er ég kominn til að veita þér glöggan skilning“ (Dan 9.22; sjá einnig Dan 9.23, 25-27). Það fól í sér hjálp til að skilja 2300 daga tímabilið.

Við vitum þetta af því að fyrstu orð englisins eftir að hann sagði Daníel að hyggja að orðinu og „öðlast skilning á sýninni“ (Dan 9.23) voru þessi: „Sjötíu vikur eru útmældar þjóð þinni og hinni heilögu borg þinni“ (Dan 9.24). Orðið sem þýtt er „útmældar“ þýðír bókstaflega „afskornar“. En, afskornar af hverju? Það virðist augljóst að þær séu afskornar af 2300 dögunum, einasta hluta sýnarinnar í Dan 8 sem Daníel skildi ekki og engillinn kom til að útskýra.

Og þar sem 70 vikurnar mældust „frá því að orð barst um endurreisn og endurbyggingu Jerúsalem“ (Dan 9.25) vissi Miller að ef hann hefði þá dagsetningu gæti hann vitað upphaf spádómanna um 70 vikurnar og 2300 dagana.