---
title:  Vottarnir tveir deyddir
date:  07/05/2024
---

`Lestu Opb 11.7-9. Hafðu í huga að þetta er táknrænt mál. Hvað segja þessi vers okkur um örlög þessara tveggja votta Guðs, Gamla og Nýja testamentisins?`

Árið 538 var hið heiðna rómverska keisaradæmi hrunið og rómverski keisarinn Jústinían lagði borgaralegt, stjórnmálalegt og trúarlegt vald í hendur Vígillis páfa. Þar með hófst langur valdatími miðaldakirkjunnar sem hélst allt til ársins 1798. Samkvæmt fyrirmælum Napóleons fór Berthier hershöfðingi mótstöðulaust inn í Róm 10. febrúar, 1798, og tók Píus páfa VI til fanga og fór með hann til Frakklands þar sem hann dó. Þessi dagsetning markar lok spádómstímabils veraldlegra yfirráða rómversku kirkjunnar, lok 1260 daganna/áranna sem Daníel og Opinberunarbókin tala um.

Er þetta ekki sterk vísbending um áreiðanleika spádóma Biblíunnar? Daníel skrifaði bók sína rúmlega 500 árum fyrir Krist og sagði nákvæmlega fyrir um atburði sem gerðust 2300 árum síðar! Við getum því treyst spádómum Biblíunnar.

En allan þenna tíma héldu vottar orðsins sannleika fagnaðarerindisins á lífi. En stærri áskoranir ógnuðu sannleika Biblíunnar. Dýrið (Satan) sem kom upp úr botnlausri gryfju háði stríð gegn ritningunni. Hann kom af stað nýjum árásum gegn valdi Biblíunnar með frönsku byltingunni sem hófst 1789.

Í frönsku byltingunni gerði stjórnin skynsemisstefnuna að guðlausri ríkistrú sem koma átti í stað kristninnar. Skynsemishátíð var haldin um allt landið 10. nóvember, 1793. Kirkjum um allt Fraklkand var breytt í musteri skynseminnar og lifandi kona var sett í veldisstól sem gyðja skynseminnar. Biblíur voru brenndar á götum úti og því lýst yfir að Guð væri ekki til og dauðinn væri endalaus svefn. Satan vann með guðlausum mönnum að því að deyða hina tvo votta Guðs. „Lík þeirra munu liggja á strætum borgarinnar miklu þar sem Drottinn þeirra var krossfestur. Hún heitir á andlegan hátt Sódóma og Egyptaland“ (Opb 11.8).

Í menningarheimi Egypta voru margir guðir og þeir afneituðu hinum sanna Guði (2Mós 5.2). Sódóma er táknmynd um mikið siðleysi. Á tíma frönsku byltingarinnar lágu hinir tveir vottar Guðs--Gamla og Nýja testamentið--dauðir vegna guðleysis og siðleysis sem léku lausum hala þar sem venjulegt aðhald var afnumið með uppreisn og blóðsúthellingum.

Í Opb 11.9 er talað um að lík vottanna tveggja myndu liggja ógrafin þrjá og hálfan dag, sem í spádómum táknuðu þrjú og hálft ár. Formlegt guðleysi náði hámarki sínu í frönsku byltingunni og stóð yfir í um þrjú og hálft ár, sem náði frá 26. nóvember, 1793, þegar gefin var út tilskipun í París sem afnam trúarbragða, allt til 17. júní, 1797, þegar franska stjórnin ógilti þessi heftandi trúarlög.