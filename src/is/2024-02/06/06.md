---
title:  Sigursæll sannleikur
date:  09/05/2024
---

Þrátt fyrir árásir óvinarins mun starf Guðs á jörðinni ná dýrðlegu hámarki í lokin. Fagnaðarerindið verður boðað „sérhverri þjóð og kynkvísl, tungu og lýð“ (Opb 14.6). Deilunni miklu milli Krists og Satans mun ljúka með algjörum sigri Krists yfir máttarvöldum heljar. Ríki Guðs mun fara með sigur af hólmi yfir hinu illa og syndinni verður gjöreytt úr alheiminum. Frásögnin í Opb 11 byrjar með viðleitni Satans til að nota frönsku byltinguna til að eyða kristinni trú og útrýma trúnni á Guð, en kaflinn endar með sigri Guðsríkis yfir máttarvöldum og tignum hins illa. Hann færir öllum þeim uppörvun sem mæta eldraunum vegna málefnis Krists og sannleika hans.

`Lestu Opb 11.15-18. Samkvæmt þessum versum hvaða atburðir munu eiga sér stað á tíma endalokanna þegar sjöunda básúnan hljómar?`

Ríki þessa heims eru orðin ríki Drottins vors. Kristur er sigurvegari. Hið illa hefur verið bugað. Jesús vinnur og Satan tapar. Réttlætið fer með sigur af hólmi. Sannleikurinn ríkir. Það væri gott fyrir okkur að fara eftir þessum leiðbeiningum: „Öllu því sem reist er á valdi manna verður kollvarpað en það sem grundvallað er á kletti hins eilífa Guðs mun standa að eilífu“ (DM, bls. 197).

`Lestu Opb 11.19. Hvað sá Jóhannes opnað á himnum? Hvað sá hann þegar hann leit til himins?`

Jóhannes fékk að sjá musteri Guðs á himnum opnað. Þegar hann leit inn í hið allra helgasta sá hann sáttmálsörkina. Í helgidómi Gamla testamentisins, sem var táknmynd af frummyndinni á himnum, birtist návist Guðs milli englanna tveggja sem voru settir á lok sáttmálsarkarinnar. Í örkinni var lögmál Guðs geymt. Þó svo við séum frelsuð einungis fyrir náð þá sýnir hlýðni okkar við lögmál Guðs hvort trú okkar sé fölskvalaus. Lögmál Guðs er grundvöllur eða mælikvarði dómsins (Jak 2.12). Þessi staðreynd verður einkum mikilvæg við endalokin (sjá Opb 12.17; Opb 14.12).

`Hvaða boðskap hefur hin sláandi andstæða milli guðleysis frönsku byltingarinnar og hins dýrðlega hámarks, sem lýst er í Opb 11, til okkar í dag?`