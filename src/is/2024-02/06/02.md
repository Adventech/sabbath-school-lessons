---
title:  Vottarnir tveir
date:  05/05/2024
---

`Lestu Opb 11.3-6. Hvaða fimm einkenni eru nefnd sem einkenna vottana tvo?`

Í Sak 4 sá spámaðurinn tvö olífutré sem stóðu sitt hvoru megin við gullnu ljósastikuna - sem er sama mynd sem við finnum í Opb 11. Sakaría er sagt að það tákni hina tvo „smurðu sem standa hjá Drottni gjörvallrar jarðarinnar“ (Sak 4.14). Frá olífutrjánum rennur olía í ljósastikuna svo að hún heldur áfram að gefa af sér ljós. Við erum minnt á það sem sálmaskáldið sagði: „Þitt orð er lampi fóta minna og ljós á vegum mínum“ (Slm 119.105). Olían táknar Heilagan anda (Sak 4.2, 6). Sýn Jóhannesar í Opb 11 lýsir því hvernig orð Guðs er boðað í mætti Heilags anda til að upplýsa heiminn.

Þessir tveir vottar geta spáð og komið í veg fyrir regn eins lengi og þeir segja fyrir um. Þeir geta breytt vatni í blóð og slegið jörðina með plágum. Elía beitti orði Guðs er hann sagði að ekki myndi rigna í Ísrael og bæn hans var svarað með því að ekkert regn féll þar í þrjú og hálft ár (sjá Jak 5.17). Hann bað aftur til Guðs og regn féll eftir að falsspámönnunum mistókst að binda endi á þurrkatímann (1Kon 17, 18). Fyrir orð Guðs leiddi Móse alls kyns plágur yfir Egypta, þar á meðal breytti hann vatni í blóð vegna þess að faraó neitaði að sleppa fólki Guðs (2Mós 7).

Þeim sem leitast við að skaða ritninguna verður eytt í eldi sem kemur úr munni vitnanna. Guð segir: „Af því að þeir hafa talað geri ég orð mín að eldi í munni þér og þetta fólk að eldiviðnum sem hann gleypir“ (Jer 5.14). Orð Guðs fellir dóm yfir öllum þeim sem hafna því. Orð Guðs er sem eldur í munninum.

Í Jóh 5.39 lýsir Jesús því yfir að Gamla testamentið vitni um hann. Hann segir einnig að fagnaðarerindið verði boðað „öllum þjóðum til vitnisburðar“ (Matt 24.14, 1981). Bæði Nýja og Gamla testamentið eru undirstaða þessa vitnisburðar. Sama gríska orðið (martys = vottur, virtnisburður) er notað í þessum tveim versum og í Opb 11.3.

Hverjir eru þá þessir tveir vottar? Í ljósi þess sem við höfum séð og eiginleikanna sem lýst er í Opb 11 getum við dregið þá ályktun að þessi tvö vitni vísi til ritningarinnar, Gamla og Nýja testamentisins, sem boða heiminum ljós Guðs og sannleika.

`Margir kristnir í dag hafa tilhneigingu til að gera lítið úr Gamla testamentinu, segja það ekki vera viðeigandi og engin þörf sé fyrir það þar sem við höfum Nýja testamentið. Hvað er alrangt við þá afstöðu?`