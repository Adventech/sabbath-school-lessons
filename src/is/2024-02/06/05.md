---
title:  Vottarnir tveir endurvaktir
date:  08/05/2024
---

`Lestu Opb 11.11. Hvaða spádóm er þar að finna varðandiorð Guðs?`

Við lok frönsku byltingarinnar myndi orð Guðs „lifna við“ að nýju. Það myndi verða mikil vakning. Mikill ótti myndi grípa um sig meðal þeirra sem sáu orð Guðs verða að nýju lifandi frelsunarmáttur Guðs. Í lok 18. aldarinnar reisti Guð upp menn og konur sem voru reiðubúin að taka fagnaðarerindið til endimarka jarðarinnar. Fólk útbreiddi boðskap Biblíunnar með hraði, menn eins og William Carey sem fór til Indlands og þýddi Biblíuna á fjölmargar indverskar mállýskur. Kristniboðar voru sendir um allan heim knúðir mætti Biblíunnar.

Það var ekki einskær tilviljun að þessi heimsvíðtæku kristniboð komu upp eftir frönsku byltinguna. Orð Guðs er lifandi orð og þó svo mörgum virtist það dautt þá lifði það enn í hjörtum trúaðra og myndi rísa að nýju til lífs eins og spádómar Opinberunarbókarinnar sögðu fyrir. „Trúleysinginn Voltaire sagði einhverju sinni þessi yfirlætislegu orð: „Ég er þreyttur á að heyra fólk tönnlast á því að tólf menn séu höfundar kristinnar trúar. Ég skal sanna að einn maður nægir til að kollvarpa henni.“<sup>1</sup> Kynslóðir eru gengnar síðan hann leið. Milljónir hafa barist gegn Biblíunni. En svo langt er frá því að hún hafi verið lögð að velli að þar sem hundrað voru á dögum Voltaires eru nú tíu þúsund, já, hundrað þúsund eintök af bók Guðs. Einn hinna fyrstu siðbótarfrömuða segir: „Biblían er steðji sem hefur slitið mörgum hömrum.““ (DM, 197).

`Lestu Slm 119.89 og Slm 111.7, 8. Hvað segja þessir textar okkur um Biblíuna og hvers vegna við getum treyst henni?`

Við getum ráðist á Biblíuna eða þaggað niður í henni en við getum aldrei útrýmt henni. Jafnvel margir þeirra sem telja sig kristna grafa undan valdi hennar á ýmsa vegu með því að efast um hluta hennar eða leggja svo mikla áherslu á hinn mannlega þátt hennar að hún missir að mestu guðleg einkenni sín og þar með er grafið undan sannleika Guðs. Við megum aldrei á nokkurn hátt leyfa þeim, sem ráðast á orð Guðs, að tæla okkur. Það lifir enn í dag og talar til hjarta mannsins og blæs nýju lífi í þá sem eru fúsir að hlýða á orðið og fylgja kenningum þess.

`Hvaða spádómar tala einkum til þín og hvers vegna?`

<sup>1</sup> Eftirtektarvert er að nokkru eftir dauða Voltaires var hús hans gert að lager fyrir franska Biblíufélagið (Þýð.).