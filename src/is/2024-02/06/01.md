---
title:  Vottarnir Tveir
date:  04/05/2024
---

### Lesefni vikunnar
Opb 11.3-6; Sak 4.14; Opb 12.5, 6, 14, 15; Dan 7.25; Jes 54.17; Slm 119.89; Opb 11.15-18.

> <p>Minnistexti</p>
> „Grasið visnar, blómin fölna en orð Guðs vors varir að eilífu“ (Jes 40.8).

Í aldanna rás hefur orð Guðs einnig verið krufið, dregið í efa og því verið hafnað. Það hefur verið hlekkjað í munkaklaustrum, brennt opinberlega á torgum og rifið í tætlur. Þeir sem trúðu því hafa verið hæddir, spottaðir, hnepptir í fangelsi og jafnvel liðið píslarvættisdauða. En þrátt fyrir það allt hefur orð Guðs staðist.

Miðaldakirkjan ofsótti trúfasta kristna sem héldu fast við trú sína á Biblíuna. Samt sem áður lýsti orð Guðs í myrkrinu. Kúgun og ofsóknir stöðvuðu ekki boðun orðs Guðs. Þegar William Tyndale, sem hafði þýtt Biblíuna á ensku, var fyrir rétti vegna trúar sinnar var hann spurður hver hefði hjálpað honum mest að útbreiða orð Guðs. Hann hugleiddi spurninguna um hríð en sagði svo: „Biskupinn í Durham.“ Ráðamennirnir voru slegnir yfir svarinu.

Tyndale útskýrði að eitt sinn hefði biskupinn keypt birgðir af ensku Biblíuþýðingu hans og brennt þær opinberlega. Það sem biskupinn vissi ekki var að með því hjálpaði hann mjög með útbreiðslu sannleikans. Hann hafði keypt Biblíurnar á mikið hærra verði en venjulega. Með þeim fjármunum gat Tyndale prentað miklu fleiri Biblíur en þær sem voru brenndar. Sannleikur sem troðinn er í duftið hefur risið upp aftur og aftur og skinið í öllum ljóma sínum.

Þessa viku munum við kanna eina grimmilegustu árás sem gerð hefur verið á ritninguna og kristna trú. Á tíma frönsku byltingarinnar flæddi blóð um götur Frakklands. Fallöxin var sett upp á torgi í París og þúsundir voru drepnar. Guðleysi varð ríkistrú, en þrátt fyrir það allt var ekki hægt að þagga niður í orði Guðs.

_Þessi lexía byggir á 12. - 17. kafla í Deilunni miklu._