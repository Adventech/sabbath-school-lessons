---
title:  Þúsundárin á jörðinni
date:  25/06/2024
---

Nítjánda kaflanum í Opinberunarbókinni lýkur með stórbrotinni lýsingu á endurkomu Jesú og tortímingu hinna óréttlátu. En sögunni er ekki lokið. Næsti kafli kynnir fyrir okkur tímabil sem kallað hefur verið þúsundáraríkið.

`Lestu Opb 20.1-3. Hver eru örlög Satans þegar Jesúskemur aftur?`

Myndin sem brugðið er upp í Opb 20.1-3 er táknræn. Satan er ekki bókstaflega bundinn með keðju og lokaður í undirdjúpunum. En í 1000 ár er hann einskorðaður við auða, mannlausa jörð, bundinn af kringumstæðum sem hann sjálfur hefur skapað. Í 2Pét 2.4 lesum við að Satan og englar hans voru bundnir hlekkjum myrkursins og geymdir til dómsins. Satan verður jarðbundinn af hlekkjum kringumstæðnanna þar sem hann hefur enga sem hann getur freistað. Í 1000 ár mun hann sjá þá eyðingu, eyðileggingu og stóráfall sem uppreisn hans hefur komið til leiðar.

Orðið „undirdjúpin“ er það sama og notað er í sköpunarsögunni þar sem talað er um að „jörðin var auð og tóm. Myrkur grúfði yfir djúpinu“ (1Mós 1.2). Það lýsir eyðijörð. Það er ekki einhverjir neðanjarðarhellar eða víðáttumikil gjá í geimnum. Satans verk syndar og eyðingar ásamt ofsalegu öngþveiti rétt fyrir endurkomuna hefur fært jörðina tilbaka í hina dimmu, óskipulögðu auðn sem einkenndi hana við upphaf sköpunarinnar.

`Lestu Jer 4.23-26; Jer 25.33 og Jes 24.1, 3, 5. Hvernig lýsa spámenn Biblíunnar þessu atviki?`

Spámennirnir leggja áherslu á hina hörmulegu eyðileggingu sem á sér stað við endurkomu Krists og að enginn einstaklingur er á lífi á jörðinni þessi þúsund ár. Satan og illir englar hans eru eftir og fá tíma til að hugleiða þá eyðileggingu sem uppreisn þeirra kom til leiðar. Allur alheimurinn viðurkennir á ný að laun syndarinnar er dauði. Guð meðhöndlar syndavandamálið þannig að syndin muni aldrei framar koma upp (Nah 1.9). Guð gerir það aðallega á þrennan hátt. Í fyrsta lagi opinberar hann takmarkalausa elsku sína, eldheita þrá sína og sleitulausa viðleitni að frelsa allt mannkyn. Í öðru lagi opinberar hann réttvísi sína, sanngirni og réttlæti. Og í þriðja lagi leyfir hann alheiminum að sjá endanlegar afleiðingar syndar og uppreisnar.