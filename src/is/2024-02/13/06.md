---
title:  Tvær eilífðir
date:  27/06/2024
---

`Lestu 2Kor 5.10; Róm 14.10, 11 og Opb 20.11-15. Hvað segja þessi vers okkur um ástæðuna fyrir því að hinir ranglátu verða reistir upp aftur?`

Til þess að syndavandamálið rísi ekki upp aftur verða allir að vera sannfærðir um að Guð hafi verið sanngjarn og réttlátur í öllu sem hann hefur gert. Að lokum mun hvert kné beygja sig og viðurkenna réttvísi Guðs í deilunni miklu, jafnvel Satan og illir englar hans, og að það hafi aldrei verið nein réttlæting fyrir uppreisninni gegn Guði. Taktu eftir þessum orðum Ellen G. White: „Jafnskjótt og bókunum er lokið upp og augu Jesú beinast að hinum ranglátu, vakna þeir til vitundar um hverja synd sem þeir hafa drýgt. Þeir sjá nákvæmlega hvar fætur þeirra fóru út af braut hreinleika og réttlætis, nákvæmlega hversu langt dramb og óhlýðni hefur leitt þá til uppreisnar gegn lögmáli Guðs. Hinar tælandi freistingar sem þeir ýttu undir með því að gæla við syndina, sú blessun sem þeir umsneru, þeir sendiboðar Guðs sem þeir forsmáðu, þau varnaðarorð sem þeir sinntu ekki, þær öldur miskunnar sem þeir bægðu frá sínum þverúðarfullu, iðrunarlausu hjörtum -- allt er þetta ljóslifandi eins og það væri skrifað eldlegu letri. . . .

Allur hinn syndum spillti heimur situr á sakborningabekk fyrir dómstóli Guðs, ákærður um drottinsvik gegn stjórnvöldum himinsins. Enginn finnst til að verja málstað þeirra. Þeir hafa ekkert sér til réttlætingar og dómur um eilífan dauða er kveðinn upp yfir þeim“ (DM, bls. 459, 460).

`Lestu Opb 20.9; Slm 37.20 og Mal 3.19, 20. Hvaða innsýn veita þessir textar okkur í endanlega eyðingu syndar og syndara og laun hinna réttlátu?`

Það góða er að Satan og englum hans verður útrýmt í eldhafinu. Synd og syndurum verður eytt. Samkvæmt Opb 20.9 verður þeim eytt en þeir verða ekki kvaldir að eilífu. Hugtakið „að eilífu“ eða „aldir alda“ merkir að eitthvað vari þar til til því er lokið en ekki endilega hve lengi eyðingarferlið vari heldur oft hve endanleg eyðingin er (sbr. 2Mós 21.6; 1Sam 1.22, 28; Júd 7 og 2Pét 2.4-6). Fyrir hina glötuðu er eyðingin eilíf en ekki eyðingarferlið. Guð er ekki einhver sem pyntar að eilífu.

`Að lokum bíður okkar allra ein af tveim eilífðum. Hinir glötuðu fá því miður endanleg „laun“ sín -- eilífan dauða. Hvers vegna er því einasta von okkar um að sneiða hjá því sem við ættum skilið, sem er dauðinn, fólgin í því að treysta réttlæti Jesú?`