---
title:  Dómurinn á tíma þúsundáraríkisins
date:  26/06/2024
---

`Lestu Opb 20.4-6. Hvað gera hinir réttlátu í þúsundáraríkinu og hvers vegna er það mikilvægt?`

Á tíma þúsundáraríkisins munu hinir réttlátu fá tækifæri til að fylgjast persónulega með réttvísi Guðs og elsku í því hvernig hann meðhöndlar syndavandamálið. Við höfum sennilega öll fjölda spurninga sem við viljum spyrja Guð um. Á þúsundára tímabilinu á himnum munu hinir endurleystu fá tækifæri til að leggja fram þessar spurningar. Ef einhver ástkær eða náinn vinur er ekki á himnum fá hinir hólpnu tækifæri til að fá betri innsýn í ákvarðanir Guðs. Hinir endurleystu fá nýja og enn betri innsýn í áhrifamikla viðleitni Guðs að frelsa alla þá sem hafa lifað. Þeir munu gera sér grein fyrir því að nýju að þeir sem glatast missa af himninum vegna þess að þeir höfnuðu Kristi. Einungis þá mun Guð láta lokadóminn fram ganga yfir hinum guðlausu -- hinn annan dauða, sem er eilíf tortíming.

`Lestu Opb 20.7-9. Hvernig lýkur 1000 árunum? Hver eru örlög Satans og fylgjenda hans?`

Í 1000 ár hefur Satan engan sem hann getur freistað eða blekkt. Hann og englar hans hafa verið einir og getað íhugað banvænar afleiðingar syndarinnar. Við lok þúsundáraríkisins verða þeir dánu ranglátu reistir upp til að standa frammi fyrir dóminum og hljóta endanleg laun sín (Opb 20.5).

Það þýðir að Satan hefur nú gífurlegan fjölda fylgjenda. Þó svo hann hafi beðið endanlegan ósigur í deilunni miklu fyllist hann hugrekki þegar hann sér hinn geysimikla fjölda hinna glötuðu. Hann er ekki reiðubúinn að hætta uppreisn sinni svo að hann fer um til að blekkja þessar „þjóðir.“ Hann hvetur þær til að gera enn eina tilraun til að steypa Guði af stóli og setja upp eigið ríki. Hugtakið „Góg og Magóg“ er notað til að að tákna Satan og hina glötuðu allra alda. Satan og fylgjendur hans umkringja „herbúðir heilagra og borgina elskuðu“ (Opb 20.9).

Við lok þúsundáraríkisins eru ekki einungis allir hinir ranglátu reistir upp til lífs heldur stígur hin heilaga borg, hin nýja Jerúsalem, niður til jarðarinnar frá himnum (Opb 21.2). Hinir heilögu hafa þegar lifað og ríkt með Kristi í hinni nýju Jerúsalem í 1000 ár. Við lok þessara 1000 ára stígur borgin niður til jarðarinnar ásamt Guði og Jesú, englunum og öllum hinum endurleystu. Allir eru til staðar fyrir lokabardaga deilunnar miklu. Það er komið að því að syndinni verði endanlega útrýmt.

`Hvað segir tímasetning lokadómsins um eðli Guðs?`