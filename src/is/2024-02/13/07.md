---
title:  Til íhugunar
date:  28/06/2024
---

„Þar eru víðáttumiklar sléttur sem hækka í fagrar hæðir og fjalltindar Guðs gnæfa yfir þeim. Á þessum friðsælu sléttum, meðfram þessum lifandi fljótum, mun lýður Guðs, pílagrímar og vegfarendur, finna sér heimkynni. . . .

Þar munu ódauðlegir hugir hugleiða með eilífum fögnuði dásemdir sköpunarmáttarins, leyndardóma hins endurleysandi kærleika. Þar verður enginn grimmur, tælandi einstaklingur til þess að freista manns að gleyma Guði. Sérhver hæfileiki fær að þroskast, sérhver gáfa að eflast. Þekkingarleit mun ekki þreyta hugina né tæma kraftana. Þar verður hægt að vinna hin veglegustu stórvirki og ná hinum æðstu markmiðum og hefjast upp til hæsta frama. Og þrátt fyrir það verða enn til nýjar hæðir að dást að, ný sannindi að skilja, ný viðfangsefni til að kalla fram orku hugar, sálar og líkama“ (DM, bls. 465, 466).

„Með ólýsanlegri gleði ganga börn jarðarinnar inn í fögnuð og vísdóm hinna óföllnu vera. Þeir deila með þeim fjársjóðum þekkingar og skilnings sem aflað hefur verið um aldir alda í íhugun um handaverk Guðs. Með óskertri sjón horfa þeir á dýrð sköpunarverksins -- sólir og stjörnur og vetrarbrautir, allt í sinni réttu skipan sem snýst um hásæti guðdómsins. Á alla hluti, frá þeim smæsta til hins stærsta, er nafn skaparans letrað og í öllum birtast auðæfi máttar hans“ (DM, bls. 466, 467).

„Hin mikla deila er til lykta leidd. Synd og syndarar eru ekki lengur til. Gjörvallur alheimurinn er hreinn orðinn. Eitt hjarta samlyndis og fagnaðar slær um óravíddir sköpunarverksins. Frá honum sem skóp allt, flæðir líf og ljós og fögnuður um öll svið hins endalausa geims. Frá hinni smæstu öreind til hinnar stærstu veraldar, kunngjöra allir hlutir, lifandi og dauðir, í skuggalausri fegurð sinni og fullkomna fögnuði, að Guð er kærleikur“ (DM, bls. 467).

**Til umræðu**

`Hvers vegna telur þú að Guð hafi leyft syndinni að halda áfram svo lengi? En jafnframt því þá þjáist enginn lengur í þessum heimi en æviskeið sitt. Þ.e.a.s. enginn þjáist lengur en æviskeið sitt á jörðinni. Hugleiddu hve stutt æviskeið okkar er í samanburði við þúsundir ára syndarinnar. Hvernig getur það viðhorf hjálpað okkur að glíma við vandamálið varðandi hið illa?`

`Hvernig fellur hugmyndin um þúsundáraríkið inn í frelsunaráformið? Hugleiddu hvað það segir okkur um eðli Guðs að lokarefsing lokadómsins yfir hinum ranglátu verður ekki framkvæmd fyrr en allir hinir endurleystu hafa haft tækifæri til að sjá réttlæti Guðs, sanngirni hans og kærleika.`