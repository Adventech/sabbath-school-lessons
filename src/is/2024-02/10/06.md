---
title:  'Andatrúin á hinum síðustu dögum: síðari hluti'
date:  06/06/2024
---

Frelsunarvon okkar er rótfest í Kristi. Blóði drifnar hendur hans biðla til okkar að taka á móti fórninni sem var svo fúslega færð okkar vegna á óviðjafnanlegu verði. Brátt mun Kristur koma aftur til að gera tilkall til eignar sinnar. Í Tít 2.13 er endurkoma Krists kölluð „hin sæla von.“ Það er markmið Satans að eyðileggja þessa von. Hann mun gera kraftaverk, tákn og undur og hvað sem er sem gæti leitt fólk frá sannleika Biblíunnar og hjálpræðinu í Kristi. „Hér reynir á þolgæði hinna heilögu, þeirra er varðveita boð Guðs og trúna á Jesú“ (Opb 14.12, 1981). Í lokaátökunum mun Satan gera allt sem í hans valdi stendur til að hindra fólk í að „varðveita boð Guðs og trúna á Jesú.“ Þess vegna er svo nauðsynlegt að gæta sín á öllum kenningum sem leitast við að snúa okkur gegn þessum tveimur einkennum hinna trúuðu, jafnvel þó þeim fylgi tákn og undur og kraftaverk.

`Lestu Matt 24.23-27; 2Kor 11.13, 14 og 2Þess 2.9-12. Hvað segja þessi vers okkur um blekkingarmátt Satans og starfsaðferðir hans?`

Á síðustu augnablikum sögunnar mun Satan koma með lokablekkingu sína: „Á himnum munu brátt myndast óttaleg fyrirbrigði yfirnáttúrulegs eðlis, sem tákn um vald þeirra djöfla sem furðuverk geta unnið. Djöflaandar munu koma fram fyrir konunga jarðarinnar og allan heiminn til að festa þá í blekkingu og hvetja þá til að sameinast Satan í síðustu baráttu hans gegn himneskri stjórn. Fyrir þessi öfl munu bæði stjórnendur og þegnar láta blekkjast. Menn munu rísa upp og þykjast vera sjálfur Kristur og krefjast þess heiðurs og þeirrar tilbeiðslu sem frelsara heimsins ber. Þeir munu vinna furðuleg kraftaverk á sviði læknislistarinnar og þeir munu þykjast hafa öðlast opinberun af himni í mótsögn við vitnisburð Ritningarinnar.

Og hámark þessa mikla sjónarspils blekkinganna verður þegar Satan sjálfur þykist vera Kristur. Kirkjan hefur lengi talið eftirvæntinguna eftir komu frelsarans vera hámark vona sinna. Nú mun hinn mikli falsari láta líta svo út sem Kristur sé kominn. Á ýmsum stöðum jarðarinnar mun Satan koma fram fyrir menn sem tíguleg vera, ljómandi björt, í samræmi við þá lýsingu á syni Guðs sem gefin er í Opinberunarbókinni (Opb 1.13-15)“ (DM, bls. 430).

`Hvers vegna er svo mikilvægt að skilja sannleikann um það hvernig Kristur kemur aftur ásamt ástandi   mannsins í dauðanum til þess að blekkjast ekki?`