---
title:  Dauðinn í Gamla testamentinu
date:  03/06/2024
---

`Lestu Slm 6.6; Slm 115.17; 1Kon 2.10; 1Kon 11.43 og 1Kon 14.20. Hvað segja þessi vers okkur um ástand mannsins í dauðanum?`

Gamla testamentið kennir ekki ódauðleika sálarinnar né það að eftir dauðann svífi hinir trúföstu inn í eilífan unað himinsins eða hinir ótrúföstu stígi niður til heljar þar sem þeir brenna um eilífð. Konungabókin talar um að hinir dánu leggist til hvíldar með feðrum sínum. Sálmarnir tala um að sofna svefni dauðans (Slm 13.4; sbr. Slm 90.5). Þegar Job talar um dauðann segir hann að hinn dáni verði ekki vakinn af svefni sínum (Job 14.12). Og sálmaskáldið bætir við: „Ég mun í réttlæti skoða auglit þitt, mettast af mynd þinni þegar ég vakna“ (Slm 17.15).

Þegar her Assýríumanna var sigraður og honum eytt er sagt að hermennirnir hafi sofnað svefni sínum (Slm 76.6). Hugmyndin um hina framliðnu sem líkamslausa anda sem sveima um til að eiga tjáskipti við þá sem eru á lífi er alls ekki biblíuleg hugmynd heldur algjör heiðni.

Ef við skiljum ekki sannleikann um dauðann erum við opin fyrir blekkingum Satans. „Margir munu standa augliti til auglitis við djöflaanda sem íklæðast gervi ástfólginna ættingja eða vina og bera fram hinar háskalegustu villukenningar. Þessir aðkomuandar munu skírskota til okkar dýrustu samúðarkennda og vinna furðuverk til að koma fram blekkingum sínum. Við verðum að vera við því búin að standa á móti þeim með þeim sannleika Biblíunnar að hinir dauðu vita ekki neitt og þeir sem þannig birtast, eru djöflaandar“ (DM, bls. 385).

`Lestu Dan 12.2 og Job 19.25, 26. Hvað hafa þessi vers að segja um ástand mannsins í dauðanum?`

Dauðinn er svefnhvíld allt til upprisudagsins. Það eru engir líkamslausir andar á sveimi til að hafa samband við hina lifandi. Þó svo hinir heiðnu tryðu á andaheim þá skildu Ísraelsmenn að dauðinn væri svefn allt til upprisudagsins.

Þó svo við syrgjum hina dánu þá ættum við að hugsa þannig um þá sem deyja í Kristi: Þeir loka augum sínum í dauðanum og það næsta sem þeir vita er endurkoma Krists, hversu langur tími sem líður þangað til hann kemur aftur. Fyrsta hugsunin sem þeir kunna að hafa við upprisuna gæti verið eitthvað á þessa leið: Svo Jesús kom virkilega svo fljótt aftur!