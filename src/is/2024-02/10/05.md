---
title:  'Andatrúin á hinum síðustu dögum: fyrri hluti'
date:  05/06/2024
---

`Lestu Matt 24.5, 11, 24; 2Þess 2.7-9; Opb 13.13, 14 og Opb 16.13, 14. Hvers konar blekkingum mun fólk standa andspænis á hinum síðustu dögum?`

Djöfullinn mun nota „tákn og undur“ ásamt tilkomumiklum kraftaverkum til að blekkja fjölda manna rétt fyrir endurkomu Jesú. Ángel Rodríguez hefur þetta að segja um blekkingarmátt djöflaandanna: „Sannfæringarmáttur þeirra byggist ekki á innihaldi boðskapar þeirra heldur mætti yfirnáttúrulegra fyrirbæra sem kölluð eru „tákn“ eða „kraftaverk.“ Þeir gera tákn sem hafa áhrif á tilfinningar mannsins fremur en valkvæða skynsemiseiginleika. Sú staðreynd að það eru djöflar sem framkvæma þessi tákn sýnir að sameiningarmáttur boðskapar djöflanna þriggja (drekans, dýrsins og falsspámannsins) er andlegur að eðli til -- Guð er ekki upphaf þeirra. Þegar alheimsdeilan nálgast hámark sitt munu djöflaandar gera sér leið inn í sögu mannsins á óviðjafnanlegan hátt. Andatrúin, sem grundvallast á kenningunni um ódauðleika sálarinnar, sem er ekki biblíuleg, mun næstum hertaka heiminn“ („The Closing of the Cosmic Conflict: Role of the Three Angels´ Messages,“ óútgefið handrit, bls. 6).

`Hvers vegna er hættulegt að treysta tilfinningum okkar? Hvaða góðu eða illu hlutverki gegna þær í trúarreynslu okkar? Hvernig gæti Satan sneitt hjá hugsanagangi okkar og skírskotað þess í stað til tilfinninga okkar?`

„Satan hefur lengi búist til þessa lokaátaks til að blekkja heiminn. . . . Smám saman hefur hann rutt veginn fyrir þessa útsmognu blekkingu sína með þróun spíritismans. Hann hefur enn ekki fullkomnað áform sitt en mun gera það á þeim tima sem enn er til stefnu. . . .Allur heimurinn, að undanteknum þeim sem eru varðveittir af mætti Guðs fyrir trú á orð hans, mun sópast inn í raðir þeirra, sem á þessa blekkingu trúa. Fólkið sogast óðfluga niður í falskan svefn andvaraleysisins, þaðan sem það vaknar ekki fyrr en reiði Guðs verður úthellt yfir það“ (DM, bls. 386). Einasta öryggi okkar er að finna í Jesú og orði hans. Það er ekki erfitt að sjá hvernig milljónir og jafnvel milljarðar manna sem skilja ekki ástand mannsins í dauðanum eru opnir fyrir blekkingum varðandi hugmyndina um að framliðnir lifi áfram eftir dauðann.

`Hverjar eru sumar algengar blekkingar sem þeir eru verndaðir frá sem trúa því að dauðinn sé svefn?`