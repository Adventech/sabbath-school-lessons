---
title:  Dauðinn í Nýja testamentinu
date:  04/06/2024
---

`Lestu Jóh 11.11-14, 21-25; 2Tím 1.10; 1Kor 15.51-54 og 1Þess 4.15-17. Hvernig ber lýsingu höfunda Nýja testamentisins á dauðanum saman við lýsingu Gamla testamentisins?`

Bæði Gamla og Nýja testamentið nota táknmyndina um dauðann sem svefn. Að minnsta kosti fimmtíu og þrisvar sinnum talar Biblían um dauðann sem svefn. Höfundar Biblíunnar eru sammála því að engin meðvituð tilvera sé til í ódauðlegri sál sem yfirgefur líkamann strax eftir dauðann.

Nýja testamentið bætir svo við einum þætti sem Gamla testamentið gefur þegar í skyn, en það er hin dýrðlega upprisa við endurkomu Krists.

Guðspjöllin leggja áherslu á að eilífa lífið fáist einungis fyrir Krist. Allir djöflar vítis geta ekki rænt hina trúuðu fullvissunni um eilíft líf. Kristur vann sigur yfir dauðanum á krossinum. Gröfin getur ekki lengur haldið í fórnarlömb sín. Upprisa Krists er trygging fyrir því að allir hinir trúuðu muni dag einn verða reistir upp úr gröfum sínum við endurkomu Krists.

Hugleiddu þessi orð Páls: „Ef dauðir rísa ekki upp er Kristur ekki heldur upprisinn en ef Kristur er ekki upprisinn er trú yðar fánýt. Syndir ykkar eru þá ekki enn í burtu teknar. Þá eru einnig þau glötuð sem sofnuðu í trú á Krist“ (1Kor 15.16-18). Hver væri merking þessara orða ef hinir dánu væru þegar í dýrð himinsins við dauðann? Hvað meinar þá Páll með orðunum „að vera glötuð“ ef þeir eru þegar á himnum? Þess í stað eru rök Páls þau að upprisa Krists sé grundvöllurinn að upprisu okkar en án upprisunnar væri trú okkar fánýt og syndir okkar væru þá ekki enn í burtu teknar og hinir dauðu lægju áfram glataðir í gröfum sínum.Þessi vers passa fullkomlega við aðra texta Biblíunnar um þá von sem við höfum um upprisu við endurkomu Jesú þegar við munum hljóta „flekklausa og ófölnandi arfleifð sem yður er geymd á himnum“ (1Pét 1.4). En ef hinir dánu eru þegar á himnum hvers vegna talar þá Pétur um „arfleifð sem okkur er geymd á himnum?“ Það er ljóst að hinir trúuðu á tímum Nýja testamentisins biðu í eftirvæntingu eftir endurkomu Krists og upprisu hinna dánu og þessi von hvatti þá til trúfesti í erfiðleikum lífsins.

`Hvers vegna er upprisan svo áhrifamikil von í hinni kristnu trú? Hvað ef við hefðum krossinn en enga upprisu? Hvað von hefðum við þá? Hvers vegna er upprisan því svo mikilvægur þáttur í trúarlífi okkar?`