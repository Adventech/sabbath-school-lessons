---
title:  Banvænar afleiðingar andatrúarinnar
date:  02/06/2024
---

Goðsögnin um að dauðinn sé einungis inngangur inn í nýja tilveru byggist á hugmyndinni um eðlilegan ódauðleika sálarinnar. Þessi heiðna hugmynd laumaðist snemma inn í kirkjuna þegar hún yfirgaf biblíulegan grundvöll sinn í viðleitni sinni að gera trúna skiljanlegri fyrir hið umfangsmikla Rómarveldi: „Kenningin um ódauðleika sálarinnar var ein þeirra falskenninga sem Rómarkirkjan tók upp úr heiðnum trúarbrögðum og felldi inn í kristnina“ (DM, bls. 377).

> <p></p>
> „Hræðist ekki þá sem líkamann deyða en fá ekki deytt sálina. Hræðist heldur þann sem megnar að tortíma bæði sálu og líkama í helvíti“ (Matt 10.28).

`Hvað ætti þetta vers að kenna okkur um meintan ódauðleika sálarinnar?`

Drottinn bannaði fólki sínu að hafa nokkuð með dulspeki að gera. Það átti ekki að líða neinn sem færi „með særingar, leitar ráða hjá öndum eða spásagnarmönnum, engan sem leitar úrskurðar hjá framliðnum“ (5Mós 18.11). Slíkt fólk skyldi tekið af lífi (3Mós 20.27). Sú refsing virðist ótrúlega hörð en henni var ætlað að vernda Ísrael frá því að tilbiðja falska guði.

Fjölkynngi er djöfulleg og hún tælir fólk til falskrar tilbeiðslu og líkir eftir heilbrigðum tengslum við Guð en getur aldrei mætt dýpstu þörfum hjartans. Andatrúin er þungamiðjan í áformi Satans um að hertaka heiminn. En með náð sinni og mætti leysir Jesús bandingjana úr fjötrum hins illa sem hneppa þá í ánauð.

`Lestu Préd 9.5; Job 7.7-9 og Jes 8.19, 20 (1981). Hvað segja þessir textar okkur um dauðann og tjáskipti við hina framliðnu?`

Þó svo trúin um að hinir dánu fari beint til himins við dauðann sé ekki í samræmi við Biblíuna þá hefur hún líkt og helgihald sunnudagsins haldist svo lengi við og orðið svo föst í sessi að mjög erfitt er fyrir fólk að sleppa henni. Það notar texta sem teknir eru úr samhengi til að reyna að réttlæta trú sína. En þessi falskenning veitir þeim enga vörn gegn blekkingum Satans einkum á tíma endalokanna.

`Hver hefur reynsla þín verið af að reyna að útskýra ástand mannsins í dauðanum fyrir öðrum kristnum einstaklingum? Hvað hefur þú fundið að virki best?`