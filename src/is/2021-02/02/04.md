---
title:  Sáttmálinn við Abram
date:  06/04/2021
---

**„Ég mun leiða blessun yfir þá sem blessa þig og bölvun yfir þann sem formælir þér. Allar ættkvíslir jarðarinnar munu af þér blessun hljóta“ (1Mós 12.3).**

`Lestu 1Mós 12.1-3. Hvaða sérstök fyrirheit gaf Guð Abram?`

`Taktu eftir að meðal þessara fyrirheita sagði Guð við Abram að „allar ættkvíslir jarðarinnar munu af þér blessun hljóta“ (1Mós 12.3). Hvað felst í því? Hvernig munu allar ættkvíslir jarðarinnar hljóta blessun í Abram? Sjá Gal 3.6-9. Hvernig sjáum við fyrirheit um Jesú, Messías, í þessu forna fyrirheiti? Sjá Gal 3.29.`

Í þessari fyrstu guðlegu opinberun til Abrams sem skráð er lofaði Guð að setja sig í náið og varanlegt samband við hann jafnvel áður en Guð nefndi eitthvað um að sáttmálsgerð. Sáttmálann sem Guð svo gerði er að finna í 1Mós 15.4-21 og 1Mós 17.1-14. Hér býður Guð upp á mjög mikilvæg tengsl milli Guðs og manna. Endurtekningin á „ég mun“ í 1Mós 12.1-3 gefur til kynna mikilfengleika og dýpt þess fyrirheits sem Guð býður upp á.

Auk þess fær Abram ein fyrirmæli sem voru virkilegur prófsteinn: „Far þú.“ Fyrir trú hlýddi hann (Heb 11.8) en það var ekki með það fyrir augum að láta blessanir fyrirheitsins rætast. Þess í stað var hlýðni hans viðbrögð trúar hans við þeim elskuríku tengslum sem Guð vildi koma á. Abram trúði þegar á Guð og treysti honum og hann treysti fyrirheitum Guðs. Annars hefði hann ekki yfirgefið fjölskyldu sína og föðurland og stefnt til ókunnra staða. Hlýðni hans opinberaði trú hans fyrir mönnum og englum.

Jafnvel þá og þar opinberaði Abram lykiltengslin milli trúar og verka. Við frelsumst fyrir trú sem leiðir til verka hlýðninnar. Fyrst kemur fyrirheitið um frelsun, síðan koma verkin. Þó svo ekki sé um að ræða neitt sáttmálasamfélag eða blessanir án hlýðni þá er hlýðnin viðbrögð trúarinnar við því sem Guð hefur þegar gert. Slík trú varpar ljósi á meginregluna í 1Jóh 4.19: „Við elskum því að Guð elskaði okkur að fyrra bragði.“

`Lestu 1Mós 15.6. Hvernig sýnir þessi texti hver sé grundvöllurinn að öllum fyrirheitum sáttmálans? Hvers vegna er þessi blessun dýrmætust allra?`