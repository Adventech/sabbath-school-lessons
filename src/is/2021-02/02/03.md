---
title:  Sáttmálinn við Nóa
date:  05/04/2021
---

**„En ég mun stofna til sáttmála við þig. Þú skalt ganga í örkina, þú og synir þínir, kona þín og tengdadætur þínar með þér“ (1Mós 6.18).**

Í þessum texta er orðið sáttmáli notað í fyrsta sinn í Biblíunni, og í þessu samhengi er Guð nýbúinn að segja Nóa frá ákvörðun sinni að leggja jörðina í eyði vegna stöðugrar og gífurlegrar útbreiðslu syndarinnar. Þó svo heimsvíðtækt flóð orsaki þessa eyðingu er Guð ekki að yfirgefa heiminn sem hann hafði skapað. Hann heldur áfram að bjóða upp á sáttmálatengsl sem voru fyrst virkjuð eftir syndafallið. Sá Guð sem býður fram sáttmálann er sá sem er grundvöllurinn að öryggi Nóa. Sá Guð sem heldur sáttmálann heitir því að vernda þá meðlimi fjölskyldunnar sem voru fúsir að lifa undirgefin í tengslum við hann sem mundi leiða til hlýðni.

`Var sáttmálinn við Nóa aðeins einhliða? Mundu að hugmyndin um sáttmálann felur í sér fleiri en eina persónu. Var eitthvað sem Nói þurfti að gera í tengslum við sáttmálann? Hvað getum við lært af því?`

Guð segir Nóa að flóð muni koma og leggja jörðina í eyði. En Guð hét að bjarga Nóa og fjölskyldu hans. Áhættan var þó mikil því að Nói og fjölskylda hans myndu farast ásamt öllum jarðarbúum hvað sem hann gerði ef Guð stæði ekki við loforð sitt.

Guð sagðist mundu gera „sáttmála“ við Nóa. Orðið sjálft felur í sér ásetning að standa við það sem þú hefur sagt. Sáttmálinn er ekki bara einhver duttlungafull yfirlýsing. Hann felur í sér djúpstæða trúfestu. Hvað ef Drottinn hefði sagt við Nóa: „Heimurinn er að því kominn að verða lagður í eyði af hræðilegu flóði. Það getur verið að ég bjargi þér, en það er ekki víst. En gerðu hitt og þetta og við munum sjá til hvað gerist, en ég ábyrgist ekkert.“ Slík yfirlýsing felur varla í sér þá fullvissu og það heit sem er að finna í orðinu „sáttmáli.“

`Sumir vilja halda því fram að Nóa-flóðið hafi ekki verið heimsvíðtækt heldur aðeins staðbundið. Ef svo er þá hefur sáttmála-fyrirheit Guðs í 1Mós 9.15 (sjá einnig Jes 54.9) verið rofið í hvert sinn sem staðbundin flóð eiga sér stað (og þau virðast alltaf vera einhversstaðar). Sú staðreynd að ekkert annað heimsvíðtækt flóð hefur átt sér stað sannar aftur á móti réttmæti sáttmála-fyrirheits Guðs. Hvað segir það okkur um það hvernig við getum treyst fyrirheitum hans?`