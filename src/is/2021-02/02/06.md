---
title:  Nýi sáttmálinn (Jer 31.31-33)
date:  08/04/2021
---

Þetta er í fyrsta sinn í Gamla testamentinu að „nýi sáttmálinn“ er nefndur á nafn. Það er í sambandi við heimkomu Ísraels eftir útlegð og hann talar um þær blessanir sem Ísrael muni fá frá Guði. Eins og alltaf áður á Guð frumkvæðið að sáttmálanum og það er Guð sem mun uppfylla hann fyrir náð sína.

Taktu eftir orðalaginu. Guð talar um sig sem „eiginmann“2 þjóðarinnar og segist munu rita lögmálið á hjörtu þeirra. Síðan notar hann orðalag úr sáttmálanum við Abraham þar sem hann segist munu vera Guð þeirra og fólkið muni vera fólk hans. Þar af leiðandi er sáttmálinn ekki bara lögbundinn samningur heldur felur hann meira í sér.

`Lestu Jer 31.33 og berðu það saman við 2Mós 6.7 sem gefur innsýn í hluta sáttmálans sem Guð gerði við Ísrael. Hvaða lykilþáttur er áberandi? Hvað vill Guð með fólk sitt?`

`Lestu Jer 31.34 og berðu það saman við Jóh 17.3. Hvað er það sem Drottinn gerir sem skapar grundvöllinn fyrir þau tengsl?`

Í Jer 31.31-34 má sjá þætti bæði náðar og hlýðni líkt og í fyrri sáttmálum.3 Guð mun fyrirgefa syndir þeirra, Guð mun stofna til tengsla við þá og Guð mun veita náð sinni í líf þeirra. Það leiðir til þess að fólkið einfaldlega hlýðir honum, ekki aðeins á yfirborðinu heldur vegna þess að það þekkir hann, elskar hann og vill þjóna honum. Þetta er kjarnainnihald sáttmálstengslanna sem Drottinn leitast við að eiga við fólk sitt.

`Hvernig skilur þú hugmyndina um að lögmálið sé ritað í hjörtu okkar? Felur það í sér að lögmálið verði persónulegt og einstaklingsbundið og við getum túlkað það og beitt því eftir eigin geðþótta? Eða felur það eitthvað annað í sér?4`

---

<sup>2</sup> Hebreska orðið þýðir „eiginmaður,“ „húsbóndi,“ eða „herra.“ Ein algengasta myndin sem notuð er um samband Guðs við fólk sitt er einmitt hjónabandið og sáttmálsrofin eru sögð vera hjónaskilnaður (sjá Jer 3.8; Jes 50.1 og Hós 2.4, 16-19 (Þýð.).

<sup>3</sup> Það er eftirtektarvert að þrátt fyrir að talað sé um sáttmála við mismunandi aðila í Biblíunni er alltaf talað um þá í eintölu (á frummálinu), þ.e. til dæmis sáttmálinn

(ekki: sáttmálarnir) sem Guð gerði við Abraham, Ísak og Jakob, o.s.frv. sem gefur til kynna að um sama sáttmálann sé að ræða í grundvallaratriðum en þættir hans aðlagaðir stað og stund (Þýð.).

<sup>4</sup> Sjá t.d. 5Mós 6.5, 6; 11.13 (Þýð.).