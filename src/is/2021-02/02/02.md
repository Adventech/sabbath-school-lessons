---
title:  Undirstöðuatriði sáttmálans
date:  04/04/2021
---

**„Ég mun setja sáttmála milli mín og þín og margfalda þig ríkulega?“ (1Mós 17.2).**

„Hebreska orðið beriþ sem þýtt er „sáttmáli“ og kemur fyrir um 287 sinnum í Gamla testamentinu er einnig þýtt „erfðaskrá.“ Grunnmerking þess er ókunn en það er notað til að merkja eitthvað sem bindur tvo aðila/hópa saman. Það var notað um mismunandi tengsl manna á milli eða milli mannsins og Guðs.1 Meðal manna er einungis um veraldleg tengsl að ræða en þegar um er að ræða sáttmálann milli Guðs og manna hefur hann með trúna að gera. Trúarleg notkun hugtaksins var í rauninni myndmál sem byggðist á almennri notkun þess með dýpri merkingu.“ (J. A. Thompson, „Sáttmálinn í Gamla testamentinu,“ The International Standard Bible Encyclopedia, endurskoðuð útgáfa. Wm. Eerdmans Publ. Co., 1979, 1. bindi, bls. 790).

Líkt og hjúskaparheitið skýrgreinir sáttmáli Biblíunnar bæði persónutengsl og tilhögun. Tilhögun sáttmála Biblíunnar inniheldur þessa þætti:

1. Guð staðfesti fyrirheit sáttmálans með eiði (Gal 3.16; Heb 6.13, 17).
2. Kvöð sáttmálans var hlýðni við vilja Guðs eins og hann birtist í boðorðunum tíu (5Mós 4.13).
3. Leiðin til þess að uppfylla kvöð sáttmálans er fólgin í Kristi og frelsunaráforminu (Jes 42.1, 6).

Líttu á þessa þrjá þætti hér að ofan (fyrirheit Guðs, hlýðni okkar og frelsunaráformið). Hvernig sérðu þessa þætti að verki í göngu þinni með Drottni? Lýstu hvernig þeir koma fram í lífi þínu í dag.

Í Gamla testamentinu gáfu táknmyndir fórnakerfisins fólkinu mynd af öllu frelsunaráforminu. Fyrir þau tákn lærðu ættfeðurnir og Ísraelsþjóðin að rækta trú sína á hinn komandi endurlausnara. Í helgisiðunum fann hinn iðrandi syndari fyrirgefningu fyrir syndir sínar og lausn frá sekt sinni. Þannig gat maðurinn haldið áfram að njóta blessana sáttmálans og andlegur vöxtur gat haldið áfram að endurgera mynd Guðs í lífi þeirra jafnvel þó manninum tækist ekki að standa við sitt hlutverk.

`Þó svo við finnum sáttmála á milli manna í Biblíunni er hugtakið „beriþ“ oftast notað um tengslin milli Guðs og mannsins. Hvers konar tengslum ætti slíkur sáttmáli að lýsa í ljósi þess hver Guð er og hver við erum samanborið við hann?`

---

<sup>1</sup> Það er athyglisvert að einungis Guð Biblíunnar gerir sáttmála milli sín og mannanna. Engar heimildir eru fyrir því að aðrir guðir geri slíkt (Þýð.).