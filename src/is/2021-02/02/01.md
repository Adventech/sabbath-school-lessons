---
title:  Frumkynning Sáttmálans
date:  03/04/2021
---

### Lesefni vikunnar
1Mós 9.15; Jes 54.9; 1Mós 12.1-3; Gal 3.6-9, 29; 2Mós 6.1-8; Jer 31.33, 34.

> <p>Minnistexti</p>
> „Ef þið nú hlýðið á mig af athygli og haldið sáttmála minn skuluð þið verða sérstök eign mín, umfram aðrar þjóðir, því að öll jörðin er mín“ (2Mós 19.5).

Síðasta lexía endaði á falli mannsins vegna syndar fyrstu foreldranna. Þessa viku munum við fá yfirlit yfir efni alls ársfjórðungsins. Við munum líta á fyrstu sáttmálana sem voru að vissu marki aðlögun hins sanna sáttmála að þörfum hvers tíma, sáttmálans sem var staðfestur á Golgata með blóði Jesú og þar sem við sem kristnir einstaklingar tengjumst Drottni okkar.

Við byrjum með sáttmálanum sem Guð gerði við Nóa til þess að hlífa honum og fjölskyldu hans við útrýmingu. Við höldum síðan áfram með sáttmálanum við Abraham sem er svo innihaldsríkur og fullur af fyrirheitum til okkar allra. Síðan kemur sáttmálinn við Sínaí og mikilvægi þess sem hann býður upp á. Að lokum er svo nýi sáttmálinn sem allir hinir bentu fram til. Við munum svo rannsaka þá nánar næstu vikur. Þessi vika býður aðeins upp á lauslegt yfirlit.

**Yfirlit vikunnar**

`Hvað þýðir hugtakið sáttmáli? Hverjir eru þættir hans? Í hverju fólst sáttmálinn við Nóa? Hvaða von finnum við í sáttmálanum við Abraham? Hvaða hlutverki gegna trú og verk mannsins í sáttmálanum? Er sáttmálinn aðeins samkomulag eða hefur hann eitthvað með persónutengsl að gera? Hver er kjarni „nýja sáttmálans?“`