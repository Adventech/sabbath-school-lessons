---
title:  Drottinn og sáttmálinn við Abraham
date:  18/04/2021
---

**„Og Drottinn sagði við hann: Ég er Drottinn6 sem leiddi þig út frá Úr í Kaldeu til þess að gefa þér þetta land til eignar“ (1Mós 15.7).**

Nöfn geta stundum verið eins og vörumerki. Í huga okkar eru þau svo tengd ákveðnum einkennum að við munum strax eftir einkennunum þegar við heyrum nafnið. Hvaða eiginleikar eða einkenni koma þér t.d. í hug þegar þú hugsar um þessi nöfn: Albert Einstein, Martin Luther King Jr., Gandhi eða Dorkas? Hvert þeirra tengist ákveðnum einkennum eða hugsjónum.

Á tímum Biblíunnar lagði fólk í Austurlöndum nær mikið upp úr merkingu nafna. „Hebrearnir litu ávallt svo á að nöfn bentu til persónueinkenna þess sem bar það eða kringumstæðna sem tengdust nafngiftinni“ (1SDABC, bls. 523).

Þegar Guð gerði sáttmálann við Abraham kynnti hann sig með eiginnafni sínu, Jahve, sem er notað 6.828 sinnum í Gamla testamentinu. Það er talið vera dregið af sögninni „að vera“ og hefði þá merkinguna „Hinn eilífi,“ „Sá sem hefur tilveruna í sér,“ „Sá sem er sjálfum sér nógur“ eða „Sá sem lifir um eilífð.“ Þeir guðlegu eiginleikar sem nafnið virðist benda til eru sjálfstilvera og trúfesti. Þeir benda til Drottins sem hins lifandi Guðs, sem er uppspretta lífsins andstætt guðum heiðingjanna sem höfðu enga tilvera aðra en í hugarórum tilbiðjenda sinna.

Guð sjálfur útskýrir nafn sitt í 2Mós 3.14: „Ég er sá sem ég er“ sem gefur til kynna að óskilorðsbundin tilvera Guðs er raunveruleg og yfirráð hans ná yfir fortíð, nútíð og framtíð.

Sú staðreynd að Guð, kynntur með eiginnafni sínu, er sá sem leiddi Abram út frá Úr í Kaldeu vísar til sáttmálsgerðar Guðs við hann í 1Mós 12.1-3. Guð vill að Abram þekki nafn hans því að nafn hans opinberar þætti í persónugerð hans og eðli, og á grundvelli þeirrar þekkingar getum við lært að treysta fyrirheitum hans (Slm 9.11; Slm 91.14).

`Hvaða eiginleikar Guðs koma upp í huga þínum þegar þú heyrir eiginnafn Guðs: elska, vinsemd og umhyggja eða ótti, strangleiki og agi? Hvaða hugsanir koma þér í hug þegar þú hugsar um nafnið Jesús?`

---

<sup>6</sup> Hebreskan notar hér orðið Jahve sem er eiginnafn Guðs, sem dregið er af sögninni hajah = „að vera“ (sjá útskýringu Guðs til Móse í 2Mós 3.13-16), en þar sem Gyðingar forðuðust að nota sérnafn Guðs í tali (til að fyrirbyggja misnotkun þess í samræmi við 3. boðorðið) notuðu þeir titil hans ,„drottinn“ eða „herra“, hvenær sem sérnafn hans kom fyrir. Þetta varð til þess að í flestum þýðingum er orðið Drottinn notað um hvort tveggja. Í helstu enskum þýðingum (og ýmsum öðrum) má þó greina mismuninn þannig: Þegar um er að ræða titilinn Drottinn er það skrifað með upphafsstaf (= Lord), en þegar það vísar til eiginnafnsins er það allt skrifað með upphafsstöfum (= LORD). Því miður kemur þetta ekki fram í nútíma íslenskum þýðingum en sumar eldri þýðingar nota Jahve/Jehóva þegar um er að ræða sérnafn Guðs (Þýð.).