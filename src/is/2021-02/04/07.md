---
title:  Til íhugunar
date:  23/04/2021
---

Lestu „Köllun Abrahams“ í ÆS, bls. 85-90 og „Jew and Gentile“ í AA, bls. 188-200.

Regnboginn er tákn sáttmála Guðs við Nóa. Lestu 1Mós 17.10 til að sjá hvert var tákn sáttmála Guðs við Abraham. Umskurnin „átti að (1) aðgreina afkomendur Abrahams frá hinum heiðnu (Ef 2.11), (2) viðhalda minningunni um sáttmála Guðs (1Mós 17.11), (3) stuðla að rækt siðferðilegs hreinleika (5Mós 10.16), (4) tákna réttlæti fyrir trú (Róm 4.11), (5) vera merki um réttlæti fyrir trú (Róm 2.29og (6) boða skírnina á tíma kristninnar (Kól 2.11, 12)“ (1SDABC, bls. 322, 323).

Regnboginn mun halda áfram að vera tákn um fyrirheit Guðs allt til enda veraldarinnar en ekki umskurnin. Samkvæmt Páli postula var umskurnin tákn fyrir Abraham um það réttlæti sem hann hafði fengið fyrir trú á Guð (Róm 4.11). En með tímanum varð umskurnin tákn um frelsun fyrir hlýðni við lögmálið. Á tíma Nýja testamentisins hafði umskurnin glatað merkingu sinni. Þess í stað var kjarninn trúin á Jesú Krist sem leiðir til hlýðni og umbreytts lífernis. (Lestu Gal 5.6; Gal 6.15 og 1Kor 7.18, 19.)

**Til umræðu**

`Hver eru tengslin milli trúar og verka? Er hægt að hafa annað en ekki hitt? Hvers vegna?`

`„Enn eru margir prófaðir eins og Abraham. Þeir heyra ekki rödd Guðs tala beint við sig frá himni en hann kallar þá með kenningum orðs síns og viðburðum samkvæmt guðlegri forsjá. Þeir kunna að verða að hverfa frá ævistarfi sem býður upp á auðæfi og heiður, snúa baki við geðfelldum og ábatasömum samböndum og skilja við fjölskyldu sína og fara út á braut sem virðist aðeins bjóða upp á sjálfsafneitun, erfiðleika og fórnir. Guð hefur ætlað þeim verk að vinna en sældarlíf og áhrif vina og fjölskyldu mundu hindra þroska þeirra eiginleika sem nauðsynlegir eru til þess að framkvæma verkið. Hann leysir þá undan mannlegum áhrifum og hjálp og lætur þá finna þörf fyrir hjálp hans og að treysta honum einum svo að hann geti birst þeim. Hver er reiðubúinn að hlýða á rödd guðlegrar forsjár og snúa baki við góðum áætlunum og kunnuglegum tengslum?“ (ÆS, bls. 86). Þekkir þú einhverja í samtímanum sem hafa hlýtt sama kalli?`

**Samantekt**: Guð kallaði Abraham til sérstakra tengsla við sig, tengsla sem mundu opinbera frelsunaráformið fyrir heiminum.