---
title:  Almáttugur Guð
date:  19/04/2021
---

**„Þegar Abram var níutíu og níu ára birtist Drottinn honum og sagði við hann: „Ég er Almáttugur Guð. Gakk fyrir mínu augliti og ver heill“ (1Mós 17.1).**

Drottinn birtist Abram nokkrum sinnum áður undir eiginnafni sínu (1Mós 12.1, 7; 1Mós 13.14; 1Mós 15.1, 7, 18). Í þessum texta kemur hann einnig fram undir eiginnafni sínu og kynnir sig sem hinn Almáttuga Guð, nafn sem að tveimur undanskildum er einungis að finna í 1Mós og Jobsbók. Á hebresku er það El (= Guð) Sjaddaí (að mestum líkindum = almáttugur, alvaldur (sbr. Jes 13.6 og Jl 1.15)). Mikilvægasta hugmyndin sem tengist þessu nafni virðist vera áherslan á vald og mátt Guðs í andstöðu við veikleika og breyskleika mannsins.

`Lestu 1Mós 17.1-6 sem hjálpar okkur að setja allt í víðtækara samhengi. Hvers vegna mundi Drottinn vilja leggja áherslu á vald sitt og mátt við Abram á þessum tíma? Hvað var Drottinn að tala um sem mundi ætlast til að Abram treysti valdi hans og mætti? Líttu einkum á 6. versið.`

Orðrétt þýðing á meginatriðum 1Mós 17.1-6 væri á þessa leið: „Drottinn (Jahve) birtist Abram og sagði við hann: Ég er Almáttugur Guð. Gakk fyrir augliti mínu og vertu heill (fullkominn). Ég mun setja sáttmála milli mín og þín og margfalda þig mikillega.… Ég geri þig að ættföður fjölda þjóða. Ég mun gera þig mjög frjósaman.“ Sama nafnið kemur einnig fyrir í 1Mós 28.3 þar sem Ísak segir að Alvaldur Guð muni blessa Jakob, gera hann frjósaman og margfalda hann.

Svipað fyrirheit Hins alvalda er einnig að finna í 1Mós 35.11; 1Mós 43.14 og 1Mós 49.25 sem leggja áherslu á örlæti hins máttuga Guðs: (El) Guð valds og máttar og (Sjaddaí) Guð ótæmandi auðæfa sem hann er fús að deila með þeim sem leita hans í trú og hlýðni.

`Það hefur verið sagt að hvaða nafn sem rós kann að hafa muni hún gefa frá sér góðan ilm, nafnið skipti ekki máli. En mundir þú finna huggun eða von ef nafn Guðs væri Hinn vanmáttugi Guð? Hvaða áhrif hefði það á trú þína og traust ef Drottni væri lýst þannig í þessum versum? Hvaða huggun veitir það okkur að hann er kynntur sem Hinn almáttugi?`