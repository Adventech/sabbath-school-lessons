---
title:  Eftir mynd skaparans (1Mós 1.27)
date:  29/03/2021
---

**Biblían kennir að Guð hafi skapað manninn – karl og konu – „eftir sinni eigin mynd“ (1Mós 1.27). Svaraðu eftirfarandi spurningum í ljósi þess**:

`1. Hvað felst í því að Guð hafi skapað okkur eftir sinni eigin mynd? Að hvaða leyti erum við „eftir hans mynd?“`

`2. Skapaði Drottinn eitthvað annað en manninn „eftir sinni mynd,“ samkvæmt frásögninni í 1Mós? Ef svo var ekki hvað segir það okkur um sérstöðu okkar í samanburði við allt annað sem var skapað á jörðinni? Hvaða lærdóm getum við dregið af þeim samanburði?`

`3. Hvað annað finnum við í frásögninni um sköpun mannsins sem aðgreinir mannkynið frá öllu öðru sem Drottinn skapaði? Sjá 1Mós 2.7, 18-25.`

Þó svo við verðum að nota mannleg hugtök þegar við tölum um Guð megum við ekki gleyma því að hann er andleg vera (Jóh 4.24) með guðlega eiginleika. Það einasta sem við getum sagt er að líkamlegt, huglægt og andlegt eðli okkar endurspegli á einhvern hátt guðdómlegan skapara okkar. En að hve miklu leyti við gerum það er okkur hulið. Biblían leggur samt áherslu á andlega og huglæga þætti hugar okkar og við getum þroskað þá og bætt. Það er sérstæði mannshugans sem gerir okkur kleift að rækta persónutengsl við Guð. Og að því leyti virðumst við vera í sérstöðu við allt annað sem Guð hefur skapað á þessari jörð.

Takið einnig eftir hinni einstæðu frásögn um það hvernig Guð myndaði konuna. Menn jafnt sem konur deila þeim ótrúlegu forréttindum að vera gerð eftir mynd Guðs. Ekki er getið um neinn stöðumismun milli þeirra í tengslum við sköpun þeirra. Guð sjálfur myndaði þau af sama efni. Guð gerði þau jafningja frá upphafi og setti þau í sérstakt persónulegt samband við sig. Bæði höfðu þau sömu tækifæri til að þroska þá eiginleika sem Guð hafði gefið þeim þannig að þau yrðu honum til dýrðar.

„Guð sjálfur gaf Adam félaga. Hann veitti honum „meðhjálp,“ hjálpara sem gæti verið félagi hans og veitt honum ást og samúð. Eva var sköpuð úr rifi, sem tekið var úr síðu Adams, sem þýddi að hún átti ekki að stjórna honum né heldur að verða fótum troðin sem óæðri vera, heldur átti hún að standa við hlið hans sem jafningi hans og njóta ástar hans og verndar“ (ÆS, bls. 26).