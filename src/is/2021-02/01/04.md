---
title:  Guð og maðurinn samstilltir (1Mós 1.28, 29)
date:  30/03/2021
---

Takið eftir fyrstu orðunum sem Guð sagði við manninn samkvæmt frásögn ritningarinnar. Hann bendir þeim á möguleika þeirra að fjölga sér, geta af sér afkvæmi eftir sinni tegund. Hann bendir þeim einnig á jörðina, sköpunarverk sitt, og segir þeim að fylla hana og gera hana sér undirgefna og hafa stjórn yfir henni. Hann bendir þeim einnig á plöntur sem þau geta haft sér til fæðu. Þannig bendir Biblían á að fyrstu orð Guðs til karlmannsins og konu hans hafi haft sérstaklega með samskipti þeirra og tengsl við hinn efnislega heim að gera.

`Hvað segir 1Mós 1.28, 29 okkur um viðhorf Guðs til efnisheimsins? Gefur það til kynna að eitthvað sé slæmt við efnisheiminn og það að njóta hans? Hvað getum við lært af þessum atvikum í sögu mannsins varðandi það hvaða viðhorf við ættum að hafa til sköpunarverksins?`

Með þessum orðum tekur Guð fyrsta skrefið að persónutengslum við manninn. Hann talar við þau, gefur þeim fyrirmæli og segir þeim hvað þau eigi að gera. Það felst einnig ábyrgð í þeim orðum. Guð hefur beðið þau að hafa yfirráð yfir þessu dásamlega sköpunarverki sem hann gerði.

`Í 1Mós 1.28 lesum við að Guð hafi blessað Adam og Evu. Hvað felst í því? Hvers konar tengsl gefur það til kynna milli þeirra og skaparans?`

Guð ávarpaði Adam og Evu sem vitsmunaverur sem gátu brugðist við vinsemd hans og átt samfélag við hann. Sem sköpuð börn voru Adam og Eva háð blessun og umhyggju föðurins, skapara þeirra. Hann sá fyrir öllum þörfum þeirra. Þau höfðu ekki gert neitt til að eiga það skilið sem hann gaf þeim. Þau þáðu einungis eitthvað sem þau höfðu ekki unnið til.

`Þegar við lesum um sköpun karlsins og konunnar sjáum við þætti fyrir syndafallið um það samfélag sem Guð vill að við eigum við hann nú eftir að syndin kom inn í heiminn. Líttu yfir efni dagsins og taktu eftir samstæðum sem hjálpa okkur að skilja hvernig við eigum að bregðast við Guði í föllnu ásigkomulagi okkar.`