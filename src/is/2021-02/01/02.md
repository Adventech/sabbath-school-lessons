---
title:  Skjaldbökur alla leiðina niður …
date:  28/03/2021
---

**„Í upphafi skapaði Guð himin og jörð“ (1Mós 1.1).**

Vísindamaður nokkur hafði nýlokið fyrirlestri um braut reikistjarnanna umhverfis sólina og braut sólarinnar umhverfis miðju vetrarbrautarinnar þegar gömul kona í svörtum strigaskóm stóð upp og sagði að jörðin væri flatur diskur á baki skjaldböku. Vísindamaðurinn kímdi og spurði á hverju skjaldbakan stæði og konan svaraði að hún stæði á annarri skjaldböku. Vísindamaðurinn hélt áfram að grínast og spurði á hverju sú skjaldbaka stæði. Konan svaraði: „Á annarri skjaldböku,“ og áður en vísindamaðurinn gat haldið áfram spurningum sínum veifaði hún fingri sínum við andlit hans og hreytti út úr sér: „Þú getur sparað spurningar þínar, sonur sæll, það eru skjaldbökur alla leiðina niður.“

Fyndin saga en hún fjallar um mikilvægasta mál tilveru mannsins – eðli alheimsins. Hvað er þessi heimur sem við höldum til í þó það sé ekki samkvæmt eigin vali? Hvers vegna erum við hér? Hvernig komum við hingað? Hvert stefnir allt?

Þessar spurningar liggja til grundvallar allrar tilveru okkar því að skilningur okkar á því hver við erum og hvernig við komum hingað mun móta skilning okkar á því hvernig við lifum og hvað við aðhöfumst meðan við erum hér.

`Líttu á eftirfarandi texta: 1Mós 1.1; Slm 100.3; Jes 40.28; Post 17.26; Ef 3.9; Heb 1.2, 10. Hvernig svara þeir, hver fyrir sig, sumum af þessum spurningum? Hvað hafa þeir allir sameiginlegt?`

Það sem er athyglisvert við 1Mós 1.1 (og aðra svipaða texta) er sú staðreynd að Drottinn reynir ekki að sanna að hann sé skaparinn. Engin flókin rök eru færð fyrir því. Þess í stað er því einungis lýst yfir án þess að reyna að réttlæta það, útskýra eða sanna. Annaðhvort tökum við því í trú eða ekki. Reyndar er trúin einasta leiðin til að veita því viðtöku, og ástæðan er einfaldlega sú að ekkert okkar var viðstatt sköpunarferlið. Það hefði auk þess verið rökfræðilega ómögulegt fyrir okkur að vera viðstödd sköpun okkar. Jafnvel fríhyggjumenn, hvert sem viðhorf þeirra er til upphafsins, verða að taka því í trú, líkt og við sem trúum á sköpun, að ekkert okkar var viðstatt til að fylgjast með þeim atburði.

`En jafnvel þó Guð segi okkur að trúa á sig sem skaparann þá segir hann okkur ekki að trúa án þess að gefa okkur góða ástæðu til þess. Það er þörf fyrir einhverja trú á næstum öllum sviðum. Skrifaðu því niður hvers vegna það er skynsamlegt að trúa því að við séum hér vegna þess að skapari hafði áform með að setja okkur hér í stað þess að upphaf okkar hafi verið algjör tilviljun.`