---
title:  Við skilningstréð
date:  31/03/2021
---

**„Drottinn Guð bauð manninum og sagði: „Af öllum trjám í aldingarðinum máttu eta að vild. En af skilningstré góðs og ills máttu ekki eta. Jafnskjótt og þú etur af því muntu deyja“ (1Mós 2.16, 17).**

Þessi prófraun gaf Adam og Evu tækifæri til að nota frjálsan vilja sinn. En hún kallaði einnig á þau að bregðast annaðhvort jákvætt eða neikvætt við samfélaginu við skapara þeirra. Hún sýnir einnig að Guð skapaði þau sem frjálsar siðgæðisverur. Hvers vegna mundi Drottinn hafa varað þau við óhlýðni ef þau hefðu ekki tækifæri til að óhlýðnast?

„Allt sem á undan fer í þessum kafla býr undir þetta hámark (1Mós 2.16, 17). Framtíð mannkynsins snýst um þetta bann. Maðurinn á ekki að ruglast af fjölbreytileika valkosta. Hann þarf einungis að hafa ein fyrirmæli Guðs í huga. Og með því að takmarka fyrirmælin við ein gefur Drottinn vísbendingu um miskunn sína. Til þess svo að benda á að þessi einu fyrirmæli séu ekki þungbær framsetur hann þau í tengslum við umfangsmeiri heimild: „Af öllum trjám í aldingarðinum máttu eta að vild“ (H.C. Leupold, Ritskýring á 1Mós. OH, Wartburg Press, 1942, 1. bindi bls. 127).

Með því að kalla Adam og Evu til að hlýða vilja hans var Guð í rauninni að segja: Ég er skapari ykkar og ég skapaði ykkur eftir minni mynd. Ég viðheld lífi ykkur því að í mér lifið þið og hrærist og hafið tilveru ykkar. Ég hef séð fyrir öllu sem þið þarfnist til þess að ykkur líði vel og séuð hamingjusöm (lífsviðurværi, heimili, mannlegt samneyti) og ég hef falið ykkur að ráða yfir þessum heimi undir minni stjórn. Ef þið eruð fús að staðfesta þessi tengsl ykkar við mig af því að þið elskið mig vil ég vera ykkar Guð og þið skuluð vera mín börn. Þið getið staðfest þessi tengsl og það traust sem þau fela í sér með því að hlýða þessum sérstöku fyrirmælum.

Þegar allt kemur heim og saman geta tengsl okkar við Guð einungis verið virk og varanleg ef við kjósum af fúsum og frjálsum vilja að taka á móti vilja hans. Þegar við höfnum vilja hans erum við í rauninni að lýsa því yfir að við séum honum óháð. Það bendir til þess að við teljum að við þörfnumst hans ekki. Það færir með sér þekkingu hins illa og það illa leiðir til aðskilnaðar, einmanakenndar, vonbrigða og dauða.

`Prófraunin sem Guð lagði fyrir Adam og Evu hafði með hollustu og trú að gera. Myndu þau vera trúföst skapara sínum sem hafði gefið þeim allt sem þau þörfnuðust auk unaðslegs unhverfis eða myndu þau fara sínar eigin leiðir, óháð vilja hans? Myndu þau hafa næga trú á hann til að treysta orðum hans? Skilningstré góðs og ills reyndi hollustu þeirra og trú. Á hvern hátt mætum við svipuðum prófraunum í dag? Hvernig virkar lögmál Guðs hliðstætt þeim fyrirmælum sem Guð gaf í 1Mós 2.16, 17?`