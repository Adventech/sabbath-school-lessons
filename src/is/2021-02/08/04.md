---
title:  Lögmál innan sáttmálans (5Mós 10.12, 13)
date:  18/05/2021
---

Hvað er það sem kemur fyrst upp í huga þínum þegar þú hugsar um lög? Lögregla, umferðasekt, dómarar og fangelsi? Eða hugsar þú um takmarkanir, reglur, ráðríka foreldra og refsingu? Eða hugsar þú um skipulag, samræmi og stöðugleika? Eða þá jafnvel …elsku?

Hebreska orðið tóra, sem er þýtt „lögmál“ í Biblíunni, merkir „kennsla“ eða „fræðsla.“ Það má nota um alla fræðslu Guðs, hvort sem hún hefur með siðgæði að gera, borgaraskyldur, félagslíf eða trúmál. Hún bendir til allra þeirra vitru ráðlegginga sem Guð hefur gefið fólki sínu svo að það geti lifað ríkulegu lífi bæði líkamlega og andlega. Það er því ekki að undra að sálmaskáldið kallar hvern þann sælan sem „hefur yndi af leiðsögn8 Drottins og hugleiðir lögmál hans dag og nótt“ (Slm 1.2).

Þegar við lesum lögmálið (tóra) – leiðbeiningarnar og fræðsluna sem skráðar eru í bókum Móse og eru hluti af sáttmálanum við Ísrael – þá vekur það athygli okkar hve víðtækar leiðbeiningarnar eru. Lögmálið snertir við öllum þáttum lífs Ísraelsmanna – akuryrkju, stjórnun. félagslegum tengslum og tilbeiðslu.

`Hvers vegna heldur þú að Guð hafi séð Ísraelsmönnum fyrir svo miklum leiðbeiningum? (Sjá 5Mós 10.13.) Hvernig voru þær þeim til góðs?`

Hlutverk lögmálsins í sáttmálanum var að sjá manninum fyrir leiðbeiningum um nýtt líf. Lögmálið kynnir meðlimum sáttmálans vilja Guðs sem þeir svo læra að þekkja til fulls fyrir hlýðni fyrir trú á boð hans og aðrar tjáningar vilja hans.

Lögmálið í sáttmálatengslunum sýndi einnig fram á að Ísrael gæti ekki farið leiðir annarra þjóða. Þeir gátu ekki farið aðeins eftir lögmálum náttúrunnar, löngunum mannsins og þörfum á sviði félagsmála, stjórnmála og fjármála. Þeir gætu einungis haldið áfram að vera heilög þjóð Guðs, konungleg prestastétt og séreign með óhagganlegri hlýðni við opinberaðan vilja þess Guðs sem gerði sáttmálann við þá á öllum sviðum.

`Líkt og Ísrael til forna hafa Sjöunda-dags aðventistar fengið víðtækar ráðleggingar fyrir tilstilli andlegra gjafa varðandi sérhvern þátt kristilegs lífs þeirra. Hvers vegna ættum við að líta á þessar ráðleggingar sem gjöf frá Guði fremur en hindrun óháðrar hugsunar og athafna? En hvaða hættu stöndum við jafnframt andspænis varðandi það að snúa þeirri gjöf í lögþrælkun líkt og Ísraelsmenn gerðu við gjafir sínar? (Sjá Róm 9.32.)`

---

<sup>8</sup> Á hebresku sama orðið sem þýtt er „lögmál“ (Þýð.).