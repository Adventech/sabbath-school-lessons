---
title:  Varanleiki lögmáls Guðs
date:  19/05/2021
---

`Hvaða sannleika um innsta eðli Guðs kennir það okkur að lögmál Guðs er að finna í sjálfum sáttmálanum? (Mal 3.6; Jak 1.17).`

Lögmál Guðs tjáir vilja Guðs munnlega eða í rituðu formi (sbr. Slm 40.9). Þar sem lögmálið er afrit af eðli hans fullvissar sú staðreynd, að það er þáttur í sáttmálanum, okkur um varanleika og áreiðanleika Guðs. Þó svo við getum ekki alltaf greint hvernig Guð sér fyrir þörfum okkar þá vitum við að við getum treyst honum. Alheimur hans lýtur lögmálum siðferðis og náttúrunnar. Sú staðreynd veitir okkur frelsi og öryggi.

„Fullvissuna um að Guð sé áreiðanlegur er að finna í þeirri staðreynd að hann er Guð lögmáls. Vilji hans og lögmál eru eitt. Guð segir að rétt sé rétt vegna þess að það lýsir sambandinu sem því besta sem völ er á. Þess vegna er lögmál Guðs aldrei tilviljunarkennt eða byggð á duttlungum eða ímyndun. Það er það stöðugasta í alheiminum“ (Walter R. Beach, Dimensions in Salvation. Review and Herald Publishing Association, 1963, bls. 143).

`Ef lögmál Guðs getur ekki frelsað manninn frá synd hvers vegna er það þá hluti af sáttmálanum? (Sjá Am 3.3.)`

Persónutengsl krefjast samstillingar og samkomulags. Þar sem Guð er ekki aðeins skapari heimsins heldur einnig sá sem stjórnar siðferði hans er lögmálið nauðsynlegt til að tryggja hamingju þeirra vitsmunavera sem hann hefur skapað, þannig að þær geti lifað í samstillingu við hann. Lögmál hans sem tjáir vilja hans er þannig stjórnarskrá stjórnar hans. Það gefur upp staðal og skyldur sáttmálafyrirkomulagsins. Því er ekki ætlað að frelsa heldur skýrgreina skyldur okkar gagnvart Guði (1.-4. boðorðið) og skyldur okkar gagnvart meðbræðrum okkar (5.-10. boðorðið). Með öðrum orðum gefur það mynd af því lífi sem Guð ætlaði börnum sáttmálans að lifa til að tryggja hamingu þeirra og velgengni. Það kom í veg fyrir að Ísrael setti upp aðra heimspeki sem lífsstefnu. Það hefur alltaf verið og er enn tilgangur sáttmálatengslanna að gera hinn trúaða samstilltan vilja Guðs og eðli fyrir tilverknað ummyndandi náðar Guðs.

`Líttu í kringum þig og sjáðu eyðileggjandi áhrif lögleysisins. Sérðu einnig skemmdir sem brot á lögmáli Guðs hafa gert í þínu eigin lífi? Hvernig hjálpar það þér að fá staðfestingu á gæðum lögmáls Guðs og hvers vegna það ætti að gegna lykilhlutverki í sambandi okkar við hann?`