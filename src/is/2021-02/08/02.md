---
title:  Útvalning Ísraels (5Mós 7.7)
date:  16/05/2021
---

Samkvæmt hefðum Gyðinga gerði Guð sáttmálann við Ísrael einungis vegna þess að aðrar þjóðir höfðu hafnað honum. Engin biblíuleg rök eru fyrir þeirri afstöðu en hún beinir athyglinni að því að hver sem ástæðan var fyrir útvalningu Ísraels þá var það ekki vegna þess að hún ætti skilið hina miklu virðingu og forréttindi sem Drottinn veitti henni. Hún hafði enga þá verðleika sem gerði hana verðuga kærleika Guðs og útvalningu sem þjóð hans. Hún var fámenn þrælaþjóð sem var veik bæði á sviði stjórnmála og hernaðar. Menning hennar og trúarbrögð voru tilþrifalaus og blönduð og áhrifalítil. Megingrundvöllurinn fyrir útvalningu Ísraels var því leydardómurinn um elsku Guðs og náð.

**En jafnframt þurfum við að gæta okkar þegar við lítum á hugmyndina um útvalningu því að hún gefur tilefni til guðfræðilegs misskilnings. Í hvaða tilgangi valdi Guðs Ísrael? Var það til þess að endurleysa hana en jafnframt hafna öllum öðrum og útskúfa? Eða var hún kjörin til að vera verkfæri til að bjóða heiminum það sem henni hafði verið boðið? Hvernig hjálpa eftirfarandi vers okkur að skilja svörin við þessum spurningum?**

`2Mós 19.6`

`Jes 56.7`

`Heb 2.9`

Við, Sjöunda-dags aðventistar, lítum á okkur sem nútíma hliðstæðu Ísraels sem Drottinn hefur kallað, samt ekki sem þeir einustu sem verða endurleystir heldur með það fyrir augum að flytja heiminum boðskap endurlausnarinnar í tengslum við boðskap englanna þriggja. Við trúum þannig að við höfum boðskap að færa sem enginn annar talar um. Það var einnig tilfellið með hina fornu Ísrael. Tilgangurinn með útvalningu Ísraels var ekki sá að gera þjóðina að lokuðum klúbb sem héldi fyrirheitinu um frelsun og endurlausn einungis fyrir sig. Ef við þess í stað trúum því að Kristur hafi dáið fyrir allt mannkynið (Heb 2.9) þá bauðst öllum heiminum einnig það sama og Ísrael var boðið. Ísrael var ætlað að vera verkfæri til að kynna þessa endurlausn. Söfnuði okkar hefur verið falið það sama hlutverk.

`Líttu á hlutverk þitt í söfnuðinum. Hvað getur þú gert til að efla það verk sem okkur hefur verið falið að inna af hendi? Og minnstu þess að ef þú ert ekki virk/ur við að hjálpa eru mestar líkur á að þú standir í vegi fyrir því sem verið er að gera.`