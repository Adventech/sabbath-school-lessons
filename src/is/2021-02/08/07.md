---
title:  Til íhugunar
date:  21/05/2021
---

Lestu „Sverfur til stáls,“ bls. 451, 452 í ÞA og „Lögmálið og sáttmálarnir,“ bls. 256-264 í ÆS.

Hvernig hjálpar Matt 22.34-40 okkur að skilja betur (1) hvaða þýðingu það hefur að lögmálið er hluti af sáttmálanum og (2) þá hugmynd að sáttmálinn er í rauninni persónutengsl?

„Áður en einstaklingur getur farið að halda fyrirmæli lögmáls Guðs í styrk og náð Krists verður hann að hafa kærleika í hjarta sér (sbr. Róm 8.3, 4). Hlýðni án elsku er bæði ómöguleg og gagnslaus. En þar sem kærleikurinn er til staðar mun einstaklingurinn sjálfkrafa aðlaga líf sitt að vilja Guðs eins og hann birtist í boðorðum hans“ (5SDABC, bls. 484).

„Guð hefur framsett fullkomna lífsreglu í fyrirmælum hins heilaga lögmáls síns. Hann hefur lýst því yfir að þetta lögmál muni halda gildi fyrir manninn allt til tíma endalokanna án minnstu breytinga. Kristur kom til að

upphefja lögmálið og gera það heiðursvert. Hann sýndi fram á að það byggðist á breiðum grundvelli elsku til Guðs og elsku til manna og að hlýðni við meginreglur þess væri öll skylda mannsins. Með lífi sínu gaf hann okkur fordæmi um hlýðni við lögmál Guðs. Í fjallræðunni sýndi hann fram á hvernig kröfur þess eru víðtækari en ytri athafnir þar sem þær ná til hugsana og ásetnings hjartans“ (AA, bls. 505).

**Til umræðu**

`Hvers vegna dregur þráður kærleikans manninn meira til Guðs en reipi óttans?`

`Hvers vegna er þetta: „Elska skalt þú Drottin, Guð þinn, af öllu hjarta þínu, allri sálu þinni og öllum huga þínum“ (Matt 22.37) æðsta og fremsta boðorðið?`

`Heimspekingurinn Simone Weil sagði eitt sinn: „Skipulag er frumþörf alls.“ Hvernig skilur þú orð hennar í samhengi við þessa lexíu, einkum í tengslum við lögmálið?`

**Samantekt**: Lögmál Guðs var óaðskiljanlegur þáttur sáttmálans. Samt var það sannur sáttmáli náðarinnar. En náðin gerir aldrei lögmálið óþarft. Þess í stað er lögmálið leið til að birta náðina í lífi þeirra sem hljóta hana.