---
title:  Guð og Ísrael
date:  12/05/2021
---

**„Ef þið nú hlýðið á mig af athygli og haldið sáttmála minn skuluð þið verða sérstök eign mín, umfram aðrar þjóðir, því að öll jörðin er mín. Þið skuluð verða mér konungsríki presta og heilög þjóð. Þetta eru þau orð sem þú skalt flytja Ísraelsmönnum“ (2Mós 19.5, 6).**

Í þessum versum er Drottinn að leggja fram sáttmála sinn við Ísraelsmenn. Þó svo Drottinn hafi þegar að vissu marki kallað þá er sú köllun ekki sjálfvirk án ákvörðunar þeirra. Þeir urðu að starfa saman. Jafnvel lausn þeirra frá Egyptalandi var háð samstarfsvilja þeirra: Ef þeir gerðu ekki það sem Drottinn bauð þeim að gera (eins og það að rjóða blóði á dyrustafi húsa sinna) yrðu þeir einfaldlega ekki leystir úr ánauðinni.

Drottinn segir ekki við þá: „Þið skuluð verða sérstök eign mín og konungsríki presta“ hvort sem ykkur líkar það eða ekki. Kall Guðs virkar ekki þannig og textinn segir það ekki heldur.

`Lestu 2Mós 19.5, 6 hér að ofan. Hvaða skilning leggur þú í orð Drottins í ljósi frelsunar fyrir trú? Fella fyrirmælin um að hlýða Drottni einhvern veginn úr gildi hugmyndina um frelsun fyrir náð? Hvernig hjálpa eftirfarandi textar þér að svara þessari spurningu? Róm 3.19-24; Róm 6.1, 2; Róm 7.7; Opb 14.12.`

„Ekki ávinnum við okkur hjálpræði með hlýðninni, því að hjálpræðið er gjöf Guðs, sem veita á viðtöku í trú“ (VK, bls. 71).

Hugleiddu hvað Drottinn vildi gera fyrir Ísraelsþjóðina: hann leysti hana ekki aðeins á undraverðan hátt úr áþján Egypta heldur vildi hann gera hana að verðmætri séreign sinni og prestaþjóð. Hann byggði tengsl þeirra við sig á hjálpræðinu (bæði því tímabundna – frá áþjáninni í Egyptalandi -- og því eilífa í framtíðinni) og hann leitaðist við að hefja hana upp á andlegt, vitsmunalegt og siðferðilegt svið sem mundi vekja athygli hins forna heims. Hann gerði það allt til þess að nota þjóðina til að boða þjóðunum fagnaðarerindið. Það sem þjóðin þurfti að gera í staðinn var að hlýða.

`Hvernig ætti persónuleg reynsla okkar með Drottni að endurspegla sömu meginreglu og við sjáum í efni dagsins?`