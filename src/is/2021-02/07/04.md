---
title:  Sáttmálinn við Sínaí
date:  11/05/2021
---

Önnur Mósebók dregur athygli lesendanna að þremur megin-atburðum. Brottförin úr Egyptalandi, sáttmálsgerðin við Sínaí og uppsetning tjaldbúðar-helgidómsins rísa líkt og þrír fjallstindar yfir hæðadrög minni atburða. Sáttmálsgerðin sem sagt er frá í 2Mós 19-24 gnæfir sem Mt. Everest yfir þeim. Stutt yfirlit yfir 2Mós 19-24 sýnir okkur atburðarásina og tengsl atburðanna.

Þó svo þú hafir ekki tíma til að lesa öll versin hér að neðan reyndu að einbeita þér og beina huganum að atburðarásinni:

1. Koma Ísraels til Sínaí ásamt tjaldbúðum þeirra eftir að Drottinn hafði leyst þá (2Mós 19.1, 2).
2. Tilboð Guðs um sáttmála við Ísrael (2Mós 19.3-6).
3. Viðbrögð Ísraels þegar þeir samþykktu sáttmálsgerðina (2Mós 19.7, 8).
4. Undirbúningur undir formlega viðtöku sáttmálans (2Mós 19.9-25).
5. Boðun boðorðanna tíu (2Mós 20.1-17).
6. Móse sem meðalgangari sáttmálans (2Mós 20.18-21).
7. Meginreglur sáttmálans kynntar (2Mós 20.22 - 23.22).
8. Staðfesting sáttmálans (2Mós 24.1-18).

Þessi sáttmáli gegnir lykil-hlutverki í frelsunaráforminu. Það er fjórði sáttmálinn í Biblíunni (undanfarar hans voru sáttmálarnir við Adam, Nóa og Abraham) og í honum opinberar Guð sig meira en áður, einkum í tengslum við helgisiði helgidómsins. Helgidómurinn varð þannig leið til að sýna fólkinu frelsunaráformið sem það átti að birta heiminum.

Þó svo Drottinn hafi endurleyst Ísrael úr ánauðinni í Egyptalandi þá vildi hann að þjóðin skildi að endurlausnin fæli í sér mikilvægari merkingu en einungis lausn undan líkamlegri ánauð. Hann vildi endurleysa hana frá syndinni, hámarksánauðinni, en það gæti aðeins gerst fyrir tilverknað fórnar Messíasar sem helgidómurinn var táknmynd um. Það er því engin furða að stuttu eftir að Ísraelsmenn höfðu verið leystir úr ánauðinni og þeim hafði verið gefið lögmálið var þeim sagt að setja upp helgidóminn og hefja þjónustu hans því að þar opinberaði Guð fyrir þeim endurlausnaráformið sem er hin sanna merking og tilgangur sáttmálans. Sáttmálinn er í rauninni sáttmáli hjálpræðisins sem Drottinn býður föllnu mannkyni. Hann var það í Eden og það sama er að segja um sáttmálann við Sínaí.

`Hvers vegna var nauðsynlegt að hafa sáttmála milli Guðs og Ísraelsmanna? (Sjá 5Mós 29.10-13 og taktu eftir venslaþætti sáttmálans.)`