---
title:  Fyrirheit á fyrirheit ofan (2Mós 19.8)
date:  13/05/2021
---

Í fyrstu virðist allt vera í lagi. Drottinn frelsar lýð sinn og býður honum fyrirheit sáttmálans og þjóðin gengur að þeim: Hún vill gera allt sem Drottinn býður þeim að gera. Það er himneskt áform!

**Lestu eftirfarandi texta. Hvaða innsýn gefa þeir okkur í viðbrögð Ísraels við sáttmálanum?**

`Róm 9.31, 32`

`Róm 10.3`

`Heb 4.1, 2`

Samband okkar við Guð verður að byggjast á trú, hvað sem Guð biður okkur um að gera. Trúin er grundvöllurinn fyrir verkin sem á eftir koma. Sjálf verkin geta ekki gert okkur þóknanleg í augum hins heilaga Guðs, hversu mörg og einlæg sem þau eru og hversu hreinar hvatir liggja að baki þeim, hvorki á tíma Ísraels né okkar.

`Í ljósi þess hve oft Biblían leggur áherslu á verk hvers vegna geta þau ekki gert okkur þóknanleg í augum Guðs? (Sjá Jes 53.6; Jes 64.6; Róm 3.23.)`

Því miður trúðu Hebrearnir því að hlýðni leiddi til hjálpræðis þeirra en væri ekki ávöxtur þess. Þeir leituðu réttlætis fyrir hlýðni sína við lögmálið en ekki réttlætis Guðs sem fæst fyrir trú. Þó svo sáttmálinn við Sínaí hafi falið í sér mikið nánari fræðslu og lög en fyrri sáttmálar þá var honum samt ætlað að vera einnig náðarsáttmáli eins og hinir. Þessi náð sem er veitt af örlæti veldur hjartabreytingu sem leiðir til hlýðni. Vandamálið var ekki fólgið í viðleitni þeirra að hlýða (í samræmi við sáttmálann) heldur var sú „hlýðni“ sem þeir auðsýndu alls ekki raunveruleg hlýðni eins og saga þjóðarinnar sýnir ljóslega.

`Lestu gaumgæfilega Róm 3.23, einkum síðari hlutann. Á hvað er Páll að leggja áherslu? Hvað gerist með þá sem leitast við að setja upp eigið réttlæti? Hvers vegna leiðir slík viðleitni óhjákvæmilega til syndar, óréttlætis og uppreisnar? Erum við ekki í hættu að gera það sama?`