---
title:  Mynstur hjálpræðisins
date:  10/05/2021
---

**„Segðu því við Ísraelsmenn: Ég er Drottinn. Ég ætla að leiða ykkur úr kvaðavinnunni hjá Egyptum og bjarga ykkur úr þrældómnum. Ég ætla að frelsa ykkur með útréttum armi og þungum refsidómum. Ég ætla að taka ykkur að mér sem þjóð og verða Guð ykkar. Þið munuð komast að raun um að ég er Drottinn, Guð ykkar, sem leiðir ykkur úr ánauð Egypta“ (2Mós 6.6, 7).**

Líttu á þessi vers: Hvaða meginreglu sjáum við þar að verki varðandi hlutverk Guðs í samskiptum hans við mennina í sáttmálasambandinu (taktu einkum eftir hve oft orðið „ég“ kemur fyrir)?

Frelsun Ísraels úr þrælahaldinu í Egyptalandi og björgun Nóa frá flóðinu eru tveir velþekktir frelsunaratburðir í ritum Móse. Báðir veita þeir okkur innsýn í vísindi hjálpræðisins. En það er einkum brottförin úr Egyptalandi sem framsetur grundvallarmynstrið.

Þegar Guð segir við Ísrael (fyrir munn Móse): „Ég ætla að frelsa ykkur“ (2Mós 6.6) þá er hann í rauninni að segja „Ég ætla að koma fram sem endurleysandi ættingi eða gó´el. „Orðið „að frelsa“ í 6. versinu vísar til einstaklings innan fjölskyldunnar sem kaupir eða greiðir lausnargjald fyrir annan meðlim fjölskyldunnar, einkum ef sá var þræll vegna skuldar eða um það bil að fara í ánauð. Ísrael hafði engan jarðneskan ættingja sem gat endurleyst hann en Guð kom nú fram sem ættingi, endurleysandi ættingi hans“ (Bernard L. Ramm, His Way Out. Regal Books Division, G/L Publications, 1974, bls. 50).

`Hvernig skilur þú hugmyndina um að Guð endurleysi eða greiði lausnargjald fyrir fólk sitt sem er í ánauð? Hvaða verð greiddi hann? Hvað segir það okkur um það hve verðmæt við erum? (Sjá Mrk 10.45; 1Tím 2.6; Opb 5.9.)`

Í 2Mós 3.8 segir Guð að hann sé „kominn niður“ til að bjarga Ísrael. Þessi sögn er oft notuð í hebresku um samskipti Guðs við manninn. Guð er á himnum, við á jörðinni og það er einungis með því að Guð „kemur niður“ að hann getur endurleyst okkur. Það var einnig einungis með því að koma niður, lifa, þjást, deyja og vera reistur upp frá dauðum fyrir okkur að Jesús gat endurleyst okkur. „Og Orðið varð hold, hann bjó með oss“ (Jóh 1.14) er önnur leið til að segja að Guð hafi komið niður til að frelsa okkur.