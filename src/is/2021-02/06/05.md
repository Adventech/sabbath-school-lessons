---
title:  Leifarnar
date:  05/05/2021
---

**Þrátt fyrir að í Ísrael viðgekkst í sífellu fráhvarf, dómar Guðs og iðrun, hvaða von má finna í eftirfarandi textum?**

`Jes 4.3`

`Mík 4,6, 7`

`Sef 3.12, 13`

Þó svo óhlýðni eyðilegði áform Guðs fyrir Ísrael til forna þá var því aldrei kollvarpað að fullu. Einstök blóm uxu enn mitt í illgresinu. Margir af spámönnum Gamla testamentisins tala um þessar trúföstu leifar sem Guð mundi safna saman í yndisfagran blómvönd.

Tilgangur Guðs með að setja upp og varðveita trúfastar leifar var sá sami sem hann hafði fyrir allan Ísrael -- að nota þá sem verkfæri sín til að „skýra frá dýrð minni meðal þjóðanna“ (Jes 66.19). Fyrir tilverknað þeirra mundu aðrir sameinast hóp hinna trúföstu og „falla fram fyrir konunginum, Drottni allsherjar“ (Sak 14.16). Hversu slæmar sem kringumstæðurnar kunna því að vera þá hefur Guð ávallt nokkra trúfasta einstaklinga sem halda fast við köllun sína og útvalningu (2Pét 1.10) þrátt fyrir fráhvarf innan vébanda hins útvalda fólks Guðs. Hversu mjög sem þjóðin sem heild brygðist þá mundu samt vera þeir sem reyndu að standa við sinn þátt sáttmálans (sjá t.d. 1Kon 19.14-18). Og þó svo þeir mundu ef til vill þjást með þjóð sinni (eins og t.d. útlegð úr landi sínu) mundi lokafyrirheit sáttmálans, eilíft líf, samt uppfyllast fyrir þá.

`Lestu Jóh 10.27, 28. Hvað er Jesús að segja? Heimfærðu orð hans og fyrirheit á fráhvarfið í Ísrael til forna. Hvernig útskýra þessi orð tilveru trúfastra leifa? Fyrir nokkrum árum gaf ung kona kristna trú sína á bátinn aðallega vegna þess að hún var vonsvikin vegna þeirra synda, fráhvarfs og hræsni sem hún var vitni að í söfnuði sínum. „Þetta fólk var í rauninni ekki kristið“ sagði hún og notaði það sem afsökun fyrir því að hætta við það allt. Hvers vegna er afsökun hennar ekki gild í ljósi þeirra meginreglna sem við höfum litið á í rannsóknarefninu í dag?`