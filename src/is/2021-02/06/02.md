---
title:  Um fram allar þjóðir
date:  02/05/2021
---

**„Því að þú ert heilög þjóð fyrir Drottni Guði þínum. Drottinn valdi þig til að verða eignarlýður hans meðal allra þjóða sem búa á yfirborði jarðar“ (5Mós 7.6).**

Það er ekkert vafamál að Drottinn hafði sérstaklega útvalið Hebreana til að vera sérstakir fulltrúar hans á jörðinni. Orðið sem þýtt er „eignarlýður“ í þessu versi felur í sér hugmyndina um séreign eða dýrmætan fjársjóð. Það er mikilvægt að minnast þess einnig að þetta val var algjörlega tjáning sem byggðist á náð Guðs. Fólkið hafði ekkert það til að bera sem gerði það verðugt þessarar náðar. Það gat heldur ekki verið þar sem náð er alltaf óverðskulduð.

`Lestu Esk 16.8. Hvernig hjálpar þessi texti okkur að útskýra val Drottins?`

„Hvers vegna valdi Drottinn Ísrael? Það var óskiljanlegt. Ísrael var lítil þjóð sem hafði hvorki háþróaða menningu né orðstír. Hún bjó ekki yfir neinum sérstökum persónueiginleikum sem réttlættu slíkt val. Guð einn valdi hana. …Ástæðuna fyrir því vali var einungis að finna í leyndardómum guðlegrar elsku. Staðreyndin er sú að Guð elskaði Ísrael og valdi hana og hélt þannig í heiðri fyrirheit sitt til forfeðranna. …Hún var kjörin á grundvelli kærleika Drottins til hennar. Drottinn hafði opinberað mátt sinn með því að leysa hana úr þrælahaldi í Egyptalandi. Hefði hún aðeins skiið þá miklu staðreynd og gert sér grein fyrir að hún væri virkilega heilög og dýrmæt þjóð. Þess vegna væri hver tilhneiging til að afsala sér svo háleitri stöðu í hæsta lagi ámælisverð“ (J.A. Thompson, Deuteronomy. Intervarsity Press, 1974, bls. 130, 131).

Samkvæmt þessu guðlega áformi áttu Ísraelsmenn að vera bæði konunglegur lýður og prestdómur. Þeir áttu að vera siðferðilegir og andlegir konungar í spilltum heimi og áttu að sigra yfir yfirráðum syndarinnar. Sem prestar áttu þeir að nálgast Drottin í bæn, og með lofgjörð og fórnum. Þeir áttu að vera meðalgöngumenn milli Guðs og hinna heiðnu, vera kennimenn, prédikarar og spámenn. Auk þess áttu þeir að vera fyrirmynd í heilögu líferni – talsmenn himinsins varðandi sönn trúarbrögð.

`Líttu á orðasambandið í texta dagsins þar sem Drottinn segir að þjóðin ætti að vera æðri en allar þjóðir jarðarinnar (eða: „um fram allar þjóðir jarðarinnar“ (1981)). Hvað telur þú að þetta vers sé að tala um í ljósi þess sem Biblían kennir okkur um dyggð auðmýktarinnar og hættur hrokans? Á hvern hátt átti þjóðin að vera æðri öllum þjóðum? Á þessi hugmynd einnig við um okkur sem söfnuð? Á hvern hátt?`