---
title:  Ísrael og sáttmálinn
date:  04/05/2021
---

**„En þeir hlýddu hvorki né hlustuðu heldur fylgdi hver og einn þverúð síns illa hjarta. Þess vegna hlaut ég að láta rætast á þeim öll ákvæði þessa sáttmála, sem ég hafði boðið þeim að framfylgja en þeir gerðu ekki“ (Jer 11.8).**

Hugleiddu ofangreindan texta. Drottinn segir að hann muni láta rætast á þeim „öll ákvæði þessa sáttmála.“ Samt er hann að tala um eitthvað slæmt! Við höfum tilhneigingu til að hugsa um sáttmálinn láti einungis gott af sér leiða, en svo er það hin hliðin. Við sjáum þessa meginreglu að verki með Nóa. Guð bauð Nóa eitthvað dásamlegt – vernd frá eyðileggingu – en Nói varð að hlýða til þess að njóta blessana náðar Guðs. Ef hann gerði það ekki kæmi hin hliðin í ljós.

`Berðu þennan texta saman við 1Mós 6.5 sem fjallar um heiminn fyrir flóðið. Hvað er hliðstætt í þeim? Hvað segja þessi vers okkur um það hve mikilvægt það er fyrir okkur að hafa stjórn á hugsunum okkar?`

Því miður einkenndist saga Ísraelsþjóðarinnar að mestu leyti af endurteknu fráhvarfi, dómi Guðs í kjölfarið, iðrun og tímabundinni hlýðni. Og einungis stuttan tíma undir stjórn Davíðs og Salómons réð Ísrael yfir öllu landssvæðinu sem var innifalið í fyrirheitinu.

Líttu á þessa texta þar sem Jeremía talar um fráhvarf Ísraels. „Ef maður rekur konu sína frá sér og hún fer og verður eiginkona annars manns, getur hún þá snúið til hans aftur? Mundi þetta land ekki vanhelgast af því? Og þú sem hefur hórast með mörgum friðlum, ættir þú að geta snúið aftur til mín? segir Drottinn. …En eins og kona verður ótrú, þannig urðuð þér, Ísraelsmenn, mér ótrúir, segir Drottinn“ (Jer 3.1, 20).

Þetta snertir við einhverju sem við höfum talað um áður: sáttmálinn sem Guð vill eiga með okkur er ekki aðeins kaldur, lagalegur samningur milli kaupsýslumanna sem hvor um sig leitast við að hagnast sem mest. Sáttmálavenslin eru hollusta sem jafnast á við hollustu og helgi hjónabandsins og þar af leiðandi notar Drottinn þessa mynd.

Málið er einfaldlega það að fráfall Ísraels á ekki rætur að rekja til óhlýðni heldur til rofinna persónutengsla við Drottin sem leiddu til óhlýðni og að lokum kallaði refsingu yfir þá.

`Hvers vegna eru persónutengslin svo mikilvæg í lífi hins kristna? Hvers vegna er svo auðvelt fyrir okkur að hrasa í synd og óhlýðni ef samband okkar við Guð er ekki í réttu lagi? Hverju mundir þú svara þeim sem legði þessa spurningu fyrir þig: „Hvernig á ég að byggja upp djúpstætt, elskulegt samfélag við Guð?“`