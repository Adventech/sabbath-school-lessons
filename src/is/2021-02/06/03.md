---
title:  Áætlun um landið (1Mós 35.12)
date:  03/05/2021
---

Fyrirheitið um að fólki Guðs, Ísrael, yrði gefið land var fyrst gefið Abraham en síðan endurtekið við Ísak og Jakob. Á banabeðinu endurtók Jósef þetta fyrirheit (1Mós 50.24). En Guð upplýsti einnig Abraham um að 400 ár mundu líða áður en afkomendur hans tækju landið til eignar (1Mós 15.13, 16). Uppfylling fyrirheitisins hófst á dögum Móse og Jósúa. Móse endurtók hin guðlegu boð: „Hér með fæ ég ykkur landið. Farið og sláið eign ykkar á landið sem Drottinn sór að gefa feðrum ykkar“ (5Mós 1.8).

`Lestu 5Mós 28.1, 15. Hvað felst í þessum orðum? Í stuttu máli mundi landið verða gefið í hendur Ísraels sem hluti af sáttmálanum. Sáttmáli felur í sér skuldbindingar. Hvaða skuldbindingar hvíldu á Ísraelsmönnum?`

Fyrri hlutinn af 5Mós 28 gefur yfirlit yfir þær blessanir sem Ísraelsmenn mundu njóta ef þeir fylgdu vilja Guðs með þá. Síðari hluti kaflans fjallar um þær bölvanir sem bíða þeirra sem gera það ekki. Þessar bölvanir voru „að miklu en ekki öllu leyti afleiðingar þess að gefa syndinni svigrúm til að bera ávöxt sinn. …„Sá sem sáir í hold sjálfs sín mun af holdinu uppskera glötun“ (Gal 6.8). Líkt og vatnið sem hættir ekki að renna fyrr en yfirborðið er jafnt, nema eitthvað komi til; líkt og klukkan sem hættir ekki að ganga fyrr en hún er útgengin ef ekkert grípur inn; líkt og tréð sem getur ekki annað en borið ávöxt sinn ef enginn hindrar það í því –þannig hefur syndin jafnaðaryfirborð, stefnu sem hún fylgir, ávöxt sem hún þroskar, og endir alls er dauði (Róm 6.21).“ (The Pulpit Commentary: Deuteronomy. Hendricks Publishers, 1985, 3. bindi, bls. 439.)

Þrátt fyrir öll fyrirheitin um land voru þau ekki skilyrðislaus. Þau voru hluti af sáttmálanum. Ísrael varð að standa við sinn hluta hans. Ef ekki, mundu fyrirheitin falla úr gildi. Drottinn gerði það mjög ljóst oftar en einu sinni að landið yrði tekið af þeim ef þeir óhlýðnuðust. Lestu 3Mós 26.27-33. Það er erfitt að ímynda sér hvernig Drottinn gæti hafa verið opinskárri í orðum sínum.

`Sem kristnir einstaklingar horfum við fram til þess tíma þegar við hljótum og tökum á móti hinum fyrirheitnu löndum nýs himins og nýrrar jarðar. Guð hefur heitið okkur þeim á sama hátt og hann hét Hebreunum hinu jarðneska fyrirheitna landi. En munurinn er sá að þegar við komum þangað er enginn möguleiki á því að við glötum því (Dan 7.18). Auk þess er það skilyrðum háð að komast þangað. Hver skilst þér þessi skilyrði vera einkum í ljósi þess að frelsun fæst aðeins fyrir trú?`