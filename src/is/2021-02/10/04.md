---
title:  Gamli og nýi sáttmálinn
date:  01/06/2021
---

**„Og útlendinga, sem gengnir eru Drottni á hönd til að þjóna honum og elska nafn hans, til að verða þjónar hans, alla þá sem halda hvíldardaginn og vanhelga hann ekki og halda sér fast við sáttmála minn, mun ég leiða til míns heilaga fjalls og gleðja þá í bænahúsi mínu. Brennifórnir þeirra og sláturfórnir munu þóknast mér á altari mínu því að hús mitt skal nefnast bænahús fyrir allar þjóðir“ (Jes 56.6, 7).**

Jeremía bendir á að nýi sáttmálinn verði gerður við Ísraelsmenn (Jer 31.33). Þýðir það þá að einungis afkomendur Abrahams, þeir sem eru bornir og barnfæddir Gyðingar, muni njóta fyrirheita sáttmálans?

Nei, alls ekki! Það var það ekki heldur á tímum Gamla testamentisins. Það er samt rétt að fyrirheit sáttmálans voru gefin gyðingaþjóðinni sem heild, en þó hafði hún ekki einkarétt á þeim. Þvert á móti, öllum, Gyðingum jafnt sem heiðingjum, var boðið að eiga þátt í fyrirheitunum en þeir urðu að samþykkja inntöku í sáttmálann. Þannig er það einnig í dag.

`Lestu aftur textann í Jesaja. Hvaða skilyrði hvíla á þeim sem vilja þjóna Drottni? Er einhver munur á því sem Guð bauð þeim að gera og því sem hann æskir af okkur?`

Þó svo nýi sáttmálinn sé sagður vera „betri“ (sjá námsefni morgundagsins) þá er í rauninni enginn munur á grundvallarþáttum gamla og nýja sáttmálans. Sami Guð býður hjálpræði á sama grundvelli – fyrir náð (2Mós 34.6; Róm 3.24), og það er sami Guð sem leitar að fólki sem fyrir trú vill gera tilkall til fyrirheitis hans um fyrirgefningu (Jer 31.34; Heb 8.12). Það er einnig sami Guð sem leitast við að rita lögmálið í hjörtu þeirra sem vilja fylgja honum í trúarsamfélagi (Jer 31.33; Heb 8.10) hvort sem þeir eru Gyðingar eða heiðingjar.

Í Nýja testamentinu brugðust Gyðingarnir við vali náðarinnar með því að taka á móti Jesú Kristi og fagnaðarerindi hans. Um tíma voru þeir kjarni safnaðarins, leifarnar „sem Guð hefur valið af náð“ (Róm 11.5) í andstöðu við þá sem „urðu forhertir“ (Róm 11.7). Á sama tíma tóku heiðingjarnir, sem trúðu ekki áður, á móti fagnaðarerindinu og voru græddir inn í hinn sanna lýð Guðs, þá sem trúðu, hverrar þjóðar eða kynþáttar sem þeir voru (Róm 11.13-24). Þannig að heiðingjarnir sem áður voru án Krists, útilokaðir frá þegnrétti Ísraelsmanna og utan fyrirheita sáttmálans (Ef 2.12) urðu nálægir í Kristi fyrir blóð hans. Kristur er meðalgangari hins nýja sáttmála (Heb 9.15) fyrir alla þá sem trúa, óháð þjóðerni þeirra eða kynþætti.