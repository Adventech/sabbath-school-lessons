---
title:  Prestur nýja sáttmálans
date:  03/06/2021
---

Hebreabréfið leggur mikla áherslu á Jesú sem æðsta prest okkar í helgidóminum á himnum. Ítarlegustu lýsinguna á nýja sáttmálanum í Nýja testamentinu er að finna í Hebreabréfinu sem leggur áherslu á Krist sem æðsta prest. Það er engin tilviljun þar sem þjónusta Krists á himnum er tengd fyrirheitum nýja sáttmálans á margvíslegan hátt.

Hlutverk helgidómsþjónustunnar í Gamla testamentinu var að kenna sannindi gamla sáttmálans. Hún snerist um fórnir og meðalgöngu. Dýrum var fórnað og prestar önnuðust meðalgöngu með blóðið en það var allt táknmyndir um hjálpræðið sem er einungis að finna í Jesú. Enga frelsun var að finna í fórnunum sem slíkum.

`Lestu Heb 10.4. Hvers vegna er enga frelsun að finna í dauða þessara dýra? Hvers vegna nægir engin dýrafórn til að veita frelsun?`

Allar þessar fórnir og meðalganga prestanna sem tengdust þeim fundu uppfyllingu sína í Kristi. Jesús varð fórnin sem blóð hins nýja sáttmála byggir á. Blóð Krists staðfesti nýja sáttmálann og ógilti þar með fórnakerfi sáttmálans við Sínaí eða gerði það úrelt. Hin sanna fórn hafði verið færð í eitt skipti fyrir öll (Heb 9.26). Þegar Kristur dó var ekki lengur þörf fyrir dýrafórnir. Hlutverki jarðneska helgidómsins var lokið.

`Lestu Matt 27.51 sem segir frá því að fortjaldið í musterinu rifnaði þegar Jesús dó. Hvernig hjálpar það okkur að skilja hvers vegna jarðneski helgidómurinn var nú leystur af hólmi?`

Nátengd dýrafórnunum var þjónusta prestanna, þeirra Levíta sem fórnuðu og önnuðust meðalgöngu í jarðneska helgidóminum fyrir hönd fólksins. Þegar fórnunum lauk var ekki lengur þörf fyrir þjónustu þeirra. Það hafði allt fundið uppfyllingu sína í Jesú sem framber nú eigið blóð í helgidómi himinsins (sjá Heb 8.1-5). Hebreabréfið leggur áherslu á Krist

sem æðsta prest á himnum sem gekk inn með eigið blóð (Heb 9.12) og er meðalgangari okkar. Þetta er grundvöllur þeirrar vonar og þess fyrirheitis sem við finnum í nýja sáttmálanum.

`Hvaða áhrif hefur það á þig að vita að Jesús er nú þegar að bera fram blóð sitt á himnum fyrir þig? Hvaða fullvissu veitir það þér varðandi frelsun þína?`