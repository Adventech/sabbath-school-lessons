---
title:  „Betri sáttmáli“ (Heb 8.6)
date:  02/06/2021
---

Í gær sáum við að gamli og nýi sáttmálinn voru í grundvallaratriðum sá sami. Kjarninn snýst um frelsun fyrir trú á Guð sem fyrirgefur okkur syndirnar, ekki vegna einhvers sem við verðskuldum heldur einungis í náð sinni. Afleiðing þessarar fyrirgefningar er sú að við tengjumst honum og við beygjum okkur undir hann í trú og hlýðni.

Samt sem áður talar Hebreabréfið um nýja sáttmálann sem „betri sáttmála.“ Hvernig eigum við að skilja það? Á hvern hátt er einn sáttmáli betri en annar?

`Í hverju fólst „brestur“ gamla sáttmálans? (Heb 8.7, 8).`

Vandamálið við gamla sáttmálann var ekki sáttmálinn sjálfur heldur sú staðreynd að fólkið brást og tók ekki við honum í trú (Heb 4.2). Yfirburðir nýja sáttmálans fólust í Jesú. Í stað þess að hann birtist einungis í táknmyndum dýrafórnanna í þeim gamla kom hann nú fram sem persóna sem dó og gegndi síðan stöðu æðsta prests. Hjálpræðið sem gamli sáttmálinn bauð upp á var það sama sem hinn nýi bauð upp á. En í þeim nýja birtist yfirgripsmeiri og fullkomnari mynd af Guði sáttmálans og þeirri elsku sem hann hefur til fallins mannkyns. Hann er betri að því leyti að allt sem hafði verið kennt með táknmyndum í Gamla testamentinu fann uppfyllingu sína í syndlausu lífi Jesú, dauða hans og þjónustu sem æðsta prests og táknmyndir jarðnesku helgidómsþjónustunnar voru táknmyndir um (Heb 9.8-14).14

Í stað þessara táknmynda og fyrirmynda höfum við nú Jesú sjálfan, ekki aðeins sem lambið sem slátrað var og úthellti blóði sínu fyrir syndir okkar (Heb 9.12) heldur sem starfar nú sem æðsti prestur á himnum þar sem hann þjónar fyrir okkur (Heb 7.25). Þó svo hjálpræðið sem hann býður upp á sé það sama þá gerir þessi fyllri opinberun hans á sjálfum sér og hjálpræðinu sem er að finna í nýja sáttmálanum nýja sáttmálann betri en þann gamla.

`Lestu Heb 8.5 og Heb 10.1. Hvaða orð notar höfundurinn til að lýsa þjónustunni í helgidómi gamla sáttmálans? Hvernig hjálpar það orð okkur að skilja yfirburði nýja sáttmálans?`

`Hugleiddu þetta: Hvers vegna veitir það okkur betri skilning á Guði að þekkja líf Krists, dauða hans og þjónustu hans sem æðsta prests fyrir okkur heldur en fékkst fyrir helgisiði dýrafórnanna í hinum jarðneska helgidómi?`

---

<sup>14</sup> Einnig má benda á að maðurinn rauf kjarna sáttmálans, en nú hefur maðurinn Kristur „samþykkt“ hann fyrir hönd okkar og hann bregst ekki. Við verðum svo með-hluttakendur sáttmálans þegar við öðlumst hlutdeild í Kristi (Þýð.)