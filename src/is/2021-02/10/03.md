---
title:  Hjartans mál
date:  31/05/2021
---

Þegar suðurríkið Júda var um það bil að líða undir lok og fólkið tekið í útlegð til Babýlonar tilkynnti Guð „nýja sáttmálann“ fyrir munn Jeremía spámanns síns. Það er í fyrsta sinn að þessi hugmynd kemur fram í Biblíunni. En þegar tíu ættkvíslir norðurríkisins Ísrael voru að líða undir lok (u.þ.b. 150 árum fyrir tíma Jeremía) birtist einnig hugmyndin um annan sáttmála í Hós 2.20-22.

`Lestu Hós 2.20-22. Taktu eftir hliðstæðu þess sem Drottinn segir þar við fólk sitt og þess sem hann sagði í Jer 31.31-34. Hvaða sameiginlega mynd er notuð og hvað segir það okkur um eðli og grundvallarmerkingu sáttmálans?`

Á tímum þegar uppreisn og vantrú sáttmálalýðs Guðs hindruðu áform hans fyrir fólk sitt sendi Guð spámenn til að kunngera að sáttmálinn við trúfasta fylgjendur hans væri ekki á enda. Engu máli skipti hve ótrúr lýður hans kunni að hafa verið, eða fráfall, uppreisn og óhlýðni á meðal hans þá bauð Drottinn að hann væri fús að innganga í sáttmálatengsl við alla þá sem væru fúsir að iðrast og hlýða honum og gera tilkall til fyrirheita hans.

**Líttu á eftirfarandi texta. Þó svo þeir fjalli ekki beint um sáttmálann hvaða þættir endurspegla meginreglurnar sem eru að baki nýja sáttmálans?**

`Esk 11.19`

`Esk 18.31`

`Esk 36.26`

Drottinn mun sjá þeim fyrir löngun til að þekkja hann og viðurkenna að hann sé Drottinn (Jer 24.7). Hann mun fjarlægja steinhjartað úr líkama þeirra og gefa þeim hjarta úr holdi (Esk 11.19) og gefa þeim nýtt hjarta og nýjan anda (Esk 36.26). Auk þess segir hann: „Ég mun leggja ykkur anda minn í brjóst“ (Esk 36.27). Þetta verk Guðs er grundvöllur nýja sáttmálans.

`Hvað mundir þú segja við þann sem kæmi til þín og segði: „Mig langar í nýtt hjarta og lögmálið ritað í hjarta mitt; mig langar í hjarta sem þekkir Drottin, en ég veit ekki hvernig ég get fengið það“?`