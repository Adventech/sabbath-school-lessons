---
title:  'Trú Abrahams: Fyrri hluti'
date:  15/06/2021
---

**„Og Abram trúði Drottni og hann reiknaði honum það til réttlætis“ (1Mós 15.6).**

Þetta vers er ein djúptækasta yfirlýsing ritningarinnar. Það er undirstaða þess mikilvæga sannleika Biblíunnar um réttlætingu fyrir trú eina, mörgum öldum áður en Páll skifaði um það í Rómverjabréfinu. Það hjálpar einnig að staðfesta að allt frá Eden hafi hjálpræðið ávallt verið á sama grundvelli.

Samhengið hjálpar okkur að skilja hve mikil trú Abrams var þegar hann trúði fyrirheiti Guðs um son þrátt fyrir að allt virtist benda til þess að uppfylling þess fyrirheits væri ómöguleg. Það var trú sem gerði sér grein fyrir hjálparleysi sínu, trú sem kallaði á algjöra uppgjöf sjálfsins, trú sem krafðist algjörrar undirgefni undir Drottin, trú sem leiddi til hlýðni. Slík var trú Abrams og hún reiknaðist honum til réttlætis.

`Hvers vegna segir Biblían að trúin hafi verið reiknuð honum til réttlætis? Var Abram réttlátur á sama hátt og Guð er réttlátur? Hvað gerði Abram stuttu eftir að Guð lýsti yfir réttlæti hans sem hjálpar okkur að skilja hvers vegna réttlætið hafi verið tilreiknað honum í stað þess að hann væri í raun réttlátur sjálfur?`

Hversu mjög sem líf Abrams var líf trúar og hlýðni þá einkenndist það ekki af fullkominni trú eða hlýðni. Stundum var hann veikur fyrir á þeim sviðum. (Kannast þú við slíkt?) Það dregur athyglina að þeirri mikilvægu staðreynd að það réttlæti sem frelsar okkur er réttlæti sem okkur er tilreiknað. Það þýðir að við erum yfirlýst sem réttlát frammi fyrir Guði þrátt fyrir mistök okkar. Það þýðir að Guð himinsins lítur á okkur sem réttlát jafnvel þó við séum það ekki. Hann gerði það við Abram og hann vill gera

það við alla sem koma til hans og trúa á hann á sama hátt og Abraham (Róm 4.16).

`Lestu Róm 4.1-7 og taktu eftir í hvaða samhengi Páll notar 1Mós 15.6. Gerðu þessi vers að bænarefni og punktaðu hjá þér það sem þú telur að þau séu að segja þér.`