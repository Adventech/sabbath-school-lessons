---
title:  'Trú Abrahams: Síðari hluti'
date:  16/06/2021
---

Sama hugtakið sem notað er í 1Mós 15.6 og er þýtt „að reikna/tilreikna“ er einnig notað í öðrum textum í bókum Móse. Einstaklingar/hlutir reiknast eða eru taldir vera annað en þeir eru í raun og veru. Til dæmis í 1Mós 31.15 halda Rakel og Lea að faðir þeirra líti á þær sem útlendinga þó svo þær séu dætur hans. Auk þess er litið á tíund Levítanna eins og korn af þreskivelli þó svo hún sé eitthvað annað í raun (4Mós 18.27, 30).

`Hvernig er hugmyndin um að „tilreikna“ eða „teljast vera“ notuð í tengslum við fórnir? 3Mós 7.18 og 3Mós 17.1-4.`

Ef heillafórn hafði ekki verið etin þrem dögum síðar missti hún gildi sitt og tilreiknaðist ekki þeim sem færði hana (3Mós 7.18). Ef sá sem fórnaði fylgdi ekki fyrimælunum við fórnfæringuna gat hann talist vera sekur (sbr. 3Mós 17.1-4). Guð reiknar syndarann sem réttlátan þó svo hann sé í rauninni óréttlátur.

`Taktu tíma til að hugleiða þann dásamlega sannleika að þrátt fyrir bresti okkar erum við reiknuð sem réttlát frammi fyrir Guði. Hvað skilst þér að felist í því?`

Kjarninn í hugtakinu „réttlæti fyrir trú“ er hinn mikli sannleikur að við séum einungis yfirlýst sem réttlát vegna trúar okkar á það sem Kristur hefur gert fyrir okkur en ekki vegna einhvers sem við getum innt af hendi. Samt er það ekki trú okkar sem slík sem réttlætir okkur, þess í stað er trúin tæki sem við getum beitt til að öðlast gjöf réttlætisins. Þetta er fegurð kristninnar, leyndardómur og dýrð og í rauninni kjarni hennar. Allt, sem kristnir einstaklingar trúa sem fylgjendur Krists, á djúpar rætur að rekja til þessarar

dásamlegu hugmyndar. Fyrir trú erum við reiknuð sem réttlát í augum Guðs. Allt annað sem kemur í kjölfar þess – hlýðni, helgun, heilagleiki, lundernisþroski og kærleikur – ætti að eiga rætur að rekja til þessa mikilvæga sannleika.

`Hvernig mundir þú svara þeim sem leitast við að vera kristinn en segir samt: „Mér finnst ekki ég vera réttlátur“?`