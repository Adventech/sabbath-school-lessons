---
title:  Endurskin Golgata
date:  13/06/2021
---

Frelsunarleið Gamla testamentisins undir sáttmálanum við Móse er ekkert frábrugðin frelsunarleið Nýja testamentisins undir nýja sáttmálanum. Hvort sem um er að ræða Gamla testamentið eða það Nýja, gamla eða nýja sáttmálann er frelsunin einungis fyrir trú. Ef hún fengist t.d. fyrir verk væri hún eitthvað sem við hefðum áunnið okkur, eitthvað sem skaparinn væri skuldbundinn að veita okkur. Einungis þeir sem skilja ekki alvarleika syndarinnar gætu trúað því að á Guði hvíldi sú kvöð að frelsa okkur. Þvert á móti var aðeins um eina skuldbindingu að ræða sem er sú hve mikið við erum skuldug lögmálinu sem við höfum óvirt. Auðvitað gætum við ekki staðið við þá skuldbindingu, en sem betur fer uppfyllti Jesús hana.

„Þegar menn og konur skilja betur umfang hinnar miklu fórnar sem hátign himinsins færði þegar hann dó í stað mannsins mun það upphefja frelsunaráformið og endurskin Golgata mun vekja blíðar, heilagar og þróttmiklar tilfinningar í hjarta hins kristna. Lofgjörð til Guðs og lambsins mun vera í hjörtum þeirra og á vörum þeirra. Hroki og sjálfsupphefð getur ekki blómstrað hjá þeim sem hafa minningarnar um Golgata ferskar í hjörtum sínum. …Allur auður heimsins er ekki nægur til að endurleysa eina sál sem er á glötunarleið. Hver fær mælt þá elsku sem Kristur bar til glataðs heims þar sem hann hékk á krossinum og þjáðist fyrir syndir hins seka manns? Sú elska var ómælanleg og óþrjótandi.

Kristur hefur sýnt að kærleikur hans sé sterkari en dauðinn. Hann vann að frelsun mannsins, og þó svo hann ætti í hræðilegri baráttu við máttarvöld myrkursins þá jók það samt kærleika hans og efldi. Faðir hans huldi ásjónu sína fyrir honum svo að hann hrópaði fullur sársauka: „Guð minn, Guð minn, hví hefur þú yfirgefið mig?“ Armleggur hans færði okkur frelsun. Verð var greitt fyrir endurlausn mannsins þegar hann í lokaátökum sínum mælti þau sælu orð sem virtust enduróma um gjörvalla sköpunina: „Það er fullkomnað!“

Atburðirnir á Golgata kalla fram dýpstu tilfinningar og það er afsakanlegt ef við auðsýnum hrifningu yfir því málefni. Við munum aldrei geta ímyndað okkur eða skilið að fullu að Kristur sem var svo saklaus og mikilsmetinn skyldi þola slíkan sársaukafullan dauðdaga og bera syndabyrði heimsins. Við fáum ekki komist til botns í lengd, breidd, hæð né dýpt slíks undursamlegs kærleika. Íhugun hinnar óviðjafnanlegu dýptar kærleika frelsarans ætti að fylla hugann, snerta við sál okkar og bræða hana, fága og upphefja tilfinningarnar og algjörlega ummynda lyndiseinkunnina“ (2T, bls. 212, 213).

`Gerðu þessi orð Ellen G. White að bænarefni þínu. Lestu Gal 6.14 með þessi orð í huga og spurðu þig svo hvernig þú getir fagnað yfir krossi Krists.`