---
title:  Sáttmálinn og fórnirnar
date:  14/06/2021
---

**„Þér vitið, að þér voruð eigi leystir með hverfulum hlutum, silfri eða gulli, frá fánýtri hegðun yðar, er þér höfðuð að erfðum tekið frá feðrum yðar, heldur með blóði hins lýtalausa og óflekkaða lambs, með dýrmætu blóði Krists“ (1Pét 1.18, 19 (1981)).**

`Hvað á Pétur við þegar hann segir að við vorum „leyst?“`

Þegar Pétur talar um friðþægingardauða Krists á krossinum hefur hann í huga þá fornu venju að leysa þræl úr ánauð sinni með því að greiða lausnargjald (oftast greitt af ættingja). Nú hefur Kristur leyst okkur undan þrælkun syndarinnar og endanlegum afleiðingum hennar, dauðanum. Hann gerði það með dýrmætu blóði sínu, sjálfboðadauða sínum sem staðgengill á Golgata. Það er grundvöllur allra sáttmálanna. Án þess væri sáttmálinn ógildur því að Guð hefði ekki með réttu getað uppfyllt sinn þátt sem fólst í því að veita öllum þeim sem trúa eilíft líf að gjöf.

`Líttu á þessi vers: Róm 6.23; 1Jóh 5.11, 13. Hvaða boðskap hafa þau sameiginlegan?`

Við höfum þetta fyrirheit um eilíft líf vegna þess að aðeins Jesús gat brúað það bil sem gerði það að verkum að við misstum af því. Það gerðist við það að réttlæti og ómetanlegir verðleikar skaparans eins gat fellt niður skuld okkar við lögmálið sem við höfðum brotið og skarðið sem syndin skapaði var svo breitt. Hvað mundi það líka segja um alvöru hins eilífa siðferðislögmáls Guðs ef einhver dauðleg, sköpuð vera gæti goldið sektina fyrir að troða það fótum? Einungis einhver sem er Guði jafn og býr yfir eilífu lífi gat greitt lausnargjaldið sem til þarf til að leysa okkur undan skuld okkar við lögmálið. Þannig rætast öll fyrirheit sáttmálans og á þeim grundvelli höfum við fyrirheitið um eilíft líf. Þannig höfum við verið leyst frá synd og dauða.

`Hugsaðu þér barn á listasafni sem fyllir blöðru af bleki og hendir henni á málverk eftir Rembrandt og eyðileggur það alveg. Málverkið er metið á margar milljónir. Þó svo foreldrarnir seldu allar eignir sínar gætu þeir alls ekki greitt skuldina. Hvernig hjálpar þessi mynd okkur að skilja hve alvarlegt rof syndin hefur skapað, hve hjálparvana við erum til að bæta það og hvers vegna Drottinn einn gat greitt skuldina?`