---
title:  „Nói varð einn eftir“
date:  15/04/2021
---

**„Allt líf á jörðinni var afmáð, bæði menn og dýr, skriðdýr og fuglar himins. Þau voru máð af jörðinni. En Nói varð einn eftir og þau sem með honum voru í örkinni“ (1Mós 7.23).**

Í þessum texta finnum við fyrstu vísbendinguna um „leifar“ eða „eftirstöðvar“ í Biblíunni. Orðið sem þýtt er „varð [einn] eftir“ er dregið af orði sem oft er notað í Gamla testamentinu um „leifarnar“ eða „það sem eftir er.“

„Guð hefur sent mig hingað á undan ykkur til þess að halda við kyni ykkar5 á jörðinni og tryggja ykkur fjölda niðja“ (1Mós 45.7).

„Þeir sem af lifa á Síon og þeir, sem eftir verða í Jerúsalem, verða nefndir heilagir, allir sem skráðir eru til lífsins í Jerúsalem“ (Jes 4.3).

Á þeim degi mun Drottinn hefja aftur upp hönd sína til þess að greiða lausnargjald fyrir leifar þjóðar sinnar sem eftir urðu“ (Jes 11.11).

Í öllum þessum tilvikum eru skáletruðu orðin tengd hugtakinu „að verða eftir“ í 1Mós 7.23.

`Líttu á ofangreind dæmi. Hvernig skilur þú hugtakið „leifar“ í þessum textum? Hvaða kringumstæður leiddu til þessara „leifa“? Hvernig tengist sáttmálinn hugmyndinni um leifar?`

Á tíma flóðsins varð skapari heimsins dómari heimsins. Hinn heimsvíðtæki dómur vakti spurninguna um það hvort allt líf á jörðinni – jafnvel allt mannkynið – yrði afmáð. Ef ekki, hverjir myndu lifa það af? Hverjir yrðu leifarnar?

Í þessu tilviki var það Nói og fjölskylda hans. En frelsun Nóa tengdist sáttmála Guðs við hann (1Mós 6.18) – sáttmála sem Guð miskunnar og náðar átti frumkvæði að og það var hann sem sá um framkvæmd hans. Þau lifðu það af einungis vegna þess sem Guð gerði fyrir þau þó svo samstarf þeirra skipti máli. Hverjar sem kvaðir sáttmálans á Nóa voru og hversu vel hann uppfyllti þær byggðist von hans einungis á miskunn Guðs.

`Samkvæmt skilningi okkar á atburðum síðustu tíma þegar Guð mun einnig hafa leifar (sjá Opb 12.17) hvað getum við lært af frásögninni um Nóa sem gæti hjálpað okkur að búa okkur undir að vera hluti af þessum leifum? Hvaða ákvarðanir tökum við dag hvern sem gætu haft áhrif á hvar við stöndum á þeim tíma?`

---

<sup>5</sup> Hebreskan notar hér orð sem þýða orðrétt að „varðveita leifar (eða „eftirstöðvar“) ykkar sem má finna í mörgum enskum þýðingum (Þýð.).