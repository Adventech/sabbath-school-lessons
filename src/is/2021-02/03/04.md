---
title:  Sáttmálinn við Nóa
date:  13/04/2021
---

**„En ég mun stofna til sáttmála við þig. Þú skalt ganga í örkina, þú og synir þínir, kona þín og tengdadætur þínar með þér“ (1Mós 6.18).**

Í þessu versi finnum við grundvallaratriði sáttmálans sem Guð gerði við manninn: Guð og maðurinn gera einfaldlega með sér sáttmála.

Það er samt rétt að um fleiri þætti er að ræða en koma fram við fyrstu sýn. Í fyrsta lagi kemur hlýðni mannsins. Guð segir Nóa og fjölskyldu hans að ganga í örkina. Þau verða að gera það sem þeim er ætlað, ef þau gera það ekki rofnar sáttmálinn. Ef sáttmálinn er rofinn er það maðurinn sem tapar þar sem það er hann sem nýtur góðs af sáttmálanum. Ef Nói hefði sagt „Nei“ við Guð og ekki viljað ganga að sáttmálanum eða sagt „Já“ en svo skipt um skoðun, hvaða afleiðingar hefði það haft fyrir hann og fjölskyldu hans?

`Guð talar um sáttmálann sem „minn sáttmáli.“ Hvað segir það okkur um grundvallareðli sáttmálans? Hvaða áhrif hefði það haft á sáttmálahugtakið ef Drottinn hefði talað um hann sem „sáttmálann okkar“?`

Þó svo þessar kringumstæður hafi verið sérstæðar þá sjáum við þá grundvallarvirkni sem er að finna í sáttmálanum milli Guðs og mannsins. Með því að setja upp „sáttmála sinn“ við Nóa sýnir Guð aftur fram á náð sína. Hann sýnir að hann sé fús að eiga frumkvæðið að frelsum mannsins frá syndum hans. Við megum því ekki líta á sáttmálann sem einhver tengsl milli jafningja þar sem hvor aðilinn er háður hinum. Við getum sagt að Guð „hagnist“ á sáttmálanum en á allt annan hátt en við mennirnir. Ávinningur hans er í því fólginn að þeir sem hann elskar hljóta eilíft líf – en það er eitthvað sem veitir Drottni mikla ánægju (Jes 53.11). Það er samt ekki samskonar ávinningur og við hljótum af sáttmálanum.

Lítum á þessa samlíkingu: Maður fellur fyrir borð í óveðri. Einhver á þilfarinu segist munu kasta björgunarhring út til að draga hann inn. En sá sem er í vatninu verður að samþykkja að gera sitt, þ.e.a.s. grípa í og halda fast í það sem honum hefur verið séð fyrir. Að mörgu leyti er það góð mynd af því sem sáttmálinn milli Guðs og mannsins merkir.

`Hvernig hjálpar þessi samlíking okkur að skilja náðarhugtakið í sáttmálanum? Hvernig hjálpar það okkur að skilja á hverju tengsl okkar við Guð þurfa að byggjast?`