---
title:  Regnboginn sem tákn
date:  14/04/2021
---

**„Og Guð sagði: „Þetta er tákn sáttmálans fyrir allar ókomnar aldir sem ég stofna til milli mín og ykkar og allra lifandi skepna sem hjá ykkur eru. Boga minn set ég í skýin. Hann skal vera tákn sáttmálans milli mín og jarðarinnar“ (1Mós 9.12, 13).**

Það eru fá náttúruleg fyrirbæri sem eru fegurri en regnboginn. Flest okkar minnast þess hve við sem börn dáðumst að og vorum hrifin af að sjá þessar bogadregnu ljósbrautir um himinhvolfið sem minntu á dularfullt og aðlaðandi hlið inn í himininn. Jafnvel sem fullorðin erum við hugfangin af þessari litadýrð í skýjunum. Það er því ekki að furða að enn í dag sé regnboginn notaður sem tákn um margt, allt frá stjórnmálasamtökum til sértrúarflokka, rokk-hljómsveita og ferðafélaga (líttu á „rainbow“ á vefnum!).

Svo þessir litríku borðar snerta enn við hjartataugum okkar!

Það var einmitt það sem Guð vildi.

`Hvað sagði Drottinn að regnboginn táknaði? 1Mós 9.12-17.`

Drottinn sagðist mundu nota regnbogann sem tákn um „sáttmála minn“ (1Mós 9.15). Það er athyglisvert að Drottinn notar hugtakið sáttmáli í þessu samhengi þar sem hann er frábrugðinn öðrum „sáttmálum“. Andstætt því sem við finnum í sambandi við sáttmálann við Abraham eða Sínaí sáttmálann er ekki getið um neinar skuldbindingar þeirra sem mundu njóta sáttmálans (jafnvel ekki Nóa). Orð Guðs ná þess í stað til allra, til „allra lifandi skepna“ (1Mós 9.15) um „allar ókomnar aldir“ (1Mós 9.12). Orð Guðs er altækt og nær til allra, óháð því hvort nokkur velur að hlýða Drottni eða ekki. Að þessu leyti er sáttmálahugtakið hér frábrugðið notkun þess annars staðar í Biblíunni þar sem það fjallar um tengslin milli Guðs og manna.

Að hvaða leyti opinberar þessi sáttmáli einnig náð Guðs? Hver átti frumkvæðið að honum? Hver nýtur góðs af honum?

`Þó svo sáttmálinn, sem er hér um að ræða, nefni ekki neinar skuldbindingar af okkar hálfu hvernig gæti þekking okkar á regnbogatákninu haft áhrif á okkur að lifa í hlýðni við Drottin? (Guð hét því aftur á móti að eyða aldrei jörðinni aftur með flóði.) Liggja einhverjar óbeinar kvaðir á okkur þegqr við lítum upp í himinhvolfið og sjáum regnbogann? Líttu á í hvaða samhengi regnboginn birtist fyrst og hvað við getum lært af þeirri frásögn.`