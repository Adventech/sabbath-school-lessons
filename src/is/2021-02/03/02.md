---
title:  Meginregla syndarinnar (1Mós 6.5)
date:  11/04/2021
---

Í lok sköpunarverksins lýsti Guð því yfir að „það var harla gott“ (1Mós 1.31). Þegar svo syndin gerði innrás breyttist myndin. Hún var ekki lengur „harla góð.“ Syndin og ömurlegar afleiðingar hennar spilltu skipulegri sköpun Guðs. Uppreisnin hafði náð hræðilegri útbreiðslu á tíma Nóa. Hið illa gagntók mannkynið. Þó svo Biblían gefi ekki nánari ítarupplýsingar þá voru afbrotin og uppreisnin slík að jafnvel kærleiksríkur Guð, sem var þolinmóður og reiðubúinn að fyrirgefa, gat ekki tekið því lengur (sjá ÆS, bls. 60-63).

Hvernig gat allt versnað svo fljótt? Það er e.t.v. ekki svo erfitt að finna svarið. Margir í dag spyrja sig sömu spurningar þegar þeir sjá eigin syndir.

**Líttu á eftirfarandi texta. Skrifaðu lykilatriðið í hverjum texta. Taktu eftir stöðugri framrás syndarinnar**:

`1, 1Mós 3.6`

`2. 1Mós 3.11-13`

`3. 1Mós 4.5`

`4. 1Mós 4.8`

`5. 1Mós 4.19`

`6. 1Mós 4.23`

`7. 1Mós 6.2`

`8. 1Mós 6.5, 11`

Lýsingin í 1Mós 6.5, 11 er ekki gripin úr lausu lofti. Það liggur eitthvað baki hennar. Þessar hræðilegu afleiðingar áttu sér aðdraganda. Syndin fór síversnandi. Það er eðli hennar. Syndin er ekki eins og sár sem hefur sjálfvirkan, innbyggðan eiginleika til að læknast. Þess í stað eykst syndin, ef ekkert stöðvar hana, og nær aldrei fyllingu sinni fyrr en hún leiðir til eyðileggingar og dauða. Við þurfum ekki að ímynda okkur hvernig lífið var fyrir flóðið til þess að sjá þá meginreglu að verki. Hún er að verki allt í kringum okkur í dag.

Það er ekki að undra að Guð hatar syndina og fyrr eða síðar mun henni verða útrýmt. Réttlátur og elskuríkur Guð gæti ekki gert neitt annað við hana.

Það góða er auðvitað sú staðreynd að þó svo Guð vilji útrýma syndinni þá vill hann frelsa syndarana. Það er einmitt það sem felst í sáttmálanum.