---
title:  Persónutengsl
date:  06/06/2021
---

**„Ég mun reisa bústað minn mitt á meðal ykkar og ekki hafa neina óbeit á ykkur. Ég mun ganga um mitt á meðal ykkar, vera Guð ykkar og þið verðið þjóð mín“ (3Mós 26.11, 12).**

Eitt ætti að vera orðið ljóst. Hvort sem við rannsökum Gamla eða Nýja testamentið finnum við að Drottinn leitast við að eiga elskuleg persónutengsl við fólk sitt og sáttmálarnir setja fram „reglurnar“ sem slík tengsl byggjast á.

Persónutengsl gegna lykilhlutverki í sáttmálanum undir öllum kringumstæðum. En til þess að slík tengsl geti verið til staðar er þörf fyrir gagnverkun, tjáskipti og samskipti, einkum meðal syndugra, skeikulla og tortrygginna manna. Drottinn veit það auðvitað og hann átti frumkvæðið að því að tryggja að opinberun hans gæti tryggt að við gætum átt innihaldsríkt samband við hann innan ramma okkar mannlega veikleika.

`Lestu fyrirmæli Drottins til Ísraels varðandi byggingu helgidómsins í 2Mós 25.8. Hvaða ástæðu gefur Guð fyrir því?`

Til þess að svara þeirri spurningu verðum við að leggja fram aðra spurningu: „Hvers vegna?“ Hvers vegna vildi Drottinn dvelja mitt á meðal fólks síns?

Svarið má finna í texta dagsins hér að ofan. Taktu eftir því að Drottinn vill setja upp tjaldbúð sína (eða dvelja) meðal fólksins. Auk þess vill hann ekki hafa óbeit á þeim. Þess í stað mun hann ganga á meðal þess, vera Guð þess og það mun vera fólk hans (3Mós 26.11, 12). Líttu á hin mismunandi atriði sem finnast í þessum textum. Samfélagsþátturinn er þar áberandi.

Líttu gaumgæfilega á 3Mós 26.11, 12 og 2Mós 25.8. Skrifaðu hjá þér hvernig hin mismunandi atriði styðja þá hugmynd að Drottinn leitist við að eiga persónutengsl við fólk sitt.

`Hugleiddu einkum yfirlýsingu Guðs: Ég mun „ekki hafa neina óbeit á ykkur.“ Hvað er það við helgidóminn sem gerir föllnu, syndugu fólki kleift að öðlast viðtöku Drottins og hvers vegna er það svo mikilvægt fyrir sáttmálagerðina?“`