---
title:  Þjónustan á himnum (Heb 9.24)
date:  10/06/2021
---

Líttu á Heb 9.24 í samhengi sínu sem sýnir þjónustu Krists á himnum fyrir okkur eftir fórnardauða sinn okkar vegna. Þó svo margt megi segja um það þá viljum við leggja áherslu á eitt atriði sem kemur fram í lokin og segir að Kristur birtist nú fyrir augliti Guðs okkar vegna.

Hugleiddu það sem felst í því. Við sem erum syndug og fallin, við sem birtan af dýrð Guðs mundi eyða ef við stæðum andspænis henni í dag, hversu vond sem við höfum verið eða hve opinskátt við höfum brotið heilagt lögmál Guðs – við höfum einhvern sem birtist í návist Guðs okkar vegna. Við höfum fulltrúa sem stendur frammi fyrir augliti föðurins fyrir okkur. Hugleiddu hve elskuríkur Kristur var þegar hann var hér á jörðu, reiðubúinn að fyrirgefa og veita okkur viðtöku. Sá hinn sami er nú meðalgangari okkar á himnum.

Þetta er önnur hlið fagnaðarerindisins. Jesús greiddi ekki aðeins syndasekt okkar þegar hann tók hana á sig á krossinn (1Pét 2.24) heldur stendur hann nú í návist Guðs sem meðalgangari milli himins og jarðar, milli mannsins og Guðs.

Þetta er afar skiljanlegt. Þar sem Jesús var bæði Guð og maður (fullkominn og syndlaus maður) er hann sá einasti sem getur brúað bilið sem syndin hefur orsakað milli mannsins og Guðs. Það sem skiptir meginmáli að muna eftir er að nú er til Maður sem skilur erfiðleika okkar, sársauka og freistingar (Heb 4.14, 15) og hann er fulltrúi okkar frammi fyrir föðurnum.

`„Einn er Guð. Einn er og meðalgangarinn milli Guðs og manna, maðurinn Jesús Kristur sem gaf sjálfan sig til lausnargjalds fyrir alla. Það var vitnisburður hans á settum tíma“ (1Tím 2.5, 6). Hvaða tveim hlutverkum gegnir Jesús samkvæmt þessum texta og hvernig voru þau táknuð í þjónustunni í jarðneska helgidóminum?`

Meginfregn nýja sáttmálans er sú að vegna Jesú hafa þeir syndarar sem iðrast nú einhvern sem er fulltrúi þeirra frammi fyrir föðurnum, einhvern sem ávann þeim það sem þeir gátu aldrei áunnið sér sjálfir: fullkomið réttlæti, einasta réttlætið sem getur staðist návist Guðs. Með það fullkomna réttlæti sem einkenndi þjáningafullt líf Jesú (Heb 2.10) stendur hann frammi fyrir Guði og gerir tilkall til fyrirgefningar synda okkar og máttar yfir henni því að án þeirra hefðum við enga von, hvorki nú eða á tíma dómsins.

`Gerðu það að bænarefni þínu og hugleiðingu að mannleg vera sem hefur kynnst freistingum stendur frammi fyrir Guði á himnum. Hvaða þýðingu hefur það fyrir þig persónulega? Hvaða von og uppörvun færir það þér?`