---
title:  Synd, fórn og viðtaka (Heb 9.22)
date:  07/06/2021
---

Leiðin sem Guð setti upp í Gamla testamentinu fyrir syndarann til að losna við synd sína og sekt var dýrafórnir. Skýrt er í smáatriðum frá þessum fórnum Ísraelsmanna í 3Mós 1 – 7. Sérstaklega er gaumur gefinn að ráðstöfun blóðsins við hinar mismunandi fórnir. Hlutverk blóðsins við þær helgiathafnir er eitt af því sem samræmir fórnir Ísraelsmanna.

Einungis var hægt að endurreisa þann sem hafði syndgað – og hafði rofið sáttmálatengslin og lögmálið sem setti reglur um þau – með því að færa dýr að fórn sem staðgengil hans. Guð hafði framsett fórnirnar og helgisiðina sem þeim fylgdu sem leiðina til að hreinsa burt synd og sekt. Þær voru settar upp til að hreinsa syndarann, yfirfæra syndir hans og sekt inn í helgidóminn með því að stökkva blóði og endurreisa samfélag og sáttmálatengsl hins iðrandi syndara við Guð sem er frelsari okkar.

`Hvernig hjálpa þessar hugmyndir okkur að skilja spurningarnar í lok sunnudagskaflans?`

`Hvaða mikilvæga hlutverki gegndu dýrafórnirnar sem fyrirboðar? (Jes 53.4-12, Heb 10.4).`

Dýrafórnir Gamla testamentisins voru leið Guðs fyrir syndarann til að losna við syndir sínar og sekt. Þær breyttu stöðu hans frá því að vera sekur og verðskulda dauða í það að hafa hlotið fyrirgefningu og vera endurreistur í sáttmálatengslum Guðs og manns. En dýrafórnirnar voru einnig fyrirboðar í eðli sínu. Ekkert dýr nægði sem staðgengill sem gæti friðþægt fyrir syndir og sekt mannsins. Páll kemst þannig að orði: „Því að blóð nauta og hafra getur með engu móti numið burt syndir“ (Heb 10.4). Þannig var dýrafórnunum ætlað að benda fram til komu þjóns Guðs sem var bæði Guð og maður og mundi deyja sem staðgengill fyrir syndir heimsins. Fyrir tilverknað þessa ferlis hlaut syndarinn fyrirgefningu og Drottinn veitti honum viðtöku og þar með var grundvöllur sáttmálatengslanna staðfestur.

`Settu þig í spor einhvers sem lifði á tímum Gamla testamentisins þegar dýrafórnir voru færðar í helgidóminum. Hvað áttu þessar fórnir að kenna mönnum um kostnað syndarinnar í ljósi þess hve mikilvægur kvikfénaðurinn var fyrir efnahag, menningu og allt líf fólksins?`