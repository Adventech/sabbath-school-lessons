---
title:  Æðsti prestur nýja sáttmálans
date:  09/06/2021
---

Jarðneski helgidómurinn þar sem Guð kaus að dvelja á meðal fólks síns snerist um dýrafórnir. En þjónustunni var samt ekki lokið með dauða þessara dýra. Presturinn annaðist um blóðið í helgidóminum fyrir hönd syndarans eftir að fórnardýrinu hafði verið slátrað.

En öll þjónustan var samt einungis skuggi eða tákn þess sem Kristur mundi gera fyrir heiminn. Og á sama hátt og táknin í helgidóminum enduðu ekki með dauða fórnardýrsins lauk verki Krists fyrir okkur ekki heldur með dauða hans á krossinum.

`Lestu Heb 8.1-6 í bænaranda. Biddu Drottin að hjálpa þér að skilja það sem þar er skýrt frá og hvers vegna það er mikilvægt fyrir okkur að vita það. Punktaðu hjá þér með eigin orðum það sem þú telur að Drottinn sé að segja okkur í þessum versum. Hvernig hjálpa þau okkur að skilja nýja sáttmálann?`

Á sama hátt og jarðneskur helgidómur, prestastétt og þjónusta voru þættir í gamla sáttmálanum þannig eru einnig himnesk þjónusta, himnesk prestastétt og himneskur helgidómur þættir í þeim nýja. En það sem voru einungis táknmyndir eða skuggi í gamla sáttmálanum (Heb 8.5) urðu veruleikar í þeim nýja.

Þar að auki, í stað þess að dýr sem skortir allt siðferði sé staðgengill okkar er hinn syndlausi Jesús það. Í stað dýrablóðs höfum við blóð Krists og í stað helgidóms af höndum gerðan höfum við hina „sönnu tjaldbúð sem Drottinn reisti en eigi maður“ (Heb 8.2) og í stað syndugs og breysks mannlegs prests höfum við Jesú sem æðsta prest okkar sem þjónar fyrir okkur. Með þetta allt í huga getum við sagt með Páli: „Hvernig getum við þá komist undan ef við vanmetum slíkt hjálpræði?“ (Heb 2.3).

`Hugleiddu þetta: Jesús lifði syndlausu lífi okkar vegna, dó okkar vegna og er nú á himnum og þjónar í helgidómi himinsins okkar vegna. Hann gerði það allt til þess að bjarga okkur frá hinum hræðilegu, endanlegu afleiðingum syndarinnar. Því ekki að deila þessum undursamlegu fregnum með einhverjum sem þú telur að þarfnist þeirra? Undirbúðu það sem þú vilt segja á grundvelli þessarar lexíu.`