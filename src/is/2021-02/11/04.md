---
title:  Staðgengi
date:  08/06/2021
---

**„Sem gaf sjálfan sig fyrir syndir okkar til þess að frelsa okkur frá hinni yfirstandandi vondu öld samkvæmt vilja Guðs vors og föður“ (Gal 1.4).**

Það er enginn vafi á því að eitt lykilþema (ef ekki aðal-lykilþema) Nýja testamentisins er það að Jesús Kristur dó sem fórn fyrir syndir heimsins. Þessi sannindi eru grundvöllur alls frelsunaráformsins. Sérhver guðræði sem hafnar friðþægingarblóði Krists afneitar kjarna kristninnar. Kross án blóðs getur ekki frelsað neinn.

`Hugleiddu texta dagsins og svaraðu svo þessum spurningum: Bauðst Jesús til að deyja? Fyrir hverja dó hann? Hvaða ávinning hafði dauði hans?`

Staðgengi er lykillinn að frelsunaráforminu. Við verðskuldum að deyja vegna synda okkar. Vegna elsku sinnar til okkar gaf Kristur sjálfan sig fyrir syndir okkar (Gal 1.4). Hann dó þeim dauða sem við áttum skilið. Dauði Krists sem staðgengill syndaranna er sá mikli sannleikur sem öll önnur sannindi byggjast á. Von okkar um endurreisn, frelsi, fyrirgefningu og eilíft líf í paradís byggir á því sem Kristur gerði þegar hann gaf sjálfan sig fyrir syndir okkar. Án þess væri trú okkar marklaus. Við gætum alveg eins byggt von okkar og traust á fiskstyttu. Frelsunin fæst einungis fyrir blóð, blóð Krists.

`Líttu á eftirfarandi texta: Matt 26.28; Ef 2.13; Heb 9.14; 1Pét 1.19. Hvað segja þeir okkur um blóðið? Hvaða hlutverki gegnir blóðið í frelsunaráforminu?`

„Það er ekki vilji Guðs að við séum tortryggin og kveljum sál okkar með ótta um að Guð muni ekki veita okkur viðtöku vegna þess að við erum syndug og óverðug. …Við getum sagt: „Ég veit að ég er syndari og þess vegna þarfnast ég frelsara. …Ég bý ekki yfir neinum verðleikum eða gæsku sem gerir mér kleift að gera tilkall til frelsunar en ég legg fram fyrir Guð friðþægingarblóð hins lýtalausa lambs Guðs sem tekur burt synd heimsins. Það er einasta málsvörn mín“ (FLB, bls. 100).

`Hugleiddu þessa tilvitnun í Ellen G. White. Segðu þetta með eigin orðum og nefndu ótta þinn og sársauka og síðan hvaða fyrirheit eru þar fyrir þig. Hvaða von hefur þú vegna blóðs hins nýja sáttmála?`