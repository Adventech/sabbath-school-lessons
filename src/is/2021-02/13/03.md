---
title:  Án sektar
date:  21/06/2021
---

**„Nú er því engin fyrirdæming búin þeim sem eru í Kristi Jesú“16 (Róm 8.1).**

Ung kona hafði verið myrt á grimmilegan hátt en morðinginn var óþekktur. Lögreglan setti upp gildru með því að setja hulinn hljóðnema á grafreit hennar. Kvöld eitt, mörgum mánuðum síðar kom ungur maður að grafreitnum, kraup þar og bað konuna um fyrirgefningu. Lögreglan fylgdist með því sem hann sagði og klófesti hann.

`Hvað var það sem knúði manninn til að koma til grafarinnar? Það var ekkert annað en sektarkennd.

Þó svo ekkert okkar hafi (vonandi) gert neitt líkt því sem ungi maðurinn gerði þá erum við öll sek, við höfum öll gert eitthvað sem við blygðumst okkar fyrir, eitthvað sem við vildum gjarnan þurrka burt en getum það ekki.

En fyrir Jesú og blóð nýja sáttmálans þarf ekkert okkar að lifa undir smán sektarinnar. Texti dagsins segir að engin fyrirdæming bíði okkar. Hinn endanlegi dómari lítur á okkur sem „ekki sek“ og eins og við hefðum ekki gert það sem við höfum sektarkennd yfir.

`Hvernig hjálpa eftirtalin vers okkur að skilja Róm 8.1? Jóh 5.24; Róm 3.24, 25; 2Kor 5.21.`

Eitt af þeim miklu fyrirheitum sem fylgja því að lifa í sáttmálatengslum við Drottin er fyrirheitið um að við þurfum ekki lengur að lifa undir byrði sektarkenndarinnar. Vegna blóðs sáttmálans getum við, sem kjósum að vera í sáttmálatengslum við Guð og veljum að hlíta skilmálum trúar, iðrunar og hlýðni, fengið sektarbyrði okkar aflétt. Þegar Satan leitast við að hvísla í eyru okkar að við séum syndug, við séum vond og of syndug til að Guð geti veitt okkur viðtöku þá getum við gert eins og Jesús gerði þegar Satan freistaði hans í óbyggðinni: við getum vitnað í ritninguna og eitt besta versið sem við getum vitnað í er Róm 8.1. Það þýðir samt ekki að við afneitum raunveruleika syndarinnar í lífi okkar heldur það að vegna sáttmálatengslanna sem við eigum við Drottin lifum við ekki lengur undir fordæmingu syndarinnar. Jesús greiddi sektarskuld okkar og hann stendur í návist föðurins þar sem hann leggur fram blóð sitt fyrir okkur og býður fram eigið réttlæti í stað synda okkar.

`Hvaða máli skiptir það í lífi okkar að Drottinn hefur fyrirgefið okkur hvaðeina sem við höfum gert af okkur? Hvernig hjálpar sá veruleiki okkur í samskiptum okkar við aðra sem hafa brotið af sér gagnvart okkur? Hvaða áhrif ætti það að hafa á það hvernig við umgöngumst þá?`

---

<sup>16</sup> Sum grísk handrit bæta við: „þeirra sem ganga ekki samkvæmt holdinu heldur samkvæmt andanum“ (Þýð.).