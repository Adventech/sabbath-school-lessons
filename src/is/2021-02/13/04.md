---
title:  Nýr sáttmáli og nýtt hjarta
date:  22/06/2021
---

**„Til þess að Kristur megi fyrir trúna búa í hjörtum ykkar og þið verða rótfest og grundvölluð í kærleika. Mættuð þið því geta skilið það með öllum heilögum hvílík er víddin og lengdin, hæðin og dýptin í kærleika Krists og fá að sannreyna hann, sem gnæfir yfir alla þekkingu, og ná að fyllast allri Guðs þekkingu“ (Ef 3.17-19).**

Eins og við höfum þegar séð í fyrri lexíum þennan ársfjórðung er það þáttur í nýja sáttmálanum að Drottinn leggur lögmálið í hjörtu okkar (Jer 31.31-33).17 En samkvæmt texta dagsins er ekki einungis lögmálið skráð í hjartað heldur er Kristur þar einnig. Það er afar skiljanlegt þar sem Kristur og lögmál hans eru svo nátengd. Með lögmál Krists í hjörtum okkar og Krist sem dvelur þar (gríska orðið felur í sér „að setjast að“) komum við að öðrum miklum ávinningi sáttmálans – nýju hjarta.18

`Hvers vegna þörfnumst við nýs hjarta? Hvaða breytingar koma í ljós hjá þeim sem hafa nýtt hjarta?`

Lestu aftur texta dagsins og taktu eftir því að Páll leggur áherslu á þátt kærleikans, að við þurfum að vera „rótfest og grundvölluð“ í honum. Þessi orð gefa til kynna stöðugleika og varanleika kærleikans sem undirstöðu. Trú okkar er marklaus ef hún er ekki rótfest í kærleika til Guðs og elsku til annarra (Matt 22.37-39; 1Kor 13). Slík elska kemur ekki af sjálfri sér. Þess í stað er hún ávöxtur þess að við fáum smá innsýn í kærleika Guðs til okkar (kærleika sem „gnæfir yfir“ skilning okkar) eins og hann birtist í Jesú. Við það breytist líf okkar, hjörtu okkar breytast og við verðum nýtt fólk með nýjar hugsanir, nýjar langanir og ný markmið. Það eru viðbrögð hjartna okkar við elsku Guðs til okkar sem breytir hjörtum okkar og glæðir elsku til annarra. Ef til vill er þetta það sem Páll á við þegar hann talar um að við fyllumst „allri Guðs fyllingu“ (1981).

`Lestu 1Jóh 4.16. Hvernig tengist þessi texti því sem Páll segir í Ef 3.17-19?`

`Líttu á textana sem við höfum athugað í dag. Hvað getur þú gert sem stuðlar að því að fyrirheit þessara texta rætist í lífi þínu? Þarft þú að breyta einhverju, er eitthvað sem hindrar þig í að finna fyrir „fyllingu Guðs“ (Ef 3.19)? Gerðu lista yfir þær breytingar sem þú þarft að gera í lífi þínu. Hvernig getum við hjálpað hvert öðru að gera nauðsynlegar breytingar?`

---

<sup>17</sup> Á tíma Gamla testamentisins hvatti Guð Ísrael til að leggja orð sáttmálans á hjarta og huga þannig að hlýðni þeirra kæmi frá hjartanu en ekki aðeins í verki (sjá 5Mós 11.18; 5Mós 6. 5, 6) (Þýð.).

<sup>18</sup> Sjá Esk 36.26-28 (Þýð.).