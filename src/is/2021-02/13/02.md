---
title:  Fögnuður
date:  20/06/2021
---

**„Þetta skrifum við til þess að fögnuður vor verði fullkominn“ (1Jóh 1.4).**

Taktu eftir orðum Jóhannesar. Með einföldum orðum gefur hann til kynna það sem ætti að vera eitt af mestu forréttindum okkar sem erum fólk sáttmálans, en það er fyrirheitið um fögnuð.

Okkur sem erum kristin er oft sagt að við eigum ekki að láta stjórnast af tilfinningum, trúin sé ekki tilfinning og við þurfum að sigrast á þeim. Það er allt satt og gott, en á sama tíma værum við ekki mannlegar verur ef við hefðum ekki tilfinningar, geðshræringar eða skap. Við getum ekki hafnað tilfinningum okkar, við verðum að skilja þær, láta þær gegna réttu hlutverki og hafa stjórn á þeim eftir bestu getu. En að hafna þeim er það sama og að hafna því að vera mennsk (við gætum alveg eins sagt hring að vera ekki kringlóttur!). En eins og þetta vers segir eigum við ekki einungis að hafa tilfinningar (í þessu tilviki fögnuð) heldur ættu þær að vera fullkomnar. Það gefur sannarlega ekki til kynna að við ættum að hafna þeim, er það?

`Lestu samhengi þessa vers allt frá byrjun kaflans. Hvað var Jóhannes að skrifa hinum frumkristnu um sem hann vonaði að mundi fylla þá fögnuði? Hvers vegna ætti það að gera fögnuð þeirra fullkominn?`

Jóhannes var einn af hinum upphaflegu tólf lærisveinum. Hann var í hópi þeirra næstum frá upphafi 3 ½ ára starfsferils Krists og var vitni að sumum af undraverðustu atburðum lífs Jesú (hann var m.a. við krossinn, í Getsemane og á ummyndunarfjallinu) og sem vitundarvottur var hann vissulega vel fær um að fjalla um þessi mál.

En taktu eftir því að áhersla Jóhannesar er ekki á hann sjálfan heldur á það sem Jesús hafði gert fyrir lærisveinana til þess að þeir gætu átt samfélag ekki aðeins hver við annan heldur við sjálfan Guð. Jesús hefur opnað okkur leið til að eiga þetta nána samfélag við Drottin. Einn ávöxtur þessa samfélags er fögnuður. Jóhannes vill að þeir viti að það sem þeir hafa heyrt um Jesú sé sannleikur (hann sjálfur sá og snerti Jesú, kom við hann og hlýddi á hann). Á sama hátt gátu þeir einnig átt fagnaðarríkt samfélag við himneskan föður sinn sem elskar þá og gaf sjálfan sig fyrir þá í syni sínum.

`Að vissu leyti er Jóhannes að gefa sinn eigin vitnisburð. Hver er vitnisburður þinn um samband þitt við Jesú? Hvað gætir þú sagt sem gæti stuðlað að aukningu fagnaðar annarra í Drottni líkt og Jóhannes er að gera?`