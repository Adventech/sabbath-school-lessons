---
title:  Nýi sáttmálinn og eilíft líf
date:  23/06/2021
---

**„Ég er upprisan og lífið. Sá sem trúir á mig mun lifa þótt hann deyi. Og hver sem lifir og trúir á mig mun aldrei að eilífu deyja“ (Jóh 11.25, 26).**

Eilíft líf hefur tvær hliðar. Í nútímanum finnur sá sem trúir fyrir lífi í fyllstu gnægð (Jóh 10.10) sem felur í sér þau mörgu fyrirheit sem okkur hafa verið gefin í þessu lífi.

Í framtíðinni er svo eilifa lífið, fyrirheitið um líkamlega upprisu (Jóh 5.28, 29; Jóh 6.39). Þó svo þessi hlið hafi með framtíðina að gera gefur hún öllu öðru gildi og er hámark vona okkar kristinna manna og kvenna.

`Hugleiddu vers dagsins. Hvað er Jesús að tala um? Hvar er eilíft líf að finna? Hvernig eigum við að skilja orð hans um að þeir sem lifa og trúa á hann muni aldrei deyja þó svo þeir deyi? (Sjá Opb 2.11; Opb 20.6, 14; Opb 21.8).19`

Auðvitað deyjum við öll en samkvæmt Jesú er þessi dauði einungis svefn, tímabundið tóm fyrir þá sem trúa á hann og mun enda með upprisu lífsins. Þegar Kristur kemur aftur munu þeir sem dánir eru í Kristi rísa upp ódauðlegir og þeir sem eru lifandi fylgjendur Krists munu á augabragði einnig verða ódauðlegir. Bæði þeir fylgjendur Krists sem eru dánir og þeir sem enn eru á lífi munu hljóta samskonar upprisulíkama. Á þeim tíma hefst ódauðleiki Guðs fólks. Hvílíkur fögnuður það er fyrir okkur að vita að endalok okkar eru ekki í gröfinni heldur bíða okkar engin endalok því að við munum öðlast nýtt líf sem varir að eilífu.

„Kristur varð eitt hold með okkur til þess að við gætum orðið einn andi með honum. Það er fyrir þessa sameiningu að við eigum að stíga upp úr gröfunum – ekki aðeins sem sönnun fyrir mætti Krists heldur af því að fyrir trúna er líf hans orðið okkar líf. Þeir sem sjá Krist í hans rétta eðli og lyndiseinkunn og veita honum viðtöku í hjarta sínu öðlast eilíft líf. 20 Það er fyrir andann að Kristur dvelur í okkur. Og andi Guðs, sem er meðtekinn í hjartað fyrir trú, er upphaf hins eilífa lífs“ (ÞA, bls. 284).

`Hvernig getum við notið blessana eilífa lífsins hér og nú? Hvað gerir þetta fyrirheit fyrir okkur nú? Skrifaðu hjá þér sumar af þeim blessunum sem fyrirheitið um eilíft líf veitir þér persónulega í daglegu lífi þínu. Hvernig gætir þú deilt þessari von og fyrirheiti með einhverjum öðrum sem hefði e.t.v. misst náinn ástvin?`

---

<sup>19</sup> Sjá einnig Jóh 5.24, 25; Jóh 17.3; 1Jóh 5.12 (Þýð.).

<sup>20</sup> Grískan hefur orðrétt: „hafa eilíft líf“ (Þýð.).