---
title:  Tákn um helgun
date:  26/05/2021
---

**„Þið skuluð halda hvíldardaga mína því að hvíldardagurinn er tákn milli mín og ykkar frá kyni til kyns svo að þið játið að ég er Drottinn sá sem helgar ykkur“ (2Mós 31.13).**

Textinn í 2Mós 31.12-17 er óvenju auðugur varðandi hvíldardaginn. Hann kemur á eftir fyrirmælum Drottins um að byggja helgidóminn og hefja þjónustu hans (2Mós 25.1 – 31.11).

Hugmyndin um hvíldardaginn sem tákn – sýnilegt, ytra og eilíft tákn milli Guðs og fólks hans – birtist hér í fyrsta sinn. Textinn inniheldur nokkrar hrífandi hugmyndir sem eru þess virði að við könnum þær nánar:

1. Hvíldardagurinn sem tákn um þekkingu
2.  Hvíldardagurinn sem tákn um helgun

Hugleiddu táknið um þekkingu. Á hebresku felur þekking í sér bæði vitsmunalega, persónulega og tilfinningalega þætti. „Að vita/þekkja“ fól ekki aðeins í sér að vita staðreyndir, einkum ekki ef um persónur var að ræða. Það fól einnig í sér persónuleg tengsl við þann sem við þekkjum. Að þekkja Drottin fól í sér að hafa rétt persónulegt samband við hann -- að „þjóna“ honum (1Kro 28.9), „óttast“ hann (Jes 11.2), „trúa“ honum (Jes 43.10), „treysta“ honum og leita hans (Slm 9.11) og „ákalla“ nafn hans (Jer 10.25).

`Líttu nánar á ofannefnda texta. Hvernig hjálpa þeir okkur að skilja hvað felst í því að þekkja Drottin?`

Auk þess er hvíldardagurinn tákn um helgun. Hann er tákn um að Drottin helgar fólk sitt (sbr. 3Mós 20.8) með því að gera það heilagt (5Mós 7.6).

Helgunarferlið er jafn mikið verk endurleysandi elsku Guðs og endurlausnarstarf hans er. Réttlæting og helgun eru hvor tveggja verk Guðs: „Ég er Drottinn sem helgar ykkur“ (3Mós 20.8). Hvíldardagurinn er þannig tákn sem veitir okkur þekkingu á Guði sem þeim sem helgar. „Hvíldardagurinn sem heiminum var gefinn sem tákn um Guð sem skaparann er einnig tákn um hann sem helgar“ (6T, bls.350).

`Hugleiddu hvíldardaginn og helgunarferlið, leiðina til helgunar. Hvaða hlutverki gegnir hvíldardagurinn í því ferli? Hvernig getur Drottinn notað helgihald hvíldardagsins til að helga okkur?`