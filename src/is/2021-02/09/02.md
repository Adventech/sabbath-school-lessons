---
title:  Uppruni
date:  23/05/2021
---

Við heyrum oft talað um „hinn gamla gyðinglega hvíldardag.“ Samt gerir ritningin það ljóst að hvíldardagurinn hafi verið til löngu áður en Gyðingaþjóðin kom til sögunnar. Upphaf hans er að finna í sköpunarvikunni.

`Lestu 1Mós 2.2, 3 og 2Mós 20.11. Hvar staðsetja þessir textar upphaf hvíldardagsins á skýran og ótvíræðan hátt?`

Þó svo sjöundi dagurinn sé ekki skýrgreindur sem hvíldardagur í 1Mós 2.2,3 (sú skýrgreining kemur fyrst í 2Mós 16.26, 29) er greinileg vísbending um það í orðasambandinu um að Guð „hvíldist hinn sjöunda dag“ (1Mós 2.2). Orðið hvíldist er þýðing á hebresku sögninni sjabat sem er af sömu rót og nafnorðið sjabbat sem þýðir hvíldardagur. „Orðið sjabbat (hvíldardagur) er ekki notað [í 1Mós 2.2, 3] en ljóst er að höfundurinn ætlaði sér að halda því fram að Guð hafi blessað og helgað sjöunda daginn sem sjabbat (hvíldardag)“ (G.F. Waterman. The Zondervan Pictorial Encyclopedia of the Bible. Zondervan Publishing House, 1975, 5. bindi, bls. 183). Greinilegt er að 1Mós 2.2, 3 kennir guðlegan uppruna hvíldardagsins sem dag blessunar fyrir allt mannkyn.

Lestu einnig Mrk 2.27 þar sem Jesús segir að hvíldardagurinn hafi verið gerður fyrir manninn, þ.e. mannkynið sem heild en ekki einungis fyrir Gyðingana.

`Hvers vegna ætli Guð sjálfur hafi hvílst á sjöunda deginum? Þurfti hann þess? Hvaða tilgangi öðrum gæti hvíld hans hafa þjónað?`

Þó svo sumir ritskýrendur telji að Guð hafi haft þörf fyrir líkamlega hvíld eftir sköpunina þá var hinn virkilegi tilgangur hvíldar Guðs að vera guðleg fyrirmynd fyrir manninn. Maðurinn á þannig að vinna sex daga og hvílast á sjöunda-dags hvíldardeginum. Guðfræðingurinn Karl Barth vildi meina að hvíld Guðs í lok sköpunarvikunnar hafi verið þáttur í „sáttmála náðarinnar“ þar sem manninum er boðið að hvílast með honum …og taka þátt í hvíld hans“ (Church Dogmatics, 3. bindi, 1. hluti. T&T Clark, 1958, bls. 98).11

Daginn eftir að Guð skapaði manninn og konuna kallaði Guð þau í elsku sinni til hvíldar-samfélags við sig og stofnaði þar með til náins sambands við

hann sem þau voru eftirmynd af. Það samfélag og samneyti átti að vara að eilífu. Allt frá syndafallinu hefur það verið vikulegur hápunktur í lífi okkar með frelsaranum.

`Hverju mundir þú svara ef einhver spyrði þig hvaða ávinning helgihald hvíldardagsins hafi haft fyrir samband þitt við Guð?`

---

<sup>11</sup> Einnig hefur verið bent á að hvíldardagurinn sé einskonar vikulegur brúðkaupsdagur þar sem Guð minnir okkur á kjarna sáttmálans: „Ég vil vera þinn Guð og þú skalt vera mitt fólk.“ (Þýð.)