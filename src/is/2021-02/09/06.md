---
title:  Minnstu hvíldardagsins
date:  27/05/2021
---

**„Minnstu þess að halda hvíldardaginn heilagan“ (2Mós 20.8).**

Hvíldardagurinn var og er tákn fyrir manninn til að „muna“ eða „minnast.“12 Notkun sagnarinnar gegnir mismunandi hlutverkum. Í fyrsta lagi bendir „að muna“ til þess að litið er til baka til fortíðarinnar. Í þessu tilviki bendir hvíldardagurinn okkur tilbaka til sköpunarinnar sem náði hámarki sínu með því að hvíldardagurinn var settur sem vikulegur dagur hvíldar og sérstaks samfélags við Guð.

Hvatningin að muna/minnast nær einnig til nútímans. Við eigum ekki einungis að muna eftir hvíldardeginum (2Mós 20.8), við eigum að „halda“ hann (sjá 5Mós 5.12). Þannig er hvíldardagurinn mikilvæg vísbending til okkar í dag.

Að lokum bendir hvíldardagurinn einnig til framtíðarinnar. Mikilsverð framtíð sem lofar góðu í samfélagi við Herra hvíldardagsins bíður hvers og eins sem minnist þess að halda hvíldardaginn. Við erum í sáttmálatengslum af því að við erum í Drottni. Þegar við skiljum að sáttmálinn hefur með tengsl milli Guðs og mannsins að gera verður hvíldardagurinn enn meira áberandi þar sem hann getur verulega eflt þau tengsl.

Þegar fólk Guðs minnist sköpunarinnar og skaparans minnist það einnig náðarverka Guðs í frelsuninni (sjá 5Mós 5.14 þar sem hvíldardagurinn er framsettur sem tákn um endurlausnina frá Egyptalandi, sem var aftur táknmynd um hina endanlegu frelsun sem finnst í Guði). Sköpun og endursköpun heyra saman. Sköpunin gerir endursköpunina mögulega. Hvíldardagurinn er tákn um að Guð er skapari heimsins og skapari hjálpræðisins.

„Við eigum að sýna fram á að við erum fólk Guðs með því að halda hvíldardaginn heilagan. Orð hans lýsir því yfir að hvíldardagurinn sé tákn sem einkennir þá sem halda boðorðin. …Þeir sem halda lögmál Guðs munu vera eitt með honum í deilunni miklu sem hófst á himnum milli Satans og Guðs“ (2SM, bls. 160).

`Hugleiddu þessa yfirlýsingu frá þjóni Drottins. Hvað er það við hvíldardaginn sem getur einkennt þá sem halda fjórða boðorðið betur en nokkurt hinna boðorðanna?`

---

<sup>12</sup> Líkt og hebreska sögnin að „þekkja/vita“ felur sögnin að „muna/minnast“ meira í sér en upprifjun staðreynda. Hún felur í sér að gera eitthvað í því sem við munum (sjá t.d. 2Mós 2.24, 25) (Þýð).