---
title:  'Fyrirheitið um Messías: síðari hluti'
date:  27/04/2021
---

**„Til þess að njóta sannrar hamingju verðum við að fara á fjarlægar slóðir og jafnvel út úr okkur sjálfum.“ (Thomas Browne.)**

`Hugleiddu þessa yfirlýsingu sem var rituð á 17. öld. Ertu henni sammála eða ekki? Lestu hana í samhengi við 1Þess 4.16-18 og Opb 3.12.`

Ágústínus hafði eftirfarandi að segja um ásigkomulag mannsins: „Líf okkar – ef hægt er með réttu að kalla það líf sem er svo fullt af alls kyns böli – ber vott um þá staðreynd að allt frá upphafi hafi dauðlegt mannkynið verið undir fordæmingu. Hugsaðu til dæmis um það hræðilega djúp fáfræðinnar sem öll rangindi streyma frá og kaffæra son Adams í dimmum hyl sem enginn getur sloppið úr án þrældóms, tára og ótta. Lítum svo á mætur okkar á öllu því sem er hégómlegt og eitrað og leiðir til hugarangurs, erfiðleika, sorgar og ótta, fáránlegrar gleði yfir ósættum, deilum og stríði, . . óheiðarleika, þjófnaði og ránum, sviksemi og hroka, öfund og metorðagirnd, manndrápum og morðum, grimmd og villimennsku, lögleysi og girnd; allar hinar ósvífnu ástríður og losta spillingarinnar – hórdóm og hjúskaparbrot, sifjaspell og ónáttúrulegar syndir, nauðgun og óteljandi annan sora sem er ekki nefnandi; syndir gegn trúmálum – helgispjöll og villutrú, guðlast og ljúgvitni; ranglæti gegn náunganum – rógburð og svik, lygar og fals, ofbeldi gegn einstaklingum og eignum; óréttlæti í réttarsalnum og óteljandi annað kvalræði og mein sem fylla jörðina en vekja samt ekki athygli.“ (Ágústínus frá Hippó, The City of God. New York: Doubleday & Co, 1958. Bók 2, kafli 22, bls. 519).

Lýsing Ágústínusar gæti átt við um flestar borgir nútímans þó svo hann skrifaði þetta fyrir rúmum 15 öldum. Mannkynið hefur lítið breyst og því þráir fólkið að finna undankomuleið.

En hversu erfiðar sem kringumstæður okkar eru í dag er framtíðin sem betur fer björt en aðeins vegna þess sem Guð gerði fyrir okkur í lífi, dauða, og upprisu Jesú Krists og þjónustu hans sem æðsti prestur – hann sem var endanleg uppfylling fyrirheita sáttmálans sem Guð gerði við Abraham um að allar kynslóðir jarðarinnar myndu hljóta blessun í sæði/afkomanda hans.

`Hugleiddu lýsingu Ágústínusar. Punktaðu hjá þér lýsingu á heiminum í dag. Líttu jafnframt á texta í Biblíunni sem tala um það sem Guð hefur heitið okkur í Jesú Kristi (t.d. Jes 25.8; 1Kor 2.9; Opb 22.2-5). Hugleiddu þessi fyrirheit. Tileinkaðu þér þau. Einungis þannig getur þú skilið til fulls hvað sáttmálinn er um.`