---
title:  Mikil og voldug þjóð …
date:  28/04/2021
---

Guð hét Abraham ekki aðeins því að allar ættkvíslir jarðarinnar mundu blessun hljóta í honum heldur sagði hann einnig að hann mundi gera Abraham að „mikilli og voldugri þjóð“ (1Mós 18.18; sjá einnig 1Mós 12.2 og 1Mós 46.3). Þetta var stórkostlegt fyrirheit til manns sem var giftur konu sem var komin af barnseigna-aldri. Þegar Abraham átti hvorki afkomendur né son hét Guð honum hvoru tveggja.

Samt rættist þetta fyrirheit ekki fyllilega meðan Abraham var enn á lífi. Hvorki Ísak né Jakob sáu það heldur rætast. Guð endurtók fyrirheitið til Jakobs en bætti því við að það mundi rætast í Egyptalandi (1Mós 46.3) þó svo Jakob sæi það ekki heldur. En að lokum rættist fyrirheitið.

`Hvers vegna vildi Drottinn gera afkomendur Abrahams að sérstakri þjóð? Vildi hann einungis setja upp annað landsvæði með sérstakan þjóðflokk? Hvaða hlutverki átti þessi þjóð að gegna? Lestu 2Mós 19.5, 6; Jes 60.1-3 og 5Mós 4.6-8.`

Það virðist ljóst þegar við lesum Biblíuna að Guð áformaði að laða þjóðir heimsins til sín með vitnisburði Ísraels sem með blessunum hans mundi verða hamingjusamur, heilsugóður og heilagur lýður. Slík þjóð mundi sýna fram á þá blessun sem er í því fólgin að hlýða vilja skaparans. Fjöldi íbúa jarðarinnar mundi laðast að því að tilbiðja hinn sanna Guð (Jes 56.7). Þannig mundi athygli manna beinast að Ísrael, Guði þeirra og Messíasi, frelsara heimsins, sem mundi birtast meðal þeirra.

„Ísraelsþjóðin átti að búa á öllu því svæði sem Guð hafði úthlutað þeim. Þær þjóðir sem höfnuðu því að tilbiðja hinn sanna Guð og þjóna honum mundu verða sviptar eignarrétti sínum. En það var áform Guðs að menn myndu laðast að honum þegar þeir sæju lyndiseinkunn hans birtast í lífi Ísraelsmanna. Boð fagnaðarerindisins átti að berast út um allan heim. Fræðsla fórnakerfisins átti að upphefja Krist frammi fyrir þjóðunum og allir sem litu til hans mundu lifa“ (COL, bls. 290).

`Sérðu einhverjar hliðstæður milli þess sem Drottinn vildi gera fyrir tilstilli Ísraels og þess sem hann vill gera fyrir tilstilli safnaðarins? Hverjar eru þessar hliðstæður? Lestu 1Pét 2.9.`