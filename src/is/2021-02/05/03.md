---
title:  'Fyrirheitið um Messías: fyrri hluti'
date:  26/04/2021
---

**„Allar ættkvíslir jarðarinnar munu blessun hljóta í niðjum þínum“ (1Mós 28.14).**

**„Ef þið eruð í samfélagi við Krist þá eruð þið niðjar Abrahams og erfið það sem honm var heitið“ (Gal 3.29).**

Drottinn sagði oftar en einu sinni við Abraham að allar þjóðir jarðarinnar mundu öðlast blessun í niðjum hans (sjá einnig 1Mós 12.3; 1Mós 18.18; 1Mós 22.18). Þetta dásamlega fyrirheit sáttmálans er endurtekið því að þetta er mikilvægast og varanlegast allra fyrirheitanna, það sem gefur öllum hinum gildi. Að einu leyti var þetta fyrirheit um Gyðingaþjóðina sem Drottinn mundi reisa upp og nota til að kenna öllum þjóðum jarðarinnar um hinn sanna Guð og frelsunaráform hans. En fyrirheitið náði endanlegri uppfyllingu sinni í Jesú Kristi sem var af ætt Abrahams, honum sem með krossdauða sínum mundi borga fyrir syndir allra ættkvísla jarðarinnar.

`Hugleiddu fyrirheit sáttmálans sem gefið var eftir flóðið (þar sem Drottinn hét því að tortíma aldrei jörðinni aftur með vatni). Hver væri ávinningurinn af því ef ekki kæmi til fyrirheitið um endurlausn í Jesú? Hver væri endanlegur ávinningur fyrirheita Guðs ef við hefðum ekki fyrirheitið um eilíft líf í Kristi?`

Hvað felst í fyrirheitinu um að allar ættkvíslir jarðarinnar muni hljóta blessun í Abraham fyrir tilstilli Jesú?

Það er enginn vafi að fyrirheit sáttmálans um frelsara heimsins gnæfir hæst af öllum fyrirheitum Guðs. Endurlausnarinn sjálfur er leiðin til að uppfylla skilyrði sáttmálafyrirkomulagsins og öll önnur fyrirheit verða að raunveruleika. Allir, Gyðingar jafnt sem heiðingjar, sem innganga í tengsl við Guð teljast sem hin sanna fjölskylda Abrahams og erfingjar fyrirheitisins (Gal 3.8, 9, 27-29) um eilíft líf í syndlausu umhverfi þar sem hið illa, sársauki og þjáningar finnast ekki lengur. Getur þú hugsað þér betra fyrirheit?

`Hvað er það við fyrirheitið um eilíft líf í heimi án syndar og þjáninga sem hefur svo mikið aðdráttarafl fyrir okkur? Gæti verið að við þráum það vegna þess að við vorum upphaflega sköpuð til að njóta þess og við erum full löngunar eftir einhverju sem býr undirniðri í eðli okkar?`