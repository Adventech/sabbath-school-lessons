---
title:  Til íhugunar
date:  30/04/2021
---

Lestu „Abraham í Kanaanslandi“ í ÆS bls. 91-100 og „Reynsla trúarinnar“ bls. 101-107.

„Prófið sem Abraham var gert að taka, var ekki auðvelt; af honum var krafist mikillar fórnar. …En hann hikaði ekki við að hlýða kallinu. Hann spurði engra spurninga um landið fyrirheitna. … Guð hafði talað og þjóni hans bar að hlýða; mesti hamingjustaður hans á jörðinni var þar sem Guð vildi að hann væri“ (ÆS, bls. 86).

Þegar Abram kom til Kanaanslands birtist Drottinn honum og gerði honum ljóst að þó svo hann ætti að dvelja í því landi þá var það ætlað afkomendum hans (1Mós 12.7). Guð marg-endurtók það fyrirheit (sjá 1Mós 13.14, 15, 17; 1Mós 15.13, 16, 18; 1Mós 17.8; 1Mós 28.13, 15; 1Mós 35.12). Rúmlega 400 árum síðar tilkynnti Drottinn Móse að samkvæmt fyrirheitinu (1Mós 15.13, 16) mundi hann leiða Ísraelsmenn út úr Egyptalandi til lands sem flyti í mjólk og hunangi (2Mós 3.8, 17; 2Mós 6.8). Guð endurtók þetta fyrirheit til Jósúa (Jós 1.3), en það var á dögum Davíðs að það rættist að mestu, en þó ekki að öllu leyti (1Mós 15.18-21; 2Sam 8.1-14; 1Kon 4.21; 1Kro 19.1-19).

Lestu Heb 11.9, 10, 13-16. Þessi vers gera ljóst að Abraham og hinir trúföstu forfeður litu á Kanaansland sem táknmynd eða fyrirboða um endanleg og varanleg heimkynni hins endurleysta lýðs Guðs. Þar sem syndin ræður ríkjum eru engin varanleg heimkynni möguleg. Lífið er hverfult, líkt og „gufa sem sést um stutta stund en hverfur síðan“ (Jak 4.14). Sem andlegir afkomendur Abrahams verðum við að gera okkur grein fyrir því „að hér höfum við ekki borg er stendur heldur leitum við hinnar komandi“ (Heb 13.14). Vissan um framhaldslíf með Kristi veitir okkur stöðugleika í þessum heimi umbreytinga og hnignunar.

**Til umræðu**

`Hvaða áhrif ætti fyrirheit Guðs um nýja jörð að hafa á kristilega reynslu okkar? (Sjá Matt 5.5; 2Kor 4.17, 18; Opb 21.9, 10; Opb 22.17.)`

`„Sannur mikilleiki átti að leiða til undirgefni við boð Guðs og samstarfs við guðleg áform hans“ (1SDABC, bls. 293). Hvað felst í þessari yfirlýsingu?`

**Samantekt**: Fyrirheit! Hversu dýrmæt þau eru fyrir þann sem trúir! Munu þau rætast? Trúin segir: „Já.“