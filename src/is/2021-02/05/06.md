---
title:  „Gera nafn þitt mikið“
date:  29/04/2021
---

**„Ég mun gera þig að mikilli þjóð og blessa þig og gera nafn þitt mikið. Blessun skalt þú vera“ (1Mós 12.2).**

`Í 1Mós 12. 2 gefur Guð Abram fyrirheit um að hann muni gera nafn hans mikið, þ.e.a.s. hann yrði frægur. Hvers vegna mundi Drottinn vilja gera það fyrir nokkurn syndara, óháð því hve hlýðinn og trúfastur hann væri? Hver á skilið „mikið“ nafn? (Sjá Róm 4.1-5 og Jak 2.21-24.) Var það til þess að veita Abram persónulegan ávinning að Guð gaf honum mikilleika eða fólst eitthvað meira í því?`

`Berðu saman 1Mós 11.4 og 1Mós 12.2. Í hverju er meginmunurinn fólginn? Á hvern hátt er annar merki um „frelsun fyrir verk“ og hinn „frelsun fyrir trú“?`

Hversu mjög sem frelsunaráformið byggist á verki Krists fyrir okkur þá erum við samt viðriðin málið sem móttakendur náðar Guðs. Við höfum hlutverki að gegna þar sem frjálst val okkar gegnir mikilvægu hlutverki. Harmleikur aldanna, baráttan milli Krists og Satans, stendur enn yfir í okkur og með þátttöku okkar. Jafnvel englar fylgjast enn með því sem er að gerast með okkur í þeirri deilu (1Kor 4.9). Þess vegna skiptir það ekki aðeins máli fyrir það umhverfi sem við erum í hver við erum, hvað við segjum og hvað við gerum, heldur getur það endurómað um allan alheiminn. Við getum hjálpað til við að færa Drottni dýrð með orðum okkar, athöfnum og jafnvel afstöðu, honum sem hefur gert svo mikið fyrir okkur, en við getum einnig leitt skömm yfir hann og nafn hans. Þegar því Drottinn sagði Abraham að hann mundi gera nafn hans mikið var hann ekki að tala um það sem heimurinn á við þegar hann talar um að einhver hafi mikið nafn. Það sem gerir nafn mikið í augum Guðs er lyndiseinkunn, trú, hlýðni, auðmýkt og elska til náungans. Þetta eru eiginleikar sem heimurinn ber oft virðingu fyrir en eru venjulega ekki þættir sem að mati heimsins gera nafn mikið.

`Líttu á menn og konur sem eru í miklum metum í heimi nútímans: leikarar, stjórnmálamenn, listamenn, auðjöfrar o.s.frv. Hvað er það sem gerði þá fræga? Berðu það saman við mikilleik Abrahams. Hvað segir það okkur um hve brenglað hugtakið mikilleiki er orðið í heiminum nú til dags? Hvaða áhrif hefur afstaða heimsins einnig á viðhorf okkar til mikilleika?`