---
title:  Skjöldur þinn
date:  25/04/2021
---

**„Eftir þessa atburði kom orð Drottins til Abrams í sýn: „Óttast þú ekki. Ég er skjöldur þinn. Laun þín munu mjög mikil verða““ (1Mós 15.1).**

`Lestu 1Mós 15.1-3. Hugleiddu í hvaða samhengi boðskapurinn er gefinn. Hvers vegna hóf Drottinn mál sitt með því að segja við Abram: „Óttast þú ekki.“? Hvers vegna ætti Abram að óttast?`

Það sem vekur athygli hér er að Drottinn segir við Abram: „Ég er skjöldur þinn.“ Þetta er í fyrsta sinn í Biblíunni að Guð er sagður vera „skjöldur“ og einasti staðurinn sem Guð notar það hugtak um sjálfan sig þó svo aðrir ritningarstaðir noti það um Guð (5Mós 33.29; Slm 18.31; Slm 84.10; Slm 144.2).

`Hvað felst í því að Guð segist vera skjöldur einhvers? Hafði það einhverja sérstaka merkingu fyrir Abram sem það hefur ekki fyrir okkur? Getum við gert tilkall til þess fyrir okkur? Þýðir það að ekkert muni gera okkur líkamlegt mein? Á hvern hátt er Guð skjöldur? Hvernig skilur þú þá mynd?`

„Kristur hefur ekki tilviljunarkenndan áhuga á okkur heldur er hann sterkari en áhugi móður fyrir barni sínu. …Frelsari okkar hefur keypt okkur með þjáningum sínum og sorg, smán og svívirðingu, hæðni, höfnun og dauða. Hann vakir yfir þér, þú óttaslegna barn Guðs. Hann mun veita þér öryggi undir sinni vernd. …Veikleiki mannlegs eðlis okkar mun ekki útiloka okkur frá himneskum föður okkar því að hann [Kristur] dó sem meðalgangari okkar“ (SD, bls. 77).

`Hvað verður um Guð sem skjöld þegar einhver sem virðist vera trúfastur fylgjandi Krists deyr óvænt? Þurfum við e.t.v. að skilja hugmyndina um Guð sem skjöld okkar einhvern veginn öðruvísi? Frá hverju hefur Guð heitið að vernda okkur ávallt? (Sjá 1Kor 10.13.)`