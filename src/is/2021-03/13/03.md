---
title:  Niðurtalningin
date:  20/09/2021
---

Á Olíufjallinu dró Jesús upp yfirlitsmynd yfir mannkynssöguna í grófum dráttum þegar hann svaraði spurningu lærisveinanna: „Seg þú okkur, hvenær verður þetta? Hvernig sjáum við að þú sért að koma og veröldin að líða undir lok?“ (Matt 24.3).

Hin þekkta ræða Jesú sem skráð er í Matt 24 rekur samfellda tímalínu sögunnar frá hans tíma og allt til endurkomunnar og áfram. Jesús vildi gefa fólki sínu í aldanna rás gróft yfirlit yfir áform Guðs varðandi spádóma endalokanna þannig að þeir sem lifðu á þeim tíma gætu verið undirbúnir undir lokaviðburðina. Hann vildi að við gætum hvílst í fullu trausti til elsku hans, jafnvel þegar allt umhverfis okkur væri að hrynja.

Aðventistar þekkja vel lýsingu Daníels á slíkum hörmungatímum „að slík[ir munu] aldrei verið hafa frá því menn urðu fyrst til og allt til þess tíma“ (Dan 12.1, 1981). Jesús vill að við séum öll undirbúin undir þann atburð sem er undanfari endurkomu hans.

`Hvernig verður koma hans? Hvernig getum við komist hjá því að blekkjast? Lestu Matt 24.4-8, 23-31.`

Endurkoma Jesú verður bókstaflegur atburður við endalokin. Í ljósi þess hve mikið pláss hún tekur í spádóminum og jafnvel í öðrum ræðum Jesú, þá skiptir hún miklu máli.

Síðast þegar heimsvíðtækur atburður skall yfir voru einungis átta í öllum heiminum undirbúnir undir hann. Jesús ber hina óvæntu endurkomu sína saman við þann atburð – flóðið (Matt 24.37-39). En þó svo enginn viti dag né stund endurkomunnar (Matt 24.36) hefur Guð gefið okkur spámannlega niðurtalningu sem við getum fylgst með í heiminum umhverfis okkur.

`Okkur hefur verið falið hlutverk í þessum spámannlega harmleik. Hvert er það hlutverk? Beindu huganum að Matt 24.9-14.`

Í þessum alheimsvíðtæka harmleik erum við ekki aðeins áhorfendur. Við erum virkir þátttakendur við að útbreiða fagnaðarerindið til endimarka jarðarinnar sem þýðir að við munum einnig standa andspænis ofsóknum.

`Hvað felst í því að vera staðfastur allt til enda? Hvernig gerum við það? Hvernig þurfum við að velja á hverjum degi til þess að hrasa ekki líkt og svo margir hafa gert eða jafnvel gera enn?`