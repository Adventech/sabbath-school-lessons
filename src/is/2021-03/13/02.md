---
title:  Sýn um endalokin
date:  19/09/2021
---

Elsti lærisveinninn sem hafði verið með Jesú og var enn á lífi var nú fangi á klettaeyju fjarri öllu sem var nákomið honum og hann unni. Við vitum ekki hvað var efst í huga Jóhannesar þar sem hann sat á þessari eyðilegu eyju. Hvers vegna var hann eiginlega þar? Hann hafði séð brottför Jesú og englana tvo sem stóðu þar og sögðu: „Galíleumenn, hví standið þér og horfið til himins? Þessi Jesús, sem varð upp numinn frá yður til himins, mun koma á sama hátt og þér sáuð hann fara til himins“ (Post 1.11).

Þetta hafði gerst fyrir mörgum árum og Jesús var enn ekkikominn. Allir hinir lærisveinarnir sem voru samankomnir þann dag voru nú dánir, flestir sem píslarvottar vegna vitnisburðar þeirra um Jesú. Hinn ungi söfnuður hafði breyst þar sem ný kynslóð var komin til sögunnar og stóð nú andspænis hræðilegum utanaðkomandi ofsóknum og undarlegum innbyrðis villikenningum. Jóhannesi hlýtur að hafa fundist hann vera einstæður, þreyttur og eirðarlaus, en þá fékk hann sýn.

`Hvaða huggun telur þú að Jóhannes hafi fengið með þessari sýn? Lestu Opb 1.9-19.`

Jesús hafði sagt við fylgjendur sína: „Sjá, ég er með yður alla daga allt til enda veraldar“ (Matt 28.20). Þau orð hljóta að hafa hughreyst Jóhannes þar sem hann var í einmana útlegð. Þessi opinberun hlýtur að hafa verið mikil uppörvun fyrir hann að sjá Jesú, „alfa og ómega, hinn fyrsta og hinn síðasta,“ þar sem hann opinberaði sig á sérstakan hátt fyrir postula sínum í útlegðinni.

Því næst komu sýnir um framtíð þessa heims. Stórkostleg yfirsýnyfir framtíð kristinnar kirkju birtist honum, en frá okkar sjónarhóli var saga hennar rakin. Mitt í öllum þeim reynslum og erfiðleikum sem hennar biðu var Jóhannesi sýnt hver endalokin yrðu. „Og ég sá nýjan himin og nýja jörð því að hinn fyrri himinn og hin fyrri jörð voru horfin og hafið var ekki framar til. Og ég sá borgina helgu, nýja Jerúsalem, stíga niður af himni frá Guði, búna sem brúði er skartar fyrir manni sínum“ (Opb 21.1, 2).

Hin mikla sýn um endalokin sem Jóhannes hefur skráð í Opinberunarbókinni hjálpaði honum að hvíla í fullu trausti til forsjónar Guðs og fyrirheita.

`Lífið getur verið erfitt og stundum jafnvel ógnvekjandi. Hvernig hughreystir það okkur nú að vita að Guð þekkir framtíðina og sú framtíð er góð þegar til lengdar lætur?`