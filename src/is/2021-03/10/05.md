---
title:  Þjónusta við aðra heiðrar hvíldardag Guðs
date:  01/09/2021
---

Í heimi Nýja testamentisins höfðu trúarleiðtogarnir gert helgihald hvíldardagsins að nákvæmri list. Þeir höfðu sett upp tugi af boðum og bönnum varðandi helgihald hans.

`Hvaða ásakanir voru bornar fram gegn Jesú í Jóh 5.7-16?`

Trúarleiðtogarnir gáfu alls engan gaum að því undursamlega kraftaverki sem Jesús hafði gert eða því frelsi frá sjúkdómi sem hann hafði gefið manninum. Þess í stað voru þeir alteknir af því að læknaði maðurinn bar rekkju sína í allra augsýn á hvíldardegi. Í stað þess að sjá hvernig „Herra hvíldardagsins“ (Mrk 2.28) notaði þennan sérstaka dag einsettu leiðtogarnir sér að halda uppi eigin reglum og reglugerðum. Við þurfum að gæta okkar að okkur verði ekki á sömu mistök í okkar umhverfi og umgengni.

`Hvernig lýsir Jes 58.12-14 áformi Guðs um helgihald hvíldardagsins?`

Guð kærir sig ekki um innantóma tilbeiðslu eða helgiþögn. Hann vill sjá fólk sitt eiga samneyti við annað fólk, einkum það sem er niðurlægt eða lítilsvirt.

Jesaja gerir þetta ljóst í Jes 58.13, 14: „Ef þú varast að vanhelga hvíldardaginn, varast að gegna störfum þínum á helgum degi mínum, ef þú kallar hvíldardaginn feginsdag, hinn helga dag Drottins heiðursdag, og virðir hann svo, að þú framkvæmir ekki fyrirætlanir þínar, annast ekki störf þín né talar hégómaorð, þá munt þú gleðjast yfir Drottni og þá mun ég láta þig fram bruna á hæðum landsins og láta þig njóta arfleifðar Jakobs föður þíns, því að munnur Drottins hefur talað það“ (Jes 58. 13, 14. 1981).

Verkaskrá mannanna er ekki þáttur í hugsjón Guðs varðandi hvíldardaginn. Þess í stað er okkur boðið að huga að þeim sem eiga í erfiðleikum, eru í ánauð, eru hungraðir eða naktir og ganga í myrkri og enginn virðist muna eftir. Umfram aðra daga ætti hvíldardagurinn að draga okkur út úr okkur sjálfum og síngirni okkar og fá okkur til að hugsa meira um aðra og þeirra þarfir en okkur sjálf og okkar þarfir.