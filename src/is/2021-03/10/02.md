---
title:  Hvíldardagurinn og sköpunin
date:  29/08/2021
---

Fjórða boðorðið er það einasta sem hefst á sögninni „að muna/minnast.“ Við lesum ekki: „Minnstu þess að stela ekki“ eða „Mundu að þú átt ekki að girnast.“ Við finnum aðeins: „Mundu eftir hvíldardeginum.“

Hugtakið „að muna/minnast“ gengur út frá einhverju sem hefur gerst í fortíðinni sem við þurfum að muna. Þegar við munum eitthvað tengjumst við fortíðinni og fyrirmælin um að „minnast þess að halda hvíldardaginn heilagan“ taka okkur beint tilbaka til sköpunarvikunnar.

`Lestu 1Mós 1.26, 27 og 1Mós 9.6. Hvað kenna þessi vers okkur um hve sérstök við erum og hve frábrugðin við erum öllu öðru sem Guð hefur skapað á þessari jörð? Hvers vegna er svo mikilvægt að við skiljum þann mun?`

Þegar við minnumst sköpunarinnar þá minnumst við þess að við erum sköpuð eftir mynd Guðs, en það er ekki sagt um neitt annað í frásögninni um sköpunina. Það er augljóst að við mannverurnar erum algjörlega frábrugðin öllum öðrum sköpuðum lífverum á þessari reikistjörnu, óháð því hve mikið af erfðaeinkennum okkar svipar til sumra dýra. Og andstætt vinsælum goðsögnum erum við ekki aðeins háþróaðir apar eða afbrigði af einhverju æðra spendýri. Maðurinn var skapaður eftir mynd Guðs og sem slík erum við einstök á meðal alls þess sem Guð skapaði í þessum heimi.

`Á hvern hátt minnir sköpunarsagan okkur á tengsl okkar við sköpunina? 1Mós 2.15, 19.`

Þegar við gerum okkur grein fyrir því að Guð skapaði einnig heiminn minnir það okkur á ábyrgð okkar gagnvart sköpunarverkinu. Við eigum að drottna yfir sköpuninni. Það þýðir þó ekki að við eigum að arðræna hana. Við eigum að stjórna undir yfirráðum Guðs. Við eigum að hafa samskipti við náttúruna á sama hátt og Guð mundi gera.

Það er rétt að syndin hefur spillt öllu en jörðin er samt sköpunarverk Guðs og ekkert gefur okkur rétt til að arðræna það, einkum ef það skaðar aðrar mannverur, eins og svo oft gerist.

`Auk þess að vera minnismerki um Guð sem skaparann hvernig getur helgihald hvíldardagsins hjálpað okkur að vera meðvituð um þörf okkar á að vera góðir ráðsmenn umhverfisins?`

---

<sup>1</sup> Orðrétt þýðing úr frummálinu (Þýð.).