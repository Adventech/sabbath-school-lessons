---
title:  Hvíldin í Nýja testamentinu
date:  30/06/2021
---

Ein af þeim sögnum sem notaðar eru í Nýja testamentinu um hvíld er anapáó, sem þýðir „að hvílast,“ „slaka á“ eða „endurnærast.“ Hún er notuð í einna þekktustu yfirlýsingu Jesú um hvíld í Matt 11.28: „Komið til mín, öll þér sem erfiðið og þunga eruð hlaðin, og ég mun veita yður hvíld.“ Það getur vísað til líkamlegrar hvíldar (Matt 26.45) eða þeirrar endurnærandi tilfinningar sem Páll fagnaði í lokakveðju sinni til Korintumanna þegar vinir komu til hans og „hresstu“ anda hans (1Kor 16.18).

Önnur sögn sem gefur til kynna hvíld er hesykhazó. Hún er notuð um það þegar konurnar héldu kyrru fyrir hvíldardaginn sem Jesús lá í gröfinni (Lúk 23.56). En hún er einnig notuð um það að „lifa kyrrlátu lífi“ (1Þess 4.11) eða þegar einhver hefur engin andmæli og stillist því (Post 11.18).

Þegar svo Heb 4.4 lýsir hvíld Guðs á hvíldardegi sköpunarvikunnar er notuð sögnin katapáó sem felur í sér „að hættaeinhverju,“ „róa niður“ eða „hvílast.“ Sú sögn endurspeglar grísku þýðingu Gamla testamentisins (frá um 200 árum f.Kr.). Þessi sögn er samt sjaldan notuð í Nýja testamentinu utan þessa kafla.

`Lestu Mrk 6.30-32. Hvers vegna bað Jesús lærisveina sína um að koma á óbyggðan stað til þess að hvílast um stund þegar hann hafði svo gott tækifæri til útbreiðslu þar sem þeir voru? Líttu á það í ljósi samhengisins í Mrk 6.`

Orð Jesú: „Komið nú á óbyggðan stað . . . og hvílist um stund“ (Mrk 6.31) eru ekki kurteisislegt boð heldur fyrirmæli eða skipun. Jesús hafði áhyggjur af lærisveinum sínum og líkamlegri og andlegri velferð þeirra. Þeir voru nýkomnir úr umfangsmikilli boðunarferð sem Jesús hafði sent þá í tvo og tvo (Mrk 6.7). Í Mrk 6.30 er okkur sagt að þeir hafi verið gagnteknir þegar þeir sneru aftur. Hjörtu þeirra voru uppspennt og þeir vildu deila sigrum sínum og mistökum með Jesú, en Jesús stöðvar það með því að fyrirskipa þeim að hvíla sig. Markús útskýrir málið nánar þegar hann bendir á að „fjöldi fólks var stöðugt að koma og fara svo að þeir höfðu ekki einu sinni næði til að matast“ (Mrk 6.31). Það er einnig mikil áskorun fyrir lærisveina Guðs þegar þeir eru yfirbugaðir og önnum kafnir við að sinna erindum Guðs. Jesús minnir okkur á að við þurfum að gæta heilsunnar og andlegrar velferðar okkar með því að taka tíma til að hvílast.

`Hvernig getum við hjálpað prestum okkar, safnaðarleiðtogum og öðrum og létt byrði þeirra sem eru á kafi við að sinna verki Drottins? Hvernig gætum við látið þakklæti okkar í ljós og hjálpað þeim að finna hvíld?`