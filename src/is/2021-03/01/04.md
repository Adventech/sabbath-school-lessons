---
title:  Hvíldin skýrgreind í Gamla testamentinu
date:  29/06/2021
---

Við höfum vissulega öll þörf fyrir hvíld. Þess vegna er það þema að finna í allri Biblíunni. Þó svo Guð hafi skapað okkur til að vera athafnasöm þá er þörf fyrir hvíld til að rjúfa athafnasemina.

Á frummáli Gamla testamentisins, hebreskunni, er að finna ýmis hugtök sem fela í sér hvíld. Hvíld Guðs á nýsköpuðum sjöunda degi sköpunarinnar (1Mós 2.2, 3) er kölluð sjabbat, sem þýðir „að hætta störfum, að hvílast, að taka sér frí,“ sem liggur að baki hugtaksins

„Sabbath“ sem notað er um hvíldardaginn á fjölmörgum tungumálum. Sama sögn er notuð í 2Mós 5.5 þar sem hún merkir „að hætta að erfiða“ (1981). Reiður faraó ásakar Móse um að láta fólkið hvílast frá erfiði sínu.

Þegar talað er um hvíld Guðs á hvíldardeginum í fjórða boðorðinu er notuð hebreska sögnin núakh (2Mós 20.11; 5Mós 5.14) sem þýdd er „hvílast“ í Job 3.13 eða „nema staðar“ í 4Mós 10.36 þar sem átt er við sáttmálsörkina. Í 2Kon 2.15 er talað um að andi Elía „hafi hvílt“ yfir Elísa.

Önnur mikilvæg sögn er sjakat sem felur í sér „að hvílast.“ Hún er notuð í Jós 11.23 um landið sem „hvíldist“ að loknum ófriði þegar Jósúa hafði unnið allt landið. Hugtakið er oft notað um „frið“ í Jósúa og Dómarabókinni.

Sögnin raga er einnig notuð um hvíld. Þegar Guð varar Ísraelsmenn við óhlýðni í 5. Mós segir hann þeim að þeir muni ekki finna neinn hvíldarstað í útlegðinni (5Mós 28.65). Sama sögnin er einnig notuð í Jer 50.34 þar sem hún lýsir vanmætti að færa heiminum hvíld.

`Lestu 5Mós 31.16 og 2Sam 7.12. Hvers konar hvíld er um að ræða í þessum versum?`

Bæði þessi vers nota orðtak byggt á hebresku sögninni sjakab sem þýðir „að leggja sig,“ eða „að sofa.“ Í sáttmála sínum við Davíð hét Guð komandi konungi Ísraels að „þegar dagar þínir eru allir og þú hefur verið lagður til hvíldar hjá forfeðrum þínum mun ég gera son þinn, sem er getinn af þér, að eftirmanni þínum“ (2Sam 7.12).

Þessi langi listi, sem samt er ekki tæmandi, yfir hebreskar sagnir sem hafa með hvíld að gera hjálpar okkur að skilja að guðfræðilega hugtakið um hvíld er ekki bundið við eitt eða tvö orð. Við hvílumstbæði sem einstaklingar og sem heild. Hvíldin hefur áhrif á okkur bæði líkamlega, félagslega og tilfinningalega og er ekki bundin við hvíldardaginn einan.

`Dauðinn er vissulega óvinur og honum verður að lokum útrýmt. Hvers vegna er það huggun að vita til þess að hversu mjög sem við syrgjum látna ástvini og söknum þeirra þá hvílast þeir nú um hríð?`