---
title:  Þreytt og uppgefin
date:  27/06/2021
---

`Lestu 1Mós 2.1-3. Hvers vegna ætli Guð hafi skapað dag hvíldar áður en nokkur var orðinn þreyttur?`

Jafnvel áður en maðurinn hóf streitufullt líf sitt setti Guð upp merki, lifandi leið til að minna okkur á. Þessi dagur átti að vera tími til að nema staðar og njóta lífsins af ásettu ráði, dagur tilveru en ekki athafna, dagur til að gleðjast einkum yfir gjöfum eins og grasi, lofti, náttúrulífi, vatni, fólki og umfram allt skapara allra góðra gjafa.

Þetta var ekki stök gjöf í eitt skipti fyrir öll sem rann út við brottförina úr Eden. Guð vildi tryggja að boðið stæðist tímans tönn svo að frá upphafi vega fléttaði hann hvíld hvíldardagsins inn í klæði tímans. Það mundi ávallt vera endurtekið boð um friðsælan fögnuð yfir sköpuninni sjöunda hvern dag.

Halda mætti að öll hjálpargögn okkar myndu koma í veg fyrir að við yrðum eins þreytt líkamlega og forfeður okkar fyrir tvö hundruð árum. En raunin er önnur. Hvíldin virðist vera í minna framboði í dag. Jafnvel þegar við erum ekki að vinna erum við á fullu að gera eitthvað. Það virðist alltaf vera eitthvað ógert. Engu máli skiptir hve miklu okkur tekst að afkasta þá er alltaf nóg eftir.

Rannsóknir sýna fram á að við sofum minna og margir eru mjög háðir koffíni til að geta haldið áfram. Þó svo við höfum hraðari farsíma, hraðari tölvur og hraðari nettengingar virðumst við aldrei hafa nægan tíma.

`Hvað segja þessir textar okkur um mikilvægi þess að hvílast? Mrk 6.31; Slm 4.9; 2Mós 23.12; 5Mós 5.14 og Matt 11.28.`

Sá Guð sem skapaði okkur vissi að við þyrftum á líkamlegri hvíld að halda. Hann setti upp hringrás tímans sem fól í sér nótt og hvíldardag sem gáfu okkur tækifæri til að hvílast líkamlega. Þegar við tökum á móti Kristi sem herra lífs okkar felur það í sér að við tökum alvarlega þá ábyrgð okkar að taka okkur tíma til að hvílast. Hvíldardagsboðorðið er ekki einungis tillaga, það er fyrirskipun.

`Hvað með þína eigin hrjáðu tilveru? Hvað getur þú gert til að njóta betur þeirrar líkamlegu og andlegu hvíldar sem Guð vill að við höfum?`

---

<sup>1</sup> Þ.e. þjóðfélagi sem er „í gangi“ allan sólarhringinn, alla daga vikunnar (24/7) (Þýð.).