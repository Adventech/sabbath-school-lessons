---
title:  Landflótta og flakkandi
date:  01/07/2021
---

`Lestu 1Mós 4.1-12. Hvað var það sem gerði Kain „landflótta og flakkandi“ á jörðinni? 1Mós 4.12).`

Biblían skýrir ekki beint frá því hvers vegna fórn Abels var Guði þóknanleg en ekki fórn Kains (1Mós 4.4, 5). En við vitum hvers vegna

það var. „Kain kom fyrir Guð með nöldur og ótrúmennsku í hjarta um hina fyrirheitnu fórn og nauðsyn þess að færa fórnir. Gjöf hans bar ekki vott um neina iðrun vegna syndar. Hann taldi, eins og svo margir gera nú á dögum, að það bæri vott um veikleika að fara nákvæmlega eftir áætlun Guðs, að treysta algjörlega á hjálpræði hans til friðþægingar hins fyrirheitna frelsara. Hann valdi leið sjálfstrausts. Hann vildi sýna sig af eigin verðleikum“ (ÆS, bls. 46, 47).

Þegar Guð sagði að Kain yrði landflótta og flakkandi á jörðinni var það ekki eitthvað sem Guð dæmdi hann til, þess í stað var það afleiðing syndugs athæfis hans og óhlýðni. Þegar Kain fann ekki hvíld í Guði komst hann að því að hann fann hana ekki heldur annars staðar,a.m.k. ekki sanna hvíld.

Þegar sagt er að Guð hafi ekki gefið gaum (1Mós 4.4) að fórn Kains sýnir það að athygli Guðs beinist ekki að fórninni sem slíkri heldur öllu fremur að afstöðu þess sem færir hana. Höfnun Guðs á ávaxtafórn Kains voru ekki gerræðisleg viðbrögð duttlungafulls Guðs. Þess í stað sýnir hún fram á ferli sem vegur og metur lunderni þess sem færir fórnina, afstöðu hans og hvað það er sem knýr hann til þess. Hún er í rauninni gott dæmi um rannsóknardóm.

`Lestu 1Mós 4.13-17 og lýstu viðbrögðum Kains við dómi Guðs.`

Þegar við reynum að hlaupa burt frá návist Guðs verðum við eirðarlaus. Við reynum að fylla þrá okkar eftir guðlegri náð með hlutum, mannlegum samskiptum og annríki. Kain byrjaði að byggja upp ættarveldi og reisa borg sem voru hvort fyrir sig mikið afreksverk og sýnir ákveðni og orku en ef ættarveldið er guðlaust og borgin uppreisnargjörn er árangurinn í rauninni enginn.

`Hvernig getum við lært að taka á móti fyrirgefningunni sem okkur býðst fyrir krossinn þegar við líðum afleiðingarnar af syndum okkar eins og venjulega gerist?`

---

<sup>2</sup> Samanber dæmisögu Jesú um faríseann og tollheimtumanninn í Lúk 18.9-14 (Þýð.).