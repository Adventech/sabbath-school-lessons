---
title:  Á tómum tanki
date:  28/06/2021
---

Svefnleysi og magnþrot vegna líkamlegrar ofreynslu eru raunveruleg vandamál. Það sem veldur enn meiri ama er þegar okkur finnst við vera að „keyra áfram á tómum tanki.“ Þegar svo svefnleysi bætist við tilfinningaerfiðleika getum við fyllst sársaukafullu kjarkleysi.

Barúk, ritari Jeremía, hlýtur oft að hafa fundið til þess á síðustu ófriðarárum Jerúsalem, áður en glundroði, þjáningar og eyðilegging komu í kjölfar þess að Babýloníumenn lögðu borgina í eyði.

`Lestu Jer 45.1-5. Hvað segja þessi vers okkur um tilfinningar Barúks á þessum tíma?`

Getur þú ímyndað þér hvernig þér væri innanbrjósts ef Guð sendi þér persónuleg skilaboð? Barúk fékk skilaboð beint frá hásætissal Guðs (Jer 45.2). Okkur er sagt að það hafi gerst „á fjórða stjórnarári Jójakíms

Júdakonungs,“ u.þ.b. 605 eða 604 f.Kr. Við finnum síðan góða lýsingu á því hvernig fólki líður þegar það reynir að „keyra á tómum tanki“ í Jer 45.3.

Á grundvelli þess sem við vitum um þetta tímabil Biblíunnar er ljóst að kvartanir Barúks voru ekki yfirborðskenndar tilfinningar. Hann hafði góða ástæðu til að vera kjarklaus og útkeyrður tilfinningalega. Margt slæmt var að gerast og meira var í aðsigi.

`Hvernig bregst Guð við þjáningum Barúks? Lestu Jer 45.4, 5.`

Viðbrögð Guðs við þrautum og þjáningum Barúks minna okkur á þá staðreynd að örvænting og þjáningar Guðs hljóta að hafa verið hlutfallslega margfalt meiri en þjáningar Barúks. Hann hafði reist Jerúsalem en var nú að því kominn að rífa hana niður. Hann hafðiplantað Ísrael sem víngarð (Jes 5.1-7) en var nú að því kominn að rífa hana upp og herleiða. Það var ekki það sem Drottinn vildi fyrir fólk sitt en það var afleiðing uppreisnar þess gegn honum.

En það var birta framundan fyrir Barúk. Guð hét því að varðveita líf Barúks, jafnvel mitt í eyðileggingu, útlegð og eignamissi.

`Lestu aftur orð Guðs til Barúks. Hvaða boðskap getum við tekið til okkar? Hvað segir hann okkur um það að þegar á reynir er Guð ávallt með okkur undir öllum kringumstæðum?`