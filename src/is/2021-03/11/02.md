---
title:  Skírðir til Móse
date:  05/09/2021
---

`Lestu 1Kor 10.1-11. Hverju vildi Páll koma á framfæri við lesendur sína í Korintu þegar hann talaði um „viðvörun“ („fyrirboða,“ (1981 og eldri þýðingar))?`

Grunnmerking gríska orðsins sem hér er þýtt „viðvörun“ er typos og þýðir í rauninni „tegund“ eða „gerð.“ Það er aldrei notað um frummyndina heldur er það eftirlíking eða merki um hana.

Í Heb 8.5 má finna gott dæmi um þessi tengsl: „En tjaldbúðin þar sem þeir [prestarnir] þjóna er eftirlíking og skuggi hinnar himnesku, eins og Móse fékk bendingu um frá Guði er hann var að koma upp tjaldbúðinni: „Gæt þess,“ sagði hann, „að þú gerir allt eftir þeirri fyrirmynd sem þér var sýnd á fjallinu.“

Þetta vers í Hebreabréfinu dregur fram sambandið milli himneskra og jarðneskra staðreynda og vitnar síðan í 2Mós 25.9 þar sem Guð bauð Móse að byggja tjaldbúðina eftir þeirri fyrirmynd sem hann hafði séð á fjallinu. Þannig er jarðneski helgidómurinn með öllum sínum helgisiðum og athöfnum eftirlíking eða tákn um það sem er gert á himnum þar sem Jesús er æðsti prestur okkar í hinum himneska helgidómi.

Með þetta í huga getum við betur skilið það sem Páll er að tala um í 1Kor 10 þar sem hann dregur aftur fram lykilreynslur fólks Guðs í óbyggðinni á leið sinni til fyrirheitna landsins. Hugtakið „forfeðurnir“ vísar til þeirra sem fóru frá Egyptalandi, voru undir skýinu, fóru gegnum hafið og voru þannig „skírðir“ til nýs lífs frelsisins frá þrælahaldinu.

Páll lítur á þessa staði á eyðimerkurleiðinni sem tákn um einstaklingsbundna skírn þeirra. Í kjölfar röksemda Páls vísar „andlega fæðan“ því til manna-brauðsins (2Mós 16.31-35). Ísrael drakk af klettinum sem Páll segir að tákni Krist (1Kor 10.4). Við sjáum einnig Jesú sem „brauð lífsins“ (Jóh 6.48) og „lifandi vatn“ (Jóh 4.10) svo þetta fellur allt vel saman. Það sem við því sjáum Pál gera við dæmin sem hann dregur fram úr sögu Gamla testamentisins er dæmi um það hvernig heimfæra má andleg sannindi á kristna einstaklinga í dag.

`Hugleiddu reynslu Ísraelsmanna í brottförinni úr Egyptalandi. Hvaða andlegu lexíur getum við lært af fordæmi þeirra, bæði góðar og slæmar?`