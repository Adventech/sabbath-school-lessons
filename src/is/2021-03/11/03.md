---
title:  Helgisiðir og fórnir
date:  06/09/2021
---

Fórna- og helgisiðakerfi Gamla testamentisins, eins og þau birtast í 3Mós, gefa okkur fleiri dæmi um það sem við könnuðum í gær, tákn Gamla testamentisins sem benda fram til sanninda Nýja testamentisins. Þó svo margir lesendur Biblíunnar hlaupi oft yfir þessa helgisiði þá innihalda þeir mörg andleg sannindi sem geta haft mikið gildi fyrir þá sem rannsaka þau.

`Lestu leiðbeiningarnar varðandi syndafórn Ísraelsmanna í 3Mós 4.32-35. Hvað getum við lært af þeirri helgiathöfn þó svo við höfum ekki helgidóm eða musteri með altari þar sem við gætum fært fórnir fyrir syndir okkar? Settu það í samband við Jóh 1.29 og 1Pét 1.18-21.`

Helgisiðir eru góðir boðendur mikilvægra gilda og upplýsinga en það þarf að skilja þá í sínu rétta samhengi sem felur í sér ákeðinn tíma, sérstaka staðsetningu og fyrirfram ákveðna atburðarás til þess að koma að gagni. Þegar við lesum fyrirmælin varðandi fórnir í Gamla testamentinu er ljóst að Guð gaf mjög nákvæmar upplýsingar varðandi það hverju mætti fórna, hvenær og hvar og hvaða atburðarás ætti að fylgja.

Miðlægt í mörgum þessara helgiathafna var auðvitað blóðiðog dreyping þess. Það er ekki fallegt til aflestrar og það var heldur ekki tilgangurinn þar sem það hafði með syndina að gera sem er það ljótasta í alheiminum.

Hvaða hlutverki gegndi blóðið og hvers vegna varð að rjóða því á horn altarisins? Leiðbeiningar um framkvæmd flestra helgisiða musterisins eru gefnar en þær fela ekki alltaf í sér útskýringar. Ef til vill var það vegna þess að fólkið skildi þegar hvað það táknaði. Við vitum að Ísraelsmenn skildu þegar merkingu blóðsins (3Mós 17.11).

En dæmið sem talað er um í 3Mós 4.32-35 inniheldur mikilvæga skýringu: „Þannig friðþægir presturinn fyrir syndina sem hann drýgði og honum verður fyrirgefið.“ Þannig var blóðið lykillinn að friðþægingarferlinu og gerði það að verkum að syndarinn gat staðið réttlættur frammi fyrir hinum heilaga Guði. Þessar fórnir voru því tákn um dauða Krists og þjónustu fyrir okkur.

Hugleiddu hve slæm syndin hlýtur að vera þar sem einn meðlimur guðdómsins, Jesús, þurfti að fórna sér til þess að friðþægja fyrir hana. Hvað ætti það að kenna okkur varðandi nauðsyn þess að reiða sig einungis á náðina en aldrei á verkin? Hverju gætum við svo sem bætt við það sem Kristur hefur þegar gert fyrir okkur?