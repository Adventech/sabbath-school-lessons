---
title:  Fordæmi um hvíld
date:  07/09/2021
---

Auk þeirra dæma sem við höfum þegar litið á þá geta tákn einnig vísað til hvíldar. Í því skyni lítum við á Hebreabréfið.

`Lestu Heb 4.1-11. Til hvers vísar fyrirheitið um að ganga inn til hvíldar sem enn stendur til boða? Hvaða viðbótarinnsýn gefur reynsla Ísraelsmanna á tíma eyðimerkurfararinnar varðandi inngöngu til hvíldar Guðs?`

Hugmyndin um þrautseigju og trúmennsku gegnir mikilvægu hlutverki hér. Þó svo um sé að ræða sjöunda-dags hvíldardaginn þá beina þessi vers (auk fyrri versa eins og Heb 3.7-19) einkum athyglinni að því að fólk Guðs sé kallað til að varðveita trúna, vera trú Drottni og fagnaðarerindinu.

Þessi vers minna lesandann á að læra af handleiðslu Guðs áður „til þess að enginn óhlýðnist eins og þeir og falli (Heb 4.11). Takið eftir þessu tækifæri. Textinn heldur áfram og segir að Ísraelsmenn hafi heyrt fagnaðarerindið en orðin komu þeim ekki að gagni. Í stað þess að traust og hlýðni styrktu trú þeirra þá valdi þjóðin uppreisn (sbr. Heb 3.7-15) og naut því aldrei þeirrar hvíldar sem Guð hafði fyrirbúið henni.

Í Heb 4.3 er bent á hin nánu tengsl milli trúar og hvíldar. Við getum einungis gengið inn í hvíld hans þegar við trúum og treystum honum sem gaf okkur fyrirheit um hvíld og getur uppfyllt það fyrirheit, en það er auðvitað Jesús.

`Lestu aftur Heb 4.3. Hvert var meginvandamál fólksins sem um er að ræða? Hvað getum við, sem „fagnaðarerindið var boðað eigi síður en þeim“ (Heb 4.2), lært af því?`

Frumsöfnuðurinn viðurkenndi fyrri opinberun Guðs (Gamla testamentið) og trúði því að Jesús Kristur væri Guðslambið sem fórnað var fyrir syndir þeirra. Fyrir trú á fórnina fengu þeir frelsun í Jesú og þá hvíld sem okkur býðst í honum.

`Hvernig getur skilningur á frelsuninni fyrir blóð Jesú hjálpað okkur að ganga inn til þeirrar hvíldar sem okkur býðst í Jesú, þegar við gerum okkur grein fyrir því að við erum frelsuð fyrir náð og ekki fyrir verk?`