---
title:  Himnesk borg unnin
date:  09/09/2021
---

Rökrétt þróun lykilhugmyndanna í Heb 4 kemur einkum í ljós þegar við lesum Heb 4.8-11. Jósúa gaf ekki Ísrael hvíld. Þar af leiðandi, og vegna þess að Guð er ekki lygari, hlýtur önnur „hvíld“ að bíða fólks Guðs. Sá hópur er ekki eingöngu takmarkaður við þá Gyðinga sem trúa heldur felur hann í sér alla þá sem hafa tekið á móti Jesú sem persónulegum frelsara sínum.

`Lestu Gal 3.26-29 og taktu eftir því sem einkennir sáttmálalýð Guðs eftir tíma krossins. Hvað felst í því að það sé „hvorki Gyðingur né annarrar þjóðar maður, þræll né frjáls maður, karl né kona“ í því samhengi sem Páll skrifar?`

Stundum hefur Heb 4 verið notaður til að leggja áherslu á helgihald sjöunda-dags hvíldardagsins en svo hafa aðrir notað sama texta til að efast um gildi þessarar hvíldardags-hvíldar fyrst talað er um aðra hvíld (á tíma endalokanna). Hvorug þessara túlkana gefur rétta mynd af texta

Biblíunnar. Þess í stað leggur þessi texti til að á tíma endalokanna beinist athyglin að hinni sérstöku hvíld Guðs sem verið hefur til staðar allt frá tíma sköpunarinnar og að helgihald hvíldardagshvíldarinnar gefi smá vikulegt sýnishorn af hvíld endalokanna. Reyndar hafa Gyðingar skilið hvíldardaginn sem örlítinn forsmekk af þeim heimi sem í vændum er.

Hvíld hvíldardagsins sem bíður fólks Guðs og endurspeglar hvíld Guðs fyrsta hvíldardaginn í sögu jarðarinnar felur í sér að við getum hætt eigin verkum og treyst honum til að uppfylla fyrirheit sitt um frelsun okkar. Andstætt röksemdum sumra túlkenda þá styður samhengið ekki þá hugmynd að boðorðið um hvíldardaginn hafi verið uppfyllt með hvíld frelsunarinnar sem Kristur færði okkur og því þurfi kristnir menn og konur ekki að hlýða því. Hin endanlega hvíld sem okkur er heitið fyrir það sem

Kristur gerði fyrir okkur kemur ekki í stað sjöunda-dags hvíldardags Biblíunnar, þess í stað eykur hún gildi hans.

Í heimi sem metur mikils þá einstaklinga sem hafa komist áfram af eigin rammleik, iðni og þá sem eru drífandi stríðir það vissulega gegn hefðbundinni menningu að hvílast í Jesú og treysta því að náð hans nægi til að frelsa okkur og umbreyta.

`Hvernig getur þú hjálpað öðrum að finna hvíld í Jesú ef þeim finnst syndir sínar hafi verið of alvarlegar og ekki sé hægt að breyta hjörtum þeirra og því sé mál þeirra vonlaust. Hvaða ritningarstöðum mundir þú deila með þeim?`