---
title:  Eitthvað nýtt
date:  21/07/2021
---

`Eftir að Davíð hafði játað synd sína án þess að reyna að afsaka hana eða gera lítið úr henni beinir hann bæn sinni til Guðs. Hvað biður hann Guð um? Lestu Slm 51.9-14.`

Í tilvísun Davíðs til hreinsunar með ísóp notar hann orðatiltæki sem allir Ísraelsmenn þekktu sem höfðu komið í helgidóminn. Með því að vitna í helgisiðahreinsunina sem lýst er í lögmáli Móse (3Mós 14.4) viðurkennir hann mátt fórnarinnar – hinnar raunverulegu fórnar – sem koma mundi í framtíðinni til að taka burt syndir heimsins.

Davíð heldur áfram og biður um fögnuð og gleði. En er það ekki svolítið ósvífið í ljósi þess hve viðurstyggileg synd hans var?

Ef til vill hjálpar að segja það með öðrum orðum: „Segðu að mér sé fyrirgefið svo ég geti aftur farið inn í helgidóminn þar sem ég get heyrt gleði og fögnuð þeirra sem tilbiðja þig.“

`Þegar Adam og Eva syndguðu földu þau sig fyrir návist Guðs (1Mós 3.8). Hvers vegna heldur þú að beiðni Davíðs sé svo frábrugðin jafnvel eftir að hann hafði syndgað? Lestu Slm 51.13, 14.`

Davíð vill ekki glata meðvitundinni um að lifa í návist Guðs. Hann gerir sér grein fyrir að án Heilags anda er hann máttvana. Hann veit að hann gæti auðveldlega ratað í synd á ný. Sjálfstraust hans er í rúst.

Davíð skilur að framtíðarsigrar verða ekki honum að þakka. Þeir eiga einungis rætur að rekja til Guðs ef hann reiðir sig algjörlega á Guð.

Sigursælt líf hins kristna snýst ekki um okkur. Það hefur með Jesú að gera. Við þráum nærveru hans, sárþörfnumst anda hans og langar í fögnuð frelsunar hans. Við gerum okkur grein fyrir þörf okkar á endurnýjun og endurreisn. Við þörfnumst hvíldar hans, guðdómlegrar endursköpunar. Hvíld sköpunarinnar er ekki fjarri fyrirgefningu.

Bæn Davíðs í Slm 51.12: „Skapa í mér hreint hjarta, ó Guð, og veit mér nýjan, stöðugan anda“ notar orðalag sköpunarinnar. Í Gamla testamentinu er það einungis Guð sem getur skapað, og þegar við höfum verið endursköpuð getum við hvílst.

`Ef þú hefur ekki notið fagnaðar og gleði vegna lausnar undan sektarkennd hvað er það þá sem hindrar þig í því? Ef það er sektarkennd hvað getur þú þá lært af þessari frásögn sem gæti hjálpað þér?`