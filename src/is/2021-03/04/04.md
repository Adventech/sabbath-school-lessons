---
title:  Fyrirgefið og gleymt?
date:  20/07/2021
---

Eftir að Davíð hafði ómeðvitað fellt dóm yfir sjálfum sér (2Sam 12.5, 6) lagði Natan gífurlegt umfang syndar hans fram fyrir hann. Davíð var harmi lostinn og hann játaði synd sína. Samstundis fullvissaði Natan hann um að „Drottinn hefur fyrirgefið þér synd þína“ (2Sam 12.13). Það er enginn biðtími eftir fyrirgefningu Guðs. Davíð þarf ekki að sanna að hann sé einlægur áður en fyrirgefningin er föl.

En eftir að Natan hefur sagt fyrir um afleiðingarnar af synd

Davíðs í 2Sam 12.10-12 segir hann Davíð að barnið muni deyja.

`Hvað felst í því að Guð hafi fjarlægt synd Davíðs? Hreinsaði hann afbrotaferil hans? Er allt bara gamalt og gleymt? Lestu 2Sam 12.10-23 þegar þú hugleiðir það.`

Davíð hlýtur að hafa velt því fyrir sér þegar hann sá hvernig heimur hans hrundi – barnsdauðinn, fjölskyldan í uppnámi (frásagnirnar um Amnon og Absalon eru tvö góð dæmi um raunveruleg fjölskylduvandamál) og framtíð hans óviss. En þrátt fyrir afleiðingar syndar hans sem höfðu áhrif á saklausa einstaklinga eins og Úría og reifabarnið fer Davíð samt sem áður að skilja að náð Guðs muni hylja afbrotið og dag einn munu allar afleiðingar syndarinnar verða fjarlægðar. Þangað til getur hann fundið hvíld fyrir hrjáða samvisku sína í náð Guðs.

`Hvað finnst Davíð sig skorta í rauninni? Hvað er það sem hann þráir? Lestu Slm 51.3-8.`

Í Slm 51 opnar Davíð hjarta sitt fyrir almenningi og játar syndir sínar. Hróp Davíðs um miskunn skírskotar til óbrigðulrar elsku Guðs og samúðar.

Hann þráir endurnýjun.

Þegar við lítum á verðmæti hvíldarinnar í Jesú þurfum við fyrst að gera okkur grein fyrir því að við höfum þörf fyrir utanaðkomandi aðstoð. Við erum syndarar og þörfnumst frelsara. Við gerum okkur grein fyrir syndum okkar og við hrópum til hins einasta sem getur þvegið okkur, hreinsað og endurnýjað. Þegar við gerum það getum við hert upp hugann: hér finnum við mann sem drýgði hór, mann sem beitir kænskubrögðum, morðingja, mann sem braut a.m.k. fimm af boðorðunum tíu og kallar eftir hjálp og gerir svo tilkall til fyrirgefningar Guðs.

`Ef Guð fyrirgaf Davíð það sem hann hafði gert hvaða von er þá fyrir þig og mig?`