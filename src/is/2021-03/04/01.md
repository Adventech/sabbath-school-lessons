---
title:  Verðmæti Hvíldarinnar
date:  17/07/2021
---

### Lesefni vikunnar
2Sam 11.1-27; 2Sam 12.1-23; 1Mós 3.1-8; 1Jóh 1.9.

> <p>Minnistexti</p>
> „Skapa í mér hreint hjarta, ó Guð, og veit mér nýjan, stöðugan anda“ (Slm 51.12).

Margir leita í örvæntingu sinni að smá friði og kyrrð. Þeir eru jafnvel reiðubúnir að borga fyrir það. Í ýmsum stórborgum má finna herbergi án nettenginga sem hægt er að fá í klukkustundaleigu. Reglurnar eru strangar: enginn hávaði og engir gestir. Fólk er reiðubúið að greiða fyrirmöguleikann á að sitja kyrrlát og hugsa eða blunda. Á flugvöllum er hægt að leigja sér vinsæl svefnhólf og hljóðdeyfandi heyrnartæki. Það er jafnvel hægt að kaupa yfirbreiðslu-hettur og hlífar sem leggja má saman til að draga yfir höfuðið eða allan líkamann í því skyni að fá aðeins „pásu“ á vinnustaðnum.

Sönn hvíld hefur ákveðið verðmæti. Spunameistarar sjálfshjálpar-fjölmiðlanna reyna að telja okkur trú um að við getum stjórnað örlögum okkar og hvíldin sé bara eitthvað sem við getum valið og áformað, en ef við erum heiðarleg gerum við okkur grein fyrir að við getum ekki skapað sanna hvíld í hjörtum okkar. Ágústínus kirkjufaðir komst þannig að orði á fjórðu öld e.Kr. í riti sínu „Játningar“ þar sem hann fjallaði um náð Guðs: „Þú hefur skapað okkur fyrir þig og hjörtu okkar eru eirðarlaus þar til þau geta fundið hvíld í þér.“

Þessa viku munum við líta stuttlega á líf manns sem var í sam-ræmi við hjarta Guðs og komast að því hvernig hann fann hið sanna verðgildi hvíldar Guðs.