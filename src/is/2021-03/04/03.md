---
title:  Vakning
date:  19/07/2021
---

Mitt í einna myrkasta tímabili í lífi Davíðs er að finna gleðifregn: Guð sendi spámann sinn. Natan og Davíð þekktust vel. Natan hafði áður ráðlagt Davíð varðandi áform hans um að reisa musteri (2Sam 7). Í þetta sinn kemur spámaðurinn í öðru hlutverki fram fyrir konung sinn.

`Hvers vegna telur þú að Natan hafi valið að segja sögu fremur en að taka Davíð í gegn og ásaka hann? Lestu 2Sam 12.1-14.`

Natan vissi hvað hann átti að segja og hann sagði það þannig að Davíð skildi það. Hann sagði sögu sem höfðaði til Davíðs sem var fyrrum fjárhirðir. Hann vissi að Davíð var mjög næmur varðandi réttlæti og heilindi. Þannig má segja að Natan hafi að vissu marki lagt gildru fyrir Davíð sem hann svo féll í.

Þegar Davíð kvað óafvitandi upp sinn eigin dauðadóm sagði Natan: „Þú ert maðurinn.“ Það má segja það á mismunandi hátt. Það er hægt að hrópa það, bera fram ákæru og reka fingurinn beint í andlit hins seka eða láta í ljós umhyggju og umönnun. Orð Natans hljótaað hafa verið samfléttuð náð og Davíð hlýtur að hafa fengið tilfinningu fyrir þeim sársauka sem Guð finnur fyrir þegar eitt barna hans gengur vísvitandi út fyrir vilja hans. Eitthvað small saman í huga Davíðs.

Eitthvað særði hjarta hans.

`Hvers vegna brást Davíð við því með því að segja: „Ég hef syndgað móti Drottni“ fremur en: „Ég hef syndgað gegn Batsebu“ eða „Ég er morðingi“ (2Sam 12.13; sjá einnig Slm 51.6)?`

Davíð gerði sér grein fyrir því að syndin sem gerir hjarta okkar eirðarlaust er fyrst og fremst lítilsvirðing á Guði, skapara okkar og endurlausnara.

Við særum okkur sjálf og höfum áhrif á aðra. Við leiðum vanvirðu yfir fjölskyldur okkar og söfnuði. En í rauninni særum við Guð og rekumannan nagla í bjálkann sem bendir til himins á Golgata.

„Ávítur spámannsins snertu hjarta Davíðs. Þær hreyfðu við samvisku hans og hann gerði sér grein fyrir hve sekt hans var mikil. Sál hans beygði sig í iðrun fyrir Guði. Með titrandi vörum sagði hann:

„Ég hef syndgað móti Drottni“ (2Sam12.13). Allt ranglæti, sem öðrum er beitt, berst frá þeim sem verður fyrir því til Guðs. Davíð hafði framið svívirðilegan glæp, bæði gagnvart Úría og Batsebu, og hann fann sárlega fyrir því. En synd hans gagnvart Guði var miklu meiri“ (ÆS, bls. 524, 525).