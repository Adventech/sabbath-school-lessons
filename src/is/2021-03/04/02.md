---
title:  Þreyttur og uppgefinn
date:  18/07/2021
---

Á hlýju vorkvöldi gekk Davíð konungur fram og aftur um hallarþakið. Hann hefði átt að vera með her sínum handan Jórdanfljótsins. Hann hefði átt að vera upptekinn af að leiða fólk Guðs í baráttunni við Ammóníta og færa ríkinu frið að lokum.

`Sú staðreynd að Davíð var ekki þar sem hann átti að vera opnaði leið freistinga fyrir Davíð. Lestu frásögnina í 2Sam 11.1-5. Hvað gerðist og hvaða miklu synd drýgði Davíð?`

Davíð sá afar fagra konu sem var að baða sig á þaki húss síns. Syndugar hvatir hans náðu undirtökunum það kvöld og hann lagðist með Batsebu, eiginkonu málsmetandi herforingja. Líkt og allir konungar til forna hafði Davíð óskorað vald. Sem konungur þurfti hann ekki að fylgja þeim reglur sem allir aðrir urða að hlíta. En hin sársaukafulla frásögn um fjölskyldu Davíðs eftir þetta augnablik sem öllu breytti minnir okkur á þá staðreynd að jafnvel konungar eru ekki hafnir yfir lögmál Guðs.

Lögmálið er í rauninni vörn og þegar jafnvel konungurinn fer útfyrir það eru afleiðingarnar hræðilegar. Þegar Davíð fór út fyrir mörk lögmáls Guðs fann hann fyrir afleiðingum þess á öllum sviðum lífs síns. Davíð hélt að enginn hefði tekið eftir ástríðufullum útslætti hans, en nú var Batseba barnshafandi og eiginmaður hennar langt í burtu.

`Lestu 2Sam 11.6-27. Hvernig reyndi Davíð að hylja synd sína?`

Jafnvel flóknustu áform Davíðs um heimkomu Úría til Batsebu eiginkonu sinnar brugðust. Úría var heiðvirður einstaklingur og hann svaraði lævísum ábendingum Davíðs: „Örkin, Ísrael og Júda búa nú í hreysum og yfirmaður minn, Jóab, og menn herra míns hafa tjaldað á víðavangi. Á ég þá að fara heim til mín til þess að matast og drekka og liggja með konu minni?“ (2Sam 11.11). Að lokum bregður Davíð fyrir sig „fjarstýrðu“ launmorði í því skyni að hylja synd sína.

`Það er erfitt að hugsa sér að Davíð, sem Guð hafði gefið svo mikið, skyldi sökkva svo djúpt. Hvaða viðvörun ættum við að finna í þessari frásögn, hver sem við kunnum að vera?`