---
title:  Sviðsetning
date:  09/08/2021
---

Jósef hefur fyrirgefið bræðrum sínum. Við vitum ekki nákvæmlega hvenær hann gerði það en það er augljóst að hann gerði það löngu áður en þeir birtust. Jósef hefði sennilega aldrei þrifist í Egyptalandi ef hann hefði ekki fyrirgefið þeim, því að öllum líkindum hefði reiði og biturleiki nagað sál hans og skaðað tengsl hans við Drottin.

Margar rannsóknir á þeim sem hafa lifað af hörmulega atburði af höndum annarra hafa sýnt fram á þá staðreynd að fyrir fórnarlömb hræðilegustu þjáninganna gegndi fyrirgefningin lykilhlutverki í að finna lækningu og fá aftur jafnvægi í líf sitt. Án fyrirgefningar höldum við áfram að vera fórnarlömb. Fyrirgefningin hefur meira að gera með okkur en þann eða þá sem hafa gert okkur rangt til.

Jafnvel þó Jósef hafi fyrirgefið bræðrum sínum vildi hann ekki að fjölskyldutengslin væru einungis framhald af því sem þau voru hjá þurra brunninum í Dótan. Hann þarf að kanna hvort eitthvað hafi breyst síðan þá.

`Hvað heyrir Jósef þá tala um? Lestu 1Mós 42.21-24. Að hverju kemst hann um bræður sína?`

Öll tjáskipti þeirra fóru fram með hjálp túlks svo að bræður Jósefs gera sér ekki grein fyrir að hann skilur þá. Jósef heyrir játningu bræðranna. Þeir höfðu vonað að með því að losna við Jósef myndu þeir losna við að hann gæfi föður þeirra skýrslu. Þeir héldu einnig að þeir myndu ekki þurfa að sætta sig við drauma hans og horfa upp á hann sem uppáhald föður þeirra. En í stað þess að finna hvíld þjáðust þeir af slæmri samvisku öll þessi ár. Athæfi þeirra leiddi til eirðarleysis og lamandi ótta um endurgjald

Guðs. Þjáning þeirra hryggði Jósef og hann grét yfir þeim.

Jósef veit að hungursneyðin muni enn vara mörg ár og því fer hann fram á að þeir komi með Benjamín með sér þegar þeir komi næst til að kaupa korn (1Mós 42.20). Hann heldur einnig Símeon eftir í gíslingu (1Mós 42.24).

Þegar hann svo sér að Benjamín er enn á lífi setur hann upp veislu þar sem hann sýnir á augljósan hátt að Benjamín sé í uppáhaldi (1Mós 43.34) til þess að komast að því hvort gamla afbrýðisemin sé enn við lýði. Bræðurnir sýna engin merki um afbrýðisemi en Jósef veit hve slungnir þeir geta verið. Þeir höfðu blekkt heila borg (1Mós 34.13) og hann gengur út frá því að þeir hljóti að hafa logið að föður þeirra varðandi örlög bróður þeirra (1Mós 37.31-34). Þar af leiðandi setur hann upp enn eina mikla prófraun (sjá 1Mós 44).

`Lestu 1Mós 45.1-15. Hvað segir þetta okkur um tilfinningar Jósefs til bræðra sinna og fyrigefningu hans þeim til handa? Hvað getum við lært af þessari frásögn?`