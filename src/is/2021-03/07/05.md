---
title:  Fyrirgefning í verki
date:  11/08/2021
---

Til þess að geta fyrirgefið verðum við fyrst að viðurkenna að einhver hafi sært okkur. Það getur reynst erfitt þar sem við höfum oft meiri tilhneigingu til að reyna að fela tilfinningar okkar en að glíma við þær. Það er ekkert rangt við að viðurkenna ókristilegar tilfinningar gremju og jafnvel reiði frammi fyrir Guði. Við finnum það oft í Sálmunum. Mér er frjálst að segja Guði að mér líki ekki það sem hefur komið fyrir mig eða hvernig komið hefur verið fram við mig og það geri mig hrygga(n) eða reiða(n) eða hvort tveggja.

Í frásögninni um Jósef sjáum við að hann grét þegar hann sá bræður sína aftur og endurupplifði sumar tilfinningar fortíðarinnar.

`Hvað segir yfirlýsing Jesú á krossinum okkur um tímasetningu fyrirgefningarinnar? Sjá Lúk 23.34.`

Jesús beið ekki eftir því að við bæðum um fyrirgefningu. Við þurfum ekki að bíða eftir því að misgerðamaður okkar biðji um fyrirgefningu. Við getum fyrirgefið öðrum án þess að þeir taki við fyrirgefningu okkar.

`Hvað kenna Lúk 6.28 og Matt 5.44 okkur um hvernig við eigum að koma fram við þá sem hafa sært okkur?`

Líkt og kærleikurinn byrjar fyrirgefningin með vali fremur en tilfinningu. Við getum valið að fyrirgefa jafnvel þó tilfinningar okkar séu ekki sammála slíkri ákvörðun. Guð veit að við getum það ekki í eigi mætti en „Guði er ekkert um megn“ (Mrk 10.27). Þess vegna er okkur sagt að biðja fyrir þeim sem hafa sært okkur. Í sumum tilvikum kann sú persóna að vera látin en við getum samt beðið um möguleikann að fyrirgefa honum eða henni.

Það er enginn vafi að það er oft erfitt að fyrirgefa. Sársaukinnog tjónið sem við höfum orðið fyrir geta verið hrikaleg svo að við erum særð, lömuð og niðurbrotin. Lækning mun koma ef við viljum en ef við höldum fast við biturleika, reiði og gremju mun það gera lækninguna erfiðari eða jafnvel ómögulega.

Krossinn er besta dæmið um hvað það kostar Guð sjálfan að fyrirgefa okkur. Ef Drottinn getur gert það fyrir okkur, jafnvel þó svo hann vissi að margir myndu samt hafna honum, þá getum við vissulega einnig lært að fyrirgefa.

`Hverjum þarft þú að fyrirgefa, ekki einungis hans/hennar vegna heldur vegna þín sjálfs?`