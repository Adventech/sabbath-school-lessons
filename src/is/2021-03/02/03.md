---
title:  Smithætta
date:  05/07/2021
---

`Lestu 4Mós 12.1-3. Yfir hverju eru Mirjam og Aron í uppnámi?`

Á yfirborðinu voru Mirjam og Aron óánægð með eiginkonu Móse, Sippóru, sem var frá Midíanslandi (sjá 2Mós 3.1; 18.1,2). Jafnvel meðal heldra fólks Ísraelsmanna sjáum við fallið mannkyn og ekki alltaf í besta ljósi.

Biblían gerir samt ljóst að þetta var einungis fyrirsláttur.

Meginástæðan fyrir umkvörtun þeirra hafði með gjöf spádómsgáfunnar að gera. Í undanfarandi kafla sagði Guð Móse að útvelja sjötíu

öldunga Ísraelsmanna sem ættu að hjálpa Móse að bera byrðina sem leiðtogi (4Mós 11.16, 17, 24, 25). Aron og Mirjam höfðu einnig gegnt lykilstöðum (2Mós 4.13-15; Mík 6.4) en nú fannst þeim þau vera sniðgengin af nýja leiðtogafyrirkomulaginu og þau sögðu: „Hefur Drottinn aðeins talað við Móse, hefur hann ekki líka talað við okkur?“ (4.Mós 12.2).

`Hvernig bregst Guð við umkvörtunum þeirra? Lestu 4Mós 12.4-13.	Hvers vegna telur þú að Guð hafi brugðist svo sterklega við?`

Viðbrögð Guðs eru skjót og afdráttarlaus. Spádómsgáfan er ekki vopn sem merkir meira vald. Móse var vel til þess fallinn að vera leiðtogi þar sem hann hafði lært hversu mjög hann var háður Guði.

Sú staðreynd að Mirjam er nefnd á undan Aron í fyrsta versinu bendir til þess að hún gæti hafa átt hugmyndina að árásinni á Móse. Aron starfaði þegar sem æðsti prestur Ísraelsmanna. Ef hann hefði fengið líkþrá gæti hann ekki farið inn í tjaldbúðina og þjónað fyrir hönd fólksins. Þegar Guð refsaði Mirjam með líkþrá sýnir það ljóslega vanþóknun hans á þeim báðum og það hjálpar til að breyta afstöðu fjölskyldunnar eins og þörf var fyrir. Beiðni Arons hennar vegna sýnir fram á að hann var einnig meðsekur (4Mós 12.11) og í stað gagnrýni og eirðarleysis sjáum við Aron biðja fyrir Mirjam og við sjáum einnig Móse beiðast griða henni til handa (4Mós 12.11-13). Þetta er súafstaða sem Guð þráir að sjá hjá fólki sínu. Hann heyrir bænir þeirra og hann læknar Mirjam.

Þó svo auðvelt sé að vera gagnrýninn á leiðtoga safnaðarins á öllum stigum þá er það mikið betra fyrir söfnuðinn og andlegt líf okkar ef við í stað þess að kvarta biðjumst vægðar fyrir leiðtoga okkar, jafnvel þó við séum þeim ósammála?