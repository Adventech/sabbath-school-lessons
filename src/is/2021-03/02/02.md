---
title:  Eirðarleysi í óbyggðum
date:  04/07/2021
---

Ísraelsmenn hjóta að hafa verið eirðarlausir og vansælir þegar þeir fóru frá Sínaí á leið sinni til Kanaanslands. Rúmt ár var liðið frá því þeir fóru frá Egyptalandi (4Mós 1.1). Þeir voru tilbúnir að fara inn í fyrirheitna landið. Það var búið að telja þá og skipuleggja. Þeir höfðu verið vitni að ótrúlegum vísbendingum um velþóknun Guðs og séð greinileg merki um návist hans. Samt sem áður kvarta þeir á fyrsta áfangastaðnum eftir Sínaí.

`Lestu 4Mós 11.1-15. Yfir hverju eru Ísraelsmenn að kvarta?`

Ísraelsmenn söknuðu kjötsins, gúrkanna, melónanna, blaðlaukanna, laukanna og hvítlaukanna sem þeir fengu í Egyptalandi. „Hvert getur gefið okkur kjöt? Nú munum við eftir fiskinum sem við fengum fyrir ekkert í Egyptalandi, gúrkunum, melónunum, blaðlaukunum, laukunum og hvítlaukunum. En nú erum við að örmagnast, ekkert er til. Mannaer það eina sem við komum auga á“ (4Mós 11.4-6). Þeir hljóta að hafa þjáðst af alvarlegu „valminni“ þar sem þeir mundu eftir matnum en gleymdu þrældómnum og ótrúlegum þrengingum (sbr. 2Mós 1).

`Guð hafði gefið þeim manna í rúmt ár, en samt voru þeir eirðarlausir og vildu fá eitthvað annað. Það hafði jafnvel áhrif á Móse. Það er ekki auðvelt að reyna að leiða hóp manna sem er eirðarlaus. En Móse veit hvert hann á að snúa sér. „Hvers vegna leikur þú þjón þinn svo grátt? Hvers vegna finn ég ekki náð í augum þínum svo að ég rísi undir byrði alls þessa fólks?“ (4Mós 11.11).`

Hvernig bregst Guð við kvörtunum fólksins? Lestu 4Mós 11.16-33.

Guð er ekki heyrnardaufur gagnvart þörfum okkar þegar við erum eirðarlaus. Hann gaf Ísraelsmönnum lynghænsni til að seðja hungur sitt eftir kjöti. En það var í rauninni ekki kjöt sem Ísraelsmenn vildu fá. Þegar við erum vansæl, eirðarlaus og reið er reiðin oft aðeins kveikjan að átökunum en ekki orsökin. Við berjumst vegna þess að eitthvað djúptækara hefur áhrif á samskipti okkar við aðra. Ísraelsmenn gerðu uppreisn gegn leiðsögn Guðs en það er eitthvað sem við öll þurfum að gæta okkar á, hverjar sem kringumstæðurnar kunna að vera, því það er auðveldara að falla fyrir því en okkur grunar.

`Hvers vegna er auðveldara að finnast fortíðin hafi verið betri en hún var í rauninni?`