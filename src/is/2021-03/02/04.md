---
title:  Eirðarleysi leiðir til uppreisnar
date:  06/07/2021
---

Frásögnin byrjar jákvætt. Ísraelsmenn eru loksins komnir að landamærum Kanaanslands og 12 njósnarar eru sendir til þess að kanna landið. Lýsing þeirra er mjög sérstök.

`Lestu lýsingu njósnaranna í 4Mós 13.27-33. Hvað var það sem gerði vonir Ísraelsmanna að engu?`

Þrátt fyrir inngrip Kalebs yfirgnæfðu raddir efasemdamannanna. Ísraelsmenn bjuggu sig ekki til að vinna það sem Guð hafði heitið þeim. Þeir voru eirðarlausir og völdu að gráta og kveina í stað þess að ráðast til atlögu og hrópa siguróp.

Þegar við erum eirðarlaus eigum við erfitt með að ganga í trú.

En eirðarleysið hefur ekki aðeins áhrif á tilfinningalíf okkar. Vísindamenn segja okkur að beint samband sé milli orsaka og afleiðinga of lítillar hvíldar (þ.á.m. svefnskorts) og slæms vals og það leiði til offitu, fíkna, aukins eirðarleysis og vansældar.

`Lestu 4Mós 1-10. Hvað gerðist næst?`

Málin fóru versnandi. Fólkið bregst ekki við örvæntingarfullu ákalli Kalebs um að gera ekki uppreisn gegn Drottni (4Mós 14.9) og allur lýðurinn býr sig undir að grýta leiðtogana. Eirðarleysi leiðir til uppreisnar og uppreisn leiðir að lokum til dauða.

„Hinir ótrúu njósnarar fordæmdu Kaleb og Jósúa hástöfum og „allur söfnuðurinn vildi berja þá grjóti“ (4Mós 14.10). Vitstola múgurinn þreif grjót til að ráða þessum trúföstu mönnum bana. Menn hlupu tilmeð æðisgengnum hrópum en skyndilega féll grjótið úr höndum þeirra og þögn sló á hópinn og þeir tóku að skjálfa af ótta. Guð hafði gengið á milli til að stöðva grimmdarlegar fyrirætlanir þeirra. Dýrð nálægðar hans, sem var eins og leiftrandi ljós, lýsti upp helgidóminn. Allt fólkið sá táknið um Drottin. Sá sem opinberaðist þeim var máttugri en þeir og enginn þorði að veita viðnám lengur. Njósnararnir, sem flutt höfðu ranga skýrslu, hnipruðu sig saman af skelfingu og flýðu til tjalda sinna með öndina í hálsinum“ (ÆS, bls. 277).

En rétt í því birtist dýrð Drottins opinberlega. Þegar við lesum frásögnina í 4Mós 14 er eins og heildarsviðsmyndin hafi staðnað og við heyrum samtal Guðs við Móse. Guð gerir sér grein fyrir því að þó svo grjótið sé ætlað Móse og Kaleb og Jósúa þá er uppreisninni fyrst og fremst beint gegn Guði sjálfum.