---
title:  Trú eða ofdirfska
date:  08/07/2021
---

`Hvaða hliðstæður má finna milli farar Ísraelsmanna í óbyggðinni og reynslu fólks Guðs rétt fyrir endurkomu Jesú? (Sjá 1Kor 10.1-11).`

Í aldanna rás hefur fólk Guðs reikað um í óbyggðunum í leit sinni að fyrirheitna landinu. Þessar óbyggðir eru marvíslegar. Á okkar tímum birtast þær sem endalaus skothríð fjölmiðla, stöðug hljóðmerki tölvuskeyta og þungur niður endalausra skemmtana sem reyna að selja okkur ást í formi kláms og efnishyggju sem lausn á vandamálum okkar. Ef við værum bara líkamlega hæfari, aðeins yngri, aðeins efnaðri, aðeins kynþokkafyllri myndi það leysa öll vandamál okkar.

Líkt og Ísraelsmenn erum við eirðarlaus í leit okkar að friði og þar af leiðandi leitum við hans á röngum stöðum.

`Hver voru viðbrögð Ísraelsmanna við dómsorði Guðs í 4Mós 14.39-45?`

Viðbrögð Ísraelsmanna við dómi Guðs eru dæmigerð. „Við erum tilbúnir. Nú höldum við upp til þess staðar sem Drottinn hefur talað um því að við höfum syndgað“ (4Mós 14.40).

Hálfvolgri undirgefni svipar til slæmrar bólusetningar – hún virkar ekki. Í dag mæla læknar með því að nýfædd börn séu bólusett gegn lifrarbólgu B innan sólarhrings frá fæðingu. Það er góð byrjun. En ef þau fá ekki tvær eða þrjár endurbólusetningar í réttu magni á réttum tíma þá hafa þau enga vörn gegn lifrarbólgunni.

Uppreisnarumskipti Ísraelsmanna sem sagt er frá í síðustu versum 14. kaflans leiddu til dauða og vonbrigða þegar Ísraelsmenn neituðu að samsinna nýjum fyrirmælum Guðs og í þrjósku sinni réðust til atlögu án sáttmálsarkarinnar eða forystu Móse.

Ofdirfska getur verið áhættusöm og leitt til dauða. Mjög oft er hún knúin af ótta. Vegna hræðslu við eitthvað tökum við oft ákvarðanir sem við sjáum svo eftir.

`Hugsaðu um eitthvað sem þú gerðir einhvern tímann á grundvelli trúar og síðan eitthvað á grundvelli ofdirfsku. Hver var meginmunurinn?`