---
title:  Rétt persónutengsl
date:  04/08/2021
---

Í byrjun hefur frásögnin um Jósef í Egyptalandi jákvæða stefnu. Jósefhefur falið sig Guði og Guð blessar hann og hann hækkaði í tign á heimili Pótífars langt umfram það sem hann hefði getað ímyndað sér.

`Hvernig komu blessanir Guðs í ljós á raunhæfan hátt í lífi Jósefs? Hvernig voru samskipti hans við aðra? Lestu 1Mós 39.1-6.`

Þó svo Jósef virðist hafa átt góð samskipti við Pótífar og starfslið hússins og á ökrunum var vandamál í uppsiglingu. Einhver á heimilinu var eirðarlaus.

`Hvaða samskiptavanda stóð Jósef andspænis? Hvernig kaus hann að glíma við hann? Lestu 1Mós 39.7-10.`

Eiginkona Pótífars olli Jósef erfiðleikum. Við ættum kanski að snúa því við: Kona Pótífars átti í erfiðleikum. Hún lítur á aðra sem „hluti“ sem hægt er að ráðskast með og notfæra sér. Hún vill „notfæra“ sér Jósef. Jósef er „vel vaxinn og fríður sýnum“ (1Mós 39.6). Biblían talar sjaldan um útlit fólks þar sem Guð „lítur ekki á það sem maðurinn lítur á. Maðurinn sér hið ytra en Drottinn horfir á hjartað“ (1Sam 16.7). Í reynslu Jósefs virðist gott útlit hans hafa verið meiri hindrun en hjálp í viðleitni hans að halda fast við hreinlyndi sitt og trúfesti við meginreglur Guðs.

Þrátt fyrir áleitni þessarar vondu konu gerir Jósef eitthvað sem virðist hafa öfug áhrif. Hann beitir meginreglum Biblíunnar í öllum samskiptum sínum, í þessu tilviki við konu Pótífars. Þessar meginreglur Biblíunnar eru ekki gamaldags eins og hver sá sem hefur orðið fyrir afleiðingum syndarinnar getur borið vitni um.

Frásögn Biblíunnar bendir á að þetta hafi ekki verið stök freisting. Kona Pótífars leitaði á hann hvað eftir annað (1Mós 39.10). Jósef reyndi að útskýra hvað lægi að baki ákvörðunar hans (1Mós 39.8, 9) en það virtist ekki virka.

Jósef gerir sér grein fyrir að hann getur ekki stjórnað vali annarra, en hann ákveður samt að lifa, elska og koma fram við aðra þannig að hann heiðri Guð. Jósef hefur lært að lifa í návist Guðs. Sú þekking hjálpaði honum að standast freistinguna.

`Hefur þú reynt að notfæra þér meginreglur Biblínnar í öllum samskiptum þínum, jafnvel þegar hinn aðilinn kemur ekki fram af sanngirni? Hvernig virkaði það? Lestu Matt 5.43-48. Hvers vegna er svo mikilvægt að lifa þannig?`