---
title:  Til íhugunar
date:  20/08/2021
---

„Þegar kringumstæðurnar breytast stöðugt breytist einnig reynsla okkar. Þessar breytingar hefja okkur annaðhvort hátt upp eða draga okkur niður. En breyttar kringumstæður hafa engan mátt til að breyta tengslum Guðs við okkur. Hann er hinn sami í gær, í dag og um eilífð og hann býður okkur að bera óbifanlegt traust til elsku hans“ (HP, bls. 120).

„Beindu sjónum þínum til Jesú og sendu upp hljóða trúarbæn og haltu fast í styrk hans hvort sem þig langar til þess eða ekki. Gakktu fram eins og sérhver bæn þín sé í hásæti Guðs og sá sem uppfyllir öll fyrirheit hafi svarað þeim. Gakktu rakleitt áfram með söng og tónlist til Guðs í hjarta þínu, jafnvel þó þungi og sorg íþyngi þér. Ég segi þér á grundvelli eigin reynslu að ljósið mun koma, fögnuðurinn verður okkar og þoka og ský munu hverfa. Við munum komast undan íþyngjandi mætti myrkurs og skugga og koma inn í skæra sólarbirtu návistar hans“ (2SM, bls. 242, 243).

**Til umræðu**

`1.	Það getur oft verið erfitt að hjálpa einhverjum sem þjáist af þunglyndi eða geðrænum vandamálum. Hvað væri góð leið fyrir söfnuðinn að læra að nota til að mæta þörfum þeirra sem þjást af þunglyndi?`

`2.	Við eigum oft erfitt með að vera opin og heiðarleg gagnvart Guði. Líttu á suma Sálmana og taktu eftir hve opnir höfundar þeirra voru gagnvart Guði. Hvernig getum við ræktað það að vera opin og heiðarleg í söfnuðinum?`

`3.	Það er oft erfitt að biðja þegar við berjumst við þunglyndi. Ræðið um mátt meðalgöngubænar fyrir þeim sem geta ekki beðið sjálfir.`

`4.	Hvers vegna er svo mikilvægt að við minnumst þess að trúin er ekki tilfinning? Sú staðreynd að við erum þunglynd, vonsvikin, full af ótta eða áhyggjufull þýðir ekki að okkur skorti trú eða traust til Guðs. Það þýðir einungis að í augnablikinu erum við þunglynd, vonsvikin, full ótta og áhyggjufull eins og við öll erum einhvern tímann. Hvernig getum við lært hve mikilvægt það er á slíkum stundum að seilast í trú, hversu erfitt sem það kann að virðast vera?`

`5.	Hvaða von getur þú fundið í frásögninni um lamaða manninn, einkum ef syndugt líferni hefur leitt sjúkdóm yfir þig?`