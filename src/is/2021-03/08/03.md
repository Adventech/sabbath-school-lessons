---
title:  Meðhöndlun frumorsakanna
date:  16/08/2021
---

Lamaði maðurinn var látinn síga niður til Jesú og allra augu beindust að honum. Mundi hann velja að lækna einhvern sem var augljóslega syndari?

`Hvernig læknar Jesús lamaða manninn? Hvað er það fyrsta sem Jesús gerir fyrir hann? Lestu Mrk 2.5-12.`

Vegna þess að við verðum oft ekki oft vör við sjúkdóm fyrr en við tökum eftir einkennunum höldum við að hann sé bundinn við einkennin og við höldum að við höfum læknast ef við losnum við einkennin. Jesús lítur öðruvísi á málin.

Hann veit hver er frumorsök allra þjáninga og sjúkdóma og vill lækna hana fyrst.

Þegar Jesús læknaði lamaða manninn sneri hann sér beint að rót vandans í stað þess að meðhöndla einungis áhrif sjúkdómsins. Lamaði maðurinn fann meira fyrir þunga sektar sinnar og aðskilnaðar frá Guði en sjúkdóminum sjálfum. Sá sem hvílist í Guði getur þolað hvaða líkamlegu þjáningu sem er í þessum synd-sjúka heimi. Þess vegna beinir Jesús athygli sinni beint að rótunum og býður fyrst upp á fyrirgefningu.

Trúarleiðtogarnir hneykslast þegar þeir heyra Jesú lýsa yfir fyrirgefningu. Jesús bregst við ótjáðri ásökun þeirra með því að leggja spurningu fyrir þá.

`Lestu Mrk 2.8, 9. Hvaða áskorun beinir Jesús að fræðimönnunum? Hvað er hann í rauninni að glíma við?`

Orðin tóm eru yfirleitt lítils virði nema þegar Guð talar. Allir hlutir urðu til fyrir máttug orð Guðs (1Mós 1). Þó svo fyrirgefning sé eitthvað sem við sjáum ekki þá eru hún ekki lítils virði. Fyrirgefningin kostaði líf sonar Guðs á krossinum. Allt annað er í öðru sæti. Jesús kaus að lækna lamaða manninn til þess að sýna fram á mátt og raunveruleika fyrirgefningarinnar.

Guð vill byrja á því að lækna okkur hið innra. Stundum velur hann að veita okkur líkamlega lækningu samstundis, eins oghann gerði við lamaða manninn, en stundum verðum við að bíða til upprisudagsins með að fá líkamlega lækningu. En í báðum tilvikum vill frelsarinn að við hvílumst í fullvissunni um elsku hans og náð og fyrirgefningu hér og nú, mitt í þjáningum okkar.

`Hvernig getum við fundið fyrir hvíld og friði jafnvel þó bænum okkar um lækningu sé ekki svarað samstundis?`