---
title:  „Takið á yður mitt ok“
date:  26/07/2021
---

`Lestu Matt 11.29, 30. Hvers vegna býður Jesús okkur að taka á okkur ok hans rétt eftir að hann hefur boðið okkur að láta hann fá byrðar okkar og finna sanna hvíld?`

Eftir boðháttinn „komið“ í Matt 11.28 finnum við tvo boðhætti í Matt 11.29: „Takið“ og „lærið“ sem beina athygli áheyrendanna og lesendanna að Jesú. Við eigum að taka á okkur ok hans og læra af honum.

Þau nánu tengsl milli föðurins og sonarins innan guðdómsins, sem eru gefin til kynna í Matt 11.25-27, eru áhrifamikil mynd að baki myndlíkingarinnar um okið í þessum versum. Bæði faðirinn og sonurinn vinna í sameiningu að frelsun mannkynsins. Okið er tákn um undirgefni (sjá Jer 27) en það er einnig myndlíking um sameiginlegan ásetning.

Við beygjum okkur undir ok hans og tökum á okkur það verkefni sem hann felur okkur, að blessa þá sem umhverfis okkur eru. Við erum í rauninni ekki að bera ok hans við erum sameinuð honum undir sama oki því að ok hans er ljúft og byrði hans létt (Matt 11.30).

Seinni boðhátturinn „lærið af mér“ endurtekur þessa hugmynd.

Gríska orðið sem þýtt er „að læra“ er skylt hugtakinu „lærisveinn.“ Þegar við lærum af Jesú erum við með réttu lærisveinar hans. Hlýðni og hollusta eru einkenni þess að vera lærisveinn.

`Hver er munurinn á vera „þunga hlaðin“ (Matt 11.28) og því að taka á sig ok hans (Matt 11.29)?`

Okið var algeng myndlíking meðal Gyðinga um lögmálið. Í Post 15.10 er það notað í sambandi við lögmálið um umskurn. Í Gal 5.1 er frelsið sem Jesús býður sett í andstöðu við ánauðarokið sem vísar til lögmálsins sem frelsunarleiðar. Að vera undir sama oki og Jesús, leggur áherslu á að feta í fótspor hans og taka þátt í ætlunarverki hans. Við getum ekki reiknað með að geta bætt neinu við þá frelsun sem Jesús ávann okkur á krossinum en við getum orðið erindrekar hans og deilt gleðifregnunum með þeim sem við umgöngumst. Túlkun Jesú á lögmálinu, eins og hún kemur fram í fjallræðunni (Matt 5 – 7), er jafnvel enn róttækari en túlkun faríseanna. Hún krefst hjartaaðgerðar og hún umbreytir hvötum okkar. Auk þess er ok hans ljúft og byrði hans létt (Matt 11.30).

`Hvílíkt dásamlegt fyrirheit! Hvíld fyrir sálir okkar. Hefur þú fundið fyrir hvíld hans? Hvernig er hún? Hvernig getum við lært að þekkja þá hvíld og beina sjónum okkar að Jesú og því sem hann býður okkur?`