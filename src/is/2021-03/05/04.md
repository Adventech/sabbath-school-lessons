---
title:  „Ég er hógvær og af hjarta lítillátur“
date:  27/07/2021
---

Hógværð er ekki í háum metum í dag og hlegið er að auðmýkt. Samfélagsmiðlar kenna okkur að taka eftir því sem er hávært, annarlegt og villt eða áberandi. Margir staðlar heimsins eru algjörar andstæður þess sem Guð telur mikilvægt og dýrmætt.

„Þekking á sannleikanum er ekki eins háð vitsmunastyrk og hún er háð hreinleika ásetningsins, og einfaldleika einlægs trúartrausts. Englar Guðs koma til þeirra sem í auðmýkt hjartans leita guðdómlegrar leiðsagnar. Þeim er gefinn Heilagur andi til að opna fyrir þeim auðuga fjársjóði sannleikans“ (COL, bls. 59).

`Lestu Matt 5.5; 1Pét 3.4 og Jes 57.15. Hvernig mundir þú skýrgreina lítillæti og hógværð á grundvelli þessara texta?`

Páll vísar til hógværðar og mildi Krists í 2Kor 10.1. Hógværð og auðmýkt lýsa ekki mannleysu, einstaklingi sem lætur ekki bugast. Jesús sjálfur leitaði ekki eftir ágreiningi og forðaðist hann oft þar sem ætlunarverki var enn ekki lokið (Jóh 4.1-3). En þegar hann mætti ágreiningi svaraði hann djarflega. Samt sem áður talaði hann vingjarnlega. Harmkvæli hans yfir Jerúsalem stuttu fyrir krossfestinguna voru ekki upphrópaðar bölvanir heldur tárfylltar orðmyndir um komandi eyðingu (Lúk 19.41-44).

Í Nýja testamentinu er Jesús oft kynntur sem hinn annar Móse.

Hann er staddur á fjalli þegar hann framsetur meginreglur ríkis síns (Matt 5.1). Hann sér miklum mannfjölda fyrir fæðu með kraftaverki (Matt 14.13-21). Í 4Mós 12.3 er talað um að Móse hafi verið hógvær, sem endurspeglast í Matt 11.29. Fólk sem var vitni að því að Jesús mettaði 5.000 hrópaði í undrun sinni: „Þessi maður er sannarlega spámaðurinn sem koma skal í heiminn“ (Jóh 6.14) – sem er tilvitnun í 5Mós 18.15 og hlutverk Móse sem spámanns.

Auðmýkt og hógværð Jesú voru greinilega meiri en hógværð og auðmýkt Móse. Hann var hinn guðlegi frelsari. Móse bauð sig fram til að frelsa fólk sitt (2Mós 32.32) en dauði hans hefði ekki áunnið neitt því að Móse var sjálfur syndari og í þörf fyrir frelsara sem bæri syndir hans og greiddi fyrir þær. Þó svo við getum lært af Móse og frásögninni um líf hans finnum við ekki frelsun í honum.

Þess í stað þörfnumst við lausnara sem getur staðið í okkar stað, ekki aðeins sem meðalgangari heldur sem staðgengill okkar. Meðalganga er mikilvæg en það er aðeins Guð sem hékk á krossi og ber syndir okkar, sá eini sem greiddi sekt okkar með sjálfum sér, sem getur frelsað okkur undan þeim lagalegu afleiðingum synda okkar sem okkur bæri með réttu. Þess vegna er það að hversu gott fordæmi sem Jesús var fyrir okkur þá væri það einskis virði án krossins og upprisunnar.