---
title:  „Ég mun veita yður hvíld“
date:  25/07/2021
---

`Lestu Matt 11.20-28 þar sem Jesús segir: „Komið til mín, öll þér sem erfiðið og þunga eruð hlaðin, og ég mun veita yður hvíld.“  Í hvaða sambandi sagði Jesús þetta? Á hvern hátt veitir Jesús okkur þessa hvíld?`

Líkt og við öll talaði Jesús aldrei án einhvers samhengis, og til þess að skilja hann þurfum við að skilja í hvaða samhengi hann kom með ákveðna yfirlýsingu, einkum ef við viljum forðast að misskilja Jesú.

Matteus 11 markar tímamót í guðspjalli Matteusar. Fordæming mikilvægra borga í Galíleu eru þær hörðustu hingað til í guðspjallinu. Jesús vinnur sér ekki hylli með fagurgala. Hann bendir á það sem betur má fara, umgengst „rangt“ fólk (Matt 9.9-13) og yfirlýsing hans um að hann geti fyrirgefið syndir fellur ekki í góðan jarðveg meðal trúarleiðtoganna (Matt 9.1-8).

Jesús mælir nokkur hörð dómsorð til fólksins og ber það jafnvel saman við Sódómu sem var álitin vera heimkynni óbilgjarnrar illsku. „En ég segi yður: Landi Sódómu mun bærilegra á dómsdegi en þér“ (Matt 11.24).

Spennan eykst, en mitt í tali sínu breytir Jesús til og býður upp á sanna hvíld. Hann getur gert það á grundvelli þess að „allt hefur faðir minn falið mér og enginn þekkir soninn nema faðirinn“ (Matt 11.27).

Jesús getur veitt hvíld á grundvelli guðdóms síns og þess að hann er eitt með föðurnum.

Áður en við getum komið til hans og losað okkur við byrðar okkar þurfum við að skilja að við getum ekki borið þær ein. En flest okkar koma ekki nema við höfum gert okkur grein fyrir sönnu ásigkomulagi okkar. Boð Jesú grundvallast á þörf okkar.

Yfirlýsingin í Matt 11.28 byrjar á boðhætti. Það er ekki valkostur „að koma,“ það er nauðsynlegur undanfari þess að finna hvíld. Á okkar tímum, þar sem við getum auðveldlega stjórnað mörgum þáttum lífs okkar með snjallsímum, er koman til Jesú ekki eðlileg leið. Að mati flestra er undirgefni reyndar það erfiðasta í lífi hins kristna.

Við erum réttilega hrifin af að tala um allt það sem Guð gerir fyrir okkur í Kristi og mál eins og það að við getum ekki frelsað okkur sjálf. Það er allt satt og rétt. En við verðum samt að velja vísvitandi að koma til Jesú en það felur í sér að gefast honum. Það er á þessu sviði að hinn frjálsi vilji er miðlægur í lífi hins kristna.

`Hvaða byrðar ert þú að bera? Hvernig getur þú lært að láta Jesús fá þær og finna fyrir þeirri hvíld sem hann býður upp á á grundvelli alls þess sem hann lagði á sig í því skyni?`