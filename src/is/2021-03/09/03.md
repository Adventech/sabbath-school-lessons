---
title:  Fyrirmælin um að hvílast
date:  23/08/2021
---

Sköpunarverkið kann að hafa verið „mjög gott“ en því var ekki lokið. Sköpuninni lauk með hvíld Guðs og sérstakri blessun sjöunda dagsins, hvíldardagsins. „Og Guð blessaði sjöunda daginn og helgaði hann því að þann dag hvíldist Guð frá öllu sköpunarverki sínu sem hann hafði unnið að“ (1Mós 2.3).

Hvíldardagurinn var óaðskiljanlegur hluti af sköpunarverki Guðs.

Hann var hámark þess. Guð skapaði hvíld og rými fyrir samfélag þar sem mannkynið – Adam og Eva – gátu lagt hversdagsverk sín til hliðar og hvílst við hlið skapara síns.

Því miður kom syndin inn í heiminn og gjörbreytti öllu. Beint samfélag við Guð var ekki lengur möguleiki. Þess í stað komu sársaukafullar fæðingar, erfið vinna, viðkvæm og geturöskuð persónutengsl og aðrar raunir sem einkenna lífið í þessum fallna heimi og við þekkjum svo vel. En mitt í þessu öllu er hvíldardagurinn enn við lýði sem varanlegt tákn um sköpun okkar en einnig vonina og fyrirheitið um endursköpun okkar. Ef mannkynið þarfnaðist hvíldar hvíldardagsins áður en syndin kom inn í heiminn hversu fremur er þörf fyrir hana eftir tilkomu syndarinnar.

Mörgum árum síðar þegar Guð leysti börn sín úr þrældómi í Egyptalandi minnti hann þau aftur á þennan sérstaka dag.

`Lestu 2Mós 20.8-11. Hvað kennir þessi texti okkur um mikilvægi hvíldardagsins í tengslum við sköpunina?`

Með þessari fyrirskipun kallar Guð okkur til að minnast uppruna okkar. Andstætt því sem margir trúa erum við ekki tilviljunarkenndur árangur kaldlyndra og blindra afla. Þvert á móti erum við verur sem voru skapaðar eftir mynd Guðs. Við vorum sköpuð til að eiga samfélag við Guð. Engu máli skipti að komið hafði verið fram við Ísraelsmenn sem lítilsvirta þræla.

Á hverjum hvíldardegi voru þeir kallaðir á sérstakan hátt til að minnast þess hverjir þeir voru í raun og veru – verur sem skapaðar voru eftir mynd Guðs sjálfs.

„Og þar eð hvíldardagurinn er minning um sköpunarverkið er hann tákn um kærleik og mátt Krists“ (ÞA, bls. 202).

`Hugleiddu hve mikilvæg kenningin er um sköpun á sex dögum. Hvaða önnur kenning er svo mikilvæg að Guð býður okkur að helga einn sjöunda hluta af lífi okkar undantekningalaust á viku hverri til að minnast þess? Hvað ætti sú staðreynd að kenna okkur um mikilvægi þess að muna eftir uppruna okkar eins og honum er lýst í 1Mós?`

---

<sup>1<sup> Hebreskan notar orð sem eru skyld líkt og orðin „manns og mannynju“ (sbr. ljón/ljónynja) (Þýð.).