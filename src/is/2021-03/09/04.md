---
title:  Nýjar kringumstæður
date:  24/08/2021
---

Eftir að hafa reikað um í eyðimörkinni í 40 ár var ný kynslóð vaxin upp sem hafði litlar eða engar minningar um Egyptaland. Lífsreynsla hennar var mjög svo frábrugðin reynslu foreldranna. Þessi nýja kynslóð hafði verið vitni að sí-endurteknum trúarskorti foreldra sinna og því varð hún að reika um í óbyggðunum þar til kynslóð foreldranna var fallin frá.

Hún naut þeirra forréttinda að hafa helgidóminn mitt í búðum sínum og gat séð skýið sem sveif yfir tjaldbúðinni og benti til návistar Guðs. Þegar skýið færði sig vissi fólkið að tími væri kominn til að pakka saman og fylgja því. Þetta ský sem veitti fólkinu skugga á daginn og birtu og hita á næturnar minnti það stöðugt á elsku Guðs og umhyggju fyrir því.

`Hvaða áminningu fékk fólkið um hvíld hvíldardagsins sem snerti það persónulega? Lestu 2Mós 16.14-31.`

Andstætt útbreiddri guðfræðikenningu sanna þessi vers að sjöunda-dags hvíldardagurinn var til áður en lögmálið var gefið á Sínaí. Hvað gerðist?

Hin sérstaka fæða sem Guð sá fólkinu fyrir minnti það daglega á þá staðreynd að skaparinn sér fyrir öllu sköpunarverki sínu. Guð mætti þannig þörfum þess á áþreifanlegan hátt. Á hverjum degi gerðist kraftaverk þar sem fæðan birtist og hvarf síðan þegar sólin reis. Ef einhver reyndi að safna til næsta dags rotnaði það og varð daunillt, en á hverjum föstudegi var nóg til að safna tvöföldum skammti sem hélt sér ferskt til neyslu á hvíldardeginum.

Helgidómsþjónusta var hafin í Ísrael og öll lög og reglugerðir sem við finnum í 3Mós og 4Mós þegar í gildi. En hinn aldraði Móse kallar saman allan lýðinn og rifjar upp fyrir honum sögu hans og lögin sem Guð hafði gefið lýðnum (5Mós 5.6-22).

Þessi nýja kynslóð var nú reiðubúin að fara inn í fyrirheitna landið. Ísraelsþjóðin var um það bil að fá nýjan leiðtoga og hinn aldraði Móse vildi fullvissa sig um að þessi kynslóð minntist þess hver húnvar og hvaða hlutverki hún gegndi. Hann vildi ekki að hún endurtæki mistök foreldra sinna svo að hann rifjar upp lögmál Guðs. Boðorðin tíu eru endurtekin þannig að þessi kynslóð, sem var að því komin að sigra Kanaansland, gleymdi þeim ekki.

`Fyrir okkur sem einstaklinga er endurkoma Jesú aldrei fjarlægari en nokkur augnablik eftir dauðann. Endurkoma hans er því ávallt nálæg, jafnvel nær en við ímyndum okkur. Á hvern hátt minnir helgihald hvíldardagsins okkur ekki aðeins á það sem Guð hefur gert fyrir okkur heldur það sem hann mun gera fyrir okkur þegar hann kemur aftur?`