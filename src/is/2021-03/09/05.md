---
title:  Önnur ástæða til hvíldar
date:  25/08/2021
---

Ísraelsþjóðin er í búðum sínum austan við Jórdan. Hún var búin að leggja undir sig lönd konungsins í Basan og tveggja konunga Amóríta. Á þessari örlagastund kallaði Móse þjóðina aftur saman og minnti hana á að sáttmálinn sem Guð gerði við hana á Sínaí var ekki aðeins fyrir foreldra þeirra heldur einnig fyrir þau. Hann endurtók síðan boðorðin tíu í þeirra áheyrn.

`Berðu 2Mós 20.8-11 saman við 5Mós 5.12-15. Að hvaða leyti er hvíldardagsboðorðið frábrugðið?`

Í 2Mós 20.8 byrjar boðorðið þannig: „Minnstu þess að halda hvíldardaginn heilagan“ en í 5Mós 5.12 segir hebreskan orðrétt:

„Hafðu hvíldardaginn í heiðri, haltu hann heilagan.“ Sögnin „að minnast“ kemur síðar (5Mós 5.15) þegar fólkið er hvatt til að minnast þess að „þúvarst sjálfur þræll.“ Þó svo þessi kynslóð hafi vaxið upp frjáls hefði hún fæðst inn í ánauð ef þessi undraverða frelsun hefði ekki átt sér stað. Hvíldardagsboðorðið átti að minna þjóðina á að sami Guð sem var að verki í frásögninni um sköpunina var einnig að verki í frelsun þjóðarinnar: „Drottinn, Guð þinn, leiddi þig þaðan með sterkri hendi og útréttum armi“ (5Mós 5.15).

Þessi sannleikur fellur inn í þær kringumstæður sem Ísraelsmenn voru í þegar þeir stóðu í annað sinn við landamæri fyrirheitna landsins um fjörutíu árum eftir að eldri kynslóðin brást svo skelfilega. Þessi kynslóð var jafn hjálparvana til að sigra landið og forfeður þeirra voru þegar þeir sluppu út úr Egyptalandi. Hún hafði þörf fyrir Guð sem er að verki með „sterkri hendi og útréttum armi.“

Hvíldardagurinn er um það bil að taka á sig viðbótarmynd. Ísrael á að halda hvíldardaginn af því að Guð er Guð frelsunarinnar (5Mós 5.15).

En sköpunin er ekki fjarri hvíldardagsboðorðinu, jafnvel ekki í 5Mós 5 þrátt fyrir aðra ástæðu sem nefnd er þar: lausn Ísraels úr ánauðinni. Að vissu leyti var lausn Ísraels út úr Egyptalandi upphafið að nýrri sköpun líkt og í frásögninni um sköpunina í 1Mós. Hin frelsaða Ísrael er hin nýja sköpun Guðs (sjá einnig t.d. Jes 43.15).

Þar sem brottförin úr Egyptalandi er sem tákn um frelsun frá synd, þ.e.a.s. endurlausn, þá sjáum við hvíldardaginn sem tákn um bæði sköpun og endurlausn. Þess vegna má með sanni segja að hvíldardagurinn bendi okkur til Jesú, skapara okkar og endurlausnara.

`Lestu Jóh 1.1-13. Hvað segja þessi vers okkur um Jesú sem skapara okkar og endurlausnara?`