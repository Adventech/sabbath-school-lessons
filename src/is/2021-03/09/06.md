---
title:  Helgihald hvíldardagsins
date:  26/08/2021
---

Guð býður fólki sínu að halda hvíldardaginn. Fyrirmælin um að minnast hvíldardagsins standa með boðum gegn morði og þjófnaði jafnvel þó Biblían gefi enga nákvæma lýsingu á því hvernig við eigum að halda hann.

`Hvernig andrúmsloft ættum við að skapa og mæla með fyrir hvíldardaginn? Sjá Slm 92 og Jes 58.13.`

Þar sem helgihald hvíldardagsins felur í sér að fagna sköpuninni og endurlausninni ætti andrúmsloft hans að einkennast af fögnuði í Drottni en ekki drunga.

Að minnast hvíldardagsins byrjar ekki á sjöunda deginum. Þar sem fyrsti hvíldardagurinn var hámark sköpunarvikunnar ættum við að minnast hvíldardagsins alla vikuna og leggja áform fyrirfram þannig að við getum lagt hversdagsverk okkar til hliðar og haldið hann heilagan þegar hann kemur. Lykillinn er að við einsetjum okkur að undirbúa hvíldardaginn alla vikuna og einkum á aðfangadaginn (Mrk 15.42), þ.e. föstudaginn, því að eftirvæntingin eykur á fögnuðinn yfir þessum sérstaka degi.

`Hvaða mikilvæga þátt helgihalds hvíldardagsins dregur 3Mós 19.3 fram?`

Að halda hvíldardaginn felur einnig í sér að rækta tengsl innan fjölskyldunnar og við vini. Guð hefur séð okkur fyrir tíma til að einbeita okkur að samfélagi við alla fjölskylduna og það felur í sér hvíld jafnvel fyrir þjónustulið og dýr fjölskyldunnar (sjá 2Mós 20.8-11). Hvíldardagurinn og fjölskyldan eiga samleið.

Þó svo hvíld og tími fyrir fjölskylduna séu mikilvægar meginreglur þá felur helgihald hvíldardagsins einnig í sér þátttöku í sameiginlegri tilbeiðslu Guðs með safnaðarfjölskyldu okkar. Jesús sótti samkomur þegar hann var hér á jörð og tók þátt í þeim. (Sjá 3Mós 23.3; Lúk 4.16 og Heb 10.25.)

Jafnvel þó vikulegur „rytmi“ og gangur mála kunni að vera ör þá ríkir löngun djúpt í hjörtum okkar eftir hvíld hvíldardagsins, raunverulegt samneyti við skapara okkar. Þegar við munum eftir að hætta öllum viðskiptum okkar og áformum til þess að eyða tíma með Guði og rækta persónutengsl okkar getum við fallið inn í hljóðfall og hvíld hvíldardagsins.

`Hver hefur reynsla þín verið af hvíldardeginum og þeim blessunum sem því fylgir að halda hann? Hvað gætir þú gert meira til þess að gera hann að þeim helga tíma sem hann ætti að vera?`