---
title:  Reiður og eirðarlaus trúboði
date:  15/09/2021
---

Því miður endar saga Jónasar ekki með þriðja kaflanum.

`Lestu Jón 4.1-11. Hvert er vandamál Jónasar? Hvað getum við lært af fremur ófullkominni lyndiseinkunn hans?`

Fjórði kaflinn í Jónas byrjar á reiði hans í garð Guðs vegna þess að ætlunarverk hans var svo árangursríkt. Jónas hafði áhyggjur af að hann mundi talinn heimskulegur. En Guð tekur tíma til að tala við spámann sinn sem hegðar sér eins og smákrakki í geðvonskukasti.

Þetta sýnir að sannir fylgjendur Guðs – jafnvel spámenn hans – geta átt eftir að þroskast og yfirvinna eitthvað í lífi sínu.

„Þegar Jónas sá að Guð ætlaði sér að þyrma þessari borg sem þrátt fyrir illsku sína hafði iðrast í hærusekk og ösku hefði hann átt að vera fyrstur til að fagna undraverðri náð Guðs, en þess í staðleyfði hann sér að dvelja við þá tilhugsun að hann yrði talinn vera falsspámaður. Honum var svo annt um orðstír sinn að hann missti sjónar af því hve þær sálir sem bjuggu í þessari fyrirlitlegu borg voru óendanlega meira virði“ (PK, bls. 271).

Þolinmæði Guðs í garð spámanns síns er undraverð. Hann virðist ætla sér að nota Jónas og þegar Jónas hleypur á brott sendir Guð storm og fisk til að færa flóttamanninn tilbaka. Og jafnvel nú þegar Jónas er þverúðarfullur leitast Guð við að tala hann til og breyta vondri afstöðu hans og segir: „Gerir þú rétt er þú reiðist?“ (Jón 4.4).

`Lestu Lúk 9.51-56. Að hvaða leyti er þessi frásögn hliðstæð því sem gerðist í sögunni um Jónas?`

„Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf“ (Jóh 3.16) eða eins og Guð komst að orði í Jón 4.11: „Ætti ég ekki að sjá aumur á Níníve, hinni miklu borg, þar sem meira en hundrað og tuttugu þúsundir manna búa, sem þekkja vart hægri höndina frá þeirri vinstri, og að auki fjöldi dýra?“ Hversu þakklát ættum við ekki að vera yfir því að það er Guð og ekki við sem er hinn endanlegi dómari hjartans, hugans og hvatanna?

`Hvernig getum við lært að hafa sams konar samkennd með öðrum og þolgæði og Guð hefur eða að minnsta kosti lært að endurspegla þá samkennd og þolgæði?`