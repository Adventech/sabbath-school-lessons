---
title:  Hlaupið á brott
date:  12/09/2021
---

Jónas var ótrúlega happasæll trúboði. En jafnframt var hann einnig mjög tregur, að minnsta kosti til að byrja með. Hvað sem Jónas var að gera þá greip Guð inn í líf hans á áhrifamikinn hátt. Í stað þess að axla ok Guðs og komast að því að ok hans er indælt og byrði hans létt (Matt 11.30) ákvað Jónas að finna eigin „hvíld“ með því að hlaupa í gagnstæða átt við þá sem Guð kallaði hann til að fara í.

`Hvar vonaðist Jónas til að finna frið og hvíld frá kalli Guðs? Hversu vel gekk það? Lestu Jón 1.`

Jónas lagði af stað í öfuga átt við þá sem Guð vildi senda hann í. Hann staðnæmdist ekki einu sinni til að rökræða málið við Guð eins og margir aðrir spámenn Biblíunnar gerðu þegar Guð kallaði þá til að vera boðberar hans (sjá t.d. 2Mós 4.13).

Þetta var ekki í fyrsta skiptið sem Jónas var kallaður til að tala máli Guðs, eins og fram kemur í 1Kon 14.25. En í það skipti virðist Jónas hafa gert það sem Drottinn bað hann um. En ekki í þetta skipti.

`En hvers vegna ekki?`

Bæði sagnfræðiheimildir og fornleifafræðin sýna fram á grimmd ráðamanna assýríska ríkisins sem ríktu í Austurlöndum nær á áttundu öldinni f.Kr., þegar Jónas starfaði í Ísrael. Um 75 árum síðar réðst Sanheríb Assýríukonungur gegn Júda. Ísrael og Samaría voru þegar fallin um tuttugu árum áður og Hiskía konungur hafði að því er virðist sameinast hernaðarbandalagi gegn Assýríu.

Nú var kominn tími fyrir Assýríu að gera upp reikninga sína. Biblían (2Kon 18 og Jes 36), sagnfræðiheimildir og lágmyndir á veggjum hallar Sanheríbs í Nínive segja hina grimmilegu sögu um fall Lakís, sem var eitt mikilvægasta og besta virki Hiskía við suður-landamærin. Í einni áletrun segist Sanheríb hafa tekið meira en 200.000 til fanga frá 46 borgum sem hann kvaðst hafa lagt í auðn. Þegar Assýríukonungur hertók Lakís voru hundruðir eða jafnvel þúsundir fanga stjaksettir, ósveigjanlegir stuðningsmenn Hiskía flegnir lifandi en aðrir sendir sem þrælar til Assýríu sem ódýr vinnukraftur.

Assýríumenn voru ótrúlega grimmir og óvægnir, jafnvel eftirmælikvarða heimsins á þeim tíma. Var Guð virkilega að senda Jónas ásjálfar höfuðstöðvar þessa heimsveldis?

Var því nokkur furða að Jónas vildi ekki fara?

`Flótti frá Guði? Hefur þú nokkurn tímann verið sek/ur um það? Ef svo er, hvernig gekk það? Hvaða lexíu ættir þú að hafa lært af þeim mistökum?`