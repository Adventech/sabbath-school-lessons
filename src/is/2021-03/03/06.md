---
title:  Eirðarleysið upprætt
date:  15/07/2021
---

`Lestu Jóh 14.1-6. Hvað getum við gert mitt í eirðarleysi okkar til þess að hjörtu okkar skelfist ekki? Hver er lykillinn að því að`buga klofning, síngirni, metnað og hræsni og finna sanna hvíld?

Að vinna bug á eirðarleysinu byrjar alltaf með Jesú. Hann er vegurinn,sannleikurinn og lífið. Hann veit hvert stefna skal þegar við reikum stefnulaus í óbyggð heims okkar sem er gegnsýrður af fjölmiðlum. Hinn guðdómlegi löggjafi er sannleikurinn holdi klæddur og andi hans mun leiða okkur inn í allan sannleikann (Jóh 16.13). Þegar við erum særð, þreytt, örmagna, sjúk og kjarklaus þá er hann lífið, ekki einungis eitthvert líf, heldur hefur hann heitið okkur lífi í fyllstu gnægð (Jóh 10.19). Það innifelur eilífðarheimkynni okkar og eilíft líf sem felur í sér lífsgæði hér og nú. Skaparinn getur vissulega gefið okkur ómælanlegar nægtir á okkar tímum.

„Hjarta yðar skelfist ekki“ er boð um að lifa í eftirvæntingu.

Þegar við erum „langt niðri“ getur hann sett okkur upp á hærra plan. Þegar við berjumst við myrkur og synd er hann sá sem getur ekki aðeins byrjað í okkur góða verkið heldur mun hann einnig fullkomna það (Fil 1.6).

Engu máli skiptir hve slæmt ástandið kann að vera, við getum litið til fyrirheitisins sem hann hefur gefið okkur í Jesú. Hann er að búa okkur stað, stað þar sem sársauki, eirðarleysi og þjáningar eru útilokaðar um aldur. Það er sú von sem okkur hefur verið gefin í Kristi Jesú og hún býðst okkur öllum, hver svo sem við erum, hver sem forsaga okkar er og hversu ömurlegt sem líf okkar hefur verið eða er.

Lykilatriðið fyrir okkur er að koma samt til Guðs í veikleika okkar og sársauka, niðurbrotin og fallin sem við erum í fullvissu um að þrátt fyrir það allt veitir hann okkur viðtöku. Það er eðli náðarinnar og þess vegna verðum við að trúa því að hann hafi veitt okkur hana ef við leitum hennar í trú.

`Lestu Jer 3.22. Hvað biður Guð okkur um að gera og hvernig bregst hann við okkur?`

`Hugleiddu orð Jesú: „Ég kem aftur og tek yður til mín svo að þér séuð einnig þar sem ég er“ (Jóh 14.3). Hvað ætti þetta að segja okkur um það hve miðlægt fyrirheitið um endurkomuna er? Hvers vegna er fyrirheitið um endurkomuna svo dýrmætt einkum fyrir okkur aðventista í ljósi þess hverju við trúum varðandi dauðann?`