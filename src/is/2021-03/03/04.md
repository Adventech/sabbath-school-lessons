---
title:  Metnaðargirnd
date:  13/07/2021
---

Þegar við rannsökum síðustu vikuna í starfsferli Jesú á jörðinni fyrir krossfestinguna veitir það okkur alltaf uppörvun og innblástur. Hún gefur okkur einnig leifturmynd af því hvernig eirðarleysi og metnaðargirnd knýr fólk til að gera og segja eitthvað sem er óráðlegt.

`Lestu Lúk 22.14-30 og hugleiddu tilfinningar Jesú við þessa hátíðlegu máltíð þegar hann heyrði lærisveina sína karpa um það hver þeirra væri mestur (Lúk 22.24). Hvers vegna fóru lærisveinarnir af sporinu við þetta hátíðlega tækifæri og beindu huga sínum að mannlegum mikilleika?`

Við ræðum sjaldan við aðra um hver sé mestur í söfnuðinum, innan fjölskyldunnar eða í vinnunni. Við hugsum e.t.v. mikið um það en hver ræðir opinskátt um það?

Þetta var ekki í fyrsta sinn að þessi spurning kom upp í hópi fylgjenda Jesú. Í Matt 18.1 er okkur sagt frá því að lærisveinarnir lögðu ópersónulega spurningu fyrir Jesú: „Hver er mestur í himnaríki?“ Svar Jesú felur í sér dæmisögu. Hann kallar til sín barn og setur það mitt í hópinn sem rekur upp stór augu. Atferli Jesú kallar á skýringu sem finna má í Matt 18.3 þar sem Jesús segir: „Sannlega segi ég yður: Þérkomist aldrei í himnaríki nema þér snúið við og verðið eins og börn.“

Afturhvarf er undirstaða þess að finna sanna hvíld í Jesú. Við gerum okkur grein fyrir því að við þörfnumst utanaðkomandi hjálpar. Við skynjum skyndilega að við getum ekki reitt okkur á okkur sjálf heldur þurfum við að reiða okkur á Jesú. Gildi okkar og metnaður gjörbreytast. Jesús sagði við lærisveina sína: Reiðið ykkur á mig og treystið mér eins og þetta barn. Sannur mikilleiki felst í því að afsala sér rétti sínum og taka upp gildi ríkisins.

Því miður virðast lærisveinarnir ekki hafa lært þá lexíu þegar þeir neyttu síðustu kvöldmáltíðarinnar með Jesú. Ágreiningur þeirra og innbyrðis deilur eyðilögðu fullkomið samfélag sem aldrei mundi gefast aftur.

Hvernig gat það virkilega gerst jafnvel eftir að lærisveinarnir höfðu gengið með Jesú um árabil, starfað með honum og heyrt og lært við fætur hans? Það er sorglegt dæmi um það hve saurgað mannshjartað er. En jákvæða hliðin á málinu er stöðug nærvera náðar Drottins, að Jesús gafst ekki upp á þeim þrátt fyrir þessar átakanlegu umræður fylgjenda hans.

`Hvers vegna ætti einbeiting okkar að Jesú á krossinum að vera áhrifamikil lausn á þrá okkar um sjálfsupphefð, sem við, fallnar verur, föllum svo auðveldlega fyrir?`