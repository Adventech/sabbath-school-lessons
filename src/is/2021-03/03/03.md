---
title:  Síngirni
date:  12/07/2021
---

Líkt og hið mikla rótarkerfi asparinnar í jarðveginum er síngirni hluti af hinu risavaxna neðanjarðarkerfi sem kallast „synd“ og hindrar okkur í að finna sanna hvíld í Jesú. Af öllum myndum syndarinnar í lífi okkar virðist síngirnin vera auðsæjust. Hjá flestum okkar er síngirnin jafn eðlileg og andardrátturinn.

`Lestu Lúk 12.13-21. Hvaða vandamáli er verið að lýsa í þessari dæmisögu? Er það vottur um síngirni og vanvirðingu fyrir ríki Guðs ef við leggjum áform fyrir framtíðina? Ef ekki, hvað er það þá sem Jesús er að vara okkur við?`

Þessa dæmisögu er aðeins að finna í guðspjalli Lúkasar sem svar við spurningu ónafngreinds áheyranda Jesú. Þegar spurning um arf var lögð fyrir Jesú svaraði hann með því að hafna að vera sáttasemjari milli bræðra. Þess í stað bendir hann á stærra undirliggjandi vandamál – síngirni. Hann grefur dýpra til að finna rótarmassann sem athafnir okkar byggja á.

`Hugleiddu hvernig síngirnin kemur fram í lífi þínu. Hvaða áhrif hefur síngirnin á samband okkar við Guð, maka okkar og fjölskyldu, söfnuðinn, nágranna og vinnufélaga? Hvaða lykil finnum við í Fil 2.5-8?`

Þessi nafnlausi ríki maður í dæmisögu Jesú einblíndi á eigin þarfirog metnaðargirnd en gleymdi að taka himneskar staðreyndir með í reikninginn. Stærra, betra og meira eru ekki þær meginreglur sem eru grundvöllur Guðsríkis. Páll gefur okkur leifturmynd af því sem knúði Jesú þegar hann ákvað að verða staðgengill okkar.

Í Fil 2.5-8 finnum við uppdrátt af ósíngirni, auðmýkt og elsku. Ef það er ekki elska okkar til Guðs og annarra sem knýr fram val okkar og forgangsröð munum við halda áfram að reisa fleiri hlöður fyrir okkur hér og setja minni fjársjóði inn á himnum (Matt 6.20).

`Hvers vegna er svo auðvelt að verða upptekinn af auði og eignum? Þó svo að við þörfnumst öll einhverra fjármuna til að halda lífi, hvers vegna langar okkur ávallt í meira, hversu mikið sem við höfum?`