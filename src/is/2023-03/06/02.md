---
title:  Páll fangelsaður vegna heiðingjanna
date:  30/07/2023
---

`Lestu Ef 3 og taktu eftir þeim meginþemum sem þar koma fram. Hvað leggur Páll megináherslu á?`

Þriðji kaflinn í Efesusbréfinu hefur athyglisverða uppbyggingu. Páll byrjar kaflann með því að segja: „Þess vegna er það að ég, Páll, bandingi Krists Jesú vegna ykkar, heiðinna manna, beygi kné mín“ (Ef 3.1). Síðan kemur hann með langt innskot varðandi starf sitt sem postuli til heiðingjanna (Ef 3.2-13). Að því loknu snýr hann sér aftur að upphaflegri hugsun sinni með því að endurtaka orðasambandið „þess vegna“ (Ef 3.14) og halda áfram með bænafrásögn sína í Ef 3.14-21 sem hann hafði slitið sundur með innskoti sínu.

Í Ef 3.21 talar Páll um sig sem „bandingja Krists Jesú“ og notar það sem rök fyrir því að þó svo hann sé fangi Rómverja og virðist vera undir yfirvaldi rómverska heimsveldisins þá sé dýpri, guðlegur tilgangur að verki í lífi hans. Í hans huga er hann ekki bandingi Rómverja heldur „bandingi Krists Jesú“ (sbr. Ef 4.11).

Þar sem Páll nefnir „þrengingar“ sínar (Ef 3.13) og síðar „fjötra“ sína (Ef 6.20) bendir það til þess að hann sé ekki í þægilegu stofufangelsi (sbr. Post 28.16) heldur í fangelsi. Að vera fangi á fyrstu öld e.Kr. í rómverskri dýflissu var sérstök reynsla. Rómverska heimsveldið rak ekki vel skipulögð fangelsi með snyrtiaðstöðu og reglubundinni matarþjónustu. Í rauninni hafði heimsveldið lítil not fyrir fangelsi þar sem fangelsun var ekki notuð í hegningarskyni. Fólk var einungis sett í fangelsi ef það beið eftir réttarhöldum eða aftöku. Föngunum sjálfum var ætlað að sjá fyrir þörfum sínum og þeir voru háðir ættingjum og vinum varðandi mat og aðrar þarfir.

Áhyggjur Páls snúast sennilega um tilfinningaleg áhrif fangelsunar hans á hina trúuðu þar sem fangelsun var mikil félagsleg vansæmd í samfélagi sem byggði á heiðri eða vansæmd. Hann kann að hafa óttast að einhver kynni að spyrja: „Hvernig getur Páll bæði verið postuli og boðberi hins upphafna Krists og á sama tíma fyrirlitinn bandingi?“ Þar af leiðandi umtúlkar hann fangavist sína og hjálpar hinum trúuðu að líta á hana sem þátt í áformi Guðs. Hann þolir þjáningar fyrir þá og það sem virðist vera vansæmd muni í rauninni snúast í að verða þeim til dýrðar (Ef 3.13).

`Hvernig getum við lært að treysta Guði og hans leiðum mitt í erfiðum kringumstæðum?`