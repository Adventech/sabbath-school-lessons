---
title:  Leyndardómur fagnaðarerindisins
date:  31/07/2023
---

`Hvaða leyndardómi hefur Páli verið trúað fyrir? Ef 3.1-6.`

Taktu eftir eftirfarandi þegar þú lest Ef 3.1-6:

Í fyrsta lagi skrifar Páll þennan hluta bréfs síns til trúaðra heiðingja í heimakirkjunum í Efesus (Ef 3.1).

Í öðru lagi gerir Páll tilkall til þess sem hann kallar „ráðstöfun Guðs náðar“ varðandi hina trúuðu heiðingja (Ef 3.2). Þessi ráðstöfun, þessi þjónusta náðarinnar, er leið Páls til að lýsa því sem honum hefur verið falið að gera: að boða heiðingjunum (sbr. Ef 3.7, 8) fagnaðarerindið („náð Guðs“).

Í þriðja lagi heldur Páll því fram að honum hafi verið birtur leyndardómur sem hann hefur þegar skrifað um í bréfi sínu (sjá einkum Ef 1.9, 10; Ef 2.11-22), „leyndardómur Krists“ (Ef 3.3, 4). Páll vill ekki að fólk haldi að hann hafi fundið upp fagnaðarerindið, en hann heldur því fram að Guð hafi kallað hann til sérstakrar þjónustu: að boða það.

Í fjórða lagi er Páll ekki einn um að fá ítarlega opinberun á þessum leyndardómi. Andinn hefur einnig opinberað hann fyrir „heilögum postulum [Jesú] og spámönnum“ á ítarlegri hátt en Guð hafði gert fyrir fyrri kynslóðum (Ef 3.5). Hugtakið spámenn á að öllum líkindum við þá sem höfðu spádómsgáfu og beittu henni meðal hinna frumkristnu fremur en spámenn Gamla testamentisins. Leyndardómurinn sem eitt sinn var hulinn var nú orðinn „augljóst leyndarmál.“

Að lokum segir Páll: „Heiðingjarnir eru í Kristi Jesú fyrir fagnaðarerindið orðnir erfingjar með oss, einn líkami með oss, og eiga hlut í sama fyrirheiti og vér“ (Ef 3.6, 1981).

Páll er fullur af ákefð varðandi fagnaðarerindið og einkum hvernig það er framsett í kirkjunni sem samanstendur af bæði Gyðingum og heiðingjum. Þessir tveir hópar eru það byggingarefni sem hið nýja samfélag Guðs, hið nýja mannkyn hans, kirkjan, er byggð úr (sjá Ef 2.14-16). Segja mætti að þeir hafi ummyndast frá því að vera óvinir og í samerfingja sem sameinaðir eru í einum líkama, líkama Krists, og hluttakendur í fyrirheitum fagnaðarerindisins (sjá Ef 3.6).

`Hvaða afstöðu, sem þér er jafnvel leynd, kannt þú að hafa sem er í andstöðu við þá einingu sem fagnaðarerindið boðar? Hvernig getur þú losað þig við hana?`