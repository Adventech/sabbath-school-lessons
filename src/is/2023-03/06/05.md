---
title:  Með Krist í hjarta
date:  02/08/2023
---

`Berðu saman fyrri beiðni Páls sem kom fram í bæn hans í Ef 1.16-19 og ákall hans til hinna trúuðu í Ef 3.14-19. Að hvaða leyti eru þau svipuð?`

Í Ef 3.14, 15 er að finna mikilvægan orðaleik. Þegar Páll talar um að hann beygi kné sín fyrir föðurnum, „sem hvert faðerni fær nafn af á himni og jörðu,“ leikur hann með skyldleika grísku orðanna fyrir faðir (pater) og faðerni (patría sem einnig þýðir fjölskylda/þjóð). Í Efesusbréfinu fagnar Páll umfangi frelsunaráforms Guðs sem nær til allra hluta (Ef 1.9, 10) á öllum tímum (Ef 1.21). Í því sambandi heldur hann því fram að sérhver fjölskylda (eða faðerni) tilheyri föðurnum. Sérhver fjölskylda (patría) fær nafn sitt frá föðurnum (pater). Það eru góðar fréttir.

Hugleiddu þá staðreynd að þrátt fyrir annmarka og mistök fjölskyldu þinnar þá heyrir hún Guði til. Fjölskylda þín er ekki í grimmilegum fjötrum örlaganna heldur í ástríkum höndum Guðs. Guð elskar ófullkomnar fjölskyldur. Þær tengjast honum og bera eigandastimpil hans.

Í Ef 3.16-19 biður Páll Guð um að veita hinum trúuðu ríkulega andlega reynslu sem einkennist af innri styrk fyrir návist andans (Ef 3.16), innilegu sambandi við Krist sem er sagður búa í hjörtum þeirra (Ef 3.17) og staðföstum, andlegum einkennum („rótfest og grundvölluð í kærleika“ Ef 3.17).

Þegar Páll leitast við að lofa Guð fyrir víðfeðmi blessananna sem hinum trúuðu býðst innifelur hann ekki aðeins þrjár mælivíddir heldur fjórar: vídd og lengd, hæð og dýpt (Ef 3.18). Hann útskýrir ekki nánar hvað þessar mælivíddir tákna þó svo við skynjum að þær eigi við eitthvað mikilvægt og víðtækt. Þetta er skemmtileg þraut fyrir lesendur Biblíunnar að glíma við. Eiga þær við visku Guðs (sbr. Job 11.5-9 sem notar einnig fjórar víddir), mátt Guðs (sbr. Ef 3.16, 17) eða hið andlega musteri í Ef 2.19-22 (sbr. Esk 43.13-16 sem notar fjórar víddir, Am 7.7, 8; Opb 11.1, 2)? Það er e.t.v. best að líta á þessar fjórar víddir sem lýsingu á umfangi kærleika Krists (Ef 3.17) og hliðstæðu næsta orðasambands: að fá skilið kærleika Krists (Ef 3.18; sbr. Róm 8.35-39). En hvernig sem við skiljum þessi orð hans þá eru þau gleðitíðindi.