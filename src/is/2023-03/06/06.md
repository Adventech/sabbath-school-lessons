---
title:  Dýrð í kirkjunni og í Jesú Kristi
date:  03/08/2023
---

`Páll lýkur bænafrásögn sinni með stuttri ljóðrænni lofgjörð til Guðs. Fyrir hvað lofar hann Guð? Ef 3.20, 21.`

Páll hefur lokið því að skrá bænir sínar fyrir hinum trúuðu (Ef 3.14-19).

Nú biður hann áhrifamikla bæn og lofgjörð hans vekur tvær spurningar:

1\. Upphefur hann kirkjuna á óverðugan hátt þegar hann jafnar henni við Krist Jesú með orðunum „honum sé dýrð í kirkjunni og í Kristi Jesú“ (Ef 3.21)? Þó svo Páll hafi mikinn áhuga á kirkjunni í Efesus er ljóst að Kristur er frelsari kirkjunnar þar sem það er hann sem býr í hjörtum hinna trúuðu (Ef 3.17). Í loka-lofgjörð sinni lofar Páll Guð fyrir frelsunina sem söfnuðinum stendur til boða fyrir Krist Jesú.

2\. Gefur orðasambandið „allar kynslóðir um aldir alda“ (Ef 3.21) til kynna óendanlega jarðbundna framtíð kirkjunnar þar sem endurkomu Krists er slegið á frest?  Efesusbréfið framsetur sterkar væntingar varðandi framtíðina. Til dæmis lítur Ef 4.30 fram til „endurlausnardagsins.“ Hinir trúuðu munu einnig finna fyrir takmarkalausu yfirvaldi Krists „í hinni komandi veröld“ (Ef 1.21). Við ættum því að lesa lofgjörð Páls sem fögnuð yfir ótakmörkuðum mætti Krists í þágu hinna trúuðu.

Þegar við lítum til baka yfir síðari bænafrásögn Páls (Ef 3.14-21; sbr. Ef 1.15-23) sjáum við að Páll finnur styrk í alheimsumhyggju föðurins (Ef 3.14, 15), auðfáanleika Heilags anda (Ef 3.16), samfélaginu við Krist sjálfan (Ef 3.17) og ómælanleika hins takmarkalausa kærleika Krists (Ef 3.18, 19). Þessi sannleikur er svo áreiðanlegur að Páll ímyndar sér að hinir trúuðu séu fylltir „allri Guðs fyllingu“ (Ef 3.19) og hann fagnar yfir þeirri andlegu staðreynd með lofgjörð þar sem hann undrast yfir gnótt máttar Guðs sem hinum heilögu stendur til boða (Ef 3.20, 21).

Þegar við finnum fyrir þunga vegna vandamála, freistinga og efasemda getum við beint huga okkar að þessari gleði-frásögn um bænir Páls. Þessi bandingja-postuli lyftir sjónum okkar til hins víðáttumikla umfangs áforma Guðs og náðar og minnir okkur á að hverjar sem kringumstæður okkar kunna að vera þá erum við þátttakendur í endanlegu áformi Guðs (Ef 1.9, 10) og máttur hans er að verki í okkur.

`Hvaða blessanir Guðs eru þér einkum dýrmætar? Æfðu þig í að setja saman lofgjörðarbæn til að lofa Guð fyrir þær.`