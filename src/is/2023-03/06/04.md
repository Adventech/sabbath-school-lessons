---
title:  Kirkjan opinberar visku Guðs
date:  01/08/2023
---

`Hvað segir Páll um Guð og gjörðir hans í Ef 3.7-13?`

Páll gerir aftur tilkall til að vera „þjónn“ fyrir þá náð sem „Guð gaf mér“ (Ef 3.7; sbr. Ef 3.1, 2). Á sama hátt og fagnaðarerindið er sú gjöf ekki gefin á grundvelli verðleika viðtakandans heldur fyrir náð Guðs. Páll leggur áherslu á það með því að lýsa sér sem „minnstum . . . allra heilagra“ (Ef 3.8).

Sjálfsþekking Páls þróast á athyglisverðan hátt eins og sést þegar við lítum á bréf Páls í réttri tímaröð. Snemma á ferli sínum sagði hann að Guð hefði kallað sig til að vera postuli (Gal 1.1). Síðar kynnir hann sig sem „sístan postulanna“ og „ekki þess verður að vera kallaður postuli“ (1Kor 15.9). Hér í Efesusbréfinu lítur hann á sig sem „minnstan allra heilagra“ (Ef 3.8). Og að lokum lýsir hann sér sem „fremstum“ eða verstum meðal syndugra manna (1Tím 1.15).

Ef til vill hjálpar þessi hugsanagangur Páls okkur að skilja betur orð Ellen G. White þar sem hún segir: „Því nær sem þú kemur Kristi, þeim mun ófullkomnari muntu verða í eigin augum, því að sjón þín skerpist og gallar þínir munu koma í ljós í hrópandi andstæðu við hið fullkomna eðli hans“ (VK, bls. 75).

Páll heldur síðan áfram og segir: „Nú skyldi kirkjan látin kunngjöra tignunum og völdunum í himinhæðum hve margháttuð speki Guðs er“ (Ef 3.10, 1981). En hverjir eru „tignirnar og völdin í himinhæðum“ sem talað er um? Hvernig fer kirkjan að því að kunngjöra þeim margháttaða speki Guðs? Þó svo eðli þessara máttarvalda sé ekki lýst frekar virðist best að líta á þau sem máttarvöld hins illa sem er nánar lýst í Ef 6.11, 12. Ef svo er þá er sú staðreynd að kirkjan samanstendur af Gyðingum og heiðingjum, sem eitt sinn voru algjörlega aðskildir en eru nú sameinaðir, hvetjandi yfirlýsing til þessara djöfullegu tigna og valdhafa í himingeimnum um áform Guðs að „safna öllu sem til er á himni og jörðu undir eitt höfuð í Kristi“ (Ef 1.10). Þeir eru varaðir við að áform Guðs sé þegar að verki og örlagadómur þeirra tryggður. Eðli hinnar sameinuðu kirkju er merki um endanleg afdrif þeirra.

`Ef söfnuður þinn tæki alvarlega „verklýsingu“ kirkjunnar sem Páll gefur í Ef 3.10 hvernig myndi það breyta framkomu þinni og sam-meðlima þinna hvert við annað?`