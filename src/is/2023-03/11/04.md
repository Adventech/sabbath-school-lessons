---
title:  Þrælahald á dögum Páls
date:  05/09/2023
---

`Lestu ráðleggingarnar til þræla og húsbænda þeirra í Ef 6.5-9; Kól 3.22 - 4.1; 1Kor 7.20-24; 1Tím 6.1, 2 og 1Pét 2.18-25. Hvernig mundir þú draga saman þessar ráðleggingar?`

Það vekur eftirtekt að heyra Pál ávarpa kristna þrælahaldara og að ímynda sér kristna þræla og húsbændur þeirra sitja saman í heimakirkjunum í Efesus. Þrælahald í Grikklandi gat verið talsvert frábrugðið því sem síðar einkenndi það í nýja heiminum. Það var ekki bundið við einn þjóðflokk. Þrælum á heimilum bauðst stundum tækifæri til að mennta sig og þeir gátu starfað sem arkitektar, læknar og heimspekingar. Þessum heimilisþrælum var stundum boðið frelsi eftir takmarkaðan tíma þó svo flestir þrælar fengju aldrei frelsi sitt. En hvað um það, þrælahald hefur ávallt verið óafsakanlegt í öllum þjóðfélögum og undir öllum kringumstæðum og Guð mun dæma þrælahaldara samkvæmt takmarkalausri réttvísi sinni, og við getum verið Guði þakklát fyrir það.

Yfirlýsing Públilíusar Sýrusar, fyrrverandi þræls, er áleitin. Hann segir: „Það er fagurt að deyja fremur en að vera niðurlægður sem þræll.“

Þrælahald viðgekkst almennt í heimi Páls. Hann ræðir um það, ekki sem félagslegur umbótasinni heldur sem hirðir sem gefur hinum trúuðu ráð varðandi það hvernig þeir eigi að bregðast við raunveruleikanum og bregða upp nýrri sýn sem varðar ummyndun þeirra sem síðar átti eftir að hafa víðtækari áhrif í þjóðfélaginu í heild. „Hann sá ekki fyrir sér frelsisveitingu þræla í rómverska heimsveldinu. Það var eitthvað annað en lögleg frelsisveiting sem hann sá fyrir sér. Hann sá fyrir sér samfélag sem byggðist á nýrri sköpun og snerist um systkini á grundvelli ættleiðingar sem börn Guðs. . . . Í huga Páls átti félagsleg bylting að eiga sér stað innan kirkjunnar, líkama Krists, á hverjum stað og í kristnu heimakirkjunum og innan fjölskyldunnar“ (Scot McKnight, The Letter to Philemon [„Bréfið til Fílemons.“], Grand Rapids, MI: Eerdmans Publishing Company, 2017, bls. 10, 11).

`„Einn stærsti bletturinn á sögu kristninnar er það hvernig sumir notuðu þessa ritningarstaði um þrælahald til að réttlæta það. Hvaða ógnvekjandi boðskap ættum við að taka til okkar varðandi það hve varlega við þurfum að meðhöndla orð Guðs?`