---
title:  Þrælar Krists
date:  06/09/2023
---

Til hvers ætlast Páll af kristnum þrælum í leiðbeiningum sínum til þeirra? Ef 6.5-8.

Páll mælist til þess af kristnum þrælum að þeir hlýði húsbændum sínum og þjóni þeim í einlægni og af myndarskap. Það er eftirtektarvert hvaða stórfenglegu staðgengd hann býður þeim að framkvæma. Þeir eiga ekki að setja húsbændur sína í Krists stað og bjóða þeim þá hollustu sem Kristi einum heyrir til. Þess í stað eiga þeir að setja Krist, hinn raunverulega herra og Drottin, sem húsbónda sinn í undirgefni sinni og hollustu sem knýr áfram einlæga og frábæra þjónustu þeirra. Páll framsetur þannig breyttan kristilegan skilning á tengslunum milli húsbænda og þræla þeirra.

Takið eftir mismunandi leiðum sem Páll notar til að hvetja til þessarar staðgengdar:

* Páll dregur úr stöðu húsbændanna með því að kalla þá „jarðneska húsbændur“ og benda fram til hins raunverulega og himneska húsbónda (Ef 6.5).
* Þeim ber að þjóna „með ótta og af einlægni hjartans, eins og það væri Kristur“ (Ef 6.5).
* Páll notar þessa staðgengd greinilegast þegar hann færir rök fyrir því að kristnir þrælar eigi að þjóna af hjarta ekki sem þrælar húsbænda sinna heldur sem „þrælar Krists“ (Ef 6.6).
* Þjónusta þeirra á að vera samkvæmt „vilja Guðs af heilum huga“ og beinast að Guði (Ef 6.6).
* Páll fer fram á heilshugar þjónustu „eins og Drottinn ætti í hlut og ekki menn“ (Ef 6.7).

Fyrir einlæga þjónustu sína mega kristnir þrælar reikna með fullum launum frá Kristi þegar hann snýr aftur. Þeir hafa unnið störf sín fyrir hann og mega reikna með endurgjaldi frá honum, sem er hrífandi hugmynd fyrir þá sem eru fastir í þessu hræðilega fyrirkomulagi. Þræll kynni að vera vanmetinn eða jafnvel útskúfaður af húsbónda sínum (sbr. 1Pét 2.19, 20). En trúaður þræll hefur „húsbónda“ sem er hugulsamur og tekur eftir því „góða sem hann gerir“ (Ef 6.8) og launar honum fyrir það.

`Hversu mjög sem við vildum að ritningin fordæmdi þessa hræðilegu venju þá gerir hún það ekki. En hvaða meginreglur getum við dregið af orðum Páls í þessu samhengi varðandi það hvernig við komum fram við þá sem við vinnum með í okkar umhverfi?`