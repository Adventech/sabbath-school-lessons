---
title:  Húsbændur sem eru þrælar
date:  07/09/2023
---

Í lokaorðum Páls til þrælanna -- „hvort sem hann er þræll eða frjáls maður“ (Ef 6.8) -- vísar orðið „frjáls“ til húsbændanna og opnar þannig möguleikann fyrir Pál að beina ráðum sínum til þeirra á sama tíma og hann ímyndar sér að þrælar og húsbændur þeirra standi jafnfætis frammi fyrir Kristi í dóminum (sbr. 2Kor 5.10; Kól 3.24, 25).

`Ef þú værir kristinn húsbóndi þræla og hlustaðir á upplestur Efesusbréfsins í heimakirkju þinni hvernig myndir þú bregðast við þessum ráðleggingum sem gefnar voru í návist þræla þinna? Ef 6.9.`

Páll ávarpar húsbændur þræla með hnitmiðaðri hvatningu sem dregur upp sterkan mismun milli húsbændanna sem voru vanir að ógna þrælum sínum og Drottins,<sup>1</sup> Krists, sem fer ekki í manngreinarálit. Páll hvetur húsbændurna til að „breyta eins við“ þrælana sem myndi vera óhugsandi fyrir þrælahaldara á fyrstu öld. Þrælahaldarar skyldu koma fram við þræla sína af góðvild með góðum verkum vegna hollustu sinnar við Krist og í samræmi við það sem Páll hafði sagt þrælunum að gera (Ef 6.5-8). Hann segir þeim að hætta að ógna þrælum sínum eins og algengt var á þeim tíma þegar húsbændur beittu alls kyns refsingum, þar á meðal barsmíðum (1Pét 2.20), kynferðisofbeldi, sölu og aðskilnaði frá ástvinum, erfiðisvinnu, svelti, fjötrum, brennimerkingu og jafnvel dauða. Fyrir allt þetta mun Guð dæma þá.

Páll styður fyrirmæli sín með tvenns konar hvatningu sem fær þrælahaldara til að líta framhjá uppbyggingu þjóðfélagsins í grísk-rómverska heimsveldinu: 1. Þeir og þrælar þeirra eru sam-þrælar sama húsbónda („Þið vitið að þeir eiga í himnunum sama Drottin,“ sbr. Kól 4.1). 2. Hinn himneski húsbóndi dæmir alla og „hann fer ekki í manngreinarálit.“ Þar sem hann kemur fram við þá sem taldir eru þrælar á sama hátt og aðra þá ættu þeir að gera hið sama (sbr. Fílem 15, 16).

Mikið af því sem Páll segir í Efesusbréfinu gleður kristna þræla: ættleiðing sem synir (Ef 1.5); endurlausn (Ef 1.7), arfleifð (Ef 1.11, 14; Ef 3.6); sitja í hásæti með Jesú (Ef 2.6), samborgarar og fjölskyldumeðlimir Guðs (Ef 2.19; sbr. 3.14, 15) og óaðskiljanlegir hlutar af líkama Krists (sjá Ef 3.6; Ef 4.1-16). Það sem skráð er í Ef 6.5-9 virkjar allt það sem bréfið nefnir að sé að verki í sambandi þræla og þrælahaldara, þar á meðal ráðleggingar varðandi tal (Ef 4.25-32) og siðferði (Ef 5.1-14).

---

<sup>1</sup> Gríska orðið fyrir „húsbónda“ og „Drottin“ er það sama (kúríos), sem hefur grunnmerkinguna „herra“ eða „meistari“ (Þýð.).