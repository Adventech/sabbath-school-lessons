---
title:  Ráðlegging til barna
date:  03/09/2023
---

`Hvaða ráð gefur Páll börnum og hvernig styður hann það út frá Gamla testamentinu? Ef 6.1-3. (Sjá einnig Matt 18.1-5, 10 og Mrk 10.13-16.)`

Til þess að meta til fulls ráðleggingar Páls til barnanna verðum við að ímynda okkur að þau væru lesin í söfnuðum sem komu saman á heimilum í Efesus sem var blómleg höfuðborg. Gríska orðið sem þýtt er „börn“ gat náð til víðtæks aldurshóps þar sem börn voru undir valdi föðurins þar til hann varð sextugur (í grísku samfélagi) eða allt til dauða hans ( í rómversku þjóðfélagi). En börnin sem hér um ræðir eru nægilega ung til að vera enn undir kennivaldi foreldranna (Ef 6.4) en samt nægilega gömul til að vera sjálfráðir lærisveinar.

Við heyrum Pál skírskota til barna sem tilbáðu í kristnum söfnuðum að hlýða foreldrum sínum og heiðra þá „í Drottni,“ það er að segja „í Kristi“ (sbr. Ef 5.22; Ef 6.4, 5, 7-9). Við erum hvött til að bera virðingu fyrir börnum sem eru lærisveinar Krists og gera þau virka þátttakendur í guðsþjónustunni. Þannig er þetta grundvallartexti fyrir foreldra og þá sem starfa meðal barna.

Fyrirmæli Páls eru ekki afdráttarlaus. Þegr fyrirmæli foreldranna „eru í mótsögn við fyrirmæli Krists þá ber börnunum að hlýða Guði og treysta honum fyrir afleiðingunum, þó svo það kunni að vera sársaukafull ákvörðun“ (AH, bls. 293).

Páll lýkur hvatningu sinni til barnanna með því að vitna í fimmta boðorðið sem sýnir mikla virðingu hans fyrir boðorðunum tíu sem leiðsögn fyrir hina kristnu (sem kemur greinilega í ljós í Ef 4.1 - 6.9; einkum Ef 4.25, 28 og Ef 5.3-14).  Hann byrjar með tilvitnuninni „Heiðra föður þinn og móður“ (Ef 6.2), en kemur svo með athugasemd um að „það er hið fyrsta boðorð með fyrirheiti“ og lýkur svo tilvitnuninni „til þess að þér vegni vel og þú verðir langlífur á jörðinni“ (Ef 6.3). Fimmta boðorðið ber vitni um að virðing fyrir foreldrunum sé hluti af áformi Guðs fyrir manninn til að dafna. Þrátt fyrir ófullkomleika foreldranna stuðlar virðing fyrir þeim að heilsu og lífshamingju.

`Hvernig staðfesta þessi vers mikilvægi fjölskyldutengslanna?`