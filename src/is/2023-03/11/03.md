---
title:  Ráðgjöf til foreldra
date:  04/09/2023
---

`Berðu saman Ef 6.4 og Kól 3.21. Hvaða ástæðu gefur Kól 3.21 fyrir því að forðast að áreita börnin?`

Síraksbók, gyðinglegt rit á tíma Páls, gefur feðrum ráð varðandi syni sína: „Sá er ann syni sínum hirtir hann oft . . . . Dekra við son þinn og hann skelfir þig síðar, leik við hann og hann mun hryggja þig. . . . Agaðu son þinn og lát hann vinna, ella kann taumleysi hans að verða þér til falls“ (Sír 30.1, 9, 13).

Ráðleggingar Páls eru mjög frábrugðnar. Fyrst er neikvætt boð til feðranna: „Reitið ekki börn ykkar til reiði,“ því næst jákvætt: „Alið þau upp með aga og fræðslu Drottins“ (Ef 6.4). Á tíma Páls höfðu feður algjört lagalegt vald yfir börnum sínum sem voru talin vera eign hans. Feður höfðu rétt til að refsa börnum sínum á grimmilegan hátt og jafnvel deyða þau. Að vissu leyti var vald feðranna yfir börnum sínum meira en húsbænda yfir þrælum sínum. Páll er ekki að mæla með slíkri valdbeitingu en útskýrir og mótar fjölskyldutengsl af djörfung. Páll býður kristnum feðrum að endurskoða valdbeitingu sína í ljósi þess að börn sem reitt eru til reiði eru ekki svo móttækileg fyrir aga og umvöndun Drottins (Ef 6.4).

„Feður og mæður, þið eigið að vera fulltrúar fyrir eðlisfar Guðs á heimilinu. Þið eigið að fara fram á hlýðni, þó ekki með skömmum heldur á blíðan, elskulegan hátt. . . .

Verið vingjarnleg á heimilinu. Hafið hemil á öllum orðum ykkar sem kynnu að æsa skapið. „Feður, reitið ekki börn ykkar til reiði“ eru fyrirmæli frá Guði. . . .

Orð Guðs gefur foreldrunum enga heimild til hörku eða kúgunar né börnunum til að óhlýðnast. Í faðmi fjölskyldunnar og stjórn þjóða streymir lögmál Guðs frá hjarta eilífrar elsku“ (CG, bls. 259).

`Þó svo samhengi þessarar lexíu fjalli um foreldra og börn hvaða meginreglur getum við dregið af þessum textum sem ættu að hafa áhrif á framkomu okkar við annað fólk?`