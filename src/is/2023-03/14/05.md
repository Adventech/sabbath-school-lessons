---
title:  Eining trúarinnar
date:  27/09/2023
---

`Í Ef 4 biður Páll hina trúuðu að hætta einhverju og vera vissir um að gera eitthvað annað. Hvað er það sem hann nefnir?`

Fjórði kaflinn í Efesusbréfinu byrjar og endar á kalli til að annast hver um annan sem meðlimir kirkjunnar (Ef 4.1-3, 32). Þess á milli styður Páll sterklega þá hugmynd að við ættum að rækta einingu í söfnuðinum. Hann byrjar með því að nefna sjö „eindarþætti“: Einn er líkaminn, einn andinn, ein von, einn er Drottinn (Jesús Kristur), ein trú, ein skírn, einn Guð og faðir allra (Ef 4.4-6). Þessir andlegu þættir binda okkur saman svo að við erum sameinuð.

Þó svo einingin sé guðfræðileg staðreynd þá krefst hún þess að við leggjum hart að okkur. Þar af leiðandi ættum við ávallt að „kappkosta að varðveita einingu andans“ (Ef 4.3). Ein leið fyrir okkur til að gera það er með því að vera virkir limir í líkama Krists (Ef 4.7-16). Sérhver limur er hæfileikaríkur hluti líkamans og ætti að vinna að heilsu hans (Ef 4.7, 16). Allir ættu að hafa ávinning af starfi postula, spámanna, trúboða, presta og kennara (Ef 4.11, 12). Líkt og liðbönd og sinar gegna þau hlutverki einingar og hjálpa okkur að vaxa upp til Krists sem er höfuð líkamans (Ef 4.13, 15).

Jafnframt segir Páll þeim að þeir eigi ekki „að halda áfram að vera börn sem hrekjast og berast fram og aftur af hverjum kenningarvindi og tæld af slægum mönnum með vélabrögðum villunnar“ (Ef 4.14) sem bendir til þess að frumsöfnuðurinn hafi staðið andspænis innri baráttu slægra manna.

Þegar Páll nálgast lokaáskorun sína um að vera „góðviljuð hvert við annað, miskunnsöm, fús til að fyrirgefa hvert öðru“ (Ef 4.32) hvetur hann hina trúuðu til að forðast fyrri harðneskju (Ef 4.17-24) og forðast reiði og særandi tal en nota fremur mál sem byggir upp og ber vott um góðvild (Ef 4.25-31).

Þessi kafli um einingu er auðveldur aflestrar þegar allt leikur í lyndi. Það er meiri áskorun og mikilvægara að lesa hann þegar við erum flækt í einhverjar deilur. Manst þú eftir því í dag að finna fyrir einingu líkama Krists, þeirri einingu sem hann dó fyrir?

`Hvað getum við lagt af mörkum fyrir einingu kirkju okkar, bæði hér heima og einnig um allan heim? Hvers vegna er mikilvægt að við leggjum okkar af mörkum?`