---
title:  Endurleyst fyrir samfélagið
date:  25/09/2023
---

`Reyndu að finna svar við þessari spurningu þegar þú lest annan kaflann í Efesusbréfinu: Hvað hefur Guð gert fyrir okkur í syni sínum Jesú Kristi?`

Orðin „en Guð. . . . “ hljóta að vera vonarríkustu orðin sem maðurinn þekkir. Í Ef 2.1-10 lýsir Páll óhugnanlegri fortíð lesenda sinna. Þeir deildu örlögum mannkynsins og hneigðust að uppreisn gegn Guði og líf þeirra var undir yfirráðum syndarinnar og Satans (Ef 2.1-3). „En Guð er auðugur að miskunn . . . .“ Hvað gerði Guð fyrir þá og okkur? (1) Hann endurlífgaði okkur með Kristi -- upprisa hans er upprisa okkar. (2) Hann hóf okkur upp með Kristi -- himnaför Krists er okkar. (3) Á himnum býr hann þeim sæti við hlið Krists -- krýning Krists er himnaför okkar (Ef 2.4-7). Við erum ekki einungis sjónarvottar að atburðum í lífi Krists sem umbreyta alheiminum. Guð framkvæmir ekki þessa undraverðu atburði vegna þess að við höfum unnið til þeirra heldur af náð sinni (Ef 2.8,9) og hann ætlar hinum trúuðu að lifa og standa með Jesú og leggja stund á góð verk (Ef 2.10).

Ef Ef 2.1-10 kennir að við stöndum með Jesú þá kennir Ef 2.11-22 að við séum í samstöðu með öðrum í kirkju hans. Dauði Jesú hefur bæði lóðréttan ávinning þar sem hann kemur á sambandi hins trúaða við Guð (Ef 2.10-20) og einnig láréttan með því að treysta tengsl okkar við aðra (Ef 2.11-22). Á krossinum afmáði hann allt það sem aðskilur trúaða heiðingja og Gyðinga, þar á meðal misnotkun lögmálsins sem breikkaði bilið milli þeirra (Ef 2.11-18). Jesús byggir einnig upp nýtt musteri sem samanstendur af hinum trúuðu. Heiðingjarnir, sem eitt sinn voru útilokaðir frá tilbeiðslu í hinu heilaga musteri, geta nú sameinast Gyðingum og myndað nýtt musteri. Við verðum einnig hluti af kirkju Guðs, „heilagt musteri í Drottni“ (Ef 2.19-22).

Fyrir náð Guðs hefur þú þau forréttindi að lifa í samstöðu með Jesú og trúsystkinum þínum. Í þessum versum fann Marteinn Lúther náð sem sigraði hjarta hans og auk þess fann hann þar mikilvægar yfirlýsingar sem staðfestu siðbótina: hjálpræðið fæst einungis fyrir trú, fyrir náð og aðeins fyrir Krist, Guði einum til dýrðar. Átján dögum eftir afturhvarf sitt í Aldersgate Street í London árið 1738 prédikaði John Wesley í háskólanum í Oxford með „hjartahrópi“ og „stefnuyfirlýsingu nýrrar hreyfingar“ sem hann byggði á Ef 2.8 (sjá A. Skevington Wood, “Strangely Warmed: The Wesleys and the Evangelical Awakening” [„Undarleg hitun: Wesley-bræðurnir og evangelíska vakningin“], Christian History, 5/1, 1984).