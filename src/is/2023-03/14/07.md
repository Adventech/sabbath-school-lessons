---
title:  Til íhugunar
date:  29/09/2023
---

Við ljúkum rannsókn okkar með því að íhuga Ef 6 þar sem við finnum að við sem söfnuður/kirkja erum her Guðs sem „heyr“/stundar frið.

Í Efesusbréfinu hefur Páll sett kirkjuna fram sem líkama Krists (Ef 1.22, 23; Ef 4.11-16), musteri Guðs (Ef 2.19-22) og sem brúði/eiginkonu Krists (Ef 5.21-33). Í Ef 6.10-20 lýsir Páll kirkjunni sem herliði Guðs og kallar hana til að vopnbúast. Þessi kafli er afar gefandi en það er einnig auðvelt að misskilja hann.

Það væri hægt að misskilja orð Páls sem kall til að vopnbúast venjulegum herbúnaði eða vera í baráttuhug í samskiptum okkar við aðra. En Páll hefur lagt áherslu á einingu, uppbyggjandi tal og að vera góðviljuð (sjá einkum Ef 4.25 - 5.2). Hann talar um fagnaðarerindi Guðs sem „fagnaðarboð friðarins“ (Ef 6.15). Með þessu myndmáli hernaðar er kirkjan ekki hvött til að heyja stríð á hefðbundinn hátt. Þess í stað eigum við að „heyja“ frið í hinni andlegu baráttu gegn hinu illa. Páll stígur fram á orrustuvelli deilunnar miklu og kallar okkur til að ganga í her Guðs.

Við ættum að gera það með raunsæismati á óvininum þar sem það gengur aldrei að vanmeta styrk andstæðinganna. Við stöndum ekki aðeins andspænis mannlegum óvinum heldur „andaverum vonskunnar í himingeimnum“ (Ef 6.12) undir stjórn slóttugs herforingja, sjálfs djöfulsins (Ef 6.11). En við þurfum samt ekki að skelfast óvini okkar. Guð er með okkur í baráttunni (Ef 6.20) og hann hefur séð okkur fyrir besta vopnabúnaðinum, hans eigin vopnum, „alvæpni Guðs“ (Ef 6.11; sbr. Jes 59.15-17). Hann hefur gefið okkur aðgang að sannleika, réttlæti, friði, trú, hjálpræði og andanum (Ef 6.13-17). Okkur getur ekki mistekist þar sem Guð er í broddi fylkingar og við erum íklædd frá toppi til táar í herbúnaðinn sem hann hefur séð okkur fyrir. Sigurinn er tryggður.

**Til umræðu**

`Þó svo við frelsumst ekki fyrir verk okkar, hvað er það þá sem Páll á við þegar hann segir að við séum „sköpuð í Kristi Jesú til góðra verka sem hann hefur áður fyrirbúið til þess að við skyldum leggja stund á þau“ (Ef 2.10)?  Hver er þá tilgangur góðra verka okkar?`

`Páll segir: „En honum, sem í oss verkar með krafti sínum og megnar að gera langt fram yfir allt það sem vér biðjum eða skynjum“ (Ef 3.20). Hvaða máttur er að verki í okkur og hvernig ætti þessi máttur að koma fram í lífi okkar?`