---
title:  Blessuð í Kristi
date:  24/09/2023
---

Efesusbréfinu hefur verið lýst sem Alpafjöllum Nýja testamentisins. Páll postuli, leiðsögumaður okkar á fjallgöngunni, fer með okkur í hraða uppgöngu í fyrsta kaflanum. Við stöndum fljótt á öndinni og hrífumst af útsýninu frá tindinum.

`Hugleiddu fyrsta kaflann í Efesusbréfinu. Hvað hrífur þig einkum í þeim kafla? Hvaða hápunkta/tinda sérðu þar?`

Efesusbréfið 1.3-14 gegnir hlutverki landakorts á fjallatindi sem tilgreinir tindana við sjóndeildarhringinn þegar Páll bendir okkur til staðar okkar í viðfeðmu landslagi frelsunaráformsins. Landslagið nær yfir alla frelsunarsöguna, allt frá örófi alda, náðarverk Guðs í Kristi og allt til eilífðar framtíðarinnar. Endurlausn hinna trúuðu endurspeglar frumkvæði Guðs „áður en heimurinn var grundvallaður“ (Ef 1.4) og hann vinnur að í lífi okkar (sjá Ef 1.7, 8, 13, 14). Þessi aðferð sem áformuð var fyrir sköpunina mun bera fullan ávöxt á tíma endalokanna (Ef 1.9, 10). Þá mun öllu „sem til er á himni og jörðu“ verða safnað saman eða það sameinað í Kristi svo fyrirhugað áform Guðs nái fram að ganga (Ef 1.10). Við getum því verið fullviss um að frelsun okkar í Kristi er mikilvægur þáttur í víðtæku áformi Guðs um endurlausn alls sem til er.

Það vekur þakkargjörð að standa á fjallstindi. Í Ef 1.15-19 þakkar Páll Guði og hann biður þess að hinir trúuðu megi finna fyrir því frelsi sem Guð hefur áformað fyrir þá. Við erum enn á brattri uppgöngu þegar hann bendir okkur upp til hins upprisna, uppstigna og upphafna Krists sem ræður ávallt yfir öllum hugsanlegum máttarvöldum (Ef 1.20-23).

Fyrir náð Guðs sem birtist í Kristi Jesú megum við lifa á þessum fjallatindi í dag.

`Í Ef 1.4 er okkur sagt að „áður en grunnur heimsins var lagður útvaldi hann oss í Kristi að hann hefði oss fyrir augum sér heilög og lýtalaus í kærleika.“ Hugleiddu hvað felst í þessum orðum. Útvalin í Kristi áður en heimurinn varð til! Hvaða miklu von ætti það að veita okkur varðandi þrá Guðs að frelsa okkur?`