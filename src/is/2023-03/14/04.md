---
title:  Kirkja hins lifandi Guðs
date:  26/09/2023
---

`Hvers vegna er það bæði mikilvægt og spennandi að vera hluti af kirkju Guðs? Ef 3.`

Það er uppörvandi þegar við heyrum safnaðarmeðlimi segja eitthvað jákvætt um kirkjuna. En jafnvel hinn ákafasti á meðal okkar jafnast ekki á við stórfenglegan vitnisburð Páls í Ef 3 um kirkjuna. Páll byrjar frásögn sína um bænir sínar fyrir hinum trúuðu í Efesus (Ef 3.1; sbr. Ef 1.15-23), fellir síðan inn umræðu um mótun Guðs á kirkjunni (Ef 3.2-13) og lýkur svo bænafrásögn sinni (Ef 3.14-21). Við það fáum við skilning á ýmsum mikilvægum atriðum varðandi áform Guðs eða leyndardóm:

1\. Í eilífð fortíðarinnar kemur Guð fram með „leyndardóminn“ eða „áformið“ um kirkjuna (Ef 3.3-5, 9, 11).

2\. Þessi leyndardómur nær uppfyllingu sinni fyrir líf og dauða Jesú (Ef 3.11; sbr. Ef 2.11-22).

3\. Þessi leyndardómur um kirkjuna sem lengi var hulinn er birtur Páli í opinberun ásamt þeirri undraverðu staðreynd að heiðingjarnir eigi að eiga fulla aðild að henni (Ef 3.3-6).

4\. Páll tekur þátt í að útbreiða þetta fagnaðarerindi sem boðberi til heiðingjanna um „hinn órannsakanlega ríkdóm Krists“ (Ef 3.8, 9).

5\. Það eru margir sem hafa unnist fyrir Krist í kirkjunni, bæði Gyðingar og heiðingjar, og þeir opinbera margháttaða speki Guðs fyrir tignunum og völdunum á himnum (Ef 3.10) og boða komandi dóm þeirra (sbr. Ef 6.10-20). Áformið um að sameina alla hluti í Kristi (Ef 1.10) er þegar í gangi og tíminn er naumur.

Þessi skilningur Páls á kirkjunni hvetur hann til að biðja fyrir hinum trúuðu. Gætum við ekki hugsað okkur að hann biðji hina hjartnæmu bæn í Ef 3.14-21 um okkur? Hvers vegna ímyndum við okkur ekki að hann biðji þess að við mættum „fyllast allri Guðs fyllingu“ (Ef 3.19) og taka fullan þátt í hinum undraverða leyndardómi sameinaðrar kirkju sem er að koma í ljós?

`Hvers konar hindranir finnast í kirkju okkar milli hinna trúuðu samkvæmt því sem Páll talar um að ættu ekki að vera til staðar? Hvað getur þú gert til að stuðla að því að fjarlægja þær?`