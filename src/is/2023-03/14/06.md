---
title:  Meðtekin og auðsýnd náð
date:  28/09/2023
---

`Þegar þú lest Ef 5 hugleiddu þá hvernig Páll biður okkur um að láta fagnaðarerindið birtast í lífi okkar í samskiptum okkar við aðra. Hver af hvatningum hans hefur sérstaka merkingu fyrir þig?`

Ef þú byrjar lestur þinn í upphafi 5. kaflans eru líkur á að þú missir af fullum mætti í mikilvægu þema. Því væri gott að hefja lesturinn með Ef 4.32 þar sem Páll hvetur Efesusbúa til að vera „góðviljuð hvert við annað, miskunnsöm, fús til að fyrirgefa hvert öðru eins og Guð hefur í Kristi fyrirgefið ykkur.“

Sem kristnir einstaklingar erum við kölluð til að móta hegðun okkar gagnvart öðrum eftir fyrirgefningu Guðs og náð hans til okkar. Okkur ber að líkja eftir Guði! (Sjá Matt 5.43-48).

Páll bendir á mismuninn milli þessa lífernis sem einkennist af eftirlíkingu kærleika Guðs og hinu vanabundna heiðna viðhorfi. Í stað þess að meta aðra sem bræður og systur í fjölskyldu Guðs þá nota menn alltof oft hvert annað í eigin kynnautn og hrósa sér af því (Ef 5.3, 4). Hann varar við því að slíkt viðhorf hefur enga framtíð í þeim nýja heimi sem Guð áformar (Ef 5.5-7).

Þess í stað eiga hinir trúuðu að snúa sér frá myrkri fortíðarinnar og hegða sér „eins og börn ljóssins“ (Ef 5.8-10) með því að líkja eftir kærleika föðurins. Páll áminnir okkur aftur að halda okkur frá „verkum myrkursins“ sem „menn fremja í leyndum“ (Ef 5.11, 12). Aftur á móti ættum við að lifa í ljósi Krists (Ef 5.13, 14). Í stað þess að eyða lífi sínu með víndrykkju eigum við að nota tímann til að færa Guði þakkargjörð fyrir kærleika hans (sjá Ef 5.15-21).

Páll útvíkkar þema sitt um að líkja eftir kærleika Guðs þegar hann ráðleggur eiginmönnum og eiginkonum þeirra. Sjálfsfórnandi kærleikur Krists til safnaðarins er settur sem fyrirmynd fyrir kristna eiginmenn (Ef 5.23-33) samtímis því að trúfesti safnaðarins við Krists er sett sem fyrirmynd fyrir kristnar eiginkonur (Ef 5.22-24). Í stað þess að nota kynlíf á spilltan og eigingjarnan hátt ættu kristnir eiginmenn og eiginkonur að meta og virða hvort annað og verða „eitt hold“ (Ef 5.28-33).

„Verðið því eftirbreytendur Guðs svo sem elskuð börn hans“ (Ef 5.1). Fyrir Guðs náð erum við kölluð í dag til að breyta eftir þessari hvatningu í samskiptum okkar við aðra.

`Hvernig hjálpar yfirlýsingin um að „framganga í kærleika“ okkur að skilja hvað Páll á við í Ef 5.1 þegar hann segir að við eigum að vera „eftirbreytendur Guðs“?`