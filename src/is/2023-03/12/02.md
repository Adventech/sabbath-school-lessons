---
title:  Bardagaræða
date:  10/09/2023
---

`Hugleiddu lokaorð Páls í Ef 6.10-20. Hvaða þýðingu hefur heróp Páls fyrir okkur í dag sem erum hermenn í deilunni miklu?`

Páll lýkur bréfi sinu með herópi þar sem hann hvetur hina trúuðu til að taka sér stöðu í baráttu kirkjunnar við hið illa (Ef 6.10-20). Hann byrjar með allsherjar hvatningu til að styrkjast í Drottni (Ef 6.10) sem hann endurtekur sem kall um að klæðast „alvæpni Guðs“ (Ef 6.11). Hann rökstyður það kall með því að benda á sérstakan tilgang þess („til þess að þið getið staðist vélabrögð djöfulsins“ Ef 6.11), og grundvallarforsendan er sú að „baráttan sem við eigum í er . . . við andaverur vonskunnar“ (Ef 6.12). Páll endurtekur síðan í smáatriðum kallið til vopnaburðar. Hinir trúuðu eiga að taka „alvæpni Guðs til þess að þið getið . . . haldið velli“ í bardaganum (Ef 6.13), vera gyrt belti, hafa brynju, skjöld og sverð (Ef 6.14-17). Síðan býður Páll hinum vígbúnu trúuðu að gera það sem hermenn á vígvöllum fortíðarinnar gerðu oft -- að biðja (Ef 6.18-20).

Páll bergmálar bardagahvatningar eða áskoranir Gamla testamentisins þegar hann talar um ætlunarverk kirkjunnar sem hernað og vopn. Hann gefur þetta til kynna með yfirlýsingu sinni: „Styrkist í Drottni og krafti máttar hans“ (Ef 6.10).

Bardagahvatningar í Gamla testamentinu (sjá t.d. 5Mós 20.2-4; Dóm 7.15-18; 2Kro 20.13-20; 2Kro 32.6-8; Neh 4.14, 19, 20) leggja áherslu á að velgengni Ísraelsmanna í bardögum er ekki háð yfirburðum í vopnagæðum eða fjölda hermanna. Þess í stað er sigurinn árangur þess að treysta á návist Guðs og mátt. Lykillinn að velgengni var ekki sjálfstraust heldur traust til máttar Guðs og forsjónar hans varðandi velgengni þeirra. Páll notar þessi þemu af djörfung til þess að hvetja hina trúuðu til að (1) taka virkan þátt í ætlunarverki kirkjunnar; (2) vera á verði varðandi ósýnilega þætti sem hafa áhrif á líf þeirra og vitnisburð; (3) gera sér grein fyrir ráðstöfun Guðs varðandi velgengni þeirra, og (4) vera ávallt vakandi fyrir mikilvægi einingar og samstarfs hinna trúuðu.

`Hvað ætti aðvörun Páls um að við berjumst ekki við menn af holdi og blóði heldur við yfirnáttúrulega óvini að kenna okkur um það hvar einustu sigurvonina er að finna?`