---
title:  Til íhugunar
date:  15/09/2023
---

„Starf okkar krefst mikillar atorku og sem trúfastir fylgjendur Jesú verðum við að bera hinn blóði drifna fána inn í sjálft virki óvinanna. „Því að baráttan sem við eigum í er ekki við menn af holdi og blóði heldur við tignirnar og völdin, við heimsdrottna þessa myrkurs, við andaverur vonskunar í himingeimnum.“ Ef við samþykkjum að leggja niður vopn okkar og draga niður blóði drifna fánann og verða fangar og þjónar Satans getum við sloppið við deiluna og þjáninguna. En sá friður fæst einungis með því að glata Kristi og himninum. Við getum ekki þegið frið á þeim grundvelli. Látið stríðið halda áfram allt til endiloka sögu þessarar jarðar fremur en að þiggja frið fyrir fráfall og synd“ (RH, 8. maí, 1888).

Hvaða samband er á milli Ef 6.10-20 og Opinberunarbókarinnar? Þessi vers draga fram sömu grundvallaratriði hinna síðustu daga og baráttunnar sem lýst er í Opinberunarbókinni (sjá Opb 12; Opb 16.12-16; Opb 19.17-21; Opb 20.7-10). „Í báðum tilvikum er fólk Guðs undir árásum óvinarins sem er í himingeimnum og er virkur og máttugur á þessum tíma. Í báðum tilvikum er fólk Guðs einnig uppörvað af þeirri mynd sem brugðið er upp af framtíðinni. Auk þess „benda báðar myndirnar afdráttarlaust fram til lokabaráttunnar þegar óvinurinn bíður algjöran ósigur og nýtt óendanlegt tímabil hefst, nýtt endanlegt dýrðartímabil fyrir fólk Guðs og eilífan dóm óvinarins.“ (Sjá Yordan Kalev Zhekov, Eschatology of Ephesians („Endalokin í Efesus), [Osijek, Króatíu: Evangelical Theological Seminary, 2005], bls. 217, 233-235.)

**Til umræðu**

`Hvenær hefur þú haft beinustu átök þín við máttarvöld myrkursins? Hvaða aðferðir hafa reynst þér best við slík tækifæri?`

`Í ljósi þess sem skráð er í Ef 6.10-20 hvernig myndir þú aðstoða einhvern sem virðist vera þjakaður af andaverum vonskunnar (Ef 6.12)?`

`Hver er besta leiðin til að greina áform djöfulsins og hafna þeim (Ef 6.11)? Hve oft ertu að því komin(n) að gefa upp trú þína vegna þess að þér finnst þú vera of syndug(ur) og spillt(ur) til að frelsast? Hver setur slíkar hugsanir í huga þinn -- Kristur eða myrkravöldin? Hvers vegna verður þú á slíkum tímum að gera tilkall til margra af þeim fyrirheitum sem okkur hafa verið gefin í Jesú?`