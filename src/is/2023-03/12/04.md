---
title:  Deilan mikla í bréfum Páls
date:  12/09/2023
---

`Lestu Róm 13.11-14, 1Þess 5.6-8 og 2Kor 10.3-6. Hvernig ber þessum versum saman við Ef 6.10-20? Hvers vegna heldur þú að Páll noti þannig myndmál?`

Í bréfum sínum notar Páll oft málfar hernaðar og myndir þegar hann býður hinum trúuðu til að líkja eftir fyrirmyndarhegðun hermanna. Efesus 6.10-20 er lengsti kaflinn sem notar þetta hernaðarmál og það sýnir helstu leið Páls til að skilja fagnaðarerindið. Eftir að Kristur hafði unnið sigur yfir tignum og völdum á krossinum (Kól 2.15) vinnur hinn upphafni Kristur nú að endanlegum árangri sigursins á grundvelli þess að hann er hinn upphafni Drottinn yfir máttarvöldunum (Fil 2.9-11). Kristur ræður fylgjendur sína sem hermenn í alheimsstríðinu og hann leiðir her ljóssins fram til hins mikla sigurs (1Kor 15.54-58; 2Þess 2.8; Róm 16.20). Þegar við lítum á heildarmyndina af því hvernig Páll notar táknmál hernaðar sjáum við að hann leit á baráttuna milli góðs og ills sem „langvinnt alheimsstríð. Bardagarnir aukast og dvína til skiptis milli herjanna tveggja sem standa andspænis hvor öðrum í aldanna rás þar til annar þeirra fer endanlega með sigur af hólmi“ (Peter W. Macky, St.Paul´s Cosmic War Myth: A Military Version of the Gospel [„Goðsögn Páls um alheimsstríð: Fagnaðarerindið sem hernaður“], New York: Peter Lang Publishing, Inc., 1998, bls. 1).

Hið algenga þema Páls um alheimsstríð er einnig að finna í Efesusbréfinu. Þegar hann kallar til vopna (Ef 6.10-20) dregur hann saman þætti úr alheimsdeilunni sem hann hefur þegar talað um: Guð sem gefur hinum trúuðu kröftugan mátt (Ef 1.18-20; Ef 3.16, 20); sigur Krists og upphafning yfir máttarvöldin (Ef 1.20-23); hinir trúuðu sem upprisinn her þeirra sem eitt sinn voru dauðir en hafa nú hlotið mátt fyrir samsömun sína við hinn upphafna Krist og geta því barist gegn honum sem fyrrum var skuggalegur meistari þeirra (Ef 2.1-10); hlutverk safnaðarins að opinbera hinn komandi dóm fyrir máttarvöldunum (Ef 3.10); tilvitnun í Slm 68.19 um Krist sem hinn sigursæla guðlega kappa (Ef 4.7-11) og kall til hinna trúuðu að íklæðast klæðum fagnaðarerindisins (sjá Ef 4.20-24). Þegar við erum kölluð til að íklæðast „alvæpni Guðs“ erum vel undir það búin að skilja miðlægi alheimsdeilunnar, en jafnframt að halda fast við fullvissuna sem við höfum um að eiga hlutdeild í endanlegum sigri Krists.

`Hvernig hefur þú ekki einungis fundið fyrir raunveruleika þessarar alheimsdeilu heldur einnig þeim sigri sem við getum átt tilkall til í Jesú? Hvers vegna er skilningur okkar á sigri hans grundvöllur vonar okkar og reynslu?`