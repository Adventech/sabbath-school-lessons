---
title:  Á hinum forna vígvelli
date:  13/09/2023
---

`Lestu aftur Ef 6.10-20 og taktu eftir hvernig Páll leggur áherslu á að standa eða veita mótstöðu. Hvers vegna er það svo mikilvægt?`

Við verðum að skilja hernaðarmyndmál Páls á grundvelli vígstöðva fortíðarinnar. Hvað fólst t.d. í hugtakinu „að standa“ (Ef 6.11, 13, 14, 1973)? Felur það einungis í sér varnarstöðu? Bardagaræður sem finnast í ritum Þúsýdídesar, sem var þekktur höfundur bardagabókmennta, bendir á þrennt sem þurfti að eiga sér stað í réttri röð til að tryggja sigur herliðsins: (1) hermennirnir verða að nálgast óvininn, þeir þurfa að mæta óvinunum; (2) þeir verða að gera áhlaup og „standa fast“ og berjast í návígi við óvininn, og (3) að lokum verða þeir að hrekja óvininn á brott (sjá Þúsýdídes, The Peloponnesian War [„Stríðið í Pelóponnesíu“], New York: E. P. Dutton, 1910, 4.10.1-5).

Mikilvægasta augnablikið í bardaga fornaldar átti sér stað í öðrum þætti þessara þriggja þegar andstæðar herfylkingar skullu saman með hræðilegu brothljómi brons, viðar og holds, sem hinn forni rithöfundur Xenófón kallar „skelfilegt braml“ (Victor Davis Hanson, The Western Way of War [„Hernaður Vesturveldanna“], New York: Oxford University Press, 1989, bls. 152, 153). Mesta áskorunin í bardaga fornaldar var að standa fast og gefa ekki eftir á því hernaðarlega mikilvæga augnabliki. Í eftirfylgjandi návígi reyndi hvor herinn fyrir sig að finna tækifæri til „ruðnings.“

Kall Páls til vopna endurspeglar mynd af bardaga þar sem hermenn hrúguðust saman og létu höggin dynja hver á öðrum í návígi“ (Victor Davis Hanson, Sama bók, bls. 152). Páll staðfestir þetta með lýsingu sinni af baráttu kirkjunnar við óvini sína sem glímukeppni (Ef 6.12; sjá einnig fimmtudagskaflann) og formi sagnarinnar „að standa“ í merkingunni „að veita mótstöðu á hinum vonda degi“ í Ef 6.13.

Þetta er ekki nein afslöppuð kyrrstaða! „Að standa“ felur í sér að berjast kröftuglega og nota hvert vopn sem tiltækt er í návígi. Þetta kemur greinilega fram í hernaðarmyndmáli Páls í fyrri hvatningum hans til lesendanna: „Standið stöðug í einum anda, berjist með einni sál fyrir trúnni á fagnaðarerindið“ (Fil 1.27).

`Lestu Heb 12.4. Hvernig hjálpar þetta vers að draga saman hvað felst í því að „standa í Drottni“. Hvað felst einnig í því fyrir okkur sem heild?`