---
title:  Styrkur okkar í Kristi
date:  11/09/2023
---

Páll lýkur bréfi sínu með áhrifamiklu kalli til bardaga þar sem hann dregur saman þemu og hugmyndir sem eru mikilvæg fyrir heildarboðskap bréfsins. Hann byrjar á því að tilkynna almennan tilgang lokaorðanna sem hljóma eins og heróp hershöfðingja: „Að lokum: Styrkist í Drottni og krafti máttar hans“ (Ef 6.10). Þetta mikla þema er svo útskýrt og krufið til mergjar í Ef 6.11-20.

`Lestu aftur Ef 6.10-20. Hvernig sérðu miðlægi deilunnar miklu í orðum Páls sem hefur með bókstafleg og yfirnáttúruleg máttarvöld að gera? Hvers vegna er svo mikilvægt að hafa þennan mikilvæga sannleika í huga á göngu okkar með Guði?`

Með orðunum „í Drottni og krafti máttar hans“ (Ef 6.10) bendir Páll á Krist sem þann sem stryrkir hinn trúaða þar sem „Drottinn“ vísar til Krists eins og yfirleitt í Efesusbréfinu (Ef 2.21; Ef 4.1, 17; Ef 5.8; Ef 6.1, 21). „Styrkur kirkjunnar er í almætti hins upprisna Drottins, herforingja í baráttu hennar“ (G. G. Findlay, The Epistle to the Ephesians [„Efesusbréfið“]. New York: Ray Long & Richard R. Smith, 1931, bls. 398).

Páll notar endurtekningu í Ef 6.10 þar sem hann notar samheitin kraftur og máttur til að leggja áherslu á athugasemd sína: Mátturinn sem kirkjan sýnir býr ekki í hinum trúuðu heldur er hann afleiddur. Hann kemur frá Drottni, frá Kristi. Páll dregur hér saman mikilvægt þema bréfsins um að Guð deili mætti sínum með hinum trúuðu (Ef 1.19-22; Ef 2.4-6; Ef 3.16, 17). Styrkinn fyrir hvert átak í nútíð eða framtíð er að finna í samstöðu hinna trúuðu með hinum upprisna og upphafna Kristi.

Þó svo fyrstu fyrirmælin bendi á Krist sem vinnur að því að styrkja hina trúuðu (Ef 6.10) þá taka allir þrír meðlimir guðdómsins þátt í að styrkja þá fyrir andlega baráttu þeirra við hið illa. Guð (faðirinn) gerir vopn sín tiltæk sem „alvæpni Guðs“ (Ef 6.11, 13; sbr. Jes 59.17). Áður hefur Páll bent á að andinn sé að verki við að styrkja hina trúuðu. Páll bað þess að Guð megi gefa þeim „að styrkjast fyrir anda sinn að krafti hið innra með ykkur“ (Ef 3.16). En í Ef 6.17 er það andinn sem gefur þeim sverðið, „sverð andans, Guðs orð.“ Hinir trúuðu eiga auk þess að biðja „á hverri tíð í andanum“ (Ef 6.18). Páll vill að lesendur hans skilji að hinn þríeini Guð er að fullu virkur við að búa þá undir að berjast gegn þessum illu máttarvöldum.