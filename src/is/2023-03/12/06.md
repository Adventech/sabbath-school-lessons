---
title:  Glímt við völd hins illa
date:  14/09/2023
---

`Hver heldur þú að sé tilgangur Páls með því að nefna mismunandi ill andleg máttarvöld í Ef 1.21; Ef 3.10 og Ef 6.10-20?`

Þegar Páll lýsir baráttu okkar (Ef 6.12) notar hann grískt orð um glímukeppni. Glíma var talin frábær undirbúningur undir bardaga svo þetta er viðeigandi lýsing á átökum með vopnum og návígi sem á sér stað þegar herjum lendir saman. Það sem Páll er að leggja áherslu á er raunveruleiki þess návígis sem hinir trúuðu eiga í við ill máttarvöld.

Hér kemur listi yfir þessi máttarvöld:

| Efesus 1.21 | Efesus 3.10 | Efesus 6.12
| --- | --- |
| Hver tign | Tignirnar | Tignirnar
| Hvert vald | Völdin | Völdin
| Hver máttur |  | Heimsdrottnar þessa myrkurs
| Allur herradómur |  |
| Sérhvert nafn sem nefnt er í himingeimnum |  | Andaverur vonskunnar

Í yfirlitslýsingu sinni („sérhvert nafn sem nefnt er,“ Ef 1.21 og „andaverur vonskunnar í himingeimnum,“ Ef 6.12) staðfestir Páll að öll ill og yfirnáttúruleg máttarvöld séu undir yfirráðum Krists (Ef 1.21). En það er aldrei gott herbragð í neinum hernaði að vanmeta styrk andstæðingsins. Páll varar okkur við að við stöndum ekki aðeins andspænis mannlegum óvinum heldur „andaverum vonskunnar í himingeimnum“ (Ef 6.12) undir stjórn slóttugs hershöfðingja, sjálfs djöfulsins (Ef 6.11). En þó svo við verðum að vera á verði gagnvart voldugum óvini okkar þurfum við ekki að láta bugast. Guð stendur við hlið okkar í baráttunni (Ef 6.10) og hann hefur séð okkur fyrir bestu vopnunum, eigin vígbúnaði, „alvæpni Guðs“ (Ef 6.11; sbr. Jes 59.15-17). Hann hefur gefið okkur aðgang að sannleika sínum og réttlæti, friði sínum, trú og hjálpræði ásamt Heilögum anda (Ef 6.13-17). Með Guð í broddi fylkingar og í vígbúnaði okkar frá toppi til táar sem hann hefur séð okkur fyrir getur okkur ekki mistekist (Róm 16.20; 1Kor 15.23, 24; 2Þess 2.8).

`Hvað ætti raunveruleiki þessara yfirnáttúrulegu illu máttarvalda, sem við erum hjálparlaus gagnvart í eigin mætti, að kenna okkur varðandi nauðsyn þess að halda fast við Drottin Jesú sem er ekki einungis meiri en þessi máttarvöld heldur hefur hann þegar bugað þau?`