---
title:  'Skórnir: kirkjan stundar frið'
date:  19/09/2023
---

Þegar rómverskur hermaður bjóst til bardaga fór hann í sterka her-sandala. Sólinn hafði mörg lög og var búinn grófum göngunöglum sem hjálpuðu honum að standa stöðugur (Ef 6.11, 13, 14). Páll lýsir þessum fótabúnaði hersins með orðum frá Jes 52.7 sem fagna yfir því þegar boðberi færir fregnir um að Drottinn hafi unnið sigur í baráttu sinni fyrir fólk sitt (Jes 52.8-10) og nú ríki friður: „Hversu yndislegir eru á fjöllunum fætur fagnaðarboðans sem friðinn kunngjörir, gleðitíðindin flytur, hjálpræðið boðar“ (Jes 52.7).

`Líttu á þau átta skipti sem Páll dregur athyglina að friði í Efesusbréfinu. Hvers vegna notar hann nákvæmt myndmál hernaðar þegar hann hefur áhuga á friði? Ef 1.2; Ef 2.14, 15, 17; Ef 4.3; Ef 6.15, 23.`

Páll fagnar friði sem verki Krists, „friðar okkar“, hans sem boðar „ykkur frið sem fjarlægir voruð, og frið hinum sem nálægir voru“ (Ef 2.14-17) og dregur Gyðinga og heiðingja saman í nýtt mannkyn (Ef 2.15). Með því að halda á lofti fagnaðarerindinu um björgunarstarf Krists og skapandi verk friðar hans og fagna yfir sigri hans í fortíðinni og horfa fram til sigurhróps hans í framtíðinni eru hinir trúuðu skóaðir á fótunum og búnir til bardaga. Líkt og boðberinn í Jes 52.7 eru hinir trúuðu boðberar sem boða sigur Krists og frið.

En Páll vill ekki að við skiljum kall hans til vopna sem kall til að taka upp hervopn gegn óvinum okkar. Þess vegna segir hann að hinir trúuðu boði „fagnaðarboðin um frið“ (Ef 6.15). Hann vill heldur ekki að hinir trúuðu séu með baráttu í huga í samskiptum sínum við aðra þar sem hann leggur áherslu á einingu, uppbyggjandi tal og hjartagæsku (sjá einkum Ef 4.25 - 5.2). Kirkjan á að „heyja frið“ með því að nota vopnabúr kristilegra dyggða (auðmýkt, þolinmæði, fyrirgefningu, o.s.frv.) og iðkana (bæn, tilbeiðslu). Slíkar aðgerðir eru hernaðarlega mikilvægar þar sem þær benda fram til hins yfirgripsmikla áforms Guðs um að sameina allt í Kristi (Ef 1.9, 10).

`Hvernig hjálpar eftirfarandi texti okkur að skilja þýðingu hins hernaðarlega myndmáls Páls í lífi okkar sem trúum? „Guð kallar okkur til að vopnbúast. Við viljum ekki íklæðast herbúnaði Sáls heldur alvæpni Guðs. Þá fyrst getum við farið út með hjörtu okkar fyllt blíðu, samúð og kærleika“ (AUCR, 28. júlí, 1899).`