---
title:  Skjöldur, hjálmur og sverð
date:  20/09/2023
---

`Hvernig ættu hinir trúuðu að nota skjöldinn, hjálminn og sverðið í bardaga deilunnar miklu? (Ef 6.16, 17).`

Skjöldur Páls er stór, ferhyrndur skjöldur rómverskra hermanna. Hann er gerður af viði og þakinn leðri og kantar hans eru beygðir inn til að vernda gegn hliðarárás. Þegar þeir höfðu legið í vatni gátu þeir „slökkt . . . öll logandi skeyti“ og slökkt í örvum sem dýft hafði verið í bik og kveikt í. Lýsing Páls á „skildi trúarinnar“ endurspeglar mynd Gamla testamentisins af skildinum sem tákni um Guð sem verndar fólk sitt (1Mós 15.1; Slm 3.4). Með því að „taka . . . skjöld trúarinnar“ (Ef 6.16) erum við að ganga inn í alheimsbaráttuna í fullu trausti til Guðs sem berst fyrir hina trúuðu (Ef 6.10), sér þeim fyrir bestu vopnunum (Ef 6.11, 13) og tryggir sigur.

Hjálmurinn, sem rómversku hermennirnir höfðu, var gerður úr járni eða bronsi. Á hann voru fest hlíf að aftan sem verndaði hálsinn, eyrnahlífar, enniskambur og kinnhlífar á hjörum. Í ljósi þeirrar mikilvægu verndar sem hjálmurinn veitti táknar „hjálmur hjálpræðisins“ (Ef 6.17) reynslu hinna trúuðu í samstöðu þeirra við Krist sem er upprisinn, stiginn til himna og upphafinn (Ef 2.6-10). Að setja upp hjálm hjálpræðisins“ þýðir að hafna ótta við andleg máttarvöld sem eru svo útbreidd en treysta þess í stað á almætti Krists (sbr. Ef 1.15-23 og Ef 2.1-10).

Að síðustu er það „sverð andans sem er orð Guðs“ (Ef 6.17) sem bendir á stutt, tvíeggjað sverð rómverskra hermanna. Það var venja í bardögum að kasta fyrst tveimur spjótum (sem Páll nefnir ekki) en bregða síðan sverði og gera áhlaup og nota stutta sverðið til stungu. Sverð hins trúaða er „sverð andans“ þar sem andinn sér fyrir því og það er þekkt sem „orð Guðs.“ Páll gengur fram sem herforingi og kallar til vopnvæðingar með vonarríkum fyrirheitum um sigur frá hinum guðlega hershöfðingja. Þessi fyrirheit, sem skráð eru í Ef 6.10-20 og eru „orð Guðs“ eru aðalvopnin í baráttunni við hið illa. „Orð Guðs“ vísar þannig til yfirgripsmikilla fyrirheita fagnaðarerindisins sem við finnum í Biblíunni.

`Þó svo okkur líki ekki við svo margar hernaðarlegar myndlíkingar hvað ætti þessi mynd að kenna okkur varðandi það hve bókstafleg deilan mikla er í rauninni og hve alvarlega við ættum að líta á hana?`