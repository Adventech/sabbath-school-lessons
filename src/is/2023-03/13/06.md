---
title:  Bænagjörð á vígvellinum
date:  21/09/2023
---

Páll lýkur baráttuhvatningu sinni með því að hvetja hina trúuðu sem hermenn til að taka þátt í mikilvægri og stöðugri bænagjörð „fyrir öllum heilögum“ (Ef 6.18) og fyrir sér sem fjötruðum boðbera (Ef 6.19, 20). Það má líta á þetta bænakall sem viðbót við hernaðarmyndina þar sem bænarákall til Guðs (eða guðanna) var algengt á fornum vígvöllum. Dæmi um það má finna í baráttuhvatningu Jahasíels þar sem Jósafat laut til jarðar og „allir Júdamenn og Jerúsalembúar féllu fram fyrir Drottin og veittu honum lotningu“ (2Kro 20.18). Þó svo bænin sé ekki nefnd sem sjöunda brynklæðið þá er hún óaðskiljanlegur hluti af baráttuhvatningu Páls og myndlíkingu.

Eitt af tvennu, sem Páll biður áheyrendur sína um að taka þátt í, er brennandi, knýjandi og stöðug bæn „fyrir öllum heilögum“ (Ef 6.18). Ef kirkjan á að vera farsæl í baráttu sinni gegn máttarvöldum hins illa verður hún að sýna fram á traust sitt á Guði með bæn sem andinn blæs þeim í brjóst.

Síðara bænarefni Páls er hann sjálfur: „Biðjið einnig fyrir mér“ (Ef 6.19) að Guð megi gefa honum réttan boðskap („mér verði gefin orð að mæla“) á réttum tíma („þá er ég lýk upp munni mínum“) sem hann geti flutt á réttan hátt („að ég kunngjöri með djörfung“) og fjallað um hið mikilvæga málefni „leyndardóm fagnaðarerindisins“ (Ef 6.19) en það vísar til þess sem kalla mætti „opinberun leyndardómsins,“ inngrip Guðs í Kristi til að frelsa heiðingja ásamt Gyðingum (sjá Ef 3.1-13) og skapa þannig nýtt mannkyn (Ef 2.15; sjá einnig Ef 2.11-22) sem merki um umfang áformsins um að sameina allt í Kristi (Ef 1.10).

`Líttu á eftirfarandi köll til bænar í Nýja testamentinu. Hvert þeirra talar mest til þín, og hvers vegna? Lúk 18.1-8; Fil 4.6; Kól 4.2; 1Þess 5.16-18.`

Hvers vegna eru hinir trúuðu svo oft hvattir til að taka þátt í einlægri, stöðugri bæn? Hernaðarmyndmál Páls gefur tvennt til kynna: (1) ógnin um andlega baráttu við yfirnáttúrulega óvini er ógnþrungin og alvarleg, og (2) fyrirheit Guðs um andlegan styrk og sigur koma ljóslega fram í hernaðarmyndum Páls (Ef 6.10-17). Einlæg, stöðug bæn sér okkur fyrir tækifærum til að hlusta vel eftir þessum fyrirheitum, fagna yfir þeim og þakka Guði fyrir náð hans sem hann veitir okkur aðgang að.