---
title:  Til íhugunar
date:  22/09/2023
---

„Herlið í bardaga yrði ráðvillt og veikburða ef allir væru ekki samstilltir í aðgerðum sínum. Ef hermennirnir ættu einungis að fara eftir eigin hugdettum án þess að taka tillit til þess hvar hver og einn er staddur og hvað þeir eru að gera væru þeir bara samansafn óháðra frumeinda og gætu ekki unnið það verk sem skipulögð heild gæti unnið. Því verða hermenn Krists að vera samstilltir í verkum sínum. Það má ekki einungis láta sér annt um þá sem einstaklinga. Ef það gerist mun fólk Guðs komast að því að í stað þess að vera fullkomlega samstillt, einhuga, með eitt stórbrotið markmið í huga sem þeir fylla huga sinn með, þá mun það sjá að viðleitni þess er árangurslaus og tími þess og hæfileikar hafi farið til einskis. Eining er styrkur. Lítill hópur þeirra sem snúist hafa til trúar og vinna saman að mikilvægu verkefni undir einni stjórn mun verða sigursæll í hverri viðureign“ (E. G. White, Spalding and Magan Collection, bls. 121).

Í hverju felst mikilvægi þess að Páll kallar sig „boðbera<sup>1</sup> í fjötrum“ (Ef 6.20)? Sendiherrar gegndu oft mikilvægum hlutverkum á stríðstímum svo að lýsing Páls á hlutverki sínu fellur mjög vel inn í myndlíkingu hans af hernaði. Sendiherrar nutu virðingar vegna þess hver eða hvaða land sendi þá. Sterk andstæða kemur því fram í því að Páll sem sendiherra yfirvalds alheimsins er algjörlega vanvirtur og í fjötrum<sup>2</sup>. En þar eð sendiherrar báru oft keðju eða festi sem gaf til kynna stöðu þeirra er ekki ólíklegt að Páll minnist á fjötrana/festina í hæðni, sem „heiðursmerki sem eigi að bera með sóma“ (David J. Williams, Paul´s Metaphors: Their Context and Character [„Myndlíkingar Páls: Samhengi þeirra og einkenni“], Peabody, MA: Hendrickson, 1999, bls. 152).

**Til umræðu**

`Hvaða þýðingu hefur það fyrir þig og söfnuð þinn í þínum heimshluta að „heyja/stunda frið“ í heimi sem er klofinn og þar sem stríð geisa? Hvernig getum við verið fulltrúar friðarins í heimi sem einkennist meira og meira af árásarhneigð og ofbeldi?`

`Hvaða „logandi skeytum“ er beint að þér? Hvernig getur þú tryggt að „skjöldur trúarinnar“ sé til staðar til að slökkva á þeim?`

`Við tölum stundum um „bænahetjur.“ Hvernig getum við haldið „bænaþjónustu“ gangandi á grundvelli Ef 6.18-20?`

`Hvað getum við gert fyrir þá sem særast á vígvelli deilunnar miklu? Hvernig ættum við að koma fram við þann kristna einstakling sem flýr óttasleginn mitt í hita bardagans eða gefst upp fyrir andstæðingunum?`

---

<sup>1</sup> Grunnmerking gríska orðisins er „að vera ambassador/sendiherra/fulltrúi“ ( Þýð.)

<sup>2</sup> Gríska orðið sem er í eintölu þýðir „keðja/festi/fjötur“ (Þýð.}.