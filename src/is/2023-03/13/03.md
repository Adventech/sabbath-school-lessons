---
title:  Beltið og brynjan
date:  18/09/2023
---

`Hvernig ímyndar Páll sér hina trúuðu er þeir hefja undirbúning sinn undir báráttuna við hið illa? Ef 6.14; sjá einnig 1Pét 4.1; 1Pét 5.8; Róm 8.37-39.`

Aðvörun Páls um ákafa baráttu (Ef 6.13) undirbýr lesendurna undir fjórða og síðasta kall hans til að standa fast (sbr. Ef 6.11, 13) og er kall til að taka upp vopnin (Ef 6.14-17). Páll talar um að „gyrða lendarnar“ (sbr. Jes 11.5). Í fornöld þurfti að binda víðan klæðnað upp um mittið áður en vinna eða bardagi hófst (sbr. Lúk 12.35, 37; Lúk 17.8). Páll sér hinn trúaða fyrir sér íklæddan herklæðum eins og rómverskur hermaður. Fyrst má nefna leðurbelti með skrautmerkjum og sylgju. Frá beltinu héngu leðurreimar þaktar málmskífum sem mynduðu einskonar svuntu sem gaf til kynna stöðu innan hersins. Það hélt uppi klæðnaðinum og öðrum hlutum á sínum stað.

Sannleikurinn tilheyrir ekki hinum trúuðu, hann er gjöf frá Guði (sbr. hjálpræðið í Ef 2.8). Hann á samt ekki að vera óhlutbundinn, fjarlæg eign sem hefur engin mótandi áhrif á líf þeirra. Þeir eiga að vera gyrtir sannleika Guðs, finna fyrir þessari gjöf Guðs og nota hana. Þeir eiga í rauninni ekki sannleika Guðs heldur á sannleikurinn þá og verndar.

Næst hvetur Páll hina trúuðu til að „klæðast réttlætinu sem brynju“ (sbr. 1Þess 5.8). Á sama hátt og belti sannleikans er brynjan guðleg að uppruna þar sem hún er hluti af herklæðum Drottins í hlutverki hans sem guðlegs hermanns (Jes 59.17). Á tíma Páls var brynjan gerð úr litlum samfléttuðum járnhringjum, skarandi „hreisturflögum“ úr bronsi eða járni eða þá járnræmum sem sköruðu og voru festar saman. Brynjan verndaði mikilvæg líffæri fyrir höggum og þrýstingi óvinarins. Á sama hátt eiga hinir trúuðu að finna fyrir þeirri andlegu vernd sem þeim býðst fyrir gjöf réttlætis Guðs sem verndar þá. Í Efesusbréfinu tengir Páll réttlætið við heilagleika, góðvild og sannleika (Ef 4.24; Ef 5.9) og hugsar um það sem þann eiginleika að koma vel fram við aðra og með réttvísi, einkum við safnaðarsystkini.

`Á hvaða hátt hefur þú fundið fyrir því að góðvild, heilagleiki og sannleikur geti verið vörn?`