---
title:  'Söfnuðurinn: sameinaður her'
date:  17/09/2023
---

`Lestu Ef 6.10-20. Hvers konar hernaði segir Páll að söfnuðurinn/kirkjan eigi í? Er Páll einungis að lýsa andlegri baráttu einstaklinga eða kirkjunnar sem stofnunar við hið illa?`

Í hernaði Grikkja og Rómverja var hernaður háður samstarfi hermannanna í herdeildinni og einkum stuðningi þeirra hver við annan í hita bardagans. Litið var á einstaklingshyggju í bardaga sem einkenni villtra hermanna sem dæmdi þá til ósigurs.

Það eru gildar ástæður fyrir því að líta svo á að í ljósi þess hvernig Páll skilur hernað þá sé um að ræða sameiginlega baráttu kirkjunnar gegn hinu illa í Ef 6.10-20: (1) Þessi vers marka hámark bréfsins sem allt fjallar um kirkjuna. Það væri merkilegt ef Páll lyki bréfi sínu með mynd af einstökum kristnum hermanni sem væri að berjast við myrkraverur. (2) Í lok þessara versa dregur Páll athyglina að kristnum félagsanda þegar hann kallar eftir bæn „fyrir öllum heilögum“ (Ef 6.18-20). (3) Það mikilvægasta er samt sú staðreynd að fyrr í bréfinu þegar Páll ræðir um máttarvöld hins illa beinast þau að kirkjunni en ekki einstaklingum: „Nú skyldi kirkjan látin kunngjöra tignunum og völdunum á himnum hve margháttuð speki Guðs er“ (Ef 3.10).

Þar af leiðandi dregur Ef 6.10-20 ekki upp mynd af einstökum hermanni sem stendur frammi fyrir hinu illa. Þess í stað ávarpar „herforinginn“ Páll kirkjuna sem her. Hann kallar okkur til að taka upp alvæpni og sem samhuga her heyja baráttuna af kappi og í samlyndi. Páll kýs að ljúka ítarlegri áherslu sinni á kirkjuna, þar sem kirkjunni er stöðugt lýst sem líkama Krists (Ef 1.22, 23; Ef 4.1-16), byggingu/musteri Guðs (Ef 2.19-22) og brúði Krists (Ef 5.21-33), með lokamynd af henni sem her hins lifanda Guðs. Þar eð við nálgumst „hinn vonda dag“ (Ef 6.13), loka-átök hinnar langvinnu baráttu gegn hinu illa, er enginn tími til að vera beggja blands í undirgefni okkar við Guð og hollustu okkar hvert við annað sem hermenn Krists.

`Hvernig getum við sem heild unnið saman í deilunni miklu að því að hjálpa hvert öðru í baráttu okkar við hið illa í hvaða formi sem það er?`