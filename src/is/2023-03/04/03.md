---
title:  Blekkt af löngunum okkar
date:  17/07/2023
---

„Eins lifðum við öll fyrrum, lutum jarðbundnum girndum, gerðum það sem okkur lysti og refsidómur Guðs vofði yfir okkur eins og öðrum mönnum“ (Ef 2.3).

Burtséð frá íhlutun Guðs laut tilvera mannsins ekki aðeins þeirra ytri máttarvalda sem nefnd eru í Ef 2.2 heldur laut hann einnig „jarðbundnum girndum, gerðum það sem okkur lysti“ (Ef 2.3; sbr. Jak 1.14, 15; 1Pét 1.14).

`Hvað á Páll við þegar hann segir að áheyrendur hans hafi verið „að eðli til reiðinnar börn alveg eins og hinir“ (Ef 2.3, 1981)? Berðu saman Ef 2.3 og Ef 5.6.`

Núverandi staðreynd um glatað líf er þungbær en endanlegar afleiðingar þess eru enn skelfilegri. Yfir mönnunum sem eru „að eðli til reiðinnar börn alveg eins og hinir“ (Ef 2.3, 1981) vofir refsidómur Guðs við endalokin.

Orðasambandið „að eðli til reiðinnar börn“ bendir einnig til annarrar óvænlegrar staðreyndar. Þó svo við berum enn mynd Guðs þá skilst okkur að eitthvað hafi farið úrskeiðis hjá okkur. Kristilegt líferni er því ekki fólgið í því að vinna bug á einni eða tveim slæmum venjum eða sigra þau afbrot og syndir (Ef 2.1) sem hrjá okkur í augnablikinu. Við glímum ekki aðeins við syndir heldur við syndina sem slíka. Við höfum tilhneigingu til uppreisnar gegn Guði og sjálfstortímingar. Eðlileg tilhneiging okkar mannanna er syndsamlegt líferni og sjálfstortíming, að fylgja fyrirmælum Satans (Ef 2.2) og eigin synduga losta (Ef 2.3). Áður fyrr voru hinir trúuðu „að eðli til reiðinnar börn.“

Það er mikilvægt að taka eftir því að Páll notar fortíð þegar hann talar um „reiðinnar börn“ (Ef 2.3). Það þýðir þó ekki að tilhneigingin til hins illa sé ekki lengur staðreynd í lífi hinna trúuðu. Páll notar mikinn hluta af bréfi sínu (Ef 4.17 - 5.21) til að vara hina kristnu við því að syndsamlegt athæfi, sem byggir á syndugu eðli, ógni þeim enn. En það þýðir samt að hið gamla eðli þurfi ekki lengur að ráða ríkjum í lífi hins kristna sem getur „afklæðst hinum gamla manni“ og „íklæðst hinum nýja manni sem skapaður er í Guðs mynd . . . og látið réttlæti og sannleika helga líf sitt“ (Ef 4.22-24).

`Hver hefur ekki fundið fyrir því hve spillt eðli okkar er jafnvel eftir að við höfum gefið okkur Guði? Hvað ætti það að kenna okkur um mikilvægi þess að halda sér fast við hann á hverju augnabliki lífsins?`