---
title:  Blessuð að eilífu fyrir náð
date:  19/07/2023
---

`Berðu frelsunaráform Guðs í Ef 1.3, 4 saman við eilífan ávöxt áformsins eins og honum er lýst í Ef 2.7. Hvað þættir og markmið eru mikilvæg í frelsunaráformi Guðs?`

Útskriftarathafnir eru dásamlegar fagnaðarhátíðir, hvort sem um er að ræða leikskóla eða doktorsgráðu. Útskrift markar mikilvæg tímamót þegar stigið er frá einu sviði lífsins inn á annað. Það er mikilvægt fyrir okkur sem trúum að skilja þann djúpa sannleika fagnaðarerindisins að við útskrifumst aldrei frá náðinni. Því er aldrei fagnað að við höfum fengið doktorsgráðu í náð eða útskrifast frá þörf okkar fyrir hana.

Páll staðfestir þennan sannleika í Ef 2.7 þar sem hann dregur athyglina að því með umfangsmiklu tímatali. Í fortíðinni hefur Guð unnið að því að endurleysa okkur í Kristi og skilgreina okkur með syni sínum, Jesú Kristi, þannig að við erum nú þegar hluttakendur í upprisu hans, himnaför og upphafningu (Ef 2.4-6). En áformi Guðs lýkur samt ekki með náðarfylltri fortíð og miskunn í nútímanum. Áform Guðs grundvallast á guðlegri ráðsályktun frá örófi alda (Ef 1.4) og nær inn í endalausa eilífð. Það felur í sér komandi aldir (Ef 2.7). Áform hans varðandi eilífa framtíð er byggt á sömu meginreglu og það sem hann hefur þegar gert í fortíð og nútíð -- meginreglu náðarinnar. „Á komandi öldum“ (Ef 2.7) lítur Guð fram til þess að sýna „ómælanlega auðlegð náðar sinnar og gæsku við okkur í Kristi Jesú“ (Ef 2.7).

„Með því að koma og dvelja meðal okkar skyldi Jesús opinbera Guð bæði mönnum og englum. En þessi opinberun var ekki eingöngu gefin jarðneskum börnum hans. Okkar litli heimur er kennslubók alheimsins. Hið dásamlega náðaráform Guðs, leyndardómur hins endurleysandi kærleika, er stefið sem „englana fýsir að skyggnast inn í,“ og það verður námsefni þeirra um eilífar tíðir. Bæði endurleystar og ófallnar verur munu finna í krossi Krists vísindi sín og söng. Í ljós mun koma að dýrðin, sem skín frá ásjónu Jesú, er dýrð sjálfsfórnandi kærleika“ (ÞA, bls, 9).