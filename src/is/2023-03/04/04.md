---
title:  Upprisinn, uppstiginn og upphafinn með Kristi
date:  18/07/2023
---

„En Guð er auðugur að miskunn“ (Ef 2.4). Með tveimur orðum: „En Guð“ snýr Páll sér frá dapurlegri mynd sinni af fyrra lífi áheyrenda sinna (Ef 2.1-3) og að nýjum, vonarríkum staðreyndum sem marka líf þeirra sem trúaðra einstaklinga (Ef 2.4-10).

`Í hvaða skilningi eiga hinir trúuðu þátt í upprisu Jesú, uppstigningu hans og upphafningu? Hvenær mun það gerast? Ef 2.6, 7.`

Við höfum tekið eftir því að Efesusbréfið er gegnsýrt af Kristi og beinir athyglinni að samstöðu hinna trúuðu með Kristi. Í Ef 2.5, 6 útvíkkar Páll þetta þema með þremur sögnum sem opna augun fyrir þeim hrífandi sannleika að fyrir frumkvæði Guðs eigi hinir trúuðu þátt í mikilvægum hjálpræðisatburðum sem hafa Messías, Krist sem þungamiðju.

Hinir trúuðu (1) eru endurlífgaðir með Kristi; (2) eru reistir upp með Kristi (sem Páll virðist nota um þátttöku hinna trúuðu í uppstigningu Krists til himins); og (3) þeim er búinn staður hjá honum í himinhæðum, sem merkir að þeir sitji með honum í hásæti alheimsins (sbr. Ef 1.20) og þannig upphafnir með honum.

Til þess að átta sig á mætti röksemda Páls verðum við að líta tilbaka til Ef 1.19-23 og minnast þess að með dauða sínum og upprisu, uppstigningu og upphafningu bar Kristur sigur af hólmi gegn öllum illum og andlegum máttarvöldum sem eitt sinn drottnuðu yfir lífi hinna trúuðu. En fyrir upprisu Jesú, himnaför og upphafningu hafa þessi máttarvöld algjörlega misst vald sitt þó svo þau séu enn virk og ógni tilveru mannsins. Alheimurinn hefur breyst. Staðreyndirnar hafa breyst. Hinir trúuðu eru ekki aðeins áhorfendur þessara atburða heldur eru þeir persónulega þátttakendur í þeim. Sú staðreynd að við erum reist upp með Jesú, stigin upp með honum og upphafin opnar okkur nýja möguleika. Við höfum rétt til að snúa okkur frá tilveru undir yfirráðum djöfla til lífs sem er fullt af andlegri gnægð og andlegum mætti í Kristi (2Tím 1.7).

`„Því að ekki gaf Guð okkur anda hugleysis heldur anda máttar og kærleiks og stillingar“ (2Tím 1.7). Hvernig hjálpa þessi vers, sem við höfum litið á í dag, okkur að skilja það sem Páll er að tala um?`