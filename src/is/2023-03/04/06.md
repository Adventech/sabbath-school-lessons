---
title:  Endurleyst af Guði
date:  20/07/2023
---

`Lestu aftur Ef 2.1-10 og hugleiddu niðurstöðu Páls í 8.-10. versinu. Hvað er það sem hann beinir huganum að í þessum lokaorðum?`

Í Ef 2.1-3 sannar Páll að frelsun hinna trúuðu í Efesus sé ekki á grundvelli góðrar hegðunar eða aðlaðandi eiginleika. Til að byrja með eru þeir andlega dauðir. Það er ekki lífsvottur með þeim (Ef 2.1). Syndin hefur algjörlega unnið sigur yfir þeim. Þeir sýna enga framtakssemi, þess í stað eru þeir undir stjórn Satans, auvirðilegra girnda og blekkinga (Ef 2.2, 3).

Þeir gera sér ekki grein fyrir því að þeir eru í mikið verri aðstöðu en einfaldlega skorti á andlegu lífi og dygðum. Ásamt öllu mannkyni eru þeir óvinir hins sanna Guðs og stefna að örlagadegi og refsidómi Guðs. Þeir eru „reiðinnar börn alveg eins og hinir“ (Ef 2.3, 1981).

Í stað þess að frelsun þeirra sé grundvölluð á þeirra eigin eiginleikum þá grundvallast hún á ólýsanlegum kærleika Guðs -- kærleika sem ekki er hægt að útskýra á grundvelli verðleika þeirra sem hans njóta. Guð er að verki fyrir þá í Krist Jesú í miskunn sinni og kærleika (Ef 2.4) og reisir þá upp frá andlegum dauða þeirra. Vegna íhlutunar Guðs njóta þeir ótrúlegrar vegferðar sem fylgir ferli Jesú sjálfs. Þeir eru reistir upp úr hyldýpi andlegs dauða og nístandi þrældóms og leiddir til himinhæða og látnir setjast með Kristi í hásæti alheimsins (Ef 2.5, 6; sbr. Opb 3.21). Þessi leiftur-íhlutun Guðs var samt ekkert augnabliksfyrirbæri. Hún er varanleg því að Guð áformar að auðsýna þeim náð sína í Krist Jesú um alla eilífð (Ef 2.7).

Í lokaorðum sínum í þessum hluta kaflans (8.-10. vers) fer Páll aftur yfir sama efnið til þess að vera viss um að það standist sem hann hefur verið að segja: Frelsun hinna trúuðu er verk Guðs en ekki manna. Það á ekki rætur að rekja til okkar heldur er hún gjöf Guðs. Enginn maður getur hreykt sér af því að hafa komið henni af stað (Ef 2.8, 9). Við sem trúum stöndum í náð Guðs og erum sýnishorn af náð hans einni. Við erum meistaraverk Guðs sem hann skapaði í Kristi Jesú (Ef 2.10).

`Hvers vegna er svo mikilvægt að við skiljum að frelsun okkar sé frá Guði komin og byggist ekki á verðleikum okkar eða viðleitni?`