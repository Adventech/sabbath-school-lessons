---
title:  Eitt sinn dauð og blekkt af Satan
date:  16/07/2023
---

`Lestu Ef 2.1-10. Hvaða meginhugmynd setur Páll fram um það sem Jesús hefur gert fyrir okkur?`

Páll er þegar búinn að lýsa frelsuninni sem hinir kristnu hafa öðlast (Ef 1.3-14, 15-23) og sagt í stuttu máli sögu hinna kristnu í Efesus (Ef 1.13). Í Ef 2.1-10 segir Páll svo frá afturhvarfi þeirra í meiri smáatriðum. Hann ber saman synduga tilveru þeirra áður fyrr (Ef 2.1-3) og þær blessanir sem hjálpræði Guðs veitir og lýsir þeim sem þátttöku í upprisu Krists, uppstigningu hans og upphafningu (Ef 2.4-7) og hann fagnar yfir grundvelli náðar Guðs og sköpunarverks hans (Ef 2.8-10).

Þessír þrír hlutar eru vel dregnir saman í Ef 2.4, 5: (1) „við vorum dauð vegna misgjörða okkar“; (2) Guð „endurlífgaði . . . okkur með Kristi“ og (3) „af náð eruð þið hólpin orðin“.

Í Ef 2.1, 2 leggur Páll áherslu á hina sorglegu staðreynd um tilveru áheyrenda sinna fyrir afturhvarf þeirra með því að benda á að þeir hafi verið andlega dauðir og misgjörðir og syndir voru daglegt brauð þeirra (Ef 2.1) undir stjórn Satans (Ef 2.2). Þar sem Páll skrifar til þeirra sem eru lifandi þá vísar hann til þess að þeir voru eitt sinn „dauðir“ á myndrænan hátt (sbr. Ef 5.14). En ástand þeirra var staðreynd og skelfilegt þar sem þeir voru aðskildir frá Guði, lífgjafanum (sbr. Kól 2.13; Róm 5.17; Róm 6.23).

Þegar Páll hugleiðir fyrra líf áheyrenda sinna bendir hann á tvö utanaðkomandi öfl sem drottnuðu yfir þeim. Hið fyrra voru „aldarhættir þessa heims“ (Ef 2.2), hefðir og venjur samfélagsins í Efesus sem afbakaði líf manna og leiddi þá í uppreisn gegn Guði.

Satan er lýst á tvo vegu sem hinu síðara utanaðkomandi valdi sem drottnaði yfir fyrri tilveru þeirra. Hann er „valdhafinn í loftinu“ (Ef 2.2) þar sem „loftið“ er skýrgreint sem heimkynni yfirnáttúrulegra valda, þar á meðal vald vonskunnar (Ef 1.3; Ef 3.10; Ef 6.12). En hann er einnig virkur á jörðinni þar sem hann er „andi þess sem nú verkar í þeim sem ekki trúa“ (Ef 2.2).

`Hvað segja þessi vers okkur um raunveruleika deilunnar miklu? Hvernig getum við fundið huggun og von í vissunni um að Jesús gekk með sigur af hólmi og við getum átt hlutdeild í sigri hans?`