---
title:  Sameinuð í honum
date:  07/08/2023
---

`Hvaða sjö þætti nefnir Páll máli sínu til stuðnings varðandi einingu kirkjunnar? Hvað reynir hann að leggja áherslu á með þessari upptalningu? (Ef 4.4-6).`

Listi Páls yfir þessa sjö þætti skapar ljóðræna tilfinningu og kann að vera bergmál af staðfestingarsálmi sem var í notkun í Efesus. Fyrst eru skráðar tvær einingar saman: „Einn er líkaminn“ (kirkjan sem líkami Krists, Ef 4.12, 16; Ef 1.23; Ef 5.23, 29, 30) „og einn andinn“ (Ef 4.4). Þriðja einingin er svo „ein von“ sem hann kallaði okkur til (Ef 4.4; sbr. Ef 4.11).

Síðan bætir hann við þremur einingum: „Einn er Drottinn“ (= Kristur), „ein trú“ (innihald trúar hins kristna, Ef 4.13; Kól 1.23; Kól 2.7; Gal 1.23; 1Tím 4.1, 6) og “ein skírn“ (sbr Ef 5.26), en lýkur svo upptalningu sinni með lýsingu á Guði sem er „einn Guð og faðir allra, sem er yfir öllum og í öllum“ (Ef 4.6).

Hvað er Páll að gefa til kynna með þessari ljóðrænu lýsingu á Guði föður? Þar sem Guð er faðir allra er hann skaparinn. Síðan lýsir setningin því hvernig tengsl Guð hefur við allt sköpunarverk sitt. Páll er ekki að flétta inn villukenningu algyðistrúarinnar, sem heldur því fram að Guð og náttúran séu eitt, né því að náttúran sé hluti af Guði þó svo hann sé henni meiri (panenþeismi). Þess í stað boðar hann óviðjafnanleika Guðs (sem er öllu æðri), Guð sem er virkur og íverandi í öllu.

Taktu einkum eftir tveimur hugmyndum varðandi einingu safnaðarins (Ef 4.1-6). Í fyrsta lagi er einingin andleg staðreynd og grundvallast á þessum sjö þáttum og því ber að fagna (Ef 4.4-6). Í öðru lagi kallar þessi eining eftir því að við höfum brennandi áhuga á að rækta hana og næra (Ef 4.3). Oft er ástæða til þess að við grátum yfir annmörkum okkar við að gera þessa einingu að staðreynd. En þrátt fyrir að við bregðumst ættum við að fagna yfir því sem Guð er að gera í Kristi til að sameina söfnuðinn og fagna því að eining andans er guðfræðilegur raunveruleiki (Ef 4.3). Það mun styrkja okkur í því að snúa okkur aftur að því erfiða verki að efla þessa einingu með endurnýjaðri fullvissu um að þar með séum við að vinna verk Guðs.

`Lestu aftur Ef 4.4-6. Hvaða áhrif hefur það á þig? Hvaða áhrif ætti það að hafa í ljósi þess sem sagt er um einingu okkar í Guði fyrir tilverknað Krists?`