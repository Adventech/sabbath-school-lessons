---
title:  Eining andans
date:  06/08/2023
---

`Lestu Ef 4.1-16. Hvernig hvetur Páll hina trúuðu til að rækta einingu kirkjunnar?`

Páll byrjar síðari hluta Efesusbréfsins (Ef 4 - 6) með áhrifamiklu tvíþættu kalli til einingar. Í fyrsta lagi biður hann hina trúuðu um að rækta „einingu andans“ (Ef 4.1-6) með því að sýna dyggðir sem byggja upp eininguna (Ef 4.1-3), kall sem hann styður með ljóðrænum lista yfir sjö eiginleika (Ef 4.4-6). Í öðru lagi, í Ef 4.7-16, bendir hann á hinn sigursæla, upphafna Jesú sem uppsprettu náðarinnar í þeim sem standa fyrir útbreiðslu fagnaðarerindisins (Ef 4.7-10) og lýsir því hvernig þeir, ásamt öllum meðlimum safnaðarins, stuðla að velferð, vexti og einingu líkama Krists (Ef 4.11-16).

Í byrjun kaflans áminnir Páll hina kristnu að „hegða ykkur svo sem samboðið er þeirri köllun sem þið hafið hlotið“ (Ef 4.1; sbr. Ef 2.10; Ef 4.17; Ef 5.2, 8, 15). Þegar Páll vísar til köllunar þeirra á hann við köllun þeirra til kristinnar trúar (Ef 1.18; Ef 2.4-6, 13). Páll hvetur hina kristnu til að iðka hegðun sem sameinar og endurspeglar endanlegt áform Guðs (Ef 4.9, 10). Hann byrjar þá áherslu sína með kalli um að iðka dyggðir sem leiða til einingar (Ef 4.1-3) dyggðir eins og lítillæti, hógværð og þolinmæði.

Við skulum líta á þessar dyggðir, hverja fyrir sig.

Páll útskýrir hugtakið lítillæti í Ef 4.2 á öðrum stað með því að bæta við hugmyndinni um að meta „hvert annað meira en ykkur sjálf“ (Fil 2.3). Lítillæti er því ekki neikvæð dyggð sem felur í sér sjálfsvanmat (sjá Kól 2.18, 23) heldur er það jákvæð dyggð sem felur í sér að meta aðra að verðleikum og þjóna þeim.

Hógværð (Ef 4.2) er „sá eiginleiki að líta ekki of stórt á sjálfan sig.“ Gríska orðið þýðir einnig „kurteisi, auðmýkt og hugulsemi“ (Frederick Danker, ritstj., Greek - English Lexicon of the New Testament and Other Early Christian Literature, 3. útg. Chicago: University of Chicago Press, 2000, bls. 861).

Að lokum er þolinmæði eða langlyndi, þ.e. hæfileikinn til að standast áreitni eða reynslur.

Þessir eiginleikar snúast allir um það að snúa sér frá sjálfsþótta og snúa sér í þess stað að því að meta gildi annarra.

`Lítillæti, hógværð, þolinmæði. Hugleiddu hvernig þessir eiginleikar gætu stuðlað að sameiningu okkar. Hvernig getum við lært að rækta þessa eiginleika?`