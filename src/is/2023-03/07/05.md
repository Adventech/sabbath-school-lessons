---
title:  Gjafir hins upphafna Jesú
date:  09/08/2023
---

`Á grundvelli Slm 68.19 lýsir Páll því að hinn upprisni, upphafni og sigursæli Jesús gefi fólki sínu gjafir frá hæðum. Hvaða gjafir gefur hinn upphafni Jesús og í hvaða tilgangi? Ef 4.11-13.`

Páll nefnir fjóra hópa sem hafa þegið „gjafir“ sem hinn upphafni Jesús hefur gefið söfnuði sínum úr fjársjóði sínum: (1) postular, (2) spámenn, (3) trúboðar og (4) hirðar og kennarar (frummálið gefur til kynna að um sama hóp sé að ræða). Kristur gefur þessar gjafir til þess að þær hjálpi við að framkvæma mikilvægt verk: „að undirbúa hina heilögu til þjónustustarfa, líkama Krists til uppbyggingar“ (Ef 4.12; [Þýð.]) „þangað til við verðum öll einhuga í trúnni og þekkingunni á syni Guðs, verðum fullþroska og náum vaxtartakmarki Krists fyllingar“ (Ef 4.13).

Síðasta atriðið hafði sérstaka þýðingu fyrir fyrstu aðventistana sem hugleiddu andlegar gjafir Ellen G. White. Staðfestir Biblían einungis starf anda spádómsins á tíma postulanna? Eða heldur sú gjöf áfram að vera til staðar allt til endurkomu Krists? Þessir aðventistar fundu svar sitt í Ef 4.13 og deildu því með frásögn um skipstjóra á skipi sem átti að fylgja leiðbeiningum sem gefnar voru varðandi ferðina. Þegar skipið nálgaðist áfangastaðinn sá skipstjórinn að hafnsögumaður myndi koma um borð til að færa skipið í höfn. Til þess að fara algjörlega eftir upphaflegu leiðsögninni varð hann að hleypa hafnsögumanninum um borð og hlíta leiðsögn hans. „Hverjir hlíta upphaflegu leiðsögninni: þeir sem hafna hafnsögumanninum eða þeir sem taka á móti honum í samræmi við leiðsögn fyrirmælanna? Dæmið sjálf!“ (Uriah Smith, “Do We Discard the Bible by Endorsing the Visions?“ [„Höfnum við Biblíunni þegar við samþykkjum sýnirnar?“], RH, 13. jan., 1863, bls. 52).

Við þurfum að gæta okkar þegar við hugleiðum hverjir þessir „hirðar (prestar)/kennarar“ og trúboðar eru. Við hugsum um þessar stöður út frá skipulagi okkar tíma, en allt virðist benda til þess að á Páls tíma hafi þetta allt verið leikmenn sem þjónuðu í heimakirkjum í Efesus (sbr. 1Pét 2.9; Post 2.46 og Post 12.12).

`Lestu Jes 5.4. „Hvað varð meira að gert við víngarð minn en ég hafði gert við hann?“ Hugleiddu þetta vers í tengslum við það sem Guð hefur gefið okkur með þjónustu Ellen G. White. Hvernig virkar það?`