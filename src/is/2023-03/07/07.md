---
title:  Til íhugunar
date:  11/08/2023
---

Sumar þýðingar, þar á meðal sú íslenska, gefa til kynna að samkvæmt Ef 4.9 hafi Kristur fyrst stigið niður til undirdjúpa jarðarinnar áður en hann steig upp til himna. Gríska frumtextann má einnig þýða þannig: „En „steig upp“, gefur til kynna að hann steig einnig niður til lægstu svæða, til jarðarinnar sjálfrar,“<sup>2</sup> sem er opnari varðandi tímasetningu og skapar möguleikann á því að Slm 68.19 sýni að himnaför Krists hafi fyrst átt sér stað en síðan hafi hann stigið niður í andanum,<sup>3</sup> eins og fram kemur í þriðjudagskaflanum.

Í tilvitnuninni í Slm 68.19 er talað um að „hann hafði á burt bandingja.“ Sjöunda-dags aðventistar hafa oft skilið þessi orð þannig að þau eigi við um það að Kristur hafi tekið með sér til himna þá sem voru reistir upp í sérstakri upprisu þegar hann var reistur upp (Matt 27.51-53). Þeir eru veififórn eða frumgróði hinna endurleystu sem hann færir fram fyrir föður sinn þegar hann snýr aftur til hallargarða himinsins (sjá 6SDABC, bls 1022; ÞA, bls. 622 og bls. 587, 588). Annars má einnig líta á þetta í ljósi Kól 2.15 um Krist sem sigurvegara yfir óvinum sínum -- Satan og illum englum hans -- sem litið er á sem sigraða bandingja.

**Til umræðu**

`Berðu listann yfir andlegu gjafirnar í Ef 4.11 saman við 1Kor 12.4-11, 27-30; Róm 12.4-8 og 1Pét 4.10, 11. Hvað er sameiginlegt með þeim og hvað er frábrugðið?`

`Hverjir eru sumir af kenningavindunum sem blása í kirkjunni í dag? Taktu eftir því að Páll segir að við ættum ekki að hrekjast eða berast fram og aftur af þeim. Hvað getum við gert til að forða okkur og öðrum í kirkjunni frá því tjóni sem þessir vindar geta valdið okkur`

`Í Efesusbréfinu leggur Páll áherslu á einingu. Eigum við að keppa að einingu undir öllum kringumstæðum eða getur óskin um einingu orðið öfugvirkandi?`

---

<sup>2</sup> Sjá t.d. New English Bible (Þýð.).

<sup>3</sup> Á hvítasunnudaginn. Sbr.  Jóh 14.16 og Jóh 16.12-15 (Þýð.).