---
title:  Vaxtartakmark Krists fyllingar
date:  10/08/2023
---

`Hvaða hætta ógnar því að söfnuðurinn þroskist í líkingu við Krist? Ef 4.14.`

Páll skynjar umhverfi sem svipar til okkar umhverfis þar sem mismunandi hugmyndum eins og „hverjum kenningarvindi“ og „vélabrögðum villunnar“ er þröngvað upp á hina trúuðu. Hann notar þrjár myndir til að lýsa hættunum sem stafa af rangsnúinni guðfræði: (1) óþroska bernskunnar: „Við eigum ekki að halda áfram að vera börn,“ (2) hættum á hafi úti: „hrekjast og berast fram og aftur af hverjum kenningarvindi“ og (3) tælingum slægra manna sem iðka sjónhverfingar líkt og fjárhættuspilarar. Páll notar hér orð í óeiginlegri merkingu sem þýðir að „spila með teningum“ um „vélabrögð villunnar.“

Páll trúir því að sundurlyndi sé mikilvæg vísbending um að eitthvað sé rangt. Það sem nærir líkamann og stuðlar að því að halda honum heilum er gott en það illa eyðir honum og sundrar. En með því að snúa okkur frá kenningum sem sundra og að reyndum og áreiðanlegum kennurum (Ef 4.11) tökum við skref í áttina að kristilegum þroska og erum virk í líkama Krists (Ef 4.12, 13; sbr. Ef 4.15, 16).

`Á hvern hátt starfar söfnuðurinn líkt og heilbrigður líkami? Ef 4.15, 16.`

Í Ef 4.1-16 mælir Páll með einingu kirkjunnar og safnar liði meðal lesenda sinna til að rækta það á virkan hátt. Þó svo einingin sé guðfræðileg staðreynd (Ef 4.4-6) þá kallar hún á kappkostun okkar (Ef 4.3). Ein leið til að rækta einingu er að vera virkir hlutar í líkama Krists (Ef 4.7-16). Hvert okkar er hluti líkamans og ætti að stuðla að heilsu hans og vexti (Ef 4.7, 16). Auk þess ættum við öll að hafa ávinning af starfi postula, spámanna, boðbera og hirða-kennara (Ef 4.11). Líkt og liðbönd, sinar og liðamót (Ef 4.16) gegna þeir því hlutverki að sameina og stuðla að vexti okkar upp til Krists sem er höfuð líkamans (Ef 4.13, 15).

`Hverjir eru sumir af þeim „kenningavindum“ sem blása um kirkjuna í dag og hvernig getum við staðið gegn þeim?`