---
title:  Sameinaður Líkami Krists
date:  05/08/2023
---

### Lesefni vikunnar
Ef 4.1-16; Fil 2.3; Slm 68.19; Post 2; 1Kor 12.4-11, 27-30; Jes 5.4.

> <p>Minnistexti</p>
> „Og frá honum er sú gjöf komin að sumir eru postular, sumir spámenn, sumir trúboðar, sumir hirðar og kennarar. Þeir eiga að fullkomna hin heilögu og láta þeim þjónustu í té, líkama Krists til uppbyggingar“<sup>1</sup> (Ef 4.11, 12).

Ein af dæmisögum Esóps er kölluð „Maginn og fæturnir.“ Eitt sinn voru maginn og fæturnir að rífast um mikilvægi sitt. Þegar fæturnir ítrekuðu að þeir væru svo mikið sterkari að þeir bæru jafnvel magann, þá svaraði maginn: En vinir góðir, ef ég tæki ekki við matnum þá gætuð þið ekki borið neitt“ (Lloyd W. Daly, Aesop Without Morals („Esóp án siðakenninga“). New York: Thomas Yoseloff, 1961, bls. 148).

Páll, aftur á móti, notar líkamann til að draga fram andlega lexíu. Í augum Páls er mannslíkaminn -- og kirkjan sem líkami Krists -- samsettur úr mismunandi líkamshlutum með mismunandi hæfileika sem allir þurfa að vinna saman til þess að líkaminn sé heilbrigður. Í Ef 4.1-16 notar Páll aftur myndlíkingu líkamans sem hann hafði áður notað með góðum árangri (Róm 12.3-8; 1Kor 12.12-31). Kristur er nú höfuð líkamans og sér líkamanum fyrir hæfileikaríkum mönnum og konum sem stuðla að einingu líkamans þar sem hver líkamshluti -- sérhver safnaðarmeðlimur -- leggur fram hæfileika sína til heildarinnar.

Mynd Páls af heilbrigðum, samstilltum líkama hjálpar okkur að skilja markmið Guðs með okkur: að vera hluti af árangursríkum söfnuði sem er sameinaður í Kristi.

---

<sup>1</sup> Einnig má þýða 12. versið þannig: „til að undirbúa hina heilögu til þjónustustarfa, líkama Krists til uppbyggingar.“ Gríska orðið sem þýtt er „undirbúa“ er einnig notað í Matt 4.21 um að „undirbúa“ eða „gera við“ net fyrir veiðiferð. (Þýð.)