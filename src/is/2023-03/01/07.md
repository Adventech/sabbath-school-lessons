---
title:  Til íhugunar
date:  30/06/2023
---

Frásögnin um það hvernig særingamennirnir í Efesus misnotuðu nöfn Jesú og Páls (Post 19.13-20; sjá einnig sunnudagskaflann) hjálpar að útskýra hvers vegna Páll talar svo mikið um mátt í Efesusbréfinu. Sumir nýliðar í trúnni sem voru sannfærðir um óskorað vald Jesú köstuðu verðmætum töfrabókum sínum í eldinn. Á grundvelli um 250 papýrushandrita, sem fjalla um töfrabrögð auk annara gagna sem fundist hafa, höfum við greinargóða mynd af trúarsiðum, töfraþulum, bölbænum o.s.frv. sem líkjast því sem var að öllum líkindum að finna í þessum töfraritum. Ritin leiðbeindu hinum trúuðu hvernig þeir ættu að framkvæma slíka trúarsiði til þess að telja guði, gyðjur og andamætti á að verða við bænum þeirra.

Lúkas segir okkur að þessi rit hafi verið metin á 50.000 silfurpeninga, eða 50.000 daglaun. Það sýnir mikilvægi þessara rita í daglegu lífi þeirra. „Það þurfti óskorað vald Guðs til að sannfæra þá nægilega um nauðsyn þess að iðrast þess að nota verndargripi, töfragripi og hefðbundnar leiðir til að öðlast andlegan mátt“ (Clinton E. Arnold, Efesusbréfið (Grand Rapids, MI: Zondervan, 2010, bls. 34).

Við komumst að því að Efesusbréfið hafi verið skrifað til trúaðra sem höfðu þörf fyrir leiðbeiningar varðandi það „hvernig þeir ættu að ráða við áframhaldandi áhrif og árásir þessara skuggalegu alheimsmáttarvalda“ (Clinton E. Arnold, Power and Magic: The Concepts of Power in Ephesians [„Máttur og töfrabrögð: Hugmyndin um vald í Efesusbréfinu“], Grand Rapids, MI: Baker Books, 1992, bls. 165). Svar Páls er Efesusbréfið þar sem hann bendir á Krist sem þann sem er hafinn yfir öll völd (Ef 1.20-23) og leggur áherslu á þann yfirburðastyrk sem Guð sér hinum trúuðu fyrir (Ef 2.15-19; Ef 3.14-21; Ef 6.10-20).

**Til umræðu**

`Hvaða máttarvöld eru að verki í heimi okkar og lífi í dag? Hvernig koma þessi máttarvöld fram og freista hinna trúuðu til að virða og meta þau fremur en að auðsýna hinum upphafna Kristi hollustu?`

`Páll lætur í ljós von varðandi framtíðina í tengslum við áform Guðs um að sameina allt í Kristi í fyllingu tímans. Taktu eftir hvernig Páll notar orðið „von“ í Ef 1.18, Ef 2.12 og Ef 4.4. Hvers vegna trúir hann á vonarríka framtíð?`

`Hvernig vísar Páll til hinnar miklu framtíðarvonar um endurkomu Krists í þessum versum: Ef 1.13, 14; Ef 1.21; Ef 2.7; Ef 4.30; Ef 5.5. Hvaða þýðingu hefur þessi von fyrir okkur í dag?`