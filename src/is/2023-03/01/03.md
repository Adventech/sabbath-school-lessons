---
title:  Uppþot í hringleikahúsinu
date:  26/06/2023
---

`Lestu Post 19.21 - 20.1. Hvað getum við lært af þessari frásögn?`

Vitnisburður Páls í þessari stóru, háþróuðu borg Efesus hafði jafnvel áhrif á ferðamannastrauminn til musteris Artemisar sem var mikilvæg tekjulind fyrir borgina. Þetta var stórfenglegt musteri sem hafði 127 súlur, sem voru um 20 metra háar, úr skjannahvítum, lýtalausum marmara sem var í miklum metum fyrir höggmyndir. Þrjátíu og sex af þessum súlum voru úthöggnar og gullhúðaðar sem gerðu musterið þekkt sem eitt að sjö undraverkum fornaldar.

Silfursmiðurinn Demetríus hafði áhyggjur af því að tal Páls gegn hjáguðum þurrkaði út tekjulind musterisins (Post 19.27) svo hann æsti aðra samiðnaðarmenn til uppnáms. Mannfjöldinn jókst og komst í uppnám og menn þustu hver um annan til leikvangsins sem tók rúmlega 25.000 í sæti. Mannfjöldinn var í uppnámi og hrópuðu nærfellt tvær stundir: „Mikil er Artemis Efesusmanna“ (Post 19.34). Eftir að borgarritarinn hafði sefað fólkið og dreift því hitti Páll hina trúuðu og yfirgaf síðan borgina.

`Við lok þriðju kristniboðsferðar sinnar hitti Páll öldunga safnaðarins í Efesus. Hvernig mundir þú draga saman áhyggjuefni Páls? (Sjá Post 20.17-38.)`

Hér er tímasetning samskipta Páls við söfnuðinn í Efesus:

* 52 e.Kr.: Fyrsta heimsókn Páls til Efesus var stutt (Post 18.18-21).
* 53-56 e.Kr.: Þriggja ára starf Páls í Efesus (Post 19.1 - 20.1). Hann semur fyrra bréf sitt til Korintumanna nálægt lokum dvalar sinar þar (1Kor 16.5-9).
* 57 e.Kr.: Páll hittir öldungana frá Efesus í Míletus (Post 20.17-38).
* 62 e.Kr.: Páll semur bréf sitt til Efesus, sennilega þegar hann var fangi í Róm.

Páll sagði: „Vakið því og minnist þess að ég hvatti sérhvern ykkar dag og nótt með tárum í þrjú ár“ (Post 20.31). Við hverju telur þú að Páll myndi vara söfnuðinn í dag? Hvers vegna myndi hann gera það?