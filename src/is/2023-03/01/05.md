---
title:  Efesusbúar þess tíma
date:  28/06/2023
---

`Hvernig byrjar og endar Páll bréf sitt til hinna trúuðu í Efesus? Hver var dýpsta þrá hans varðandi þá? Sjá Ef 1.1, 2; Ef 6.21-24.`

Í upphafi bréfsins kynnti Páll sig sem höfundinn (Ef 1.1). Nálægt miðju bréfsins kynnir hann sig aftur með nafni og sem „bandingja Krists Jesú vegna ykkar, heiðinna manna“ (Ef 3.1) og notaði það jafnframt sem inngang að þankabrotum hans um starf sitt sem postuli (Ef 3.1-13). Nálægt lokum bréfsins vísar hann aftur til fangelsisvistar sinnar (Ef 6.20) og lýkur svo með persónulegum orðum (Ef 6.21, 22). Sumir fræðimenn hafna því að Páll hafi skrifað bréfið, en það er mikilvægt að taka eftir því að bréfið heldur því fram að hann sé höfundur þess. Flestir kristnir viðurkenna með réttu að Páll sé höfundur þess.

`Hvaða áhyggjur hefur Páll af áhrifum fangelsunar hans á hina trúuðu í Efesus? Sjá Ef 3.13.`

Efesusbréfið ber sömu almennu einkenni varðandi tímasetningu og kringumstæður og önnur bréf sem Páll ritaði í fangelsinu, eins og bréfin til Kólossumanna (sjá einkum Kól 4.7, 8) og Fílemons. Einnig virðist talsverður tími hafa liðið frá því að Páll starfaði í Efesus (Ef 1.15; Ef 3.1, 2). Að öllum líkindum skráði Páll bréf sitt til Efesus í fangelsi í Róm u.þ.b. 62 e.Kr.

Í Efesusbréfinu nefnir Páll nokkur smáatriði varðandi þær kringumstæður sem áheyrendur hans í Efesus stóðu andspænis. Athygli hans er víðtæk. Hann fjallar um yfirgripsmikinn tíma þar sem hann byrjar með ákvörðun Guðs „frá því áður en grunnur heimsins var lagður“ (Ef 1.4) og endurspeglar jafnframt á breiðum grundvelli þemu varðandi hjálpræði Guðs í Kristi. Bréfið einkennist af háfleygum bókmenntastíl, löngum setningum, endurtekningum og vel úthugsuðum myndlíkingum. Páll notar þannig málfar í öðrum ritum (t.d. Róm 8.31-39) en það er mest áberandi í Efesusbréfinu þar sem við finnum mikið um orðalag lofgerðar, bæna og tilbeiðslu (Ef 1.3-14; Ef 1.15-23; Ef 3.14-21) og setningar sem eru vel mótaðar og einkennast af málsnilld (t.d. Ef 4.1-16; Ef 5.21-33; Ef 6.10-20).