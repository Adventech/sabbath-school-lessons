---
title:  'Efesusbréfið: mettað af Kristi'
date:  29/06/2023
---

`Hvernig kynnir Páll þema bréfsins? Ef 1.9, 10.`

Hvernig er hægt að draga saman boðskap Efesusbréfsins? Í fangelsinu framsetur Páll yfirsýn yfir áform Guðs varðandi fyllingu tímans með Krist að miðdepli og hlutverk safnaðarins í því. Guð er að verki í Kristi til að hefja áform sitt um að „safna öllu sem til er á himni og jörðu undir eitt höfuð í Kristi“ (Ef 1.10) og hann gerir það með því að skapa einn söfnuð, jafnt Gyðinga sem heiðingja. Hann kallar hina trúuðu til að hegða sér í samræmi við það guðlega áform og sýna þar með hinum illu öflum að endanlegt áform Guðs sé að verki (Ef 3.10).

Samkvæmt Ef 1.9, 10 snýst sú eining, sem Guð hefur í huga, um Krist. Það kemur því ekki á óvart að finna að Efesusbréfið er gegnsýrt af Kristi og vegsamar það sem Guð gerir í Kristi og fagnar yfir þeim auðlindum sem hinum trúuðu býðst í Kristi. Páll notar orðasambandið „í Kristi“ og hliðstæð hugtök rúmlega þrjátíu sinnum og upphefur ávallt Jesú. Taktu eftir þessum hugtökum þegar þú lest bréfið og vertu vakandi fyrir því á hve margvíslegan hátt hann beinir athyglinni að Jesú.

Páll leitast við að endurvekja andlega trúfesti hinna trúuðu í Efesus með því að minna þá á að þeir séu hluti safnaðarins sem er kjarninn í áformi Guðs um að sameina allt í Kristi. Þegar Páll notar orðið „söfnuður/kirkja“ í þessu bréfi þá á hann við hina almennu kirkju fremur en einhvern staðbundinn „söfnuð“.

Þegar hann talar um söfnuðinn notar hann lifandi myndlíkingar, en fjórar þeirra útskýrir hann nánar:

1. Söfnuðurinn sem líkami (Ef 1.22, 23; Ef 2.16; Ef 3.6; Ef 4.1-16, 25; Ef 5.23, 29, 30).
2. Söfnuðurinn sem bygging/musteri (Ef 2.19-22).
3. Söfnuðurinn sem brúður (Ef 5.22-27).
4. Söfnuðurinn sem her (Ef 6.10-20).

Þessar myndlíkingar sýna hver á sinn hátt hvert áform og ásetningur Guðs er varðandi söfnuð sinn.

Í kirkjunni sem þú tilheyrir, kirkju Sjöunda-dags aðventista, safnar Guð saman einstaklingum af mismunandi þjóðernum, sem tala mismunandi tungumál, tilheyra mismunandi kynþáttum og hafa blandaðan menningarheim (Opb 14.6, 7) sem bendir á hvernig Guð fyrirhugar að sameina allt í Kristi (Ef 1.9, 10). Hvernig getum við unnið í samræmi við hið mikla áform Guðs?