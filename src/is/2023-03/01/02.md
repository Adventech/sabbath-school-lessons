---
title:  Páll, boðberi til Efesusmanna
date:  25/06/2023
---

`Hvað gerði Páll í fyrstu heimsókn sinni til Efesus við lok annarrar kristniboðsferðar sinnar? (Post 18.18-21).`

Efesus var ein af stærstu borgunum í rómverska ríkinu og þar bjuggu um 250.000 manns. Hún var höfuðborgin í einu auðugasta umdæminu í heimsveldinu, Asíu, sem náði yfir mikinn hluta þess sem við þekkjum sem Litlu-Asíu. Á tíma Páls naut það umdæmi vaxtar og velmegunar. Efesus var hafnarborg á krossgötum mikilvægra landleiða. Íbúar hennar dýrkuðu marga guði en Artemis sem var talin verndargyðja borgarinnar var æðst þeirra. Hátíðlegar athafnir, íþróttakeppnir og árshátíðir beindust að dýrkun hennar. (Rómverjar kölluðu Artemis Díönu; sjá Post 19.24, 35.)

Páll sneri aftur til Efesus á þriðju kristniboðsferð sinni (Post 19.1-12) og dvaldist þar í þrjú ár (Post 20.31). Postulinn eyðir talsverðum tíma í Efesus með það fyrir augum að tryggja stöðu kristninnar þar.

`Hvaða furðulega atvik leiddi til víðtækrar virðingar fyrir „Drottni Jesú“ í Efesus? (Post 19.13-20).`

Lúkas segir frá sjö Gyðingum sem fóru um og frömdu andasæringar í borginni. Þegar nöfnum Jesú og Páls var fléttað inn í særingaþulur þeirra skapaði það misráðna áhættu fyrir þessa særingamenn. Þegar fregnin barst um götur borgarinnar „sló ótta á þá alla og þeir vegsömuðu mikillega nafn Drottins Jesú“ (Post 19.17). Atvikið hafði einnig djúpstæð áhrif á suma þeirra sem þegar höfðu tekið trú og þeir brenndu opinberlega dýrar handbækur sínar um töfrabrögð sem voru samtals virtar á fimmtíu þúsund silfurpeninga (Post 19.19; Hver silfurpeningur jafngilti um einum denar eða einum daglaunum (sbr. Matt 20.2). (Þýð.)). Ásamt öðrum íbúum borgarinnar gerðu hinir trúuðu sér grein fyrir því að ekki mætti draga úr tilbeiðslu Jesú með því að beina tilbeiðslu sinni að einhverju eða einhverjum öðrum.

`Hvað fólst í því að brenna þessar bækur sem voru svo dýrmætar? Hvað segir það okkur um algjöra hollust við Drottin?`