---
title:  Jesús og kirkja hans
date:  13/07/2023
---

Hinir frumkristnu litu á Slm 110.1 sem spádóm um upphafningu Jesú: „Svo segir Drottinn við herra minn: „Set þig mér til hægri handar, þá mun ég leggja óvini þína sem skör fóta þinna.“ Þeir lásu Slm 8 á sama veg þar sem staðfest er að Guð hafi lagt „allt að fótum hans“ (Slm 8.7), að fótum „mannsins barns“ (Slm 8.5, 1981, Bókstafleg merking hebreskunnar er „sonur manns/mannssonur“ en hefur einnig hina almennu þýðingu „mannsins barn“ (Þýð.)). Þó svo þeir tryðu því að máttarvöld myrkursins í himingeimnum væru þeim ofviða og hótuðu því að þau myndu ráða yfir þeim þá héldu þeir fast við þann sannleika að þessi máttarvöld væru undir fótum Krists.

Takið eftir að þegar faðirinn hafði lagt allt að fótum Jesú þá gaf faðirinn „hann kirkjunni sem höfuðið yfir öllu“ (Ef 1.22). Þó svo „öllu“ sé altækt hugtak þá er Páli efst í huga máttarvöldin sem nefnd eru í Ef 1.21. Allt -- þar með talin máttarvöld alheimsins, yfirnáttúruleg öfl, andleg máttarvöld -- er lagt að fótum Krists og honum undirgefið.

`Hvaða ávinning hefur kirkja Guðs af upphafningu Krists í hásæti alheimsins og yfirstjórn hans yfir öllu sem til er á himni og jörð? Ef 1.22, 23.`

Guð hefur gert Krist sigursælan yfir öllum illum máttarvöldum. Kirkjunni, sem er samsömuð Kristi og fær allar sínar þarfir uppfylltar af honum, er einnig tryggður sigur yfir þeim andstæðingum. Máttur Guðs, sem birtist í upprisu Krists og upphafningu yfir öll máttarvöld alheimsins, er virkur í kirkjunni. Guð hefur gefið kirkjunni hinn sigursæla Krist og hún er svo náin honum að hún er sögð vera líkami hans.

Hvernig getum við sem trúum þekkt hinn upphafna Krist og fundið fyrir mætti Guðs í lífi okkar? Páll talar ekki beint um nein kerfi eða aðferðir í því sambandi. En sú staðreynd að þetta er hluti af bænafrásögn hans er leiðandi. Páll trúir því að Guð muni svara bænum hans. Hann staðfestir áhrifin af því að fagna yfir mætti Guðs, sem birtist í Kristi, og hann biður þess að hann megi verka í lífi hina trúuðu.

`Hver er reynsla þín varðandi mátt bænarinnar, ekki aðeins þeirra bæna sem hefur verið svarað heldur bæna yfirleitt og hvernig dregur bænin okkur nær Guði og þeim mætti sem okkur býðst í Jesú?`