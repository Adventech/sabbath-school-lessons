---
title:  Hlutdeild í mætti upprisunnar
date:  11/07/2023
---

Í lok frásagnar Páls um bænir sínar (Ef 1.20-23) talar hann meira um þriðja innsæið sem hann vonar að Heilagur andi færi hinum trúuðu: Umfang máttar Guðs sem hann beitir þeirra vegna. Hann byrjar á því að benda á tvo atburði í frelsunarsögunni sem lýsa einna best mætti Guðs: (1) upprisu Jesú frá dauðum, og (2) upphafningu Jesú í hásæti alheimsins (Ef 1.20).

`Hvernig kemur máttur Guðs fram í upprisu Jesú? Ef 1.20; 1Kor 15.20-22; Fil 3.8-11; Heb 13.20, 21; 1Pét 1.3.`

Upprisa Jesú er óhagganleg staðreynd í trú hins kristna (1Kor 15.14, 17). Það er vegna þess að Kristur er upprisinn að þeir sem trúa og eru trúfastir bíða hinnar stórfenglegu upprisu til eilífs lífs í framtíðinni við endurkomu Krists (1Kor 15. 20-23). Vegna þess að Kristur er upprisinn getum við litið til hans í dag varðandi allar blessanir fagnaðarerindisins, þar á meðal návist Heilags anda í lífi okkar.

Myndin af Guði sem „lét hann [Krist] setjast sér til hægri handar“ (Ef 1.20) er tekin úr Slm 110.1, sem er sá texti sem oftast er vitnað til í Nýja testamentinu (allir textarnir sem hér er vitnað í virðast eiga rót sína að rekja þangað). Upphafning Krists er mikilvægt atriði í Efesusbréfinu. Hinir trúuðu hafa sæti við hlið hans á himnum (Ef 2.6; sbr. Opb 3.21). Auk þess bendir Páll á uppstigningu Jesú sem innganginn að því að Kristur fylli allt og gefi kirkju sinni gjafir (sjá Ef 4.8-11).

Í Ef 4.8-11 varar Páll okkur við því að hafa einungis kyrrstæða mynd af Kristi í hásæti föðurins og framsetur þess í stað „atkvæðamikla mynd af hinum upphafna Kristi sem fyrir anda sinn fer sigrandi um allan heiminn til að sigra“ (F. F. Bruce, The Epistles to the Colossians, to Philemon, and to the Ephesians [Grand Rapids, MI: Eerdmans, 1984], bls. 133). Svo Páll framsetur ekki upphafningu og krýningu Krists aðeins sem mynd af hinum guðlega mætti sem hinum trúuðu býðst heldur sem upptök þess máttar.

`Til hvers þarfnast þú máttar Krists í lífi þínu og hvernig getum við betur nýtt okkur þann mátt? Hvað gerum við sem kann að hindra aðgang okkar að þeim mætti?`