---
title:  Bæn og þakkargjörð
date:  09/07/2023
---

Þegar Páll heyrir (e.t.v. frá Týkíkusi, Ef 6.21, 22) hvernig hinir trúuðu í Efesus dafna í trúnni á Jesú og elsku hver til annars hvetur það hann til að deila með þeim hvernig hann biður fyrir þeim.

`Berðu saman tvær bænafrásagnir Páls í Efesusbréfinu (Ef 1.15-23 og Ef 3.14-21). Hvaða þemu eru sameiginleg með þeim?`

Stundum getur undirtónn bæna okkar verið dapurlegur þegar við syrgjum yfir einhverri áskorun eða vandamáli. En bænafrásagnir Páls í Efesus gefa til kynna að þakkargjörð sé hið eðlilega mál bænarinnar. Við njótum blessana Guðs og þökkum honum fyrir þær. Við leitumst við að sjá Guð að verki undir erfiðum kringumstæðum og lofum hann fyrir ummyndandi návist hans í lífi okkar. Með því að fagna yfir náð og mætti hins upphafna Jesú (Ef 1.20-23), þökkum við honum fyrir að blessa þá sem eru undir áhrifamætti okkar. Samkvæmt Páli er leyndarmálið sem gerbreytir bæninni þetta: Bænin er lykill lofgjörðar og þakkargjörðar.

Páll segir einnig að hann hafi ekki „látið af að þakka fyrir ykkur er ég minnist ykkar í bænum mínum“ (Ef 1.16; sjá einnig Fil 1.3, 4; 1Þess 1.2 og 1Þess 5.16-18).

En hvað felst eiginlega í því að „biðja án afláts“ (1Þess 5.17)? Það getur ekki þýtt að við krjúpum ávallt frammi fyrir Guði í bæn. Þess í stað þýðir það að undir blessun anda Guðs göngum við gegnum lífið með hjörtu okkar opin og leitum að vísbendingum sem kalla fram þakkargjörð til Guðs. Það merkir að við séum reiðubúin að meðhöndla málefni sem varða líf okkar í návist Guðs og leitum ráða hans þegar við förum í gegnum óvæntar fléttur lífsins. Það þýðir einnig að við erum ekki fráhverf Guði heldur samstillt honum og ávallt opin fyrir leiðsögn hans.

Við lítum oft á bænina sem smáatriði, eins konar viðbót við það að vera lærisveinn, eitthvað sem við notum við hentugleika. Páll sýnir fram á annað viðhorf. Páll tekur það alvarlega að biðja fyrir hinum trúuðu í Efesus og hann gerir það bæði með þakkargjörð (Ef 1.16; sbr. Ef 1.3-14) og fyrirbæn (Ef 1.17-23; sbr. Ef 3.14-21). Í hans augum er bænin miðlæg í kristinni trú og jafnvel kjarni hennar. Þessi vers eru áhrifamikið kall til bænar, boð til okkar að líta á bænalíf okkar í ljósi þeirrar einbeitni sem Páll hafði til bænahalds.

`Hvers vegna er alltaf mikilvægt að þakka Guði í bæn fyrir það sem við höfum og erum þakklát fyrir?`