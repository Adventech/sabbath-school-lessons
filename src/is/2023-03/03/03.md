---
title:  Heilagur andi veitir innsýn
date:  10/07/2023
---

Ég hef „þess vegna ekki heldur látið af að þakka fyrir ykkur er ég minnist ykkar í bænum mínum. Ég bið Guð Drottins vors Jesú Krists, föður dýrðarinnar, að gefa ykkur anda speki og opinberunar svo að þið fáið þekkt hann“ (Ef 1.16, 17).

Þegar Páll segir frá bænum sínum nefnir hann sérstaka beiðni sem hann leggur fram fyrir hásæti Guðs. Hann hefur þegar bent á að Heilagur andi hafi komið inn í líf hinna trúuðu við afturhvarf þeirra (Ef 1, 13, 14). Nú biður hann um nýja blessun andans til þess að veita þeim það andlega innsæi sem nauðsynlegt er til að öðlast dýpri skilning á Jesú („svo að þið fáið þekkt hann“ Ef 1.17).

`Páll biður þess að Heilagur andi megi veita hinum trúuðu sérstakt innsæi í eitthvað þrennt. Hvað er það? Sjá Ef 1.17-19.`

Þegar Páll biður um innsæi fyrir þá varðandi þá von „sem hann hefur kallað okkur til“ (Ef 1.18) þá biður hann þess að þeir séu vakandi fyrir fyrri aðgerðum Guðs til að frelsa þá (Ef 1.3-9, 11-13) og þeirri dásamlegu framtíð sem hann hefur búið þeim (Ef 1.10, 14).

Þegar hann svo biður um innsæi í þá dýrlegu arfleifð sem hann ætlar okkur meðal hinna heilögu (Ef 1.18) rifjar hann upp hugmynd Gamla testamentisins um hina trúuðu sem arfleifð Guðs (5Mós 9.29; 5Mós 32.9; Sak 2.12; sbr. Ef 1.11). Hann vill að þeir viti að þeir hafa ekki einungis arfleifð frá Guði heldur eru þeir arfleifð Guðs og Páll vill að þeir skilji hvers virði þeir eru í augum Guðs.

Þegar svo Páll biður um andlegt innsæi í áhrifamikinn og kröftugan mátt Guðs, sem verkar í okkur sem trúum (Ef 1.19), ímyndar hann sér að Heilagur andi veiti nýjan skilning á mikilleika máttar Guðs og virkni hans í reynslu þeirra.

Í öllum þessum bænum vill Páll að einstaklingarnir finni sjálfir fyrir því sem þeim hefur verið gefið í Jesú.

`Hvernig getum við fundið meira fyrir mikilleika máttar hans gagnvart þeim sem trúa? Hvað þýðir það í daglegu lífi okkar?`