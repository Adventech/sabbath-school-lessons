---
title:  Kristur ofar öllum máttarvöldum
date:  12/07/2023
---

Eftir að Páll hefur fagnað yfir upphafningu Jesú, sem situr nú með föðurnum í hásæti alheimsins, og skýrgreint stöðu Krists gagnvart föðurnum („lét hann setjast sér til hægri handar á himnum“ Ef 1.20) snýr hann sér að tengslum Jesú við máttarvöldin. Sem meðstjórnandi föðurins er Jesús ofar þeim öllum (Ef 1.21).

`Berðu saman hvernig Páll talar um andleg máttarvöld í Ef 1.21; Ef 2.2 og Ef 6.12. Hvers vegna heldur þú að Páll hafi svo mikinn áhuga á þessum máttarvöldum?`

Frásögnin í Post 19.11-20 um sjö syni Skeva sýnir fram á að Efesus var miðstöð galdra á tíma Páls. „Megineinkenni galdraiðkana í hinum gríska heimi var vitundin um andaheim sem hafði áhrif á flesta þætti lífsins. Það var markmið galdramanna að aðgreina hjálpsama anda frá þeim skaðlegu og komast að verksviði, styrkleika og valdsviði andanna. Á grundvelli þeirrar þekkingar væri hægt að byggja upp leið (með formúlum sem voru annaðhvort skráðar eða mæltar af munni fram, verndargripum, o.s.frv.) til að stjórna öndunum einstaklingnum í vil. Með réttri formúlu væri hægt að lækna veikindi sem andarnir hefðu orsakað og vinna kappakstur hestvagna“ (Clinton E. Arnold, Power and Magic: The Concept of Power in Ephesus [„Máttur og galdrar: Máttarhugmyndin í Efesus“], bls. 18).

Áhuginn fyrir því að nefna goð og máttarvöld í galdraþulum var þáttur í trúarlífi íbúa Efesusborgar (sjá Post 19.13) og jafnvel meðal ýmissa í dag. Páll vill gera grein fyrir sambandinu milli Krists og „máttarvaldanna“: Hinn upphafni Jesú er „ofar hverri tign og valdi og mætti, ofar öllum herradómi“ (Ef 1.21).

Í því skyni að áheyrendur hans skilji að ekkert vald sé ofar yfirvaldi Jesú bætir Páll við óbeinni tilvísun til þeirrar venju að safna nöfnum goðanna í galdraþulunum þegar hann segir að það sé ofar „sérhverju nafni sem nefnt er“ (Ef 1.21). Síðan snýr hann sér frá talinu um geiminn og að umtali um tímann þar sem hann leggur áherslu á ótímabundin yfirráð hins upphafna Jesú. Yfirráð hans yfir öllum máttarvöldum er „ekki aðeins í þessari veröld heldur og í hinni komandi“ (Ef 1.21).

`Hverjar eru sumar af þeim leiðum sem þessi máttarvöld vonskunnar birtast á á okkar dögum og hvernig getum við tryggt það að við föllum ekki fyrir þeim?`