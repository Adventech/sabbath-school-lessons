---
title:  Dýrð hans til vegsemdar
date:  05/07/2023
---

„Í honum höfum vér þá líka öðlast arfleifðina eins og oss var fyrirhugað samkvæmt fyrirætlun hans er framkvæmir allt eftir ályktun vilja síns til þess að vér, sem áður höfum sett von vora til Krists, skyldum vera dýrð hans til vegsemdar“ (Ef 1.11, 12).

Hinir kristnu í Efesus virðast hafa misst tilfinninguna fyrir því hverjir þeir væru sem kristnir og hafa misst kjarkinn (sjá Ef 3.13). Í samræmi við það sem Páll hafði áður staðfest (Ef 1.3-5) vill hann styrkja sjálfsvitund þeirra sem kristinna einstaklinga. Hinir trúuðu eru ekki fórnarlömb tilviljunarkenndra handahófsákvarðana mismunandi guða eða óefniskenndra máttarvalda. Þeir eru börn Guðs (Ef 1.5) sem fyrir Krist hafa aðgang að margvíslegum blessunum á grundvelli ráðsályktana Guðs. Það er ásetningur og vilji Guðs (Ef 1.11) sem er að verki í lífi þeirra í samræmi við víðtækara áform Guðs um að sameina allt í Kristi (Ef 1.10). Þeir geta haft óbifanlegt traust til stöðu sinnar frammi fyrir Guði og virkni þeirra blessana sem hann sér okkur fyrir. Líf þeirra ætti að básúna boðskapinn í Ef 1.3-14: Lofaður sé Guð og faðir Drottins vors Jesú Krists!

`Taktu eftir hugmyndinni um „arfleifð“ í Ef 1.11, 14, 18. Hvers vegna telur þú að þessi hugmynd sé svo mikilvæg í huga Páls?`

Hefur þú nokkurn tímann fengið arf vegna dauða einhvers? Ef til vill fékkstu dýrmætan fjársjóð eða talsverða fjárhæð. Að mati Páls hafa kristnir fengið arf frá Guði vegna dauða Jesú (Ef 1.14) og þar með orðið arfleifð fyrir Guð (Ef 1.18).

Í Gamla testamentinu er fólk Guðs stundum kallað „erfðahlutur“ eða „arfleifð“ (5Mós 9.29; 5Mós 32.9; Sak 2.16). Tilfinningin fyrir því að vera eða verða arfleifð Guðs kemur greinilega fram í Ef 1.18 og er að öllum líkindum einnig merking hugtaksins í Ef 1.11 (sem ætti þá að þýða þannig: „Í honum erum við líka orðin arfleifð“). Páll vill að hinir trúuðu þekki hve dýrmætir þeir eru í augum Guðs, sem er kjarni einkennis þeirra sem kristinna einstaklinga. Þeir hafa ekki einungis öðlast arfleifð frá Guði (Ef 1.14; Ef 3.6; sbr. Ef 5.5), heldur eru þeir arfleifð Guðs.

`Hver er munurinn á því að vinna fyrir einhverju og því að fá það sem arfleifð? Hvernig hjálpar það okkur að skilja hvað við höfum fengið í Jesú?`