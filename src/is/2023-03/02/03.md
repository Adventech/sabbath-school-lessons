---
title:  Dýrkeypt endurlausn; rausnarleg fyrirgefning
date:  03/07/2023
---

Syndin hafði verið dimmt og áhrifamikið afl í lífi áheyrenda Páls. Páll lýsir því svo að áður fyrr hefðu þeir verið eins konar „draugar,“ dauðir „vegna afbrota og synda“ (Ef 2.1) en jafnframt lifandi í samræmi við fyrirmæli Satans til þeirra (Ef 2.1-3). Undir oki syndarinnar og Satans áttu þeir þess engan kost að leysa sig undan því oki. Þeir þörfnuðust þess að þeim yrði bjargað. Guð hefur gert það fyrir náðarverk Krists og Páll fagnar yfir tveimur blessunum náðar Guðs í lífi þeirra sem trúa: endurlausn og fyrirgefningu.

`Lestu Ef 1.7,8. Endurlausnarhugmyndin kemur oft fram í Nýja testamentinu. Taktu eftir hvernig það er notað í Kól 1.13, 14; Tít 2.13, 14 og Heb 9.15. Hvaða þemu eru sameiginleg með þeim og Ef 1.7, 8?`

Gríska orðið sem notað er um endurlausnina í Ef 1.7 var upphaflega notað um kaup á þræli með það fyrir augum að kaupa honum frelsi eða frelsa fanga. Við getum ímyndað okkur rödd þrælasalans sem býður fram söluvöru sína og skröltið í handjárnum þrælsins. Þegar Nýja testamentið talar um endurlausn leggur það áherslu á kostnaðinn við að kaupa lausn fyrir þrælana.

Frelsi okkar var afar dýrkeypt: „Í honum [Jesú], fyrir hans blóð, eigum vér endurlausnina (Ef 1.7). Endurlausnarhugmyndin fagnar einnig yfir náðarsamlegu örlæti Guðs að greiða hið háa verð fyrir frelsi okkar. Guð veitir okkur frelsi og virðuleika. Við erum ekki lengur þrælar.

„Endurlausnin felur í sér að komið sé fram við okkur sem persónur en ekki sem dauða hluti. Við verðum borgarar himnaríkis en ekki þrælar á jörðu“ (Alister E. McGrath, What Was God Doing on the Cross? [„Hvað var Guð að gera á krossinum?“], Grand Rapids, MI: Zondervan, 1992, bls. 78).

Takið vel eftir því að hugmyndin um að Guð greiði lausnargjaldið til Satans á rætur að rekja til miðalda en er ekki biblíuleg. Guð skuldar Satan ekkert og hann borgar honum ekkert.

Blessun Golgata felur einnig í sér „fyrirgefningu afbrota vorra“ (Ef 1.7). Á krossinum tók Kristur á sig kostnað syndarinnar, bæði fyrr og síðar, þegar hann afmáði skuldabréfið sem þjakaði<sup>1</sup> okkur með ákvæðum sínum“ (Kól 2.14). Með þessu verki endurlausnar og fyrirgefningar í Kristi kemur Guð fram sem örlátur faðir sem gefur okkur ríkulega af auðæfum náðar sinnar (Ef 1.7, 8).

`Hvaða þýðingu hefur það fyrir okkur að við höfum öðlast fyrirgegfningu og endurlausn fyrir friðþægingardauða Krists? Hvað með það ef okkur finnst við séum þess óverðug eins og krossinn sýnir fram á?`

---

<sup>1</sup> Eða: „sem var gegn okkur“ (Þýð.). Bent hefur verið á að Páll kunni að hafa í huga það sem er skráð í „trúarriti“ sem þekkt var á hans tíma.  Í því er þess getið að skráningaengill himinsins skrái hvert afbrot okkar sem hann leggur síðan fram á himnum til grundvallar fyrir dóminum.  Það er þannig „gegn okkur.“ En í 1Pét 2.24 er þess svo getið að Jesús hafi borið syndir okkar í líkama sínum á krossinum og því er það ekki lengur gegn okkur vegna fórnardauða hans.  Sbr. Jer 50.20. (Þýð.)