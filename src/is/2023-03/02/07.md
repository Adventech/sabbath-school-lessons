---
title:  Til íhugunar
date:  07/07/2023
---

Kennir Ef 1.3-14 að Guð ákveði fyrirfram framtíð mannanna, ætli sumum eilíft líf en öðrum eilifan dauða? Því miður eru margir sem trúa því.

Hugleiddu eftirfarandi hugmyndir:

1\. Í þessum versum er hlutverk Krists afgerandi þar sem ákvörðun Guðs um að ættleiða okkur gerist „í Jesú Kristi“ (Ef 1.5) eða „í honum/Kristi“ (Ef 1.4, 11). Það bendir til þess að val Guðs og fyrirfram-ákvörðun snýst um alla þá sem velja trúna á Krist fremur en að ákveða hverjir verði frelsaðir og hverjir glatist jafnvel áður en þeir fæðast. Ákvörðun Guðs er fyrirfram-ákveðin svörun Guðs varðandi þá sem iðka trúna á Krist.

2\. Þessi vers innihalda einnig lifandi venslamál um frelsunarverk Guðs. Guð er „faðir“ og við erum „ættleidd“ börn hans (Ef 1.3-5) sem öðlast blessanir hans í ríkum mæli (Ef 1.8). Við verðum að skilja talið um val Guðs og fyrirfram-ákvörðun hans í ljósi þessa auðuga venslamáls. Guð er ekki fjarlægur, tilfinningasnauður dómari sem tekur ákvarðanir í fjarska, heldur er hann umhyggjusamur faðir allra barna sinna (sjá Ef 3.15).

3\. Sú staðreynd að Guð virðir val mannanna kemur fram í Ef 1.3-14 (einkum í Ef 1.13 þar sem bent er á mikilvægi hugtakanna „að heyra“ og „taka trú“) en einnig annars staðar í bréfinu (Ef 2.8; Ef 3.17; Ef 4.1 - 6.20) og lögð er áhersla á eða gengið út frá því að einstaklingar notfæri sér val sitt og trúarviðbrögð sín. Sama er að finna í öðrum textum í Nýja testamentinu (t.d. 1Tím 2.4; Post 17.22-31) eða eins og E.G. White kemst að orði: „Með hinni óviðjafnanlegu gjöf í syni sínum umlukti Guð allan heiminn andrúmslofti náðar sem er eins raunverulegt og loftið sem leikur um hnöttinn. Allir þeir sem kjósa að anda að sér þessu lífgefandi andrúmslofti munu lifa, verða fullþroska og ná vaxtartakmarki Krists fyllingar“ (VK, bls. 80).

**Til umræðu**

`Hvaða rökum mundir þú bæta við þau sem eru nefnd hér að ofan sem styðja þá hugmynd að Guð velur ekki úr hverjir frelsist og hverjir glatist, jafnvel áður en þeir verða til?`

`Val hvers ákveður að lokum hvort einstaklingurinn hafi frelsun í Jesú eða ekki?`

`„Í honum, fyrir hans blóð, eigum vér endurlausnina og fyrirgefningu afbrota vorra“ (Ef 1.7). Hvernig opinberar þetta vers raunveruleika frelsunar fyrir trú eina en ekki fyrir lögmálsverk?`