---
title:  Kristur þungamiðjan í stórfenglegu áformi Guðs
date:  04/07/2023
---

`Hvert er áform Guðs varðandi „fyllingu tímans“ og hve víðtækt er það? Ef 1.9, 10.`

Páll notar þrjú orðasambönd um áform Guðs. Hann talar um (1) „leyndardóm vilja síns,“ (2) „ásetning“ og (3) ákvörðun varðandi „fyllingu tímans.“ Hvert er endanlegt áform Guðs? Að sameina allt alls staðar í Jesú.

Hugtakið sem Páll notar til að lýsa þessu áformi er mjög myndrænt og merkir að „leggja/draga saman.“ Í fornu bókhaldi voru tölurnar í hverjum dálki lagðar saman og heildartalan skráð efst í dálkinn. Jesús er „heildartalan“ í endanlegu áformi Guðs varðandi endalokin. Þetta áform, sem hefur Krist sem þungamiðju, var lagt fyrir grundvöllun heimsins (Efes 1.4) og er svo umfangsmikið að það nær til allra tíma („fyllingu tímans,“) og alls geimsins, alls „sem til er á himni og jörðu.“ Páll bendir á að eining í Kristi sé hið stórfenglega áform Guðs fyrir alheiminn.

Í umræðum sínum um ásetning Guðs varðandi fyllingu tímans (Ef 1.10) nefnir Páll þema sem hann vefur inn í bréfið. Guð byrjar áform sitt um að sameina allt á grundvelli dauða, upprisu, himnafarar og upphafningar Jesú (Ef 1.15 - 2.10) með því að stofna söfnuðinn og sameina þar gjörólíka hópa manna, Gyðinga og heiðingja (Ef 2.11 - 3.13).

Með því sýnir söfnuðurinn hinum illu öflum fram á að áform Guðs er þegar að verki og aðskilnaðarstefna þeirra muni taka enda (Ef 3.10). Það er eins og Biblían segir á öðrum stað: „Því að djöfullinn er stiginn niður til yðar í miklum móð því að hann veit að hann hefur nauman tíma“ (Opb 12.12).

Síðari helmingur bréfsins hefst með áköfu kalli til einingar (Ef 4.1-16) og heldur síðan áfram með langri hvatningu um að forðast hegðun sem skaðar eininguna, en þess í stað byggja upp einhug með trúsystkinum (Ef 4.17 - 6.9). Páll lýkur síðan með hvetjandi mynd af söfnuðinum sem einhuga her sem tekur af kappi þátt í að berjast fyrir friði í nafni Krists (Ef 6.10-20).

`Hvernig getum við kannast við og fagnað yfir því að endurlausn okkar í Kristi Jesú er hluti af yfirgripsmiklum, órjúfanlegum þætti í loka-áformi Guðs um að sameina allt í Kristi?`