---
title:  'Heilagur andi: innsigli og útborgun'
date:  06/07/2023
---

`Í Ef 1.13, 14 rekur Páll í stuttu máli afturhvarf lesenda sinna. Hvaða skref koma fram í þeirri frásögn?`

Þegar Páll kannar mikilvægi Heilags anda í lífi hinna kristnu notar hann tvær myndir eða myndlíkingar um andann. Fyrst er myndin af Heilögum anda sem „innsigli“ sem vísar til návistar andans sem innsiglar hinn kristna við afturhvarf hans. Forðum daga voru innsigli notuð á margvíslegan hátt: til að staðfesta afrit af lögum og samkomulagi, staðfesta gæði og magn gáma eða íláta (t.d. Esk 28.12), staðfesta fundargerðir eða viðskipti (t.d. Jer 32.10-14, 44), samninga, bréf (t.d. 1Kon 21.8), erfðaskrár og ættleiðingar. Innsiglið vitnaði um eiganda og vernd. Návist Heilags anda í lífi hinna kristnu merkir þá sem eign Guðs og gefur til kynna fyrirheit Guðs um að vernda þá (sbr. Ef 4.30). Þeir hafa verið merktir innsigli Heilags anda (Ef 1.13).

„Páll gerir það ljóst að þegar við gefum Jesú líf okkar og trúum á hann innsiglar Heilagur andi okkur í Kristi til endurlausnardagsins. Það er undursamlegur sannleikur sem frelsar okkur og fullvissar. Andi Guðs merkir fylgjendur Krists með innsigli hjálpræðisins allt frá upphafi trúargöngu okkar“ (Jiri Moskala, „Misinterpreted End-Time Issues: Five Myths in Adventism,“ [„Rangtúlkuð málefni endalokanna: Fimm goðsagnir meðal aðventista“], Journal of the Adventist Theological Society 28/1, 2017, bls. 95.)

Önnur mynd sem Páll notar um Heilagan anda er „ábyrgð/trygging.“ Heilagur andi er trygging fyrir arfleifð okkar og beinir athyglinni að því augnabliki þegar arfleifðin verður afhent að fullu (sbr. 2Kor 1.22 og 2Kor 5.5).

Orðið sem er þýtt „pantur“ var hebreskt tökuorð sem var tíðum notað í hversdagsgrísku á tíma Nýja testamentisins um fyrstu afborgun, tryggingarfé eða uppígreiðslu sem skuldbatt greiðandann til að koma með fleiri greiðslur.

Taktu eftir að það er ekki hinn trúaði sem greiðir þetta tryggingarfé heldur er það hann sem fær það frá Guði. Páll segir að hin dýrmæta nærvera Heilags anda í lífi hinna trúuðu sé fyrsta afborgun hinnar fullu arfleifðar frelsunar og endurlausnar sem verður að fullu greidd við endurkomu Krists. Það er okkar verk að taka með þakklæti og undirgefni í hjarta á móti því sem okkur býðst í Jesú.