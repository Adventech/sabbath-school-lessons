---
title:  Góðvild (ekki beiskja)
date:  17/08/2023
---

Með því að tala um endurlausnardaginn (Ef 4.30) gefur Páll lesendum sínum tækifæri til að hugleiða hvernig þeir nota tal sitt í tengslum við endurkomu Krists. Það má því skilja Ef 4.31, 32 þannig að það fjalli um hvernig við notum tal okkar þegar við nálgumst þann stórfenglega atburð.

`Í ljósi endurkomu Krists hvaða afstöðu og breytni ættum við að losa okkur við varðandi tal okkar? Hvað ættum við að kappkosta í staðinn? Ef 4.31, 32.`

Í lokahvatningu sinni í Ef 4.17-32 framsetur Páll aftur neikvæða fyrirskipun þegar hann nefnir sex lesti sem leggja beri til hliðar (Ef 4.31), síðan jákvæð fyrirmæli um að vera góðviljuð, miskunnsöm og fús að fyrirgefa hvert öðru (Ef 4.32) og að lokum gefur hann grundvallarforsenduna. Hinir trúuðu eiga að fyrirgefa hvert öðru „eins og Guð hefur í Kristi fyrirgefið ykkur“ (Ef 4.32). Fyrsti og síðast lösturinn eru altækir: „hverskonar beiskja“ og „öll mannvonska yfirleitt.“ Auk þeirra er svo „ofsi,“ „reiði,“ „hávaði“ og „lastmæli“ (Ef 4.31).

Síðastnefnda orðið er einnig þýtt „að guðlasta“ þegar því er beint að Guði. Hin þrjú (beiskjan, ofsinn og reiðin) virðast auðveldlega leiða til reiðitals og ærumeiðinga. Í rauninni „afvopnar“ Páll tal hins kristna. Hinum kristna ber að losna við það hugarfar sem knýr fram reiðital og ræðulist sem nýtir hana. Hið kristna samfélag blómstrar og eining safnaðarins nærist (sbr. Ef 4.1-16) einungis ef slíkt hugarfar er fjarlægt.

En það er ekki nóg að bæla niður illt tal, heldur verður eitthvað að koma í staðinn. Tal okkar og athafnir innan fjölskyldu Krists -- en einnig utan hennar -- ættu ekki að byggjast á reiði heldur vera knúin fram af góðvild, hjartagæsku og fyrirgefningu sem grundvallast á æðsta staðli sem fyrirfinnst, þeirri fyrirgefningu sem Guð veitir okkur í Kristi (Ef 4.32). Páll framsetur þessa „lóðréttu fyrirgefningu“ (sem Guð býður okkur) sem fyrirmynd þeirrar „láréttu fyrirgefningar“ sem við bjóðum hvert öðru (sbr. Kól 3.13; Matt 6.12, 14, 15).

`Hugleiddu mátt orða þinna. Hvernig getur þú notað þau til að lyfta upp, uppörva og styrkja trúna?`