---
title:  Líf Mótað Af Kristi Tal Mótað Af Andanum
date:  12/08/2023
---

### Lesefni vikunnar
Ef 4.17-32; Kól 3.1-17; Sak 3.3-5; Sak 8.16; Jes 63.10; Róm 8.16, 26, 27.

> <p>Minnistexti</p>
> „Þið eigið að hætta hinni fyrri breytni og afklæðast hinum gamla manni sem er spilltur af tælandi girndum en endurnýjast í anda og hugsun og íklæðast hinum nýja manni sem skapaður er í Guðs mynd og breytir eins og Guð vill og lætur réttlæti og sannleika helga líf sitt“ (Ef 4.22-24).

Jose Antonio var heimilislaus og hélt til árum saman á strætum Palma á Spáni. Hann var 57 ára gamall en grátt, rytjulegt hár hans og skegg gerði það að verkum að hann leit mikið eldri út. Dag einn kom eigandi hárgreiðslustofu einnar, Salva Garcia, til Jose og stakk upp á algjörri „yfirhalningu“.

Jose settist í rakarastólinn og starfsfólkið vann af kappi við að klippa og lita flækt hár hans og skegg. Að því loknu fékk Jose ný, glæsileg föt. Síðan kom að því að hann sæi sjálfan sig! Hann sat fyrir framan spegil og hann táraðist. „Er þetta ég? Ég er svo breyttur. Enginn mun þekkja mig!“ Seinna bætti hann við: „Það var ekki bara útlitið sem breyttist. Þetta breytti lífi mínu.“

Í Ef 4.17-32 heldur Páll því fram að hinir trúuðu hafi tekið algjörum stakkaskiptum. Þeir hafi afklæðst sínum gamla manni og tekið upp ný auðkenni. En líkt og gerðist hjá Jose þá er þetta ekki einvörðungu ytri breyting, heldur felur hún í sér endurnýjun í anda og hugsun (Ef 4.23) og láta réttlæti og sannleika helga líf sitt (Ef 4.24). Það er hin sanna „fegrunaraðgerð“.