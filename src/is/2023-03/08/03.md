---
title:  Áhrifamikil klæðaskipti
date:  14/08/2023
---

`Hvaða mikilvæga atriði er Páll að koma á framfæri þegar hann endursegir söguna um afturhvarf áheyrenda sinna? (Ef 4.20-24).`

Eftir að hafa lýst fyrrum heiðna lífi þeirra (Ef 4.17-19) segir hann ekki: „Þannig lærðuð þið ekki um Krist.“ Þess í stað segir hann: „Þannig lærðuð þið ekki Krist (eða: kynntust þið ekki Kristi)“ (Ef 4.20) og bendir á að lesendur hans hafi „heyrt hann“ (Krist) og „lært hann“ (Ef 4.21) og því hvetur Páll þá til að taka upp líf mótað af Kristi með orðunum „eins og sannleikurinn er í Kristi“ (Ef 4.21). Í Páls huga byggist það að verða trúaður á persónulegum tengslum við Krist sem eru svo raunveruleg að þeim má lýsa sem „að læra Krist.“ Við játum þá staðreynd að hinn upprisni og upphafni Jesús sé lifandi og hann sé meðal okkar. Kenningar hans og fordæmi móta okkur og við auðsýnum honum hollustu sem lifandi Drottni okkar. Við opnum líf okkar fyrir virkri leiðsögn andans og orði hans.

Páll bendir okkur á að þrjú ferli þurfi til þess að taka á sig líf sem er mótað af Kristi. Þessum ferlum líkir hann við það að klæða sig: (1) „að afklæðast hinum gamla manni“ (Ef 4.22); (2) „endurnýjast í anda og hugsun“ og (3) „íklæðast hinum nýja manni“ sem einkennist af guðlegri breytni (Ef 4.24). Myndlíking Páls endurspeglar að Gamla testamentið notar fatnað bæði sem tákn um syndugleika (t.d. Slm 73.6; Sak 3.3, 4; Mal 2.16) og hjálpræði (t.d. Jes 61.10; Esk 16.8; Sak 3.4, 5).

Í fornöld klæddust menn í knésíðan kirtil sem nærfatnað og skikkju til að vernda gegn sólinni. Konur klæddust einnig kirtli og möntli. Þjóðmenningin á tíma Biblíunnar einkenndist af nauðþurft. Klæðnaður var dýrmætur og kostnaðarsamur og entist lengi. Það hefði verið óvenjulegt að eiga meira en einn klæðnað. Gæði og stíll klæðanna gáfu til kynna stöðu einstaklingsins í þjóðfélaginu. Það var óvenjulegur og táknrænn atburður ef einhver skipti um klæðnað eða skipti einum fyrir annan (andstætt því sem gerist í dag í mörgum þjóðmenningum!). Páll hugsar sér að breytt líferni sé jafn athyglisvert og það að skipta um fatnað á tíma frumsafnaðarins.

`Hver er reginmunurinn á því að læra um Krist og því að læra að þekkja Krist?`