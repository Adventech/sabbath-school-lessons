---
title:  Heilagur andi í lífi hins trúaða
date:  16/08/2023
---

`Þegar Páll ræðir um syndugt tal í samfélagi hinna kristnu hvað hvetur hann hina trúuðu til að hafa í huga varðandi návist Heilags anda? Ef 4.30.`

Páll kemur með ógnvekjandi viðvörun ásamt hjartanlegu loforði. Syndir okkar hvert gegn öðru í söfnuðinum eru ekki minniháttar misgjörðir sem skipta litlu máli. Það sem hryggir Heilagan anda er þegar við misnotum málið til að rífa aðra niður (Ef 4.25-27, 29, 31, 32). Endurtekning Páls á Jes 63.10 leggur áherslu á alvöru viðvörunarinnar: „En þeir [Ísraelsmenn] gerðu uppreisn og misbuðu heilögum anda hans. Þá varð hann óvinur þeirra og barðist sjálfur gegn þeim.“

Páll staðfestir með traustvekjandi fyrirheiti að Heilagur andi innsigli hina trúuðu allt frá þeim degi að þeir tóku á móti Kristi (Ef 1.13, 14) og „allt til endurlausnardagsins“ (Ef 4.30). Samband andans við þann sem trúir er ekki viðkvæmt heldur varanlegt. Þegar hinir trúuðu lítilsvirða návist andans sem í þeim býr með því að nota þá talgáfu sem Guð hefur gefið þeim er okkur ekki sagt að andinn yfirgefi okkur heldur að það hryggi hann. Andinn áformar að vera með þeim sem trúa og merkja þá sem eign Guðs sem hann verndar allt til endurkomu Krists.

Páll undirstrikar fullan guðdóm andans þegar hann talar um hann sem „Heilagan anda Guðs“ og beinir athyglinni að honum sem persónu þegar hann bendir á að hann hryggist. (Sjá einnig Róm 8.16, 26, 27; 1Kor 2.10, 13; 1Kor 12.11; Gal 5.17, 18.)

Við þurfum að gæta varúðar þegar við ræðum um leyndardóma guðdómsins. Andinn er bæði eitt með föður og syni en jafnframt aðskilinn frá þeim. „Andinn hefur eigin vilja og velur samkvæmt því. Það er hægt að hryggja hann og guðlasta gegn honum. Slík orð eru ekki notuð varðandi mátt eða áhrif heldur hafa þau með persónur að gera. Er andinn þá persóna alveg eins og ég og þú? Nei, við notum takmörkuð mannleg hugtök til að lýsa því sem guðlegt er en andinn er eitthvað sem mannverur geta aldrei verið“ (Paul Petersen, God in 3 Persons -- In the New Testament [„Guð í 3 persónum -- í Nýja testmentinu“], Silver Spring, MD: Biblícal Research Institute, 2015, bls. 20).

`Það er „Heilagur andi Guðs“ sem lifir í svo nánum tengslum við okkur að athafnir okkar eru sagðar hafa áhrif á hann. Við deilum lífi okkar með meðlim guðdómsins sem er í svo varanlegum tengslum við okkur að hann innsiglar okkur til tíma endalokanna. Hver ættu trúarviðbrögð okkar að vera í ljósi þessa undraverða sannleika?`