---
title:  Málfar sem einkennist af náð og skapar einingu
date:  15/08/2023
---

`Hvaða orð Páls varðandi tal hinna trúuðu telur þú vera mikilvægust og hvers vegna? (Ef 4.25-29).`

Páll notar margsinnis athyglisverða setningaskipan í Ef 4.25-32 sem kemur vel í ljós í Ef 4.25. Fyrst koma neikvæð fyrirmæli („Leggið því af lygina“); því næst jákvæð („talið sannleika hvert við sinn náunga“); og síðan grundvallarforsenda („því að við erum hvert annars limir,“ sem virðist merkja „þar sem við erum (með)limir á einum og sama líkama og þar með skyld hvert öðru eins og limir á sama líkama“). Hvatning Páls um að „tala sannleika“ felur samt ekki í sér að svífa á aðra meðlimi safnaðarins með ónærgætinni yfirlýsingu um staðreyndir. Páll vísar þannig óbeint til Sak 8.16 sem hvetur okkur til að tala sannleikann til að stuðla að friði.

Þar sem Páll hrekur burt reiði og reiðital gefa orð hans í Ef 4.26 ekkert leyfi til að sýna reiði innan safnaðarins. Þess í stað viðurkennir Páll möguleikann á reiði innan safnaðarins en takmarkar tjáningu hennar þegar hann segir: „Ef þið reiðist leyfið þá ekki reiðinni að bera ávöxt í synd.“

Páll virðist síðan slíta í sundur þema sitt um talið með neikvæðum fyrirmælum um þjófa: „Hinn stelvísi hætti að stela“ (Ef 4.28). Síðan koma jákvæð fyrirmæli um að þjófurinn „leggi hart að sér og geri það sem gagnlegt er með höndum sínum“ (Ef 4.28; sjá einnig 1Kor 4.12 og 1Þess 4.11) á grundvelli þess að „hann hafi eitthvað að miðla þeim sem þurfandi er“ (Ef 4.28). Ef til vill kemur Páll með þessi ummæli um þjófa vegna tengslanna milli þjófnaðar og blekkinga eins og fram kemur í frásögninni um Ananías og Saffíru í Post 5.1-11. Páll ber svo sterka trú til ummyndandi máttar Krists að hann sér fyrir sér að þjófar verði velgerðamenn.

Því næst gefur Páll fyrirmæli um að láta „ekkert fúkyrði líða ykkur af munni“ (Ef 4.29) sem lýsir skaðlegu orði sem virðist koma óhindrað fram á varirnar og valda sínum skaða. Jákvæði þátturinn snýst um að stöðva ekki einungis hina neikvæðu tjáningu heldur komi í staðinn yfirlýsing sem uppfylli þrefaldan mælikvarða: Hún sé (1) góð „til uppbyggingar,“ (2) „þar sem þörf gerist“ og (3) „verði til góðs þeim sem heyra“ (Ef 4.29). Bara að það einkenndi öll orð okkar!