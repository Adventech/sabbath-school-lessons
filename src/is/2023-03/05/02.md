---
title:  Færðir nálægt í Kristi
date:  23/07/2023
---

`Berðu saman fyrri lýsingu Páls í Ef 2.1-3 á hinni heiðnu fortíð þeirra sem hann ávarpar og Ef 2.11, 12. Hvað leggur hann áherslu á í síðari lýsingu sinni á fortíð þeirra?`

Hinir heiðnu sem trúðu nú á Krist og voru limir í líkama hans, kirkjunni, voru eitt sinn algjörlega aðskildir frá Ísrael og því hjálpræði sem Guð bauð fram. Páll telur það mikilvægt að að þeir minnist þeirrar fortíðar (Ef 2.11). Þeir voru þá „án Krists,“ án hins smurða Messíasar Ísraels. Þeir voru „lokaðir úti frá þegnrétti Ísraelsmanna“ og stóðu „fyrir utan sáttmálana og fyrirheit Guðs“ um það hjálpræði sem Guð hafði boðið upp á í frelsunarsögunni. Útilokun þeirra frá Ísrael og þeirri frelsun sem var í boði meðal þeirra þýddi að þeir voru eitt sinn „vonlausir og guðvana í heiminum“ (Ef 2.12).

Áður höfðu heiðingjarnir einnig átt í baráttu við Gyðingana. Páll gefur smá innsýn í þetta rótgróna hatur með því að vísa til eins einkennis þess -- uppnefni. Gyðingarnir töluðu um heiðingjana sem „hina óumskornu“ og heiðingjarnir kölluðu Gyðingana með álíka fy/rirlitningu „hina umskornu“ (Ef 2.11).

En í Ef 2.13 bendir Páll á eitthvað sem er gjörsamlega frábrugðið núna. Hann segir: „Nú þar á móti eruð þið, sem eitt sinn voruð fjarlægir, nálægir orðnir í Kristi fyrir blóð hans.“

Þegar Páll lýsir hinum trúuðu heiðingjum sem „fjarlægum“ hefur hann í huga Jes 57.19: „Friður, friður þeim sem er fjarri og þeim sem er nærri, segir Drottinn. Ég lækna þá“ (sbr. Ef 2.17, 18). Hinir trúuðu heiðingjar höfðu verið færðir nær öllu því sem þeir höfðu verið fjarri -- Guði, voninni og bræðrum sínum og systrum meðal Gyðinganna. Hin áhrifamikla gleðifregn sem Páll hafði í huga er sú staðreynd að kross Krists getur læknað sundurþykkjuna miklu milli Gyðinga og heiðingja og sýnir að mögulegt er að leysa allar deilur og allan klofning þar. Sú gleðifregn býður okkur að líta á það ósamlyndi sem ríkir í lífi okkar og kirkju og hugleiða mátt krossins til að yfirbuga það.

`Frá hverju hefur Jesús endurleyst okkur? Hvers vegna gæti það verið mikilvægt að minnast þess reglubundið hvar við vorum þegar hann fann okkur og hvar við værum ef til vill stödd ef hann hefði ekki fundið okkur?`