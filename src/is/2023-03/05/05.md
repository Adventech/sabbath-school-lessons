---
title:  Jesús, boðberi friðarins
date:  26/07/2023
---

`Hvernig dregur Páll þjónustu Krists saman í Ef 2.17, 18?`

Friðarhugtakið er mikilvægt í Efesusbréfinu og bréfið byrjar og endar með blessun friðarins „frá Guði föður vorum og Drottni Jesú Kristi“ (Ef 1.2; sbr. Ef 6.23). Í Ef 2.11-22 heldur Páll því fram að Kristur sé persónugerving friðarins „því að hann er friður okkar“ og kross hans skapi friðinn (Ef 2.14-16). Kristur eyðir ekki aðeins fjandskapnum milli Gyðinga og heiðingja (Ef 2.14, 15) hann skapar nýtt mannkyn sem einkennist af sáttfýsi og friði (Ef 2.15-17). Sá friður er ekki aðeins fjarvera deilu heldur endurómar hann hebreska hugtakið sjalóm sem felur í sér heilindi og velferð í samskiptum okkar við Guð (Róm 5.1) og menn.

`Hvernig hugsar Páll sér að hinir trúuðu taki þátt í að deila boðskap Jesú um frið? Ef 4.3; Ef 6.14, 15. Berðu einnig saman Róm 10.14, 15 og Ef 2.17-19; Jes 52.7 og Jes 57.19.`

Guðspjöllin gefa dæmi um Jesú sem boðbera friðarins. Í kveðjuávarpi sínu til lærisveinanna gaf hann þeim og okkur þetta fyrirheit: „Frið læt ég yður eftir, minn frið gef ég yður“ (Jóh 14.27). Hann lýkur orðum sínum með því að segja: „Þetta hef ég talað við yður svo að þér eigið frið í mér. Í heiminum hafið þér þrenging. En verið hughraustir. Ég hef sigrað heiminn“ (Jóh 16.33). Þegar hann svo birtist lærisveinum sínum eftir upprisuna endurtekur hann: „Friður sé með yður“ (Jóh 20.19, 21, 26).

Í Ef 2.17, 18 er Páli umhugað um að benda á að friðarboðun Krists nái lengra en jarðnesk dvöl hans. Hann hefur boðað frið bæði meðal þeirra sem voru fjarlægir (hinir trúuðu heiðingjar fyrir afturhvarf þeirra) og þeirra sem voru nær (trúaðir Gyðingar, sbr. Ef 2.11-13). Allir þeir sem trúa verða aðnjótandi ríkulegrar blessunar þegar þeir taka á móti þessari boðun.

`Hvernig getum við lært að vera boðberar friðarins í stað þess að vera rás deilumála? Á hvaða sviðum getur þú hjálpað við að flytja lækningu?`