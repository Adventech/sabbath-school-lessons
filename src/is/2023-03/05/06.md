---
title:  Söfnuðurinn sem heilagt musteri
date:  27/07/2023
---

`Hvaða myndum bregður Páll upp að lokum í Ef 2.11-22 til að marka eininguna milli Gyðinga og heiðingja í kirkjunni?`

Þegar við rifjum upp Ef 2 minnumst við þess að fyrstu tíu versin kenna okkur að við lifum í samstöðu við Jesú en versin 11-22 benda á að við erum einhuga með öðrum í kirkjunni. Dauði Jesú hefur bæði „lóðréttan“ ávinning sem færir okkur í samband við Guð (Ef 2.1-10) og einnig „láréttan“ ávinning sem tryggir samband okkar hvert við annað (Ef 2.11-22). Með dauða sínum á krossinum kollvarpar Jesú öllu sem aðskilur trúaða heiðingja frá trúuðum Gyðingum, þar á meðal þá misnotkun lögmálsins sem breikkar bilið (Ef 2.11-18). Jesús byggir einnig undravert nýtt musteri sem samanstendur af hinum trúuðu. Heiðingjarnir, sem eitt sinn voru útilokaðir frá því að tilbiðja í hinu heilaga musteri, sameinast nú trúuðum Gyðingum og verða nýtt musteri. Við verðum öll hluti af kirkju Guðs og verðum „heilagt musteri í Drottni“ (Ef 2.19-22) og njótum þeirra forréttinda að lifa í samstöðu með Jesú og bræðrum okkar og systrum í Kristi.

`Hvernig er notkun Páls á myndlíkingunni af söfnuðinum sem musteri í Ef 2.19-22 í samanburði við notkunina í textum eins og 1Kor 3.9-17; 2Kor 6.14 - 7.1 og 1Pét 2.4-8?`

Páll notar myndlíkinguna af söfnuðinum sem musteri sem lokamynd sína af fullri innlimun heiðingja í kirkjuna. Eitt sinn var þeim óheimilt að tilbiðja í forgarði Ísraels í musterinu en nú hafa þeir ekki aðeins fullan aðgang (Ef 2.18) heldur eru þeir byggingarefni í nýtt musteri sem ætlað er að vera andlegur bústaður handa Guði (Ef 2.22).

Höfundar Nýja testamentisins nota musteris-myndlíkinguna til að sýna fram á helgi kirkjunnar, hlutverk Guðs í stofnun og vexti kirkjunnar og samstöðu hinna trúuðu í kirkjunni. Myndlíkingin er notuð í tengslum við líffræðimál (sjá Ef 2.21 þar sem sagt er að musterið „vaxi“) og oft er lögð áhersla á byggingarferlið (sjá Ef 2.22, „þið eruð sambyggðir“). Í stað þess að kirkjan líti á þetta sem kyrrstæða mynd getur kirkjan kannast við að vera „musteri lifanda Guðs“ (2Kor 6.16).