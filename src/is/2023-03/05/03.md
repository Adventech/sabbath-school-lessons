---
title:  Sáttargjörð vegna krossins
date:  24/07/2023
---

„Því að hann er friður okkar. Hann gerði heiðingja og Ísraelsmenn að einum, hann reif niður vegginn sem skildi þá að. . . . Í einum líkama sætti hann þá báða við Guð með því að deyja á krossi“ (Ef 2.14-16).

`Hvernig lýsir Páll krossinum í eftirfarandi textum og áhrifunum af því sem Kristur gerði þar? Hvernig myndir þú draga saman það sem hann segir um krossinn og hvernig það breytir samskiptum okkar? (Sjá Ef 1.7, 8; Ef 4.32; Ef 2.13, 14; Ef 2.16; Ef 5.2, 25.)`

Samkvæmt Ef 2.11-22 sem er til athugunar þessa viku hefur krossinn þrenns konar ávinning fyrir hinn trúaða: (1) Heiðingjar sem voru fjarlægir Guði og fólki hans eru nú nálægir þeim (Ef 2.13) þar sem þeir eru nú synir og dætur Guðs og bræður og systur trúaðra Gyðinga (Ef 2.19); (2) Fjandskapurinn sem ríkti milli trúaðra Gyðinga og heiðinga er deyddur (Ef 2.16). Kross Krists fjarlægir fjandskap og stríð sem virtust vera óhagganleg milli Gyðinga og heiðingja og þeir voru svarnir óvinir (Ef 2.17); (3) Í stað fjandskapar kemur sáttargjörð. Það var áform Krists að sætta „þá báða við Guð með því að deyja á krossi“ (Ef 2.16; sbr. Kól 1.19-22).

Hvernig lítur sáttargjörðin út? Hvaða tilfinningu skapar sættin? Ímyndaðu þér alvarlegan kala milli móður og dóttur sem hefur varað um árabil. Hugleiddu að sá kali leysist upp fyrir náð og fyrirgefningu og sameiningunni milli þeirra tveggja sem á eftir fylgir. Það eru sættir. Sættir eiga sér stað þegar einn meðlimur kirkjunnar leggur til hliðar það sem aðskilur hann frá öðrum og gengst við honum sem kærum bróður eða systur sem taka við því sem í boði er. Sáttargjörð er ekki vélrænt eða lagalegt hugtak heldur er það félagslegt hugtak sem fagnar endurreisn rofinna persónutengsla. Páll leyfir sér á líta svo á að hið áhrifamikla verk sem Kristur vann á krossinum hafi áhrif á persónutengsl, ekki aðeins einstaklinga heldur einnig hópa fólks. Hann ímyndar sér að hún geri innrás í líf okkar og geri að engu klofning, leysi deilumál okkar og endurnýi samfélag okkar hvert við annað og gagnkvæman skilning.

`Hvernig kynnir þú að þurfa að beita þeim meginreglum sem um er að ræða til þess að sættast við einhvern? Hvernig ferðu að því?`