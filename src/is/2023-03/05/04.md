---
title:  Niðurrif múrsins sem aðskilur
date:  25/07/2023
---

`Hvað sagði Páll að Kristur hafi gert varðandi „lögmálið með boðorðum þess og skipunum?“ Hvers vegna gerði hann það? (sjá Ef 2.14, 15.)`

Páll vísar sennilega óbeint til handriðsins eða girðingarinnar með dauðahótuninni sem var umhverfis forgarð Ísraelsmanna í musteri Heródesar. Hann ímyndar sér að sá veggur hrynji og heiðingjarnir fái fullan aðgang að tilbeiðslu Guðs (Ef 2.18). Krossinn fjarlægir sérhvern slíkan vegg og kennir að þessar tvær þjóðir, Gyðingar og heiðingjar, séu í rauninni eitt.

Sumir trúa því að Ef 2.14, 15 kenni að krossinn hafi afmáð eða lagt til hliðar boðorðin tíu, þar á meðal hvíldardagsboðorðið. En í Efesusbréfinu sýnir Páll fram á mikla virðingu fyrir boðorðunum tíu sem ráðum til að bæta líf og samskipti kristinna lærisveina. Hann vitnar í fimmta boðorðið (Ef 6.2, 3) og vísar óbeint til annarra (t.d. þess sjöunda í Ef 5.3-14, 21-33; þess áttunda í Ef 4.28; þess níunda í Ef 4.25 og þess tíunda í Ef 5.5). Það er í samræmi við fyrri fullyrðingar Páls um lögmálið (Róm 3.31; Róm 7.12). Hann fjallar um misnotkun lögmálsins en ber virðingu fyrir lögmálinu sjálfu og gengur út frá órofnu framhaldi þess. Þar af leiðandi er það greinileg rangtúlkun á ásetningi Páls í þessum versum að halda því fram að þau fjalli um afnám boðorðanna tíu, einkum í ljósi allra þeirra texta í Biblíunni sem fjalla um eilífan varanleika lögmálsins.

En að nota lögmálið til að reka fleyg milli Gyðinga og heiðingja og einkum útilokun heiðingja frá fullri hlutdeild meðal fólks Guðs og tilbeiðslu Guðs væri algjör bannvara í huga Páls og mistúlkun á ásetningi Guðs með lögmálið. Lögmálið í Ef 2.14, 15 á annaðhvort við um lögboðna helgisiði þess sem aðgreindu Gyðinga frá heiðingjum, eins og flókið orðalag Páls gæti gefið til kynna (orðrétt: „lögmál boðorða sem koma fram í fyrirmælum“) eða allt lagakerfi Gamla testamentisins eins og það var túlkað, lagfært og misnotað sem fleygur til að aðskilja Gyðinga og heiðingja.

`Hvaða spennu meðal Sjöunda-dags aðventista eða í hinu kristna samfélagi þyrfti að takast á við eða leysa? Hvers vegna ætti sameiginleg elska okkar til Krists að nægja til að leysa þá spennu?`