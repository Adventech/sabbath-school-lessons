---
title:  Krossinn Og Kirkjan
date:  22/07/2023
---

### Lesefni vikunnar
Ef 2.11-22; Róm 3.31; Róm 7.12; Jes 52.7; Jes 57.19; Jóh 14.27; 1Kor 3.9-17.

> <p>Minnistexti</p>
> „Nú þar á móti eruð þér, sem eitt sinn voruð fjarlægir, orðnir nálægir í Kristi fyrir blóð hans. Því að hann er vor friður. Hann gjörði báða að einum“ (Ef 2.13, 14, 1981).

Samkvæmt hefð Gyðinga á tíma Páls teljumst við heiðin, Grikkir, sem höfum lært að meta Guð Gyðinganna. Við höfum sagt skilið við tilbeiðslu margra guða og tekið á móti hinum eina sanna Guði. Þegar við leggjum leið okkar um hina fögru forgarða og rifflaðar súlur musterisins í Jerúsalem vekur hljómurinn frá tilbeiðslukallinu okkur til lofgjörðar. En rétt í því stöndum við frammi fyrir rúmlega metershárri vegartálmun úr steini. Með nokkru millibili má finna þessi skilaboð á latínu og grísku: „Enginn útlendingur má fara inn fyrir vegartálmunina og inn á svæðið umhverfis musterið. Hver sem það gerir má sjálfum sér um kenna fyrir dauða sinn sem því fylgir.“ Á því augnabliki finnst okkur við vera útilokuð, útskúfuð og aðskilin.

Í Ef 2.11-22 sér Páll hvernig kross Krists skapar róttæka breytingu með því að brjóta niður slíkar hindranir og múra. „Lóðrétt“ leysir krossinn upp aðskilnað og sættir mennina við Guð og „lárétt“ sættir hann mennina. Krossinn fjarlægir fjandskap og færir frið milli Gyðinga og Grikkja og gerir þá „einn nýjan mann“ (Ef 2.15). Þeir verða þannig nýtt musteri, „bústaður handa Guði fyrir anda hans“ (Ef 2.22, 1981).

`Hvaða þýðingu hefur þessi sannleikur fyrir okkur í dag?`