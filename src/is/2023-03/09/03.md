---
title:  Að lifa sem börn ljóssins
date:  21/08/2023
---

Páll segir: „Látið engan tæla ykkur með marklausum orðum því að vegna þessa kemur reiði Guðs yfir þá sem hlýða honum ekki“ (Ef 5.6).

Páll hefur þegar bent á að þeir sem iðka mismunandi syndir blygðunarlaust og án iðrunar, séu frillulífismenn, saurugir eða ágjarnir (Ef 5.5). Hann hefur sett fram hispurslaust mat á þeim: þeir sem eru í Kristi og vænta þess að eiga hlutdeild í framtíðarríki hans ættu ekki að hegða sér eins og þeir sem eru það ekki (Ef 5.5). Hann hefur líka áhyggjur af áhrifum marklausra orða. Djarft umtal kynni að blekkja hina trúuðu til að halda að kynferðissyndir séu ekki forboðnar, eða þá tælast þeir inn í slíkar syndir (Ef 5.6). En vegna slíkra blekkinga eiga þeir yfir höfði sér dóm Guðs á tíma endalokanna, þá reiði Guðs sem kemur „yfir þá sem hlýða honum ekki“ (Ef 5.6).

Það er erfitt að útskýra hugtakið „reiði Guðs“. Þar sem um er að ræða reiði Guðs bendir það til þess að hún sé frábrugðin hinu venjulega hverflynda reiðiafbrigði mannanna (sbr. Ef 4.31). Reiði Guðs eru réttlát viðbrögð hans, sem er langlyndur og réttlátur, við þrjóskukenndu haldi mannsins í hið illa, en ekki stjórnlaus, ofsafengin viðbrögð við einhverju smávægilegu fráviki. Auk þes er oftast talað um guðlega reiði í tengslum við innblásnar viðvaranir Biblíunnar um hinn komandi dóm Guðs (t.d. Opb 6.12-17; Opb 16.1-16; Opb 19.11-16). Guð varar við komandi dómi sínum, en það bendir til náðar hans þar sem mennirnir eru „að eðli til reiðinnar börn“ (Ef 2.3) og falla þar með undir þennan dóm.

`Hvers vegna hvetur Páll hina trúuðu til að verða ekki lagsmenn syndaranna? (Ef 5.7-10)`

Páll hvetur lesendur sína til að hegða sér „eins og börn ljóssins“ (Ef 5.8) og meta „rétt hvað Drottni þóknast“ (Ef 5.10). Heiðingjarnir leita unaðsemda í „frillulífi og óhreinleika yfirleitt eða ágirnd“ (Ef 5.3). Markmið hins trúaða er gjörólíkt, að þóknast Guði en ekki sjálfum sér (sbr. Róm 12.1, 2; 2Kor 5.9; Heb 13.21 sem allir nota sama gríska orðið eúarestos sem þýðir „þóknanlegt“). Hinn trúaði leitast við að endurspegla sjálfsfórn Krists („lifið í kærleika eins og Kristur elskaði okkur og lagði sjálfan sig í sölurnar fyrir okkur“ Ef 5.2).

`Hver eru sum af þeim tómu orðum sem við á okkar tímum þurfum að gæta okkur á?`