---
title:  „Þess í stað komi þakkargjörð“
date:  20/08/2023
---

`Í hvaða skilningi ætlar Páll hinum trúuðu að vera eftirbreytendur Guðs? Sjá Ef 5.1, 2.`

Páll hvetur hina trúuðu í Efesus til að framganga í kærleika en það er einmitt mikilvægur þáttur í þessum hluta kaflans (sjá Ef 5.8, 15). Þetta líf í kærleika (Ef 5.2) á að mótast af kærleika Krists til okkar (sbr. Ef 4.32) sem birtist í friðþægingarfórn hans. Páll slær fernu föstu varðandi þessa fórn: 1. Hún er knúin af kærleika Guðs föður (Ef 5.1) og Kristi sjálfum (Ef 5.2). 2. Kristur dó í okkar stað sem staðgengill okkar. Kristur var ekki hlutlaust fórnarlamb, heldur gaf hann sjálfan sig fyrir okkur. 3. Samkvæmt táknmyndum helgidómsins í Gamla testamentinu var dauði Krists fórn sem var færð Guði. 4. Guð veitti fórninni viðtöku þar sem hún var eldfórn með þekkan ilm (Ef 5.2; sbr. 2Mós 29.18; 3Mós 2.9; Fil 4.18).

Í Ef 5.3-5 lætur Páll í ljós áhyggjur af kynferðislegu siðferði. Ungir trúskiptingar í Efesus eiga á hættu að hverfa frá kristilegri köllun sinni og leiðast aftur inn í kynferðislega breytni sem brýtur í bága við vitnisburð þeirra sem kristinna einstaklinga (sbr. 1Kor 5.1-11; 1Kor 6.12-20; 2Kor 12.21).

Annars vegar einkenndist grísk-rómverski heimurinn á fyrstu öldinni e.Kr. af þeirri siðferðilegu spillingu og þeim ólifnaði sem lýst er á öðrum stöðum í Nýja testamentinu (sjá 1Kor 6.9; Gal 5.19; Ef 4.17-19; Kól 3.5). Stórveislur hina auðugu einkenndust yfirleitt af þeirri hegðun sem Páll lýsir í Ef 5.3-14: drykkjuskap, dónalegu tali, djörfum skemmtiatriðum og ósiðlegu athæfi. Auk þess tryggðu þéttbýli nafnleynd og lausung sem stuðlaði að siðlausu kynlífs athæfi. Á hinn bóginn voru margir í því þjóðfélagi sem lifðu dyggðugu lífi og voru talsmenn strangs siðgæðis. Þegar Nýja testamentið framsetur lista yfir dyggðir-eða-lesti og lífsreglur heimila (eins og t.d. Ef 5.21 - 6.9, Kól 3.18 - 4.11) endurspegla höfundarnir það sem einkenndi heim þeirra. Þessi heimur, sem var bæði spilltur og dyggðugur, hjálpar okkur að skilja áminningu Páls um að forðast þá ósiðlegu hegðun sem heiðingjarnir iðkuðu jafnramt því að óska þess að hinir trúuðu væru gætnir í framkomu sinni og vera þannig í góðu áliti meðal þeirra sem utan stóðu.

`Á hvern hátt eiga orð Páls varðandi hegðun kynjanna við í þínu umhverfi?`