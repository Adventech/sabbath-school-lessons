---
title:  „Vakna, þú sem sefur!“
date:  22/08/2023
---

`Lestu Ef 5.11-14. Hvaða áhrifamiklu aðvörun gefur Páll hér og hvernig á hún við okkar kringumstæður?`

Til þess að skilja Ef 5.11-14 hjálpar það að taka eftir því að Páll notar tvær áminningar til skiptis: (1) að lifa lífi sem börn ljóssins sem heiðra Guð (Ef 5.8; sjá einnig Ef 5.1, 2, 4, 9-10, 11, 13, 14) og (2) lifa ekki ósiðlegu lífi sem einkennist af verkum myrkursins (Ef 5.11; sjá einnig Ef 5.3-8, 12) og Guð hefur andúð á.

Við getum grafist fyrir um hliðstæðar áminningar í Ef 5.8-10 í því skyni að skilja betur Ef 5.11. Hinir trúuðu eiga að lifa lífi sínu frammi fyrir hinum vantrúuðu sem „ljós í Drottni“ og „börn ljóssins“ (Ef 5.8). Tilgangurinn með því er að sýna fram á að „ávöxtur ljóssins er einskær góðvild, réttlæti og sannleikur“ (Ef 5.9). Með því er Páll að mæla með leið til að auðsýna gæsku Guðs. Hinir trúuðu eiga að fletta ofan af ófrjósömum verkum myrkursins með því að leyfa öllum að sjá réttláta andstæðu þess.

Við getum svo litið á ljóðrænt mál Páls í 13. og 14. versinu sem djarfa fullyrðingu hans um að hinir trúuðu geti unnið heimsbörn til trúar á Krist með því að auðsýna ávöxt andans. Andinn er sem ljós og opinberar það sem er í leyndum: „En allt það sem ljósið afhjúpar verður augljóst. Því að allt sem er augljóst er ljós.“ (Ef 5.13, 14, 1981). Þegar ljósið flettir ofan af spilltu lífi þeirra geta heimsbörnin séð líferni sitt í réttu ljósi („það verður augljóst“), að það eigi sér enga framtíð en eigi yfir höfði sér reiði (Ef 5.5, 6). Það getur haft í för með sér breytingu frá-myrkri-til-ljóss („því allt sem er augljóst er ljós“), en það er sú breyting sem lesendur Páls í Efesus sjálfir hafa reynt sem trúaðir (Ef 5.8).

Hvernig eigum við svo að skilja ljóðið eða sálminn í Ef 5.14 sem notar orðaforða sem tengist upprisu hinna dauðu á tíma endalokanna (sbr. Ef 2.1, 5) um að vakna af andlegum blundi og finna fyrir ummyndandi nærveru Krists? Þar sem Jes 60.1-3, sem Páll virðist vísa til, er beint til fólks Guðs, Ísrael, getum við litið á ljóðið í Ef 5.14 sem áhrifamikla áskorun til hinna kristnu um að vakna upp til hlutverks þeirra sem trúboða sem endurspegla ljós Krists í myrkum heimi (sbr. Fil 2.14-16; Matt 5.16).

`Hvernig getum við lifað þannig lífi að það geti flett ofan af verkum myrkursins og sýnt fram hvers kyns þau eru?`