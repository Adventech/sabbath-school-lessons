---
title:  Tilbeiðsla fyllt andanum (Ef 5.18-20)
date:  24/08/2023
---

`Í Ef 5.18-20 ímyndar Páll sér hina kristnu samankomna til tilbeiðslu. Hvaða mynd dregur hann upp af því sem þeir eru að gera á þeirri tilbeiðslustund?`

Í lok umræðu sinnar í Ef 5.1-20 hvetur Páll hina trúuðu til að snúa sér frá notkun víns sem deyfir hugann og finna þess í stað sameiginlega fyrir návist og mætti andans. Páll bannar ölvun með óbeinni tilvísun til Okv 23.31 og og gefur til kynna að hann hafi í huga fyrirmæli gegn víndrykkju eins og þau birtast í spekiritunum (Okv 20.1 og Okv 23.29-35). Vondar afleiðingar ölvunar eru m.a. saurugt tal um kynferðismál, svívirðilegt hjal, siðleysi og hjáguðadýrkun (Ef 5.3-14). Í stað þess eigi að koma íhugul tilbeiðsla Guðs sem andinn knýr til. Meginhvatning Páls um að láta fyllast af andanum er útskýrð nánar í Ef 5.19-21 með sögnum eins og „að ávarpa,“ „syngja,“ „að þakka“ og „sýna hvert öðru auðsveipni“.

Páll notar hvatninguna um að fyllast andanum (Ef 5.18) um heildina og gerir þannig ljóst að hann hugsi sér að hinir trúuðu komi saman til að tilbiðja Guð fyrir áhrif andans sem nærir einingu safnaðrins (Ef 4) og er í andstöðu við sjálfhverfa, heiðna hegðun og tilbeiðslu (Ef 5.1-18). Í þessu stutta yfirliti yfir guðsþjónustu hinna frumkristnu er tónlistarlofgjörð ríkjandi. Sumir vilja meina að söfnuðurinn hafi orðið til í söng, og þessi vers ásamt Kól 3.16 eru besta vísbendingin um að svo kunni að vera (sbr. Post 16.25 og Jak 5.13).

Það er „lárétt“ hlið á tilbeiðslunni þar sem meðlimirnir að vissu marki „ávarpa hvert annað“ í söng (Ef 5.19). En megin-viðfangsefni tónlistarlofgjörðarinnar er Drottinn, því að Ef 5.20 bendir á að það sé Drottinn Jesú Kristur (sbr. Kól 3.16). Þakkargjörðin sem nefnd er í Ef 5.20 er hliðstæð tónlistarlofgjörðinni í Ef 5.19 og henni er beint að „Guði, föðurnum, fyrir alla hluti í nafni Drottins vors Jesú Krists.“ Orðið „andlegur“ í orðasambandinu „í andlegum ljóðum“ beinir athyglinni að hlutverki Heilags anda í tilbeiðslunni þar sem það lýsir ljóðunum sem innblásnum eða fyllt af Heilögum anda. Yfirlit Páls yfir guðþjónustu<sup>2</sup> hinna frumkristnu sýnir þannig fram á alla þrjá meðlimi guðdómsins sem virka þátttakendur í henni.

`Hvernig getum við notað tónlist til að gera guðsþjónustuna eða tilbeiðsluna áhrifameiri?`

---

<sup>2</sup> Þess má geta að enska orðið „worship“ sem er notað í þessari lexíu merkir bæði tilbeiðslu og guðsþjónustu.  Sömuleiðis er enska hugtakið „church“ notað jöfnum höndum um söfnuðinn sem samansafn einstaklinga og kirkjuna sem stofnun.  (Þýð.).