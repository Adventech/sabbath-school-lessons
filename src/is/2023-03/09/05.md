---
title:  Að grípa tækifærið
date:  23/08/2023
---

Páll lýkur Ef 5.1-20 með tveimur röðum áminninga, annars vegar Ef 5.15-17 og hins vegar Ef 5.18-20, og lýkur þannig kafla sem leggur sífellt áherslu á siðferðilegan hreinleika. Fyrri áminningaröðin byrjar á áminningu um að hafa „nákvæma gát á hvernig þið breytið, ekki sem fávís heldur sem vís“ (Ef 5.15) og er endurtekin í Ef 5.17 „Verið því ekki óskynsöm heldur reynið að skilja hver sé vilji Drottins.“ Á milli þeirra er hvatning til að „nota hverja stund“<sup>1</sup> (Ef 5.16).

`Hugleiddu hvatningu Páls um að lifa þannig að það endurspegli skilningsríka visku sem einkennist af bæn (Ef 5.15-17). Hvað felst í því að lifa ekki sem fávís heldur sem vís? Hvað gæti falist í því að „nota hverja stund“ í ljósi merkingarinnar sem getið er neðanmáls?`

Í Efesusbréfinu notar Páll oft orðmynd Gamla testamentisins „að ganga“ um það að „lifa,“ „breyta“ eða „hegða sér“ (Ef 2.2, 10; Ef 4.1, 17; Ef 5.2, 8). Hér notar hann þessa orðmynd til þess að hvetja til þess ásetnings að vera lærisveinn. Á sama hátt og við ættum að gæta fótanna þegar við göngum ósléttan stíg eða í dimmu ættu hinir trúuðu að hafa nákvæma gát á því hvernig þeir „ganga“ (Ef 5.15). Þar sem Ef 5.15 hefur hliðstæðu í 17. versinu getur það hjálpað okkur að skilja hvað felst í því að lifa skynsamlega. Við lítum ekki innávið í leit að skynsemi. Skynsemin felur í sér að líta út fyrir okkur sjálf og skilja „hver sé vilji Drottins“ (Ef 5.17).

Páll notar einnig lifandi mynd til að hvetja lesendur sína til að einsetja sér að vera lærisveinar. Þegar Páll talar um að nota tímann sem best (Ef 5.16, sjá einnig neðanmáls) notar hann gríska sögn sem þýður „að kaupa“ og felur í sér að „krækja sér í þau kjarakaup“ sem í boði eru þegar við bíðum endurkomu Krists. „Tíminn“ lýsir hér arðvænlegum tíma fram til endalokanna sem okkur ber að nýta til fulls. Það er líka krefjandi tími þar sem „dagarnir eru vondir“ (Ef 5.16; sbr. Ef 6.13 og Gal 1.4) og vegna þess að „aldarháttur þessa heims“ lýtur „vilja valdhafans í loftinu“ (Ef 2.2).

Sem trúsystkini horfum við fram til endurkomu Krists en við lifum á erfiðum tíma sem Páll lýsir sem áhættusömum en gefandi markaðstorgi. Við eigum að vera á verði hvernig við notum tímann sem eftir er líkt og þeir sem eru vakandi fyrir kjarakaupum sem standa til boða á kostakjörum stutta stund. Þó svo við getum ekki keypt frelsun þá er myndin samt viðeigandi: að taka í skyndi á móti því sem okkur býðst í Kristi.

---

<sup>1</sup> Eða orðrétt: „Eftir að hafa endurleyst tímann“ (Þýð.)