---
title:  Elskaðu eiginkonu þína eins og sjálfan þig
date:  30/08/2023
---

`Hvaða ný rök notar Páll í því skyni að hvetja eiginmenn til að auðsýna eiginkonum sínum ástúð og elsku? Ef 5.28-30.`

Reglur Páls fyrir kristið heimili (Ef 5.21 - 6.9) opinbera krefjandi félagslegt samfélag. Í Ef 5.28-30 beinir Páll tali sínu til eiginmanna sem fylgdu of algengri venju samtímans að „hata eigið hold“ (sjá Ef 5.28, 29), misnota eiginkonur sínar og berja þær. Í hinum grísk-rómverska heimi á tíma Páls hafði fjölskyldufaðirinn mjög víðtæk völd. Hann gat beitt hörku þegar hann refsaði eiginkonu sinni, börnum og þrælum og jafnvel drepið þau og samt verið innan löglegs réttar síns (þó svo almenningsálitið væri í sívaxandi mæli andvígt því að beita því valdi á öfgafullan hátt).

Í Ef 5.25-27 gaf Páll nákvæma lýsingu á elsku Krists til kirkjunnar, æðsta fordæminu um kærleika, og brá þannig upp fyrirmynd fyrir eiginmennina sem var gjörólík þeirri sem þeir áttu að venjast. Áður en hann kemur síðan með ný rök bendir hann kristnum eiginmönnum aftur til fyrirmyndarinnar miklu og hvetur þá til að bregðast við á sama hátt og Jesús (Ef 5.28) sem „lagði sjálfan sig í sölurnar“ fyrir brúði sína, kirkjuna, og sér um allar þarfir hennar (Ef 5.25-27). Páll skírskotar til kristinna eiginmanna að snúa sér frá hefðbundnum iðkunum samtímans og leitast við að líkja eftir ástúð og elsku Krists.

Í Ef 5.28-30 framsetur Páll nýja röksemd til að styrkja elsku kristinna eiginmanna til eiginkvenna sinna: sjálfs-elsku. Hann framsetur eitthvað sem er óumdeilanlegt: „Enginn hefur nokkru sinni hatað eigið hold“ (a.m.k. enginn með skýran huga). Eiginmenn vinna ekki sjálfum sér tjón eða lúberja líkama sinn. Þess í stað „elur hann það og annast“ (Ef 5.29). Í viðleitni sinni að útrýma hörku og ofbeldi gegn kristnum eiginkonum býður Páll kristnum eiginmönnum að samsama sig eiginkonum sínum. Þú ert svo náinn eiginkonu þinni, segir Páll, að þú ert í rauninni að skaða sjálfan þig þegar þú gerir henni mein og flestir með réttu ráði gera ekki slíkt.

Páll snýr sér svo aftur að fordæmi Jesú og bendir á að Kristur sjálfur sé að annast sjálfan sig þegar hann ber umhyggju fyrir hinum trúuðu sem eru „líkami hans“ (Ef 5.29, 30). Hann hvetur þá til að móta framkomu sína gagnvart eiginkonum sínum í samræmi við það hvernig þeir fara með sig sjálfa og hvernig Kristur kemur fram við þá.

`Páll notar fordæmi Jesú bæði fyrir eiginkonur og eiginmenn. Hvað getum við lært af Jesú varðandi elsku til fjölskyldumeðlima okkar?`