---
title:  'Kirkjan -- brúður Krists: fyrri hluti'
date:  28/08/2023
---

`Berðu saman Ef 5.25-27, 29 og frásögnina um óskilabarnið í Esk 16.1-4. Hvaða þætti úr þeirri frásögn endurspeglar Páll í yfirliti sínu?`

Þegar Páll byggir upp myndlíkingu sína í Ef 5.25-27, 29 um kirkjuna og tengsl hennar við Krist gerir hann líkinguna lifandi á grundvelli hefða og siða brúðkaups til forna. Ef kirkjan er sem brúður er Kristur hinn guðlegi brúðgumi sem:

(1) Elskar kirkjuna sem brúði (Ef 5.25). Við megum ekki gleyma því að þetta er hjartans mál fyrir Jesú. Hann elskar okkur!

(2) Gefur sjálfan sig sem brúðarverð. Samkvæmt fyrirkomulagi fornra brúðkaupa „greiddi“ brúðguminn „brúðarverð“ fyrir brúði sína. Venjulega var það há fjárupphæð og dýrgripir og var svo mikils virði að fjármál fornra þorpa voru oft háð slíkri venju. Kristur greiddi hámarksverðið fyrir kirkjuna sem brúði sína þegar hann „lagði sjálfan sig í sölurnar fyrir hana“ (Ef 5.25). Með holdtekju sinni og dauða á krossi gaf hann sjálfan sig sem brúðarverð.

(3) Baðar brúði sína. Það var mikilvægur þáttur í fornum brúðkaupum að undirbúa brúðina. Líkt og gerist í dag þá voru það brúðarmeyjarnar og kvenkyns ættingjar brúðarinnar sem bjuggu hana undir brúðkaupið. En Páll gerir sér í hugarlund að hinn guðlegi brúðgumi undirbúi brúði sína undir brúðkaupið! Það er hann sem „hreinsar hana í vatnslauginni“ (Ef 5.26) sem að öllum líkindum vísar til skírnarinnar.

(4) Gefur fyrirheit. Þessi hreinsun gerist „með orðinu“ (Ef 5.26) sem bendir á fyrirheitið sem hinn guðlegi brúðgumi gefur brúði sinni, ef til vill í tengslum við heitbindinguna (sbr. Ef 1.3-14 og Ef 2.1-10 þar sem lögð er áhersla á fyrirheit Guðs til hinna trúuðu við afturhvarf þeirra). Heitbindingin tilsvarar trúlofun á okkar tímum en fól í sér miklu alvarlegri samningaviðræður, þar á meðal skriflegan samning um brúðarverðið (frá eiginmanninum tilvonandi) og heimanmundinn (það sem brúðurin myndi leggja fram til hjónabandsins frá fjölskyldu sinni).

(5) Undirbýr og skýðir brúði sína. Þegar brúðurin er að lokum færð fram fyrir brúðgumann er hún stórkostlega fögur í lýtalausri dýrð (Ef 5.27). Kristur laugar ekki aðeins brúði sína, hann undirbýr hana einnig og prýðir.

`Hvernig hjálpa þessi vers okkur að skilja hvað Kristi finnst um okkur? Hvers vegna ætti það að vera uppörvandi fyrir okkur?`