---
title:  'Söfnuðurinn - brúður Krists: síðari hluti'
date:  29/08/2023
---

`Hvernig notar Páll þætti úr fornu brúðkaupi í skírskotun sinni til hinna kristnu í Korintu? Hvenær ræddi hann það? (2Kor 11.1-4).`

Síðasta myndin sem Páll dregur frá fornu brúðkaupi í Ef 5.25-27 er af Kristi þar sem hann (6) leiðir brúðina fram fyrir sjálfan sig. Til forna var það svaramaður, svaramenn eða faðir brúðarinnar sem leiddi brúðina inn og gaf hana brúðgumanum, en aldrei sjálfur brúðguminn! En hér bregður Páll upp mynd af Jesú þar sem hann leiðir kirkjuna fram fyrir sig sem brúði.

Páll notar giftingarvenjur og hlutverk þátttakenda til að beina athyglinni að kirkjunni í ákveðinni tímaröð: (1) Heitbinding. Kristur bauð sig sjálfan fram fyrir kirkjuna (sem brúðarverð) og varð þannig heitbundinn henni (Ef 5.25). (2) Undirbúningur undir hjónavígsluna. Athygli brúðgumans heldur áfram í viðleitni hans að helga og hreinsa brúðina (Ef 5.26). (3) Brúðkaupið sjálft. Umhyggja brúðgumans snýst um að leiða fram brúðina í brúðkaupinu (Ef 5.27). Þessi síðastnefndi þáttur lítur fram til hinnar miklu brúðkaupsveislu við endurkomu Krists þegar hann, brúðguminn, kemur til að gera tilkall til kirkjunnar sem brúðar og leiða hana fram til sín (Ef 5.27; sbr. 2Kor 11.1, 2 og Kól 1.21-23, 28).

Forn brúðkaup hófust oft með skrúðgöngu að næturlagi (sjá Matt 25.1-13). Brúðguminn og fylgdarlið hans söfnuðust saman heima hjá brúðgumanum -- hinu nýja heimili hjónanna -- þar sem skrúðgangan hófst með mikilli viðhöfn. Með ljós frá blysum og léttum söng og fögnuði mjakaðist mannfjöldinn áfram í átt að heimili föður brúðarinnar. Þar var náð í brúðina eða þá mætti hann hópgöngu brúðarinnar á leiðinni og fylkingin myndi leiða parið til hins nýja heimilis þeirra þar sem gestirnir myndu hefja vikulangt veisluhald sem náði hámarki sínu með hjónavígslunni þar sem brúðurin var leidd fram fyrir brúðgumann.

Í lýsingu sinni af því þegar Kristur leiðir kirkjuna til sín vísar hann óbeint til þessarar stórfenglegu skrúðgöngu og að því augnabliki þegar hún er leidd fram. Með því gefur hann hrífandi mynd af endurkomu Krists sem brúðkaupi framtíðarinnar þegar hinni löngu trúlofun milli Krists og kirkju hans lýkur og haldið er upp á brúðkaup þeirra.

`Hvaða boðskap ættum við að læra af þessari jákvæðu, hamingjusömu og vonarríku mynd?`