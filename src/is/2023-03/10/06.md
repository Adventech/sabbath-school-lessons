---
title:  „Eitt hold“ fordæmi hjónabandsins
date:  31/08/2023
---

`Rifjaðu upp frásögnina um sköpunina í 1Mós 2.15-25. Hvað gerðist rétt fyrir yfirlýsinguna um að maðurinn og konan eigi að verða „eitt hold“ (1Mós 2.24)?`

Lykillinn að því að heimfæra ráðleggingu Páls til eiginmanna og kvenna er að líta á tilvísun hans í Ef 5.31 til 1Mós 2.24 sem hápunkt ráðleggingarinnar. Þegar hann hugleiðir sköpunarsöguna í 1. Mósebók sér hann þarfir kristinna safnaða og heilbrigði fjölskyldutengsla innan þeirra. Í 1Mós 2.24 heyrir hann boðskap sem endurómar niður í gegnum aldirnar. Guð hefur áformað að hjónabandið skuli vera „eitt-hold-samband“ þar sem kynferðisleg eining endurspeglast í tilfinningalegri og andlegri einingu sem aftur gefur kynferðislegu sambandi merkingu.

Með því að vitna í 1Mós 2.24 velur Páll yfirlýsingu um hjónabandið frá því fyrir syndafallið og heimfærir það upp á sambandið milli kristinna eiginmanna og kvenna. Í heimi okkar eftir syndafallið sýnir hömlulaus misneyting kynferðistengslanna milli manns og konu fram á hve djúpar rætur í nútíma þjóðfélagi sú hugmynd hefur að kynferðisleg eining tákni undirokun konunnar. Páll, aftur á móti, bendir á að kynferðislegt samband, eins og því er lýst í 1. Mósebók, hafi ekkert með undirokun að gera heldur einingu. Það táknar hvorki yfirráð mannsins né rauntjáningu heldur einingu eiginmanns og eiginkonu hans þannig að þau verða eitt hold. Við getum því litið á bæði Ef 5.21-33 og 1Mós 2.24 sem mikilvæga kenningu um hjónaband og kynferði sem stangast á við viðtekið siðferði og útbreidda „guðfræði“.

Í sama samhengi talar Páll í næsta versi um „mikinn leyndardóm“ (sjá Ef 5.32). Það felur í sér báðar hliðar tvöfaldrar myndlýsingar sem Páll hefur verið að nota: annars vegar að skilja kristilegt hjónaband í ljósi sambands Krists við kirkju sína (Ef 5.32) og hins vegar að skilja samband Krists við kirkju sína í ljósi kristilegs hjónabands (Ef 5.32).

Kristilegt hjónaband er hafið upp með því að líkja því við sambandið milli Krists og kirkjunnar. Auk þess öðlast hinir kristnu nýja innsýn í samfélag sitt við Krist með því að líta á samband kirkjunnar við Krist í gegnum linsu ástríks, kristilegs hjónabands.

`Á hvern hátt er Ef 5.33 góð samantekt af ráðleggingum Páls í Ef 5.21-32? Hvernig geta þeir sem eru giftir leitast við að koma þessum meginreglum í framkvæmd í hjónabandi sínu?`