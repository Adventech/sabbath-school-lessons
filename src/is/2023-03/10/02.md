---
title:  Ráðlegging til kristinna eiginkvenna
date:  27/08/2023
---

Páll byrjar ráðleggingar sínar í Ef 5.21 sem tengir saman Ef 5.1-20 og Ef 5.22-33 en þar hvetur hann meðlimi kirkjunnar til að vera undirgefna hvert öðru (sbr. Mrk 10.42-45; Róm 12.10; Fil 2.3, 4). Hinir trúuðu eiga þannig að sýna Kristi lotningu (Ef 5.21). Þetta er fyrsta ábendingin af mörgum þar sem Páll bendir á að að tengsl okkar við Krist séu mikilvægasta auðkenni hinna trúuðu.

`Hvað á Páll við þegar hann hvetur meðlimi safnaðarins til að vera undirgefna hver öðrum? Hvernig eigum við að skilja það? Ef 5.21.`

Páll býður einnig kristnum eiginkonum að vera undirgefnar „eiginmönnum sínum eins og Drottni“ (Ef 5.22) og gerir það ljóst að hann er að tala um undirgefni eiginkvennanna undir eiginmenn sína (sjá einnig 1Pét 3.1, 5). Þegar hann segir, að þær eigi að vera það „eins og Drottni“ á hann þá við að hún eigi að vera eiginmanni sínum undirgefin eins og hann sé Drottinn, eða á hann við að Kristur sé æðsta takmark undirgefni hennar?

Í ljósi þess sem sagt er í Ef 6.7 um að þrælar eigi að þjóna „eins og Drottinn ætti í hlut og ekki menn“ og Kól 3.18 þar sem eiginkonunum er sagt að vera „undirgefnar eiginmönnum sínum eins og sómir þeim er Drottni heyrir til“ er síðari túlkunin ákjósanlegri. Eiginkonurnar eru sjálfar trúaðar og þeim ber að heiðra Krist fram yfir eiginmenn sína.

Í bréfunum til Efesus og Kólossu er Kristur--og hann einn--framsettur sem höfuð kirkjunnar, sem er líkami hans (Ef 1.22; Ef 5.23; Kól 1.18): „Kristur er höfuð kirkjunnar, hann er frelsari líkama síns“ (Ef 5.23, 1981). Á sama hátt er eiginmaðurinn „höfuð konunnar“ (Ef 5.23) og trúfesti kirkjunnar við Krist er fyrirmynd um trúfesti eiginkonunnar við eiginmann sinn. Textinn gengur út frá elskuríku og umhyggjusömu hjónabandi en ekki óstarfhæfu. Það ætti ekki að túlka þetta vers þannig að það opni leið fyrir heimilisofbeldi.

Hvers vegna er svo mikilvægt að muna eftirfarandi ráðleggingu í þessu ljósi? Ef eiginmaðurinn er „ruddalegur, grófur, ofsafenginn, eigingjarn, óvæginn og ofríkisfullur skyldi hann aldrei taka sér þau orð í munn að eiginmaðurinn sé höfuð eiginkonunnar og að henni beri að vera honum undirgefin í öllu. Hann er ekki Drottinn, hann er ekki eiginmaðurinn í sannri merkingu þess orðs“ (AH, bls. 117).