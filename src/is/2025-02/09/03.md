---
title:  Von þrátt fyrir ringulreið
date:   26/05/2025
---

Mikið er um táknmál í Sálmunum en þegar um er að ræða mál sem varða lokastöðu plánetu okkar er lítil ástæða til að halda að lýsingin sé einungis táknræn. Í Slm 46 erum við minnt á að endurkoma Krists muni hafa djúpstæð áhrif á jörð okkar. Það eru ekki aðeins klettarnir og hafið sem verða fyrir áhrifum, hámark sögu þessarar jarðar felur í sér niðurbrot heimsvelda, hinna ömurlegu stjórnkerfa mannanna sem hafa orsakað svo miklar þjáningar um aldaraðir.

Að lokum munu öll þessi máttarvöld og allt hið illa ásamt þjáningum sem þau hafa leitt yfir manninn líða undir lok.

`Lestu Jer 4.23-26. Hvað segja þessi vers okkur um örlög þessa heims áður en hinn nýi himinn og hin nýja jörð koma til sögunnar (Opb 21.1)?`

Spádómar Biblíunnar sýna okkur hvað koma mun fyrir þennan heim. Sýnin í Dan 7 sýnir okkur t.d. ólgusjó sem þjóðir heimsins rísa upp úr. Vindar átaka og hernaðar blása yfir haf heiðingjanna (jörðina) og leiða fram hvert heimsveldið fætur öðru, en ekkert þeirra getur leyst hið raunverulega vandamál sem hrjáir mannkynið. Leiðtogar heimsins sem við vogum okkur að treysta eru alltaf jafn syndugir og eigingjarnir og við erum öll.

Ekkert þeirra ríkja sem Daníel voru sýnd voru örugg fyrir fólk Guðs (þó svo sum væru betri en önnur). En við vitum að ríki Guðs er föðurland okkar (Fil 3.20) og hátt yfir ringulreið þessa heims er hásæti sem ekki bifast (sjá Esk 1.26). Jesús sagði að heimurinn ætti eftir að lenda í meiri ringulreið þegar við nálgumst endurkomu Krists (Matt 24) en við getum komist í gegnum það allt fyrir trú, óháð ásigkomulagi jarðarinnar þar sem við vitum að Guð hefur ekki misst stjórnina á atburðunum og hann mun uppfylla fyrirheit sín: „Þjóðir geisuðu, ríki riðuðu, raust hans þrumaði, jörðin nötraði. Drottinn hersveitanna er með oss, Jakobs Guð vort vígi“ (Slm 46.7, 8). Í augnablikinu ganga málin ekki sérlega vel og þau munu heldur ekki gera það, en þegar lengra er litið þá er útlitið allt annað, Guði sé lof!

`Það efast enginn um að heimurinn virðist skipulagslaus og stjórnlaus. Hvernig ætti spádómurinn í Dan 7 að hjálpa okkur að sjá að allt muni að lokum snúast okkur í hag ef við erum trúföst?`