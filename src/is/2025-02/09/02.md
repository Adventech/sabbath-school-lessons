---
title:  Örugg hjálp í nauðum
date:   25/05/2025
---

`Lestu Slm 46. Hvaða vonarboðskap getum við dregið af þessum versum mitt í ringulreið lífsins og hvað vitum við um það sem koma mun yfir jörðina á hinum síðustu dögum í tengslum við deiluna miklu?`

Fertugasti og sjötti sálmurinn virðist koma inn á þema sem við finnum einnig í Hebreabréfinu: Eitthvað sem er betra. Jesús er betri en jarðneskur æðstiprestur, fórn hans er betri en allar dýrafórnirnar og himneski helgidómurinn er betri en táknmyndir hans hér á jörðu.

En þessi sálmur tekur aðra stefnu. Sálmaskáldið tekur ekki eitthvað sem er gott og ber það saman við eitthvað sem er betra. Hann ber saman heim sem er í uppreisn og það hræðilega sem er afleiðing þess og fyrirheitið um eitthvað betra sem Guð áformar fyrir okkur.

Reyndar er þessi sálmur fullur af von og fyrirheiti um að jafnvel mitt í eyðileggingu og reynslum, þjáningum og stríðum sem við stöndum andspænis þá segir Guð við okkur: „Hættið og játið að ég er Guð“ (Slm 46.11) og að við eigum að hvíla í fullvissunni um að dag einn muni allt þetta taka enda og Guð muni „verða upphafinn á jörðu“ (Slm 46.11).

Taktu einnig eftir því sem stendur skrifað í Slm 46.3: „Því óttumst vér eigi þótt jörðin haggist og fjöllin steypist í djúp hafsins.“

Óhjákvæmilega minnumst við þess sem sagt er að muni gerast við endurkomuna: „Og himinninn sviptist burt eins og þegar bókfell vefst saman og hvert fjall og ey færðist úr stað sínum.“ (Opb 6.14). Og Pétur bendir á að okkur beri að „bíða eftir degi Guðs og flýta fyrir að hann komi. Þá munu himnarnir leysast sundur í eldi og frumefnin bráðna af brennandi hita“ (2Pét 3.12). Núverandi heimur okkar ásamt öllu því illa sem honum tilheyrir mun ekki vara að eilífu en það sem á eftir kemur lofar okkur einhverju sem hugur okkar á erfitt með að skilja. En sem stendur þurfum við einungis að standa fast, varðveita trú okkar og halda fast við þá opinberun sem við höfum af Guði, einkum Jesú á krossinum.

`Óháð því hve slæmt ástand heimsins er (og við vitum að heimurinn fer versnandi), hvaða von ættum við samt að hafa á grundvelli þekkingar okkar á gæsku Guðs, mætti hans og eðli?`