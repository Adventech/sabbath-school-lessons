### Undanfari Spádóma

Á tíma Persaflóastríðsins (1991) var velþekktur mótmælendarithöfundur og ræðumaður sannfærður um að Opinberunarbókin segði fyrir um þau átök. Hann byggði rök sín á þeirri staðreynd að sumar þyrlurnar sem notaðar voru í stríðinu litu út eins og engispretturnar sem lýst er í Opb 9. „Og stjarnan lauk upp brunni undirdjúpsins og lagði þaðan reyk eins og frá stórum bræðsluofni. Og sólin og loftið myrkvaðist af reyknum úr brunninum. Út úr reyknum komu engisprettur á jörðina og þær fengu sama mátt og sporðdrekar jarðarinnar“ (Opb 9.2, 3).

Þetta er ekki endilega besta leiðin til að túlka spádóma Biblíunnar, er það? Samt er þetta nokkuð útbreidd túlkunaraðferð. Á síðustu áratugum hefur fjöldinn allur af bókum og greinum, myndböndum og vefsíðum um spádóma komið út og framsett spár m.a. um tímasetningu varðandi loka-atburði sögunnar sem yfirleitt eru tengdir stríðum og umbrotum í Austurlöndum nær, en hingað til hafa þessar forsagnir ekki ræst.

Sem Sjöunda-dags aðventistar förum við aðra leið, leið þar sem Kristur er miðlægur og spádómurinn beinir athyglinni ekki lengur að ákveðnu landssvæði í Austurlöndum nær og stríðsátökum þar. Þess í stað lítum við á spádómana í ljósi deilunnar miklu milli Krists og Satans - heimsvíðtæk andleg átök sem ná hámarki sínu þegar fólk Guðs, Gyðingar jafnt sem heiðingjar (sjá Opb 12.17; Opb 14.12), mun standa andspænis lokaþrengingunum sem snúast um að tilbiðja skaparann (sjá Opb 14.7) fremur en dýrið og ímynd þess.

Annar kaflinn í Daníelsbókinni er lykilatriði í að skilja þessa spádóma endalokanna, en hann inniheldur ekki aðeins sögulegt yfirlit spádómanna heldur einnig lykilinn að því að túlka merkingu þeirra.

Þessi kafli í Daníel bregður upp mynd af fjórum heimsveldum - Babýlon, Medó-Persíu, Grikklandi og og Róm - sem líða undir lok þegar Guð setur upp eilífðarríki sitt „sem aldrei mun hrynja og ekki verða selt annarri þjóð í hendur. Það mun eyða öllum þessum ríkjum og gera þau að engu en sjálft standa að eilífu“ (Dan 2.44). Hliðstæðir spádómar í Dan 7 og 8 bregða upp þessari sömu heildarmynd af þessum heimsveldum sem koma fram en hverfa svo allt til þess tíma að Guð stofnsetur eilífðarríki sitt.

Í Dan 7 útskýrir engill þetta fyrir okkur: „Þessi stóru dýr, fjögur að tölu, merkja fjögur konungdæmi sem koma munu fram á jörðinni en síðan munu hinir heilögu hins æðsta hljóta konungsvaldið og halda konungdæminu að eilífu og um aldir alda“ (Dan 7.17, 18).

Fjögur heimsveldi (Babýlon, Medó-Persía, Grikkland og Róm) koma hvert á eftir öðru þar til Guð stofnsetur ríki sitt eftir endurkomu Jesú.

Við erum enn hér á rómverska tímabilinu, sem er fjórða og síðasta jarðneska konungdæmið áður en Kristur kemur aftur.

Með þetta sögusvið sem grundvöll fyrir skilningi okkar á spádómunum munum við rannsaka leiðir til að túlka spádóma Biblíunnar, einkum óbeinar tilvísanir, frásagnir, myndir og orðmyndir sem opna sannleika spádómanna og lokaviðburðanna.

Við byrjum með frásögninni um sköpunina í 1Mós, sem er ekki einungis mikilvæg til að skilja spádóma heldur einnig það sem á eftir kemur, einkum friðþægingardauða Jesú á krossinum, og höldum svo áfram með því að líta á Babelturninn, helgidómsþjónustuna, Sálmana og jafnvel nokkur hjónabönd í Gamla testamentinu. Í öllum þessum textum, og jafnvel öðrum, finnum við myndir, tákn og orðmyndir sem fylla spádóma um endalokin lífi, einkum í Opinberunarbókinni, ef við rannsökum þá í bænaranda og með auðmjúku og undirgefnu hjarta. Ef við leitumst við að rannsaka Biblíuna með uppreisnaranda erum við að sóa tímanum.

Það tekur meira en einn ársfjórðung að rannsaka allar frásagnir og myndir sem hjálpa til að opna sannindi spádómanna. Við kunnum að þurfa alla eilífðina til þess! En þangað til munum við leitast við að rannsaka það sem við getum fyrir Guðs náð.

_Shawn Boonstra er yfirmaður og ræðumaður fyrir Voice of Prophecy (Rödd spádómsins) útbreiðslustarfið. Þættir hans og bækur hafa verið til blessunar um allan heim og boðunarstarf hans hefur náð til allra meginlanda heimsins nema suðurheimskautslandsins._