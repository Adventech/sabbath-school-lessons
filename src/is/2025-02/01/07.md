---
title:  Til íhugunar
date:   04/04/2025
---

Lestu kaflann „Amerískur siðbótarmaður“ í DM, bls. 217-234.

„Lærðir og leikir héldu því fram að spádómar Daníels og Opinberunarbókarinnar væru óskiljanlegir leyndardómar. En Kristur leiðbeindi lærisveinum sínum til orða spámannsins Daníels um þá atburði sem verða mundu á þeirra tímum og sagði: „Lesandinn athugi það“ (Matt 24.15). Og þeirri fullyrðingu að Opinberunarbókin sé óskiljanlegur leyndardómur er mótmælt með sjálfu nafni hennar: „Opinberun Jesú Krists, sem Guð gaf honum til að sýna þjónum sínum það sem verða á innan skamms. . . . Sæll er sá er les þessi spádómsorð og þeir, sem heyra þau og varðveita það, sem í þeim er ritað, því að tíminn er í nánd“ (Opb 1.1-3). . . .

Hvernig dirfast menn, með innblásinn vitnisburð fyrir sér, að halda því fram að Opinberunarbókin sé leyndardómur, sem mannleg skynsemi fær ekki kannað? Leyndardómur hennar er opinberaður. Hún er opin bók. Rannsókn Opinberunarbókarinnar beinir huganum að spádómum Daníels, og um atburði sem verða munu er sögu þessarar jarðar lýkur.

Jóhannesi var opinberaður djúpur og athyglisverður skilningur á reynslu kristinnar kirkju. Hann sá ástand lýðs Guðs, hættur sem að honum steðjuðu, átök og loks endanlega frelsun hans. Hann skráir hinn síðasta boðskap sem ætlað er að fullkomna uppskeru jarðarinnar, annað hvort sem korn í hina himnesku kornhlöðu, eða hismi sem verður á eld kastað. Honum voru opinberaðir hinir örlagaríkustu atburðir, einkum er snerta hinn síðasta söfnuð, svo að þeir sem snerust frá villu mættu öðlast þekkingu á þeim hættum og átökum sem í vændum væru. Enginn þarf að vaða reyk um það sem yfir jörðina á að koma“ (DM, bls. 233, 234).

**Til umræðu:**

`Hvernig getum við rannsakað spádómana svo að það styrki trú okkar? Hvaða spádómar, sem margir hverjir voru skráðir fyrir mörg þúsund árum um atburði sem gerast mundu mörg hundruð eða jafnvel þúsundum árum síðar, hafa styrkt traust þitt til Biblíunnar og Guðs sem hefur innblásið hana? Til dæmis, hvernig gefur Dan 2 okkur áhrifamiklar og rökréttar ástæður til að treysta ekki einungis því að Guð sé til heldur einnig því að hann þekki framtíðina?`

`Hvað er besta leiðin til að vernda okkur gegn villtum og tilgátukenndum rannsóknaraðferðum spádómanna jafnvel innan okkar eigin safnaðar? Hvers vegna verðum við að huga að áminningu Páls í 1Þess 5.21: „Prófið allt, haldið því sem gott er.“`