---
title:  Rannsakið orð Guðs
date:   02/04/2025
---

Sjöunda-dags aðventistar eru í mikilli þakkarskuld við William Miller fyrir skilning þeirra á spádómum Biblíunnar. Þó svo hann skildi ekki fyllilega lykiltexta eins og Dan 8.14 þá var aðferð hans samt mikilvæg þar sem hún ruddi veginn fyrir upphafi hreyfingar loka-safnaðarins.

`Lestu Matt 5.18; 2Tím 3.15-17 og Lúk 24.27. Hvað kenna þessir textar okkur um það hvaða aðferð við ættum að beita við spádóma Biblíunnar?`

Að sumu leyti minnir rannsókn Biblíunnar á samsetningu á stóru púsluspili. Þó þú setjir tvö eða þrjú stykki saman er næstum ómögulegt að greina alla myndina. Ef til vill sérðu hest á þessum tveim eða þrem stykkjum og þú dregur þá ályktun að þetta sé púsluspil af hestum. En eftir að hafa sett inn nokkur fleiri stykki sérðu hænsni og kýr og loks þegar þú hefur sett nokkur hundruð saman sérðu að þetta er landslagsmynd ásamt borg og búgarði með fjalllendi í baksýn.

Eitt af því ranga sem sumir kristnir gera þegar þeir rannsaka Biblíuna er að líta á hana sem tilviljunarkennt safn orðtækja og málshátta sem nota má þegar talað er um ýmis málefni. Sumir leita til Biblíuorðabóka sem vísa til heppilegra versa varðandi fjölda málefna og ganga út frá því að það sé allt sem Biblían hefur að segja um ákveðið efni.

Því miður nota þeir sömu aðferð þegar um spádóma er að ræða. Þeir taka einn texta út úr samhengi sínu og bera hann saman við það sem er að gerast fremur en við aðra staði í Biblíunni. Það hefur m.a. leitt til útgáfu fjölda bóka sem þarf að endurskoða með nokkurra ára millibili vegna þess að þær höfðu rangt fyrir sér varðandi það sem þær segja að mundi gerast og hvenær.

Þess vegna er svo mikilvægt að velja ekki aðeins einhverja sérstaka texta um eitthvað efni heldur rannsaka gaumgæfilega allt sem Biblían hefur að segja um það mál og taka einnig tillit til samhengisins. Það er mjög auðvelt að taka texta úr samhengi sínu og láta hann segja það sem við viljum.

`Hvaða reynslu hefur þú af einstaklingum sem nota einungis vissa valda texta til að reyna að benda á eitthvað sérstakt, eins og t.d. ástand mannsins í dauðanum eða hvíldardaginn? Hvernig er best að bregðast við því?`