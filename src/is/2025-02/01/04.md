---
title:  Daníel - Leyndu þessum orðum
date:   01/04/2025
---

`Lestu Dan 12.4. Hvað segir Drottinn við Daníel? (Berðu það saman við Opb 22.10.)`

Það er ekki óvenjulegt að heyra prédikara nota Dan 12.4 sem spádóm um framfarir á sviði tækni og vísinda rétt fyrir endurkomu Krists. Margir nota einnig þann texta til að lýsa framförum á sviði hraðferða sem hafa átt sér stað á síðastliðinni öld. Margar af bókum okkar taka einnig þá afstöðu. Þó svo þær túlkanir hafi vissulega rétt á sér þá kunna þessir spádómar einnig að merkja eitthvað annað.

Lestu textann aftur. Fyrirmæli engilsins byrja á því að hvetja Daníel til að „leyna þessum orðum og innsigla bókina.“ Bókin sem um er að ræða er bók Daníels. Gæti þá verið að þekkingin sem mundi skyndilega vaxa á tíma endalokanna væri þekking og skilningur á Daníelsbókinni sjálfri?

Það gerir Daníelsbókina nokkuð frábrugðna Opinberunarbókinni þar sem Jóhannesi var sagt að innsigla ekki sína bók (Opb 22.10). Menn áttu að skilja Opinberunarbókina allt frá upphafi þar sem atburðir hennar „eru að koma fram.“ Hins vegar mundi skilningur á Daníelsbókinni aukast þegar fram liðu stundir.

Niður í gegnum aldirnar hafa margir góðir kristnir hugsuðir leitast við að útskýra Daníelsbókina og sumir hafa náð nokkuð langt í þeim málum. En skilningur á Daníelsbókinni jókst hratt eftir að 1260-ára spádómstímabilinu lauk í 1798 þegar fjöldi Biblíuskýrenda um allan heim komust að þeirri niðurstöðu að eitthvað sérstætt mundi gerast kringum 1843. Þekktastur þeirra var William Miller en prédikanir hans mörkuðu upphaf aðventhreyfingarinnar miklu á 19. öld og atburðarásar sem leiddi til upphafs kirkjudeildar „leifanna“<sup>1</sup> og skýrari skilnings á boðsköpum englanna þriggja.

Upphaf alheimshreyfingar okkar er með öðrum orðum uppfylling spádóma Daníels um að þekkingin muni aukast á tíma endalokanna.

Án þess að fella dóm um frelsun manna berðu þetta saman við „myrkrið“ sem mikið af kristninni býr við. Sjáum til dæmis hvernig grundvallaratriði eins og sunnudagurinn, sem á rætur að rekja til rómverskrar heiðni, er meðtekinn í stað sjöunda-dags hvíldardagsins, sem var grundvallaður í Eden en er vanræktur og honum jafnvel hafnað. Eða þá fáfræðin um dauðann, þar sem mikill meirihluti kristinna manna og kvenna trúa hinni heiðnu hugmynd að þeir dánu fari beint inn í aðra tilveru sem í hugum sumra þýðir eilíft helvíti.

Þess í stað ættum við að vera svo þakklát og auðmjúk yfir því að þekkja sannleikann.

---

{"style": {"text": {"size": "sm"}}}
<sup>1</sup> Enska hugtakið „remnant (church)“ þýðir „leifar“ eða „afgangur.“ Það er að jafnaði notað í ræðum og ritum SDA um hinn síðasta söfnuð sem samanstendur af þeim sem halda fast við trú sína á Guð þrátt fyrir erfiðleika og ofsóknir á tíma endalokanna. Í þessum lexíum hef ég notað hugtakið „hinn síðasti söfnuður“ eða „loka-söfnuður“ um þennan hóp fremur en að kalla hann „leifar.“ (Þýð.).