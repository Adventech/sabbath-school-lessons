---
title:  Eitt hold
date:   13/04/2025
---

Það eru fáar myndlíkingar umfram hjónabandið sem leggja jafn mikla áherslu á þau nánu persónutengsl sem Guð óskar að hafa við manninn. Þessi myndlíking er notuð svo oft í Biblíunni -- og er einkum áberandi í Opinberunarbókinni -- að nauðsynlegt er fyrir þá sem rannsaka Biblíuna að gera sér grein fyrir hvað það er sem Guð hefur í huga þegar hann notar þá líkingu í orði sínu.

`Lestu 1Mós 2.23-25 og Ef 5.29-32. Að hvaða leyti endurspeglar hjónabandið tengsl Krists við manninn?`

Eitt sinn þegar Jesús talaði við faríseana vitnaði hann í frásögnina í fyrstu Mósebók um hjónaband Adams og Evu sem fékk faríseana til að spyrja: „Hvers vegna bauð Móse þá að gefa konu skilnaðarbréf og skilja svo við hana?“ (Matt 19.7).

Litið var á Móse sem spámanninn sem grundvallaði þjóðina. Ímyndið ykkur að hafa efasemdir um þann sem grundvallaði hjónabandið með því að etja hann gegn eigin spámanni! „Háttvísi“ þeirra var dæmigerð varðandi afstöðu þeirra til Jesú: þeir reyndu oft að sýna fram á að kenningar hans væru í andstöðu við ritningarnar.

Þegar Guð grundvallaði hjónabandið fyrir mannkynið í upphafi var það hugsjón hans að það væri ævilangt og áreiðanlegt. En því miður eyðilagði fallið mannkyn þessa grundvallargjöf frá Guði.

Ef til vill var það í ljósi þess mikilvæga hlutverks sem hjónabandið hefur í ritningunni að það er engin tilviljun að það hefur mætt stanslausri árás í gegnum aldirnar. Hjónabandið ásamt hvíldardeginum eru þær tvær gjafir sem okkur voru gefnar í Eden og báðum var ætlað að sýna fram á þrá Guðs að eiga náin samskipti við sköpunarverk sitt.

Hjónabandið, hin nánu tengsl tveggja ófullkominna vera, mun ávallt gefa ástæðu til spennu. „Hjónaband“ milli safnaðarins og Krists felur í sér tengingu milli fullkomins frelsara og mjög ófullkominnar brúðar. Samt sem áður lærum við um elsku Guðs af því góða sem hjónabandið hefur upp á að bjóða.

`Hér eru þrjár meginreglur fyrir hjónaband. Í fyrsta lagi, fyrirgefðu óverðugum maka þínum á sama hátt og Kristur fyrirgefur okkur þrátt fyrir óverðugleika okkar. Í öðru lagi, meðtaktu maka þinn með öllum göllum sínum eins og Kristur meðtekur okkur eins og við erum í ófullkomleika okkar. Í þriðja lagi, láttu maka þinn hafa forgang líkt og Kristur lét okkur eiga forgang í sínu lífi. Hvernig gætu þessar þrjár meginreglur, sem byggjast á fagnaðarerindinu, ekki aðeins hjálpað okkur að skilja hvernig Guð umgengst okkur heldur einnig hjálpað hjónaböndum okkar?`