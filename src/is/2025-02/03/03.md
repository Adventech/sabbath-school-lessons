---
title:  Hin fagra brúður
date:   14/04/2025
---

Við finnum undraverða mynd af umhyggju Guðs fyrir fólki sínu í Esk 16. Hann lýsir Ísraelsþjóðinni sem yfirgefnu meybarni sem hefur verið skilið eftir úti á berangri til að deyja. Hann tekur barnið heim, hreinsar það og þegar það er fullþroska giftist hann því. Áhrifamikil mynd af ólíklegu hjónabandi.

`Lestu Esk 16.4-14. Hvað segja smáatriðin varðandi upphefð brúðarinnar okkur um áform Guðs með okkur?`

Guð sagði Ísrael að vegna umhyggju hans væri hún „ægifögur“ (Esk 16.13). Þegar Guð fann hana fannst engum hún fögur, henni var hafnað á meðal annarra barna og sett til hliðar í von um að hún dæi. En Guð veitti henni athygli og hún fegraðist og að lokum dró hún athygli alls heimsins. Það átti einkum við á tíma fyrstu konunga Ísraels, sérstaklega Davíðs og Salómons. Drottning Eþíópíu gerði sér sérstaka ferð til að sjá dýrð Ísraels með eigin augum.

En fegurð Ísraels var einungis Guði að þakka. Hún var fögur, umtalsefni þjóðanna, einmitt vegna þess að hún var brúður hans. Guð segir að fegurð hennar „varð fullkomin vegna skartsins sem ég hafði sett á þig“ (Esk 16.14).

Þetta er sí-endurtekið þema í Biblíunni: Brúður Guðs er ekki fögur vegna einhvers sem hún hefur gert heldur vegna þess að Guð hefur úthellt náð sinni yfir hana og gert hana fagra. Á sama hátt eru hinir trúuðu ekki fagrir í augum himinsins vegna einhvers sem við höfum gert til að ávinna okkur það heldur fyrir hylli Guðs, hjálpræðisins sem hann hefur úthellt yfir okkur. Við erum fögur vegna þess að réttlæti hans umlykur okkur, réttlæti Guðs sjálfs (2Kor 5.21).

Allt gekk að óskum þangað til við lesum í næsta versi í Esekíel: „En þú reiddir þig á fegurð þína og orðið sem af þér fór og hófst að stunda skækjulifnað og þröngvaðir hórdómi þínum upp á hvern þann sem átti leið um og varðst hans“ (Esk 16.15).

Við vorum sköpuð til að endurspegla gæsku Guðs og dýrð. En þegar skapaðar verur Guðs telja að fegurð þeirra sé þeirra eigin minnkar gildi hennar og opnar leið fyrir erfiðleikum.

`Hvaða hætta felst í því að treysta „eigin fegurð?“ Hvernig getum við haldið að það sé eitthvað í eða með okkur sem ávinnur okkur hylli Guðs eða elsku? Hvernig getum við varið okkur gegn andlegum hroka?`