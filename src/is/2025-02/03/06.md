---
title:  Skækjan dæmd
date:   17/04/2025
---

`Lestu Opb 19.1-9. Tvennu er fagnað samtímis: Endalokum skækjunnar og brúðkaupi Krists og brúðar hans. Hvernig er mögulegt að líta á hvort tveggja samtímis sem vísbendingu um réttlæti Guðs og elsku hans?`

Hjúskaparbrot hefur sársaukafullar afleiðingar í för með sér sem hafa áhrif á líf barna og annarra. Jafnvel þolinmóðasti makinn sem beittur hefur verið rangindum kann að lokum komast að því að ekki verður snúið tilbaka, hjónabandinu verði ekki lengur bjargað. Þegar heimur okkar nær því marki að hjörtun hafa harðnað svo mjög að ekki verður aftur snúið þá er ástæðulaust að halda áfram og leyfa stjórnlausum þjáningum syndarinnar að halda áfram. Jafnvel þó við höfum hugarangur vegna þeirra sem eru glataðir þá geta þeir sem hafa þjáðst undir yfirráðum syndarinnar í þessum heimi fagnað yfir því að þau yfirráð eru loks á enda og þessi heimur er að verða endurreistur eins og Guð áformaði með hann í upphafi. Þá verður ekkert fráhvarf frá Guði því að við höfum lært af reynslunni að Guð hafði rétt fyrir sér varðandi þá eyðingu sem er afleiðing þess að við höfum skilið okkur frá honum.

`Lestu Opb 21.1-4. Hvaða merking felst í hjónabandsmyndinni sem er brugðið upp í þessum versum og hvers vegna er hún full af von og fyrirheitum? Hvaða fullvissa um von kemur þar fram?`

„Hjónabandið, sem er æfilangt samband, er táknmynd um eininguna milli Krists og kirkju hans. Það andrúmsloft sem Kristur sýndi söfnuðinum er það andrúmsloft sem ríkja ætti milli eiginmanns og eiginkonu hans“ (7T, bls.46).

Kristur þjáðist á ótrúlegan hátt þegar maðurinn hafnaði honum og beindi þeirri ástúð sem honum bar að öðrum guðum. Samt sem áður gaf hann sjálfan sig fyrir okkur og greiddi í sjálfum sér fyrir ótrúmennsku og hórdóm okkar þannig að við höfum fyrirheit um eilíft líf ef við snúum okkur til hans og burtu frá þeim.

`Lestu 1Pét 1.18, 19. Hvað er okkur sagt í þessum versum sem gefur okkur fullvissu um endalokin sem lýst er í Opb 21.1-4?`