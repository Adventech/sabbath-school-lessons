---
title:  Skækjan sem var eiginkona Hósea
date:   15/04/2025
---

Tilmæli Guðs til Hósea spámanns eru e.t.v. eitt undarlegasta verkefnið sem Guð hefur falið þjónum sínum: gifstu skækju - í ákveðnum tilgangi. Guð notaði þannig Hósea til að hjálpa okkur að skilja, frá hans sjónarmiði, sársaukann sem var afleiðing syndar og uppreisnar mannisins. Guð hafði í elsku sinni valið sér maka, Ísrael, sem fór á bak við hann í sífellu en hann tók hana aftur og endurreisti hana þó undarlegt megi virðast.

`Berðu saman Hós 1.2; Hós 3.1; Opb 17.1, 2 og Opb 18.1-4. Hvað merkir „hórdómur“ í þessu sambandi? Hvað getur hinn kristni heimur lært af frásögninni um Hósea? Hvernig hefur söfnuðurinn endurtekið syndirnar sem nefndar eru í Gamla testamentinu?`

Biblían sýnir fram á að söfnuður Krists á tíma Nýja testamentisins endurtók að miklu leyti mistök Ísraels á tíma Gamla testamentisins. Sáttmálslýður Guðs fór afvega fyrir herleiðinguna og innleiddi hjáguðaiðkanir nágrannaþjóðanna í sáttmálsþjóð Guðs. Snemma á fjórðu öld sá hin kristna kirkja stjórnmálahag sinn í að leita á náðir rómverska keisarans, Konstantínusar, og bauð honum að vinna að lausn deilumála kirkjunnar. Í hvert sinn yfirgaf fólk Guðs samband sitt við Guð í því skyni að leita „lausna“ á skynjuðum vandamálum.

Orðaval Guðs gefur til kynna að hann leitast ekki einungis við að sýna okkur fram á það sem við höfum gert rangt heldur einnig hvaða áhrif það hefur á hann. Þeir sem hafa orðið fyrir svikum maka geta skilið þá örvæntingartilfinningu sem ótrúmennska okkar í garð Krists kann að orsaka í sölum himnanna. Ef til vill vekur það mesta furðu í frásögninni um Hósea hve langt hann gekk til að endurheimta afvegaleidda eiginkonu sína.

Þegar við lítum á lokahróp Guðs til mannkynsins um að koma út úr Babýlon vekur það athygli að hann er að kalla eigin lýð sinn en ekki einhverja sem eru óviðkomandi. Hann þekkir þá vel og hann elskar þá. Og þegar heimurinn stefnir í átt að versta tíma sínum býður Guð enn fram endurlaunarverðið sem hann greiddi til þess að kaupa okkur aftur með blóði sínu. Kross Krist ætti fremur en nokkuð annað að sýna okkur hve heilhuga Drottinn vill frelsa vegvilltan lýð sinn.

`Á hvern hátt getur hvaða kirkja sem er, þ.á.m. kirkja okkar, verið að gæla við andlegan hórdóm?`