---
title:  Til íhugunar
date:   09/05/2025
---

Ritningin gerir það ljóst að Kristur sé sá eini sem er verðugur að tryggja hjálpræði okkar. Líf hans var einasta mannlífið sem var syndlaust, einasta dæmið um líf sem var velþóknanlegt dýrð föðurins. Hann er hið óflekkaða lamb Guðs og nú er hann í fararbroddi mannkynsins og tryggir eilíft öryggi þess. Auk þess tók hann á sig sekt okkar og fullnægði þar með dóminum sem er svörun Guðs við illsku mannsins. Þegar Jóhannes sér þessa ótrúlegu sviðsmynd með himneskar verur samankomnar umhverfis hásæti Guðs er honum sagt að hætta að gráta því „ljónið af Júda ættkvísl . . . hefur sigrað“ (Opb 5.5).

Hugleiddu hve slæm syndin er og hversu fallið mannkynið er svo einungis dauði Jesú, sem er sjálfur Guð, nægir til að leysa vandamál syndarinnar. Ef Guð hefði getað notað einhverja aðra leið til að frelsa okkur, án þess að troða fótum meginreglur guðlegrar stjórnar, hefði hann vissulega farið hana.

„Brot á lögum Guðs útheimti líf syndarans. Í öllum alheimi var aðeins einn sem gat fullnægt kröfum þess fyrir hönd mannsins. Þar eð guðdómleg lög eru jafn heilög og Guð sjálfur var aðeins jafnoka Guðs kleift að friðþægja fyrir brot á þeim. Aðeins Kristur gat endurheimt fallið mannkyn frá bölvun laganna og sætt það aftur við himininn. Kristur mundi taka sekt og smán syndarinnar á sig sjálfan - synd sem var svo andstyggileg heilögum Guði að hún hlaut að valda aðskilnaði föður og sonar. Kristur yrði að sökkva niður á botn eymdar til þess að bjarga föllnu mannkyni“ (ÆS, bls. 40).

**Til umræðu:**

`Jóhannes sér lambið koma inn í hásætissalinn eins og því hefði verið slátrað. Í Opb 13.8 er okkur sagt að Jesú hafi verið slátrað allt frá grundvöllun þessa heims. Hvað getum við lært um Guð af þeirri staðreynd að frelsunaráformið var þegar til staðar þegar við þörfnuðumst þess?`

`Margir guðleysingjar telja að við séum ein í köldum, kærulausum alheimi. Biblían, aftur á móti, talar ekki aðeins um Guð heldur að hann elskaði heiminn svo mikið að hann kom niður til þessarar jarðar og jafnvel dó fyrir hann. Hversu frábrugðið ætti viðhorf okkar að vera til heimsins og stöðu okkar í honum? Hvernig ætti það sem gerðist á krossinum að móta allt sem við gerum?`

`Hvers vegna var líf Krists, dauði hans og upprisa einasta leiðin til að frelsa mannkynið? Hvað ætti það „verð“ að segja okkur um hve slæm syndin í rauninni er?`