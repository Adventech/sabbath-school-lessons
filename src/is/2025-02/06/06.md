---
title:  Þú skapaðir allt
date:   08/05/2025
---

Í örfá skipti hafa spámenn komið svo nærri Guði í sýn að þeim var veitt að sjá hásæti Guðs. Esekíel sá það yfir festingunni (Esk 1.2), Jesaja fór í musterið á himnum (Jes 6.1) og Jóhannes var færður þangað í sýn í Opb 4 og 5, sem er ein nánasta lýsingin sem okkur er gefin. Táknmyndir Gamla testamentisins í helgidómsþjónustunni benda til þess að einasta leiðin sem mennirnir gátu farið til þess að komast í návist Guðs sé blóð Krists (sjá t.d. 3Mós 16.2, 14).

`Lestu Jes 6.1-5 og Opb 4.7-11. Hvað er sameiginlegt í þessum tveimur sýnum? Taktu eftir atburðarásinni: Hvað er kynnt fyrst? Hvað kemur næst? Hvaða sannindi um Guð er lögð áhersla á í þessum sýnum?`

Það fyrsta sem gerist í þessum hásætissýnum er að himneskar verur leggja áherslu á heilagleika Guðs. Í sýninni sem Jesaja fékk er sviðsmyndin mjög heillandi: Musterið er fullt af reyk og dyrastafirnir nötra þegar serafarnir boða heilagleika Guðs. Í sýn Jóhannesar koma kerúbarnir með sömu yfirlýsingu: „Heilagur, heilagur, heilagur.“ (Sjá Esk 10.14, 15 sem talar um lífverur sem nefndar eru kerúbar.) Hvor spámaður fyrir sig fékk að sjá ægibjart svið dýrðar Guðs.

Síðan lesum við um viðbrögð spámannsins við þeirri sviðsmynd. Jesaja hrópar að hann sé maður með óhreinar varir (Jes 6.5) og Jóhannes grætur þar sem hann stendur andspænis þeirri sorglegu staðreynd að ekki finnist neinn sem er verðugur (Opb 5.4). Þegar við sjáum verðleika Guðs fer okkur loks að skiljast ástand mannsins, að við erum algjörlega óverðug og þurfum því á Kristi að halda sem endurlausnara okkar.

Satan hefur slöngvað mörgum ásökunum gegn Guði og haldið því fram að hann sé gerræðislegur, eigingjarn og strangur, en jafnvel augnabliksdvöl í hásætissal Guðs flettir ofan af lygum Satans. Það er þegar við sjáum Krist eins og hann er í raun og veru - „lambið slátraða“ (Opb 5.12) - að okkur er kleift að sjá föðurinn eins og hann er í raun. Það er uppörvandi að vita til þess að við sjáum hvernig faðirinn er með því að sjá Jesú (Jóh 14.9) og mesta opinberunin af því hvernig faðirinn er sést í krossdauða Jesú fyrir okkur.

Krossinn ætti þannig að sýna okkur tvennt: Í fyrsta lagi, hversu mjög Guð elskar okkur að hann skyldi fórna sér fyrir okkur; í öðru lagi ætti það að sýna okkur hve syndug og fallin við erum að við getum einungis frelsast fyrir það sem gerðist á krossinum.