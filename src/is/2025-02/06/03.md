---
title:  Blóð uxa og geita
date:   05/05/2025
---

Sumir hafa gagnrýnt hugmyndina um fórnir í heild sinni og haldið því fram að þær væru grimmilegar, vægðarlausar og að vissu leyti ósanngjarnar. Það er rétt, það er einmitt málið. Dauði Krists var grimmilegur, vægðarlaus og ósanngjarn - saklaus einstaklingur sem dó fyrir þá sem sekir voru. Það var einmitt það sem þurfti til til þess að leysa vandamál syndarinnar. Og það var einmitt dauði Krists sem þessar grimmilegu, vægðarlausu og ósanngjörnu fórnir bentu fram til.

`Lestu Heb 10.3-10. Hvað segir þessi texti okkur um þær fórnir sem fólk Guðs færði í Gamla testamentinu? Hvers vegna áttu syndararnir eiginlega að færa þær ef þær gátu í rauninni ekki frelsað þá?`

Lömbin og önnur fórnardýr voru einungis táknmyndir um friðþægingarfórn Guðslambsins. Fórnirnar voru trúarathafnir sem gáfu syndurunum áþreifanlega leið til að láta í ljós trú sína á starf Messíasar sem koma mundi. Við lítum á þessar táknmyndir sem finna uppfyllingu sína í „táknmörkum“ (= antitypes), þ.e. þeim hlutum, persónum eða atburðum sem táknin benda fram til. Sumir hafa jafnvel lýst fórnunum sem „smá-spádómum“ um dauða Jesú á krossinum.

Helgisiðirnir sem tengdust fórnunum minna að nokkru á greiðslu fyrir ferð. Þegar við kaupum farmiða með lest, hópferðabíl eða flugvél leggjum við ekki endilega strax af stað í ferðalagið sem við greiddum fyrir. Þess í stað fáum við farmiða eða brottfararspjald sem tákn eða fyrirheit um komandi ferðalag. Við getum haldið því spjaldi eftir vild en það mun ekki koma okkur á áfangastaðinn. En þegar við erum komin um borð og ferðin hefst fáum við það sem við höfum greitt fyrir og þá er ekki lengur þörf fyrir pappírs-farmiðann.

Þannig var það með fórnardýrin. Þau gegndu mikilvægu hlutverki, en þegar raunverulega fórnin var færð urðu þau marklaus. Sá raunveruleiki kom best í ljós þegar fortjaldið milli hins heilaga og hins allra-helgasta í hinum jarðneska helgidómi rifnaði við dauða Jesú. „Og fortjald musterisins rifnaði í tvennt, ofan frá og allt niður úr“ (Mrk 15.38). Allt fórnarkerfið ásamt musterinu benti fram til dauða Jesú á krossinum. Þegar Jesús uppfyllti fyrirheit sitt við krossinn og reis upp sem sigurvegari yfir dauðanum var ekki lengur þörf fyrir táknmyndirnar.

`Hugleiddu hversu slæm syndin hljóti að vera þar sem það var einungis dauði Jesú, orðsins sem varð hold (sjá Jóh 1.1-3, 14), sem gat friðþægt fyrir hana. Hvað ætti það að segja okkur um hver afstaða okkar til syndarinnar ætti að vera?`