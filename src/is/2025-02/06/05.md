---
title:  Jesús í musterinu
date:   07/05/2025
---

Það er spenna í frásögninni um hjálpræðið. Guð vill endurreisa samfélagið sem nutum eitt sinn við hann og þráir að koma nálægt okkur. En það mundi tortíma syndurum að koma í návist hans. Davíð segir: „Þú ert ekki guð sem gleðst yfir ranglæti, því geta vondir menn ekki leitað skjóls hjá þér“ (Slm 5.5). Síðan bætir hann við: „En ég fæ að ganga í hús þitt fyrir mikla miskunn þína, fæ að falla fram fyrir þínu heilaga musteri í ótta frammi fyrir þér“ (Slm 5.8).

`Lestu Hag 2.7-9. Þegar verið var að reisa síðara musterið kom Haggaí með undravert fyrirheit um að nýja musterið mundi verða dýrðlegra en hið fyrra. Hvað átti sá spádómur við?`

Þegar Salómon vígði fyrra musterið fylltist það af dýrð Guðs, sem hafði fylgt Ísrael á leiðinni til Kanaanslands, svo prestarnir gátu ekki lokið þjónustustörfum sínum (1Kon 8.10, 11). Þegar síðara musterið var vígt vantaði sáttmálsörkina vegna þess að Jeremía hafði falið hana. Návist Guðs fyllti ekki musterið við það tækifæri. Það var átakanlegt. Hvernig gæti fyrirheit Haggaí ræst?

Síðan var það í síðara musterinu að Jesús, Guð í holdi manns, kom fram sem maður með hold og blóð. Guð sjálfur hafði komið út fyrir fortjaldið til að verða einn af okkur og slást í för með okkur í þessum fallna heimi. Þar sem sonur Guðs var nú mannssonurinn gátum við séð auglit hans, heyrt raust hans og verið vitni að því þegar hann snerti holdsveika manninn og læknaði hann (Matt 8.3). Í stað þess að færa okkur nær honum kom hann nær okkur. Hann kom sem einstaklingur niður til okkar. Það kemur því ekki á óvart þegar Biblían segir um Jesú: „„Sjá, yngismær mun þunguð verða og fæða son og lætur hann heita Immanúel,“ það þýðir: Guð með oss“ (Matt 1.23). Hugleiddu hvað felst í þessu: Skapari alheimsins lítillækkaði sig og bjó ekki aðeins á meöal okkar heldur dó hann fyrir okkur.

`Krossinn er langmesta opinberunin á elsku Guðs. Á hvern annan hátt getum við séð og fundið fyrir kærleika Guðs?`