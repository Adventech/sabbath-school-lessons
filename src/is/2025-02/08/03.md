---
title:  Á Síonarfjalli
date:   19/05/2025
---

Í Opb 14 finnum við fólk Guðs þar sem það stendur á Síonarfjalli. Hið upphaflega Síonarfjall var rétt vestan við gamla hluta nútíma Jerúsalem og var í hugum fólks hásæti Guðs eða merki um návist hans meðal fólks síns. Síðar var musterishæðin á Móríafjalli einnig hugsuð sem Síonarfjall.

Með öðrum orðum þá er þessi mikilvæga mynd af fólki Guðs á hinum síðustu dögum framsett í sviðsmynd helgidómsins eins og flestar lykilhugmyndir Opinberunarbókarinnar. Það er lambinu að þakka að fólk Guðs er á heilögu fjalli hans.

`Lerstu Slm 15 og 24 þar sem Davíð kemur með mikilvæga spurningu: „Hver má dveljast á þínu heilaga fjalli?“ Berðu svo svar hans í þessum Sálmum saman við lýsinguna af fólkinu sem stendur á Síonarfjalli í Opb 14.1-5. Hvaða hliðstæður finnur þú? Hvernig er hægt að sameinast þessum hópi? Í hverju felst mikilvægi þess að nafn föðurins er skráð á ennum þeirra? (Opb 14.1).`

Það er ekki til lítils ætlast af syndurum að uppfylla þá lýsingu sem gefin er af þeim sem fá að komast í návist Guðs samkvæmt sálmi Davíðs. Hvert okkar getur með sanni sagst hafa alltaf framgengið í réttvísi? Eða hafa ávallt talað sannleik af hjarta (Slm 15.2)? Ekkert okkar getur sagst vera óhult að eilífu (Slm 15.5). Ef við segjumst aldrei hafa syndgað er sannleikurinn ekki í okkur (1Jóh 1.8).

Við getum ekki komist að annarri niðurstöðu en þeirri að það sé lambið sem gerir okkur kleift að standa á Síonarfjalli. Lambið er ekki nefnt í sálmi Davíðs en það birtist skyndilega í Opb 14. Það er eins og Opb 14 sé svar við spurningu Davíðs. Þar sem lambið er nú staðsett í helgidóminum á Síonarfjalli getum við einnig verið þar vegna þess að okkur er tilreiknað fullkomið réttlæti þess fyrir trú. Við getum því með djörfung gengið „inn í hið heilaga. Þangað vígði hann okkur veginn, nýjan veg lífsins í gegnum fortjaldið sem er líkami hans“ (Heb 10.19, 20). Hefðum við í rauninni nokkra von án blóðs hans?

`Hugleiddu öll fyrirheit Biblíunnar um sigur yfir syndinni. Hvers vegna tekst okkur ekki, þrátt fyrir öll þessi fyrirheit, að lifa í samræmi við hina fullkomnu fyrirmynd sem Jesús hefur gefið okkur og hvers vegna höfum við þörf fyrir hið fullkomna líf hans sem staðgengils okkar?`