---
title:  Kenndu syndurum veg þinn
date:   22/05/2025
---

Eftir að Drottinn birtist Jesaja í hásætissalnum í Jes 6.1-8 og honum verið sagt að misgjörð hans hafi verið burt tekin og friðþægt hafi verið fyrir synd hans svaraði hann kalli Guðs og sagði: „Hér er ég, send þú mig“ (Jes 6.8). Þegar Jesaja var ljóst að hann væri í réttu sambandi við Guð var hann reiðubúinn að starfa fyrir Drottin þrátt fyrir að hann gerði sér grein fyrir mistökum sínum.

Er það ekki það sama með okkur? Hvernig getum við boðað öðrum frelsun ef við höfum hana ekki sjálf? En við öðlumst hana fyrir trú á Jesú og það sem hann gerði fyrir okkur.

`Lestu Slm 51.9-17. Hvað lofaði Davíð að gera eftir að hann hafði hlotið fyrirgefningu og verið hreinsaður af synd sinni?`

Þegar við erum kölluð inn í návist Guðs er það í rauninni kall til að fara út. Guð hefur í visku sinni falið hinum endurleystu að vera talsmenn hans í föllnum heimi. Sá tími kemur að áhrif fólks hans á jörðinni munu verða mikil. Í Opb 18.1 er okkur sagt að lokakall Guðs til hinar föllnu reikistjörnu muni uppljóma allan heiminn.

„Ekki erum við fyrr komin til Krists en löngun vaknar í hjarta okkar til að láta aðra vita hve dýrmætan vin við höfum eignast í Jesú. Ógerlegt er að byrgja inni í hjartanu þau sannindi sem helga menn og frelsa. Séum við íklædd réttlæti Krists og fagnandi yfir því að Andi hans býr hið innra með okkur er útilokað að við þegjum yfir því. Ef við höfum smakkað og séð hvað Drottinn er góður höfum við frá einhverju að segja. Líkt og Filippus, eftir að hann var búinn að finna Jesú, munum við bjóða öðrum að koma að njóta návistar hans“ (VK, bls. 91).

Í Opb 14 eru boðskapir englanna þriggja grundvallaðir á hinu eilífa fagnaðarerindi (Opb 14.6). Þannig er grundvöllurinn að fagnaðarerindinu um frelsun í Jesú boðaður jafnvel áður en boðunin um að tilbiðja „þann sem hefur gert himininn og jörðina og hafið og uppsprettur vatnanna“ (Opb 14.7), fall Babýlonar (Opb 14.8) og tilbeiðsla dýrsins og líkneskis þess (Opb 14.9) er kunngerð. Það er vegna þess að viðvaranir og boðskapir englanna þriggja hafa enga merkingu án vonarinar og fyrirheitisins sem þeir sem boða þennan boðskap hafa í Jesú og því sem hann hefur gert fyrir þá. Við höfum í rauninni ekkert að færa heiminum sem er einhvers virði nema hið eilífa fagnaðarerindi.

`Hugleiddu þá staðreynd að okkur er bent á hið eilífa fagnaðarerindi jafnvel áður en boðskapir englanna hefjast. Hvað ætti það að segja okkur um það hve mikið grundvallaratriði þessi sannleikur er fyrir allt sem við trúum?`