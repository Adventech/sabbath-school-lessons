---
title:  Myndir af Endalokunum
date:   21/06/2025
---

### Lesefni vikunnar

Matt 12.38-42; Jón 3.5-10; Opb 18.4; Dan 5.1-31; Opb 16.12-19; 2Kro 36.22, 23.

> <p>Minnistexti</p>
> „Hann svaraði: „Ég er Hebrei og tilbið Drottin, Guð himinsins, sem skapaði bæði sjó og land““ (Jón 1.9).

Þessa viku munum við að lokum líta á frásagnir sem varpa frekara ljósi á skilning okkar á atburðum hinna síðustu daga. Við munum líta á boðunarferð Jónasar til Nínive, fall Babýlonar, valdatöku Kýrusar Persakonungs sem leysti fólk Guðs úr herleiðingunni og gerði þeim kleift að snúa aftur til fyrirheitna landsins.

Líkt og aðrar sögur sem við höfum athugað þá hafa þessar frásagnir haft djúpa merkingu á öllum öldum. En þær hafa einnig sérstaka merkingu fyrir síðustu kynslóðina áður en Kristur kemur aftur. Það er að segja að við getum dregið fram ýmis atriði úr þessum frásögnum sem geta hjálpað okkur að skilja betur það sem við köllum boðskap fyrir samtímann.

Á sama tíma ættum við að muna eitt varðandi allar þessar frásagnir sem virðast vita á atburði hinna síðustu tíma: Við verðum að gæta okkar að líta á heildarþemun og vísbendingar þeirra og varast að einblína á hvert smáatriði og skapa þannig spádómlegar fjarstæður. Líkt og í dæmisögum Jesú ættum við að líta á meginatriði og meginreglur í stað þess að kryfja hvert smáatriði til mergjar í von um að finna einhvern hulinn sannleika. Þess í stað ættum við að líta á heildarmyndina og meginreglur sem benda á þætti sem máli skipta á hinum síðustu dögum.