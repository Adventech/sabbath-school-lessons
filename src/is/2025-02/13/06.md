---
title:  Kýrus, hinn smurði
date:   26/06/2025
---

Þegar Kýrus vann sigur yfir Babýlon lauk herleiðingu fólks Guðs og Persar leyfðu því að snúa aftur til fyrirheitna landsins og endurreisa musterið. Á stjórnartíma Kýrusar náði Persaveldi sinni mestu stærð með „mestu samansöfnun landssvæða sem heimurinn hafði séð til þessa“ (Tom Holland, Dominion Basic Books, Kindle edition, bls. 25).

Persar voru vanir að nefna Kýrus „Hinn mikla konung“ eða „Konung konunganna.“

Kýrus var fyrirboði þess sem mun eiga sér stað þegar Kristur kemur aftur vegna safnaðar síns. Hann er konungurinn sem kemur úr austri (sbr. Matt 24.27), háir stríð við Babýlon og frelsar fólk sitt svo það geti loksins sloppið undan Babýlon og snúið aftur til fyrirheitna landsins. (Sjá Opb 19.11-16.). Þess vegna talar Guð um Kýrus sem „sinn smurða“ (Jes 45.1). Þessi þekkti Persi frelsaði ekki einungis fólk Guðs heldur er herferð hans gegn Babýlon einnig mynd af endurkomu Krists.

`Lestu 2Kro 36.22, 23. Að hvaða leyti er frásögnin um Kýrus hliðstæð frásögninni um Nebúkadnesar? Að hvaða leyti eru þær frábrugðnar? Í hverju felst mikilvægi fyrirmælanna? Hvaða áhrif höfðu þau á fyrri komu Jesú mörgum öldum síðar?`

Upphafleg röð bóka Gamla testamentisins hefur breyst þannig að nú er Malakía síðasta bókin en upphaflega endaði Gamla testamentið með þessari yfirlýsingu Kýrusar. Næsti atburður í Biblíunni var svo frásögn Matteusar um fæðingu Krists, sem Kýrus var tákn um. Kýrus stóð að baki endurreisnar hins jarðneska musteris, Kristur mundi hefja starf sitt í hinum himneska helgidómi og síðan koma aftur og leysa okkur úr ánauð.

Auðvitað var Kýrus ekki fullkomin táknmynd um Krist. Ekkert tákn er nákvæm mynd af því sem það táknar svo við þurfum að gæta okkar að lesa ekki of mikið inn í hvert einasta smáatriði. Samt sem áður var Kýrus gott yfirlitstákn um „frelsara.“

`Það er hrífandi tilhugsun að Guð notaði heiðinn konung til að gera vilja sinn á svo eftirtektarverðan hátt. Hvernig getum við þá lært þann sannleika að Drottinn muni að lokum láta atburði endalokanna eiga sér stað eins og spáð er, óháð því hvernig okkur lýst á málin í augnablikinu?`