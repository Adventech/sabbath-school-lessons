---
title:  Til íhugunar
date:   27/06/2025
---

Lestu kaflann „Hinn ósýnilegi vörður,“ í PK, bls. 535-538.

„Sérhverri þjóð hefur verið leyft að koma fram og eiga sér stað á þessari jörð þannig að ákveða mætti hvort hún uppfyllti ásetning varðarins og hins Heilaga. Spádómar hafa rakið ris og framgang hinna miklu heimsvelda - Babýlonar, Medó-Persíu, Grikklands og Rómar. Sagan hefur endurtekið sig hjá þeim öllum líkt og hjá minni máttarvöldum. Hvert um sig hefur haft sinn reynslutíma og hvert um sig hefur brugðist, dýrð þess dvínað og máttur þess orðið að engu. En jafnframt því að þjóðirnar hafa hafnað meginreglum Guðs og þar með orsakað eigið hrun þá hefur guðlegur ásetningur stöðugt verið að verki í gegnum aldirnar“ (PK, bls. 535).

Í Jer 18 sér Jeremía leirkerasmið að verki við að móta það sem hann er að vinna með. Þessa mynd af leirkerasmið sem mótar leirinn notar Guð til að útskýra meginreglu skilyrða í spádómum Biblíunnar. Og til þess að fullvissa sig um að við skiljum þetta segir Drottinn fyrir munn Jeremía: „Stundum hóta ég einhverri þjóð eða konungsríki að uppræta það, brjóta það niður eða eyða því. En hverfi þessi þjóð, sem ég hef hótað, frá illri breytni sinni iðrast ég þeirrar ógæfu sem ég hafði ákveðið að senda yfir hana. Stundum heiti ég einhverri þjóð eða konungsríki að endurreisa það eða gróðursetja en geri hún það sem illt er í augum mínum án þess að hlýða boðum mínum iðrast ég hins góða sem ég hafði heitið að gera henni“ (Jer 18.7-10).

**Til umræðu:**

`Hugleiddu yfirlýsingu Jesú um að dómurinn verði auðveldari fyrir Nínive en fólk Guðs sem hefur reikað frá sannleikanum. (Sjá Matt 12.39-42.). Hvað getur söfnuður Guðs lært af þeirri viðvörun?`

`Taktu eftir yfirlýsingu E. G. White um að með hverju heimsveldi sem kom fram var mannkynssagan endurtekin (PK, bls. 535). Hvað sérðu sameiginlegt með öllum heimsveldunum sem nefnd eru í spádómunum? Á hvern hátt fóru þau hinn sama spádómsveg? Á hvern hátt fer heimurinn í dag einnig sömu leið?`

`Hugleiddu þá hugmynd að það er ekki oft hugurinn eða vitsmunirnir sem halda fólkinu frá trúnni heldur er það hjartað? Hvaða áhrif kann sú vissa að hafa á vitnisburð þinn til annarra?`