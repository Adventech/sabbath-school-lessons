---
title:  Nauðugi spámaðurinn
date:   22/06/2025
---

Þó svo saga Jónasar sé stutt (Sjá Jón 1 - 4) þá er hún talsvert áhrifamikil. Margir trúaðir hafa fundið endurspeglun af sjálfum sér í þessum trega spámanni. En þessi frásögn hefur auk þess talsverðan undirtón komandi atburða.

`Lestu Matt 12.38-42. Hvaða þætti í sögu Jónasar vísar Jesús til í viðræðum sínum við faríseana og fræðimennina? Hvað getum við lært af henni um dóminn?`

Jesús lýsti því yfir að hann væri meiri en Jónas. Hann vissi að koma sín til þessarar jarðar mundi leiða til krossins en samt kom hann til að „leita að hinu týnda og frelsa það“ (Lúk 19.10). Jónas eyddi þremur dögum í stóra fiskinum vegna eigin synda. Jesús eyddi þremur dögum í gröfinni vegna okkar synda. Þess þurfti með til að frelsa þá sem voru glataðir.

Jónas er þekktur í dag sem nauðugi spámaðurinn sem var ófús að fara til Nínive. Það er auðvelt að skilja það frá mannlegu sjónarmiði. Assýríumenn voru grimmir valdhafar. Veggmyndir þeirra sýna óvenjulega grimmd. Sigraðar þjóðir voru líflátnar á grimmilegasta hátt. Hver gæti hugsað sér að boða afturhvarf í höfuðborg þeirra?

Það er mikilvægt atvik sem á sér stað í frásögninni sem kann að benda fram til atviks á tíma hins síðasta safnaðar: Þegar Jónas er spurður hver hann sé svarar hann: „Ég er Hebrei og tilbið Drottin, Guð himinsins, sem skapaði bæði sjó og land“ (Jón 1.9; Opb 14.7). Áhersla hans á þá staðreynd að Drottinn sé sá „sem skapaði bæði sjó og land“ bendir til Guðs sem skaparans, sem er grundvöllur þess að okkur beri að tilbiðja hann en tilbeiðsla er miðlægur þáttur í atburðum hinna síðustu daga.

Auk þess hefur okkur verið falið að boða það sem kynni að vera óvinsæll boðskapur í hinni andlegu Babýlon. Þegar við segjum: „Fólkið mitt, forðið yður úr borginni“ (Opb 18.4) erum við að segja heiminum að hann verði að iðrast, en sá boðskapur hefur næstum alltaf vakið neikvæð viðbrögð hjá mörgum, jafnvel þó hann sé boðaður af alúð. Mörg okkar hafa reynt það að fá neikvæð og jafnvel fjandsamleg viðbrögð við boðun okkar. Það er hluti af „starfinu.“

`Hve mikið af „Jónasi“ er í lífi þínu? Hvernig getur þú yfirstigið þá röngu afstöðu?`