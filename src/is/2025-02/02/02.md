---
title:  „Fyrsta fyrirkoman“
date:   06/04/2025
---

Í mörgum framhaldsskólum, einkum mennta- og háskólum, eru byrjunarfög á ýmsum sviðum sem framsetja grundvallaratriði og yfirlit sem varða áframhaldandi nám í þeirri grein. Þegar við lesum alla Biblíuna komumst við fljótt að því að Guð býður einnig upp á svipað yfirlitsfag í fyrstu Mósebók þar sem hann kynnir hugmyndir sem eru svo nánar rannsakaðar í öðrum hlutum Biblíunnar.

Yfirleitt er það svo að þegar hugtak eða tákn er fyrst notað í Biblíunni, einkum ef það er í fyrstu köflum fyrstu Mósebókar, gefur það okkur innsýn í almenna merkingu þess sem mun hjálpa okkur að skilja hvernig það er notað síðar í Biblíunni.

Sumir sem rannsaka Biblíuna kalla þetta lögmál fyrstu fyrirkomunnar, þó svo betra væri að tala um það sem meginreglu eða mynstur fremur en lögmál þar sem það er ekki algilt heldur eru margar undantekningar. Mynstrið sem virðist koma fram bæði við almenna Biblíurannsókn og rannsókn spádóma hennar er að Guð eykur smám saman þá fræðslu sem hann gefur börnum sínum, allt frá grundvallar-hugtökum sem eru síðan útskýrð nánar smám saman þegar fram líða stundir eða jafnvel aldir.

`Lestu Jes 40.7, 8; Mal 3.6 og Heb 13.8. Hvaða meginreglu má draga frá þessum textum sem hjálpar okkur við rannsókn spádómana?`

Margir tala um líkindi fremur en sannleika þar sem talið er að sannleikurinn sé breytilegur, hann getur breyst með tímanum. Sumir líta jafnvel svo á að hugtakið sannleikur sé vafasamt.

Þegar Guð, aftur á móti, framsetur sannleika breytir hann ekki um skoðun. Þegar hann kennir fólki sínu sannleikann getum við gengið út frá þeirri staðreynd að þó svo meginregla eða þema Biblíunnar sé endurtekið breytir það ekki merkingunni heldur varpar það enn meira ljósi á hana. Það er því góð regla þegar við rannsökum spádómana að fá góðan skilning á fyrstu Mósebók þar sem við finnum mörg lykilhugtök útskýrð í fyrsta sinn og hafa síðan þann grundvallarskilning í huga þegar við rannsökum aðra hluta Biblíunnar.

`Hvers vegna er svo mikilvægt að við leyfum engu eða engum, hversu rökrétt eða fallegt sem það hljómar, að draga úr trausti okkar til Biblíunnar og þeirra óskeikulu sanninda sem hún hefur að geyma? Hvernig getur það læðst inn ómeðvitað?`