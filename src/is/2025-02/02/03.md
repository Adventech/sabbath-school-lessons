---
title:  Að skilja kærleika Guðs
date:   07/04/2025
---

Sú staðreynd að við höfum syndugt eðli þýðir að tilhneiging okkar til eigingirni og hroka hefur spillt skilningi okkar á alheiminum. Við lítum á heiminn frá okkar eigin takmarkaða sjónarmiði fremur en alvitru sjónarmiði Guðs (auðvitað!). Ef til vill hefur ekkert hugtak verið afbakað meira af syndugum heimi en hugtakið „kærleikur.“ Almennur skilningur leggur áherslu á „elsku“ sem snýst um sjálfsfullnægingu fremur en um aðra. Þessi sjálfhverfa afstaða gerir erfitt fyrir okkur að skilja hvernig Guð lítur á málin.

Það er mikilvægt lykilatriði að skilja eðli kærleikans til þess að skilja spádóma Biblíunnar. Eitt lykilþema í deilunni miklu er umtalsverður misskilningur á eðli Guðs. Ellen G. White dregur saman efni „Deilunnar miklu“ með þessum orðum: „Gjörvallur alheimurinn er hreinn orðinn. Eitt hjarta samlyndis og fagnaðar slær um óravíddir sköpunarverksins. Frá honum sem skóp allt flæðir líf og ljós og fögnuður um öll svið hins endalausa geims. Frá hinni smæstu öreind til hinnar stærstu veraldar kunngjöra allir hlutir, lifandi og dauðir, í skuggalausri fegurð sinni og fullkomna fögnuði að Guð er kærleikur“ (DM, bls. 467).

`Lestu 1Mós 22.1-13. Orðið „elska“ kemur í fyrsta sinn fyrir í Biblíunni í 1Mós 22.2. Hvað kennir þessi frásögn okkur um eðli elsku Guðs?`

Auk þess að finna fyrstu fyrirkomu ákveðins hugtaks í Biblíunni getur stundum verið hjálplegt að finna fyrstu notkun þess í ýmsum bókum Biblíunnar, einkum guðspjöllunum. Við finnum t.d. hugtakið „elsku“ fyrst í guðspjöllunum í Matt 3.17; Mrk 1.11; Lúk 3.22 og Jóh 3.16.

Í guðspjalli Jóhannesar kemur „elska“ fyrst fyrir í Jóh 3.16 sem er sérstaklega lýsandi þar sem það vísar til frásagnarinnar um Ísak á altarinu. Abraham bar mikið traust til Guð og kaus að trúa því að Guð mundi reisa son hans upp ef hann héldi áfram með fórnfæringuna (Heb 11.19). Hún boðaði elsku Guðs til mannanna. Hann elskaði okkur svo mjög að hann „gaf einkason sinn“ (sjá 1Mós 22.2, 12, 16) og reisti hann síðan upp frá dauðum. Þannig er okkur sýnd hvers konar elsku, fórnfúsa elsku, Guð hefur til okkar.

`Hvernig getum við byrjað að sýna öðrum sams konar ósérplægna elsku og Guð hefur til okkar? Hvers vegna er slík elska ekki endilega eðlileg flestum okkar?`