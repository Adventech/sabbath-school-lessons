---
title:  Höggormurinn
date:   10/04/2025
---

Tilbeiðsla er lykilefni í Opinberunarbókinni. Illvirkinn sem setur upp falskt tilbeiðslukerfi er einkenndur sem „dreki“ (Opb 13.2-4) og lýsing þessa verndarengils sem orms er engin tilviljun. Hún færir okkur tilbaka í aldingarðinn Eden þar sem höggormur smaug inn í paradís og taldi Adam og Evu á að fylgja sér í uppreisn gegn skaparanum.

`Berðu 1Mós 3.1-5 saman við Opb 12.1-9. Hvað er sumt af því sem er sameiginlegt í þeim textum? Hvernig hjálpa smáatriðin varðandi höggorminn sem lýst er í fyrri frásögninni okkur að skilja sum af þeim málefnum sem höfðu leitt til stríðs á himnum sem talað er um í þeirri síðari?`

Það eru tvær frásagnir í Biblíunni varðandi Satan sem leiðir allan heiminn afvega. Í fyrstu Mósebók, þegar einungis tvær persónur voru til, og síðan í Opb 12 og 13 þar sem Satan er sagður blekkja allan heiminn (Opb 12.9) og einnig sem sá sem gefur dýraveldinu mátt of fær allan heiminn til að tilbiðja það (Opb 13.2, 3). Eitt af þemum spádóma Biblíunnar er óbreytanleiki deilunnar miklu. Eðli Guðs og orð hans eru óbreytanleg en einnig framagirni djöfulsins.

En vegna þess að eðli deilunnar miklu breytist ekki og við finnum greinilegar tilvísanir til þess í spádómum Biblíunnar þá geta hinir kristnu sem betur fer grannskoðað tilhneigingar og komið auga á hvar andlegar gildrur kunni að leynast. Guð er alltaf sjálfum sér samkvæmur, en djöfullinn er það einnig. Satan kann að dulbúa sig á margvíslegan hátt en aldalöng saga fallins mannkyns ásamt þeirri spádómsmynd sem Opinberunarbókin bregður upp sýnir að hann hverfur aldrei frá leikreglum sínum sem hann sýndi fram á í Eden. Guð hefur heitið okkur visku og skarpskyggni (Jak 1.5) og með áreiðanleik Biblínnar að vopni þurfum við ekki að falla fyrir lygum djöfulsins. Við getum mætt lygunum um Guð, eðli hans og starf með sverði Guðs, orði hans (Ef 6.17). Því miður hafa margir fallið fyrir þeim og meirihluti mannkynsins mun einnig gera það.

Hugleiddu hvernig menningarheimurinn hefur breyst með tímanum. Mælikvarðar þjóðfélagsins breytast. Það sem eitt sinn var viðeigandi er það ekki lengur og öfugt. Í ljósi þess að grundvallaratriði og gerendur í deilunni miklu breytast ekki, hvað ættu hinir kristnu þá að hafa í huga þegar þeir rannsaka umskipti í menningarheiminum? Hvar í menningarheimi okkar finnum við t.d. upphaflegu lygarnar sem djöfullinn sagði um að við mundum ekki deyja og við mundum verða eins og Guð?