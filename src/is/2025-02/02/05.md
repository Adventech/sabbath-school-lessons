---
title:  Glímt við dauðann
date:   09/04/2025
---

Eitt það miskunnarlausasta við líf okkar í þessum heimi sem er aðskilinn frá skapara sínum er það hvernig dauðinn leynist í bakgrunni hvers og eins, reiðubúinn að slá til hvenær sem er. Dauðinn er laun syndarinnar, refsingin sem við bíður okkar fyrir að hafa aðskilið okkur frá einustu uppsprettu lífsins í alheiminum: skaparanum. Dauðinn gegnir þvi mikilvægu hlutverki í spádómum Biblíunnar, bæði með því að vera raunverulegur en jafnvel enn meira vegna þess hvernig hann er yfirbugaður í Jesú, dauða hans og upprisu.

Bæði fyrsta fyrirkoma hugtaksins „dauði“ í Biblíunni og fyrsti dauðinn varpa miklu ljósi á þetta mikilvæga þema spádómanna og hjálpar okkur að skilja alvarleika syndarinnar og gefur okkur mikilvæg tæki til að skilja lausn Guðs á vandanum.

`Lestu 1Mós 2.15-17; 1Mós 4.8-15; 1Kor 15.15-19 og Opb 1.18. Hvað segja þessir textar, sem m.a. nefna fyrsta dauðann, okkur um það hvers vegna maðurinn deyr, hvernig Guð lítur á dauðann og hver lausn hans er á vandamáli okkar?`

Við segjum oft að dauðinn sé þáttur í lífinu. Það er lygi. Dauðinn er andstæða lífsins, upplausn lífsins. Hann er framandi óboðinn gestur sem átti aldrei að vera þáttur í reynslu okkar hér á jörðu. Þó svo við höfum vanist dauðanum þá andmæla hjörtu okkar sterklega þegar við stöndum andspænis honum. Það er eins og mannkynið í heild sinni geri sér grein fyrir því að það sé eitthvað í grundvallaratriðum bogið við dauðann. Þó svo dauðinn sé alltaf sársaukafullur þá eru sum dauðatilfelli sorglegri en önnur, eins og t.d. dauði barns. Í flestum tilvikum reiknum við með því að foreldrar falli frá á undan börnum sínum og við höfum vanist við það og lítum á það sem eðlilega atburðarás.

Fyrsti dauðinn sem skráður er í Biblíunni brýtur gegn því fyrirkomulagi. Áður en Adam og Eva féllu frá þá urðu þau fyrir þeirri sorg að réttlátur sonur þeirra var myrtur af óréttlátum bróður sínum. Það var sérlega ósanngjarn dauði.

Svipað var með Jesú sem var réttlátur en myrtur af þeim sem voru óréttlátir á sama hátt og Abel var. Gæti nokkur dauði vera óréttlátari en dauði Krists? Eru aðrar hliðstæður milli dauða Abels og Krists á krossinum? Á hvern hátt gæti dauði Abels hjálpað okkur að skilja hvers vegna Jesús hefur „lykla Hades (grafarinnar) og dauðans og hvað Guð býður okkur í honum?

`Hvers vegna er líf okkar í rauninni ónýtt, merkingarlaust og gangslaust ef vandamál syndarinnar leysist ekki? Hvað kennir sú staðreynd okkur varðandi þakklæti fyrir það sem Jesús hefur gert fyrir okkur?`