---
title:  Þeir Sem Endir Aldanna Er Kominn Yfir
date:   31/05/2025
---

### Lesefni vikunnar

Opb 6.12-17; Matt 24.36-44; 1Mós 6.1-8; 2Pét 2.4-11; 1Mós 18.17-32; Dan 7.9, 10.

> <p>Minnistexti</p>
> „Allt þetta kom yfir þá sem fyrirboði og það er ritað til viðvörunar okkur sem endir aldanna er kominn yfir. Sá er hyggst standa gæti því vel að sér að hann falli ekki“ (1Kor 10.11, 12).

Biblían er full af frásögnum um fólk Guðs sem benda til framtíðaratburða og hafa lykilinn sem hjálpar okkur að skilja „sannleikann fyrir nútímans.“ Sumar af þessum frásögnum segja reyndar fyrir um atburði síðustu daga í undraverðum smáatriðum sem gefa okkur breiðari grundvöll til að skilja betur spádómana hjá Daníel og í Opinberunarbókinni.

Án þess að raska samviskufrelsi mannanna stýrði Guð atburðunum þannig að þeir féllu alveg inn í þá atburðarás sem spámennirnir höfðu sagt fyrir um að mundi eiga sér stað á hinum síðustu dögum. Sumar af þessum mikilvægu frásögnum eru ljósar þar sem Nýja testamentið vísar til þeirra einkum í tengslum við atburði hinna síðustu daga, atburði eins og eyðingu Sódómu og Gómorru og syndaflóðið o.s.frv. Aðrar frásagnir verður að rannsaka ítarlega og kanna til þess að komast að þeim sannindum sem okkur hafa verið gefin í orði Guðs.

Næstu tvær vikur munum við rannsaka ýmsar lykilfrásagnir til þess að sjá hvað þær kunna að segja okkur um atburði eins og endurkomuna, rannsóknardóminn, lokakreppuna ásamt öðrum atburðum. Og við munum sjá að Kristur er þungamiðjan þar sem hann er bæði undirstaða og loka-takmark allra spádómanna sem við könnum.