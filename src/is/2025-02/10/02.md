---
title:  Reiði lambsins
date:   01/06/2025
---

`Lestu Opb 6.12-17. Taktu eftir viðbrögðum fólksins þegar það sér atburði endalokanna skyndilega eiga sér stað. Hverju tekur þú eftir í viðbrögðum þess?`

Það er eftirtektarvert að hinir glötuðu hrópa ekki: „Hvað er þetta?“ eða „Hver stendur að baki alls þessa?“ Þeir virðast vita hvað er að gerast. Þeir tala um Jesú sem „lambið“ sem gefur til kynna að að þeir þekki eitthvað til frásagnarinnar um Krist. Þeir virðast einnig gera sér grein fyrir því að „hinn mikli dagur er kominn þegar sá sem í hásætinu situr og lambið birta reiði sína“ og staða þeirra sjálfra sé vonlaus: „Hver mun þá geta staðist?“

Fyrir endalokin er fagnaðarerindið boðað öllum þjóðum (Matt 24.14) og boðskapir englanna þriggja fluttir um allan heim. Samt sem áður koma þeir ýmsum að óvörum, ekki vegna skorts á upplýsingum heldur vegna þess að þeir hafna því að trúa og hlýða. Það er ástæðan fyrir því að slíkir einstaklingar glatast á hinum síðustu dögum.

`Lestu Matt 24.36-44. Hvað segir Jesús að við ættum að læra af frásögninni um Nóa?`

Jesús bendir á söguna um syndaflóðið til þess að vara okkur við að endurkoma hans muni koma mörgum á óvart. Á sama hátt kom syndaflóðið ekki heiminum að óvörum vegna skorts á upplýsingum. Nói prédikaði í 120 ár til heims sem neitaði að trúa. Þeim var sagt hvað mundi gerast en þeir vildu bara ekki trúa.

Á sama tíma fullvissa margir sig um að þegar langur tími líður áður en spádómarnir rætast séu þeir falskir. Í tengslum við syndaflóðið segir Pétur: „Á síðustu dögum munu koma spottarar er stjórnast af eigin girndum og segja með spotti: „Hvað verður úr fyrirheitinu um komu hans? Því að síðan feðurnir sofnuðu stendur allt við hið sama eins og frá upphafi veraldar““ (2Pét 3.3, 4). Þetta viðhorf fer einungis vaxandi með árunum.

`Fyrir hvern og einn er endurkoma Jesú aldrei fjarlægari en „andartak“ eftir dauðann og við vitum hve hratt ævin líður. Hvernig getur það viðhorf hjálpað okkur að „glíma“ við töfina?`