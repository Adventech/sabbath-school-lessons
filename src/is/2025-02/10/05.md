---
title:  Dómari allrar jarðarinnar
date:   04/06/2025
---

Við lesum undarlega frásögn um atburð á Mamre-sléttunni rétt fyrir eyðingu Sódómu. Guð birtist Abraham ásamt tveimur englum. Þegar Abraham sér þá býður hann þessum himnesku gestum til máltíðar og við það tækifæri lofar Guð Abraham og Söru að þau muni eignast son sem mundi opna leiðina fyrir Messíasi. Jesús var af ætt Abrahams (sbr. Gal 3.16). Síðan snýst frásögnin allt í einu að hinum syndsamlegu borgum á sléttunni.

`Lestu 1Mós 18.17-32. Hvað kenna þessi vers okkur um eðli Guðs og hvernig hann ætlar að lokum að bregðast við hinu illa á jörð okkar?`

Guði ber engin skylda að útskýra málin fyrir okkur en hann velur að fela ekki tilgang sinn og áform fyrir manninum. „Því að Drottinn gerir ekkert án þess að opinbera fyrirætlun sína fyrir þjónum sínum“ (Am 3.7).

Áður en Guð eyddi Sódómu og Gómorru lýsir hann því yfir að hann þurfi að láta Abraham vita hvað væri í aðsigi, hvað hann mundi brátt verða vitni að.

Guð hinkraði við hjá Abraham meðan englarnir tveir fóru áfram til hinnar syndugu borgar til að kalla þá út sem vildu hlýða aðvöruninni. Það minnir okkur á spádómsenglana sem gegna sömu skyldu á hinum síðustu dögum, að kalla það fólk Guðs sem er í Babýlon að koma út þaðan (Opb 14.6-12; Opb 18.1-4). Samtímis því að lokakallið hljómar talar Guð við Abraham um það sem er í aðsigi og hann opnar sig fyrir spurningum forföðurins.

Abraham spyr því: „Fjarri þér sé að gera slíkt, að deyða hinn réttláta með hinum guðlausa. . . . Fjarri sé það þér. Mun dómari allrar jarðarinnar ekki gera rétt?“ (1Mós 18.25). Abraham er ekki einungis að hugsa um Sódómu heldur er hann að kanna eðli Guðs. Á sama hátt opnar Guð bækur himinsins fyrir endalokin (Opb 20.4, 11-15) og leyfir okkur að kanna gögnin áður en hann að lokum lætur eld falla yfir jörðina. Við höfum þannig þúsund ár til að fá svör við fjölda spurninga sem við höfum engin svör við hér og nú.

`Áður en Drottinn leiðir endanlegan dóm yfir þá sem eru glataðir gefur hann okkur þúsund ár til að skilja það sem kemur fyrir hvern og einn og hvers vegna. Hvað segir það okkur um eðli hans og hvernig hann er opinn fyrir grannskoðun skapaðra vera sem eiga honum tilveru sína algjörlega að þakka og eiga engan rétt á að vita það?`