---
title:  Sagan um Sódómu og Gómorru
date:   03/06/2025
---

Það er önnur lykil-frásögn í Gamla testamentinu sem Pétur vísar til þegar hann lýsir atburðum hinna síðustu daga en það er eyðing Sódómu og Gómorru. Borgirnar á sléttunni hafa orðið þekktar fyrir illsku sína og þær eru fyrstu dæmin um byggðalög sem eldur af himni eyðilagði.

`Lestu 2Pét 2.4-11; Júd 5-8 og Esk 16.46-50 og taktu eftir öllum smáatriðunum. Hvaða siðferðilega ásigkomulag þessara borga leiddi til eyðingar þeirra og hvaða hliðstæður finnum við einnig í dag?`

Aðvörunin sem felst í frásögninni um Sódómu og Gómorru til þeirra sem búa á þessari jörð á hinum síðustu dögum er ljós: Eilífar kvalir í eldi og brennisteini (Opb 14.10, 11), eyðing borga þjóðanna í jarðskjálfta (Opb 16.17-19), eyðing Babýlonar í eldi (Opb 18.9, 10) og að lokum munu hinir óguðlegu farast í eldi samkvæmt því sem sagt er svo greinilega í Opb 20.10, 14). Syndin er ótrúlega blekkjandi þar sem hún blindar okkur gagnvart ásigkomulagi hjartna okkar og hylur afbrot okkar undir hulu sjálfsánægju samtímis því að illska annarra er okkur oft ljós. Í sama kafla og Guð talaði um hve mikla elsku hann hefði auðsýnt þjóð sinni varar hann hana einnig við að þó svo hún hefði ekki drýgt sömu syndirnar (Esk 16.47) þá væri hún í rauninni orðin enn syndsamlegri en Sódóma.

Ísrael hafði drýgt andlegan hórdóm (Esk 16.41). Ímyndaðu þér undrun fólks Guðs þegar það heyrði að það væri syndsamlegra en það fólk sem var alræmt fyrir ranglæti sitt.

Þetta var ekki einsdæmi varðandi Ísraelsmenn til forna heldur á það við um allt mannkynið. Í Róm 1.18-32 gefur Páll okkur langan lista yfir rangindi mannsins sem gæti alveg eins verið byggður á daglöðum nútímans. Lýsingu Páls á syndum heiðingjanna var ekki ætlað að skapa tilfinningu um yfirburði Gyðinganna heldur að hjálpa fólki Guðs loksins að skilja alvarleika eigin synda. Natan spámaður notaði sömu aðferð þegar hann talaði við Davíð og sagði honum sögu um ríkan mann sem stal lambi frá fátækum manni. Sú frásögn reiddi Davíð ákaflega (2Sam 12.5) þar sem óréttlætið var augljóst, en samt þurfti Natan að koma með yfirlýsingu um að „þú ert maðurinn“ (2Sam 12.7) til þess að Davíð sæi sjálfan sig í frásögninni.

Það er mikilvægt að minnast þess að Biblían er ekki fyrst og fremst rituð til heimsins sem slíks heldur til fólks Guðs. Þegar við sjáum viðbjóðslegar syndir annarra í textum eins og Opb 13 eða 17 er það einnig viðvörun til okkar um að við getum fallið í sömu gildru.