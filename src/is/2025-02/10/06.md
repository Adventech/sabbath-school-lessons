---
title:  Dómurinn fyrir endurkomuna
date:   05/06/2025
---

Lýsingin á dóminum sem við finnum í Dan 7 leyfir okkur að líta á það sem er að gerast á bak við tjöldin og við fáum tækifæri til að sjá hvernig Guð vinnur að lausn vandamála syndarinnar jafnframt því að endurleysa þá sem óska eftir að lifa í sáttmálstengslum við hann.

`Lestu lýsinguna af rannsóknardóminum í Dan 7.9, 10, 13, 14, 22, 26, 27. Að hverju beinist dómurinn einkum? Hver er niðurstaða dómsins? Hvað segir það okkur um frelsunaráformið?`

Það er lítill vafi á að Guð dæmir mannkynið. Við erum fullvissuð um að „Guð mun leiða sérhvert verk fyrir dóm“ (Préd 12.14) og Páll minnir okkur á að við þurfum ekki að dæma hvert annað því að „öll munum við verða að standa frammi fyrir dómstóli Guðs“ (Róm 14.10). Það liggur samt í augum uppi að Guð hefur ekki þörf fyrir skýrslur til þess að vita hver muni frelsast eða glatast, en englarnir sem hafa fylgst með frelsunaráforminu allan tímann (1Pét 1.12) mundu eðlilega hafa spurningar. Þeir voru vitni að uppreisn Satans og sáu þriðjung engla himinsins gerða brottræka frá himnum (Opb 12.4) og nú leiðir Guð okkur inn í návist sína. Guð opnar bækur himinsins og leyfir hinum heilögu að sjá allt sem þar er skráð.

Frásögnin um Abraham þar sem hann biður fyrir Sódómu og Gómorru - táknmynd um dóminn - gefur okkur mikilvæga innsýn í dóminn. Greinilegt er að syndir Sódómu voru til athugunar. Guð bendir á að borgin væri þekkt fyrir illsku sína og neyðaróp hennar mikil (1Mós 18.20). En athyglin beindist ekki einungis að Sódómu og Gómorru fyrir eyðingu þeirra. Guð opnaði einnig leiðina fyrir Abraham að kanna hvort Guð væri réttlátur þegar hann ákvað að eyða hinum óguðlegu.

Á sama hátt sjáum við að í hinum himneska dómi í Dan 7 kemur mannssonurinn Jesús fram (Dan 7.13 og Matt 20.28) og návist hans er einasta ástæða þess að dómurinn fellur hinum heilögu hins hæsta í hag (Dan 7.22). Einungis fullkomið réttlæti hans kemur fólki hans gegnum dóminn.

`Hugsaðu þér að þú standir frammi fyrir dóminum og öll leyndarmál þín eru opin fyrir Guði. Hver er einasta von þín á þeim tíma dómsins?`