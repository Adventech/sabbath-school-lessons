---
title:  Kall Abrahams
date:   21/04/2025
---

Í 1Mós 10 lesum við um upphaf ýmissa þjóða. Orðið sem þýtt er „þjóðir“ getur einnig þýtt „heiðingjar.“ Þar er okkur sagt að mannkynið skiptist milli landa, tungumála, fjölskyldna og þjóða (1Mós 10.5; sjá einnig Opb 14.6).

Rétt eftir að þessi skipting er nefnd kallar Guð Abraham út frá einni þessara þjóða til þess að verða frábrugðinn þeim og því sem einkennir þær.

`Lestu 1Mós 12.1-9. Hvers vegna kallaði Guð Abram (síðar Abraham) út frá heimaþjóð sinni?`

Guð ætlaði að nota Abraham til að stofna þjóð sem væri frábrugðin konungsríkjum manna. Hún átti ekki að hafa neinn konung nema Guð sjálfan. Fólkið átti að sýna hvað mundi gerast ef mannkynið sneri aftur til skapara síns. Ísrael átti að vera blessun fyrir allar þjóðir (1Mós 12.3). Guð hafði úthellt meira ljósi og forréttindum yfir þjóðina en hafði þekkst ef til vill frá því fyrir syndaflóðið.

`Lestu 5Mós 4.5-9. Hvað var Drottinn að segja afkomendum Abrahams, þjóðinni sem var uppfylling á þeim fyrirheitum sem Guð hafði gefið Abraham?`

Þetta var ekki bara einstaklingur sem bar vitni í ákveðnu byggðarlagi. Þetta var heil þjóð sem í sameiningu og í samstarfi við Guð gat sýnt fram á dýrðareðli hans. Taktu eftir því sem sagt er að það voru ekki einungis þau „lög og ákvæði“ sem Guð hafði gefið henni sem gerði hana svo sérstaka heldur sú staðreynd að þjóðin hélt þau sem fékk aðrar þjóðir til að segja: „Þessi mikla þjóð er sannarlega vitur og vel að sér“ (5Mós 4.6). En þó svo þjóðinni væru gefin dásamleg sannindi þá var það brestur hennar að lifa í samræmi við þau sem færa mundi bölvun yfir hana í stað blessunar, dauða í stað lífs.

Hvernig á sú meginregla við um okkur sem aðventista í dag að það nægi ekki aðeins að þekkja þennan sannleika heldur þurfi að hlýða honum?