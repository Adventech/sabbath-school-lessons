---
title:  Heiðingjastjórn
date:   23/04/2025
---

Samskipti Guðs við Ísrael gefa okkur gott innsæi í samskipti hans við söfnuðinn á tíma Nýja testamentisins. Það má reyndar segja að Ísraelsþjóðin hafi á margvíslegan hátt gefið til kynna komandi villur kirkjunnar. Og hinir kristnu geta ekki gert tilkall til þess að hafa yfirburði yfir hið forna Ísrael þar sem þeir eru afar viðkvæmir fyrir sömu freistingum.

`Lestu Matt 20.25-28. Hvaða hættum varaði Kristur lærisveina sína við þegar þeir hæfu störf í hinni kristnu kirkju?`

Ísrael óskaði eftir mannlegum konungi, en sú beiðni leiddi til þess að þjóðin hrundi siðferðislega. Ranglæti konunganna fór síversnandi þar til Guð leyfði Babýloníumönnum að hertaka þjóð hans til þess að rétta af stefnu hennar.

Svipað gerðist í sögu kristninnar. Þó svo hún væri ekki uppbyggð á sama hátt og heiðingjaþjóðirnar þá létti hinum trúuðu þegar Konstantín kom til valda og játaði kristna trú því að ofsóknirnar voru nú á enda. Í sjálfu sér var það blessun en svo kom kirkjunni til hugar að hún gæti notfært sér vald keisarans sér í hag.

Ýmsar meiriháttar deilur risu upp meðal hinna kristnu á fjórðu öldinni og þegar kirkjan sá að hún gæti ekki leyst þær skírskotaði hún til keisarans um að grípa í taumana. Allt frá þeim tíma jókst tignarstaða biskupsins í Róm, en fram að því hafði hann verið efstur meðal jafningja. Kirkjan bað ríkið um að grípa í taumana varðandi trúmál og þegar ríkið hafði fengið fótinn í dyrnar hrakaði málunum.

Líkt og í Ísrael forðum þá eru margir myrkustu kaflarnir í sögu kristninnar bein afleiðing af málamiðlun kirkjunnar og heimsins. Líkt og Ísrael sneri sér að hjáguðadýrkun og konungar Ísraels voru spilltir af valdagræðgi - þeir fórnuðu jafnvel börnum sínum til hjáguða - þá tók kirkjan smám saman upp margar venjur og leiðir heiðinna keisaradæma og færðu jafnvel marga trúfasta kristna menn og konur sem píslarvotta vegna þess að litið var á þau sem ógnun við ríkiskirkjuna.

`Hvað er það í menningarheimi þínum og þjóðfélagi sem getur virkað á sama hátt og ógnað heilindum trúar okkar?`