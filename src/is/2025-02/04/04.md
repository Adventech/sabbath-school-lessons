---
title:  Ósk þín uppfyllt
date:   22/04/2025
---

Þegar Ísrael var stofnað sem ríki átti hún ekki að lúta mannlegum konungi eins og aðrar þjóðir. En þegar fram liðu stundir brást trú Ísraels og hún þráði það sem aðrar þjóðir, heiðingjarnir, höfðu.

`Lestu 1Sam 8.4-18. Hvers vegna telur þú að öldungarnir hafi hrifist að hugmyndinni um konung? Hvernig getum við fallið fyrir svipaðri freistingu?`

Það er mikilvægt að taka eftir því að óskin um konung þýddi höfnun á stjórn Guðs yfir fólki sínu. Þjóðin átti að vera ábyrg gagnvart skaparanum og samband þeirra birtist m.a. í helgidómsþjónustunni. Með því að óska eftir konungi mundi þjóðin leiða sams konar þjáningar yfir sig og heiðingjaþjóðirnar liðu undir: Herþjónustu í stríðum konungsins, eignarnám, skattlagningu og annað slíkt. Hún mundi komast að því að valdamenn hafa tilhneigingu til að stjórna sér í hag í stað þess að stjórna af góðvild eins og Guð gerir.

Hið nýja fyrirkomulag yrði auk þess varanlegt. Ísrael mundi fá það sem hún óskaði eftir, en þegar þjóðin gerði sér grein fyrir vanköntum þess fengi hún því ekki breytt. „Þá munuð þið kveina undan þeim konungi sem þið hafið kosið en Drottinn mun ekki bænheyra ykkur“ (1Sam 8.18).

Drottinn þekkir veikleika fólks síns og snemma sagði hann fyrir um að Ísrael mundi óska eftir konungi. Það gerði þjóðin og mikið af hinni helgu sögu þjóðarinnar er um afleiðingarnar af því vali.

Lestu 5Mós 17.14-20 og taktu eftir því að Guð segir ekki: „Ég mun láta þá fá konung,“ heldur segir hann að fólk hans muni ákveða að hafa konung. En jafnframt gerir Guð verndarráðstöfun til að vernda fólk sitt frá sumu af því illa sem mannleg stjórn orsakaði, en eins og saga þjóðarinnar og konunga hennar sýnir þá voru þær ráðstafanir oft hunsaðar.

Við þurfum ekki annað en að líta á sögu Ísraels eftir að þeir ákváðu að hafa konung til að sjá hve illa fór fyrir þeim undir stjórn þeirra. Þó svo sumir konungar væru betri en aðrir þá varð jafnvel hinum „góðu“ eitthvað á (t.d. Davíð og Batseba). Oft á tíðum bjó þjóðin við stjórn konunga sem gerðu það sem illt var í augum Drottins (sjá 1Kon 11.6; 1Kon 15.26; 1Kon 16.30; 2Kon 3.2, o.s.frv.).

Á þeom tímum og jafnvel í dag eiga allar stjórnir manna eitt sameiginlegt og það er að syndarar eru að stjórna syndurum. Hvað gæti eiginlega farið úrskeiðis?