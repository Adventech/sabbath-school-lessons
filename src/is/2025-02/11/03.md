---
title:  Rut og Bóas
date:   09/06/2025
---

Naomí (sem þýðir „hin hamingjusama“) bað um að nafni hennar yrði breytt í Mara (sem þýðir „hin beiska) vegna þess biturleika sem einkenndi líf hennar (sjá Rut 1.20). Syndin hefur skemmt samband okkar við skaparann svo ekki verður um bætt og þröngvað okkur í andlega fátækt. Horfur okkar eru dimmar og við eyðum lífi okkar í að tína það sem við getum af jöðrum akranna (sjá 3Mós 19.10) og lifum á hrafli úr þeim fögnuði sem enn er að finna í föllnum heimi. En það breytist allt þegar við komumst að þeirri markverðu staðreynd að Guð hefur ekki gleymt okkur.

`Lestu Rut 2.5-20. Hvers vegna er þetta svo mikill hápunktur í frásögninni? Hvers vegna heldur þú að það voru svo góðar fréttir að Naomí komst að því hver velgjörðarmaður þeirra var?`

Naomí var orðin eignalaus og hún var sennilega komin tilbaka til Betlehem til að selja land sitt til þess að greiða skuldir sínar áður en þær flyttu til Móab. Guð hafði séð fyrir því í Ísrael að einstaklingar sem misst höfðu eignir sínar gætu gert tilkall til arfs síns í fyrirheitna landinu og fólst í því að náinn ættingi gæti leyst út landið fyrir þá. Bóas var ekki aðeins vingjarnlegur bóndi, hann var ættmenni. Ef þú hafðir ekki möguleika á að borga skuldir þínar og gera tilkall til arfleifðar þinnar í Ísrael gat náinn ættingi gert það fyrir þig. „Þegar ættbróðir þinn lendir í kröggum og þarf að selja eitthvað af jarðeign sinni skal það skyldmenni, sem stendur honum næst, gerast lausnarmaður hans. Hann skal leysa til sín það sem ættbróðir hans seldi“ (3Mós 25.25).

Sú staðreynd að Bóas var ekki aðeins vingjarnlegur og gjafmildur heldur einnig skyldmenni voru bestu hugsanlegu fréttirnar. Sú fátækt sem þessar tvær konur bjuggu við þurfti ekki að vera varanleg.

Kristnum mönnum og konum hefur lengi skilist að Bóas væri táknmynd um Krist sem er ekki einungis skapari okkar heldur kaus hann að verða skyldmenni okkar -- raunverulegur maður -- sem var ein ástæða þess að hann kallaði sig tíðum „mannssoninn“ (Matt 12.8; Mrk 8.31; Lúk 22.22; Jóh 3.14).

Allt of margir líta á Guð sem harðbrjósta: ef til vill hleypir hann okkur inn í himininn ef við setum merki á rétta staði í siðferðismatinu, en hann er tregur til að gera það af því að við höfum rétt náð markinu af tækniástæðum. En sú mynd af Kristi sem opinberast í Bóas útilokar slíkar hugmyndir. Guð tekur ekki aðeins eftir okkur heldur vill hann okkur sem brúði sína þrátt fyrir djúpstæða andlega fátækt okkar.

`Reyndu að hugsa þér að skaparinn varð ekki einungis hluti af sköpunarverkinu heldur dó hann fyrir það. Hvaða áhrif ætti þessi undraverði sannleikur að hafa á það hvernig við lítum á tilveru okkar?`