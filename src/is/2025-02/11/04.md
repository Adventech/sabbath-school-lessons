---
title:  Bóas sem endurlausnari
date:   10/06/2025
---

Bóas verður yfir sig ástfanginn af Rut og vill gjarnan kvænast henni, en það er mikilvæg hindrun til staðar: Það er nánari ættingi sem á einnig rétt á konunni og landinu. Ef við lítum á Bóas sem táknmynd um Krist kunna þessar kringumstæður að benda til málefnis sem er í húfi í deilunni miklu. Kristur elskar okkur en annar hefur einnig tilkall til okkar: Satan.

`Hvað segja þessir textar okkur um tilkall Satans til mannanna? Job 1.6-11; Matt 4.8, 9; Júd 9; Lúk 22.31).`

Þegar Satan birtist á hinni himnesku ráðstefnu sagði hann Guði að hann hefði verið á ferðalagi „hingað og þangað um jörðina“ (Job 1.7), og þegar svo Guð spurði hann hvort hann hefði veitt athygli „þjóni mínum, Job“ gerði Satan tilkall til hans sem eins af sín eigin og gaf þannig til kynna að hjarta Jobs tilheyrði ekki beint Guði. Það er að segja, hann fylgir þér einungis vegna þess að þú ert góður við hann. Hættu því og sjáðu til hverjum hann er hollur.

Í Júdabréfi sjáum við stutta tilvísun til frásagnar sem var vel þekkt í Ísrael. Guð hafði jarðsett Móse (5Mós 34.6) en hann var síðar reistur upp frá dauðum. Þó svo við þekkjum ekki ýmis smáatriði þá gefur textinn til kynna að upp komu deilur um líkama Móse þar sem Satan gerði eins konar tilkall til hans.

Í fyrsta skipti var Kristur að gefa dauðum líf. Þegar Prins lífsins og skínandi englar hans nálguðust gröfina tók Satan að óttast um æðsta vald sitt. Hann stóð þarna ásamt sínum illu englum og mótmælti innrás á svið sem hann taldi sitt eigið. Hann hældi sér af því að þjónn Guðs hefði orðið bandingi sinn. Hann sagði að jafnvel Móse hefði ekki getað hlýtt lögum Guðs, að hann hefði eignað sér dýrð sem var Drottins eins -- sem væri nákvæmlega sama syndin og hefði valdið brottrekstri Satans úr himnaríki -- og hefði með lögbroti sínu komist undir vald Satans“ (ÆS, bls. 344). Kristur vísaði augljóslega tilkalli Satans á bug og Móse var reistur upp frá dauðum (sjá Matt 17.3).

Í Rut 4.1-12 er sagt að Bóas hafði farið að borgarhliðum Betlehem - borgarinnar þar sem Jesús kom í okkar heim sem náinn ættingi. Öldungarnir koma saman og að lokum er skipst á sandölum (tákn um eignarrétt, sbr. Jós 1.3).

Borgarhliðið var sá staður þar sem dómar voru felldir svo það var eins konar dómssalur og spegilmynd af réttarhöldunum sem við lesum um í Dan 7.13, 14, 22, 26, 27. Við megum ekki gleyma þeim mikilvæga þætti dómsins að hann er hinum heilögu í hag, en einungis vegna þess að Kristur greiddi verðið fyrir okkur á sama hátt og Bóas gerði fyrir brúði sína.