---
title:  Hungursneyð í „húsi brauðsins“
date:   08/06/2025
---

Þeir sem gagnrýna kristna trú hafa oft bent á miskunnarlausan raunveruleika lífsins í þessum heimi sem vísbendingu um að (1) Guð sé ekki til, (2) hann sé máttvana að grípa inn þegar eitthvað slæmt gerist eða (3) honum sé nokkuð sama þegar við verðum fyrir áföllum. Margar af sögum Biblíunnar gefa ríkulega vísbendingu um að þetta er rangt viðhorf. Það er rétt að Guð leyfir manninum að uppskera afleiðingarnar af uppreisninni gegn honum. En hann vill ekki brjóta gegn frjálsum vilja okkar, hann er alltaf nálægur og er að verki í sögu mannsins og færir okkur nær endanlegri lausn syndar og þjáninga. Saga Rutar er eitt slíkt dæmi.

`Lestu Rut 1.1-5. Hvaða erfiðleika steðjuðu að Naomí og Rut og hvers vegna? Hvernig endurspegla þeir kringumstæður mannanna á okkar tímum?`

Upphafsorð þessarar frásagnar er kaldhæðnisleg: Það er hungursneyð í Betlehem, en nafnið merkir „hús brauðsins“ eða „brauðhúsið.“ Það minnir okkur á nægtir Eden-garðsins þar sem Guð sagði Adam og Evu: „Af öllum trjám í aldingarðinum máttu eta að vild“ (1Mós 2.16). Maðurinn hóf tilveru sína í allsnægtum undir umsjá gjafmilds skapara en síðan skipti maðurinn á hlutverki sínu sem umsjónarmaður sköpunarinnar og þrældómi syndarinnar. „Í sveita andlitis þíns skaltu brauðs þíns neyta þar til þú hverfur aftur til jarðarinnar,“ sagði Guð við Adam (1Mós 3.19).

Líkt og Naomí höfum við misst þann arf sem Guð hafði áformað að við fengjum og líf okkar er orðið þung byrði. Eden var gjöf, en hún var háð skilyrðum: Manninum var frjálst að gera uppreisn en það mundi þýða að hann yrði ábyrgur fyrir eigin velferð. Upphaflega áttum við að gera hina óföllnu jörð undirgefna undir blessun Guðs en nú stóð maðurinn andspænis því að gera fallna jörð undirgefna. Eigingjarnar mannverur sem keppa um takmarkaðar auðlindir orsaka miklar þjáningar og hugarangur.

Harmleikurinn er ólýsanlegur. Jörðin gefur enn af sér ríkulegan ávöxt, sem er áhrifamikill vitnisburður um kærleika Guðs. En þegar við lítum á græðgi mannsins og skemmdarmátt syndarinnar virðist heimurinn oft undiroka okkur meira en við undirokum hann. En dag einn mun það allt breytast.

`Hvernig opinberar jörðin enn elsku Guðs og sköpunarmátt jafnvel eftir sex þúsund ár syndar og dauða?`