---
title:  Hér er ég, send þú mig
date:   11/05/2025
---

Fyrir mörgum árum ákvað söfnuður einn að lagfæra úr sér genginn kjallara og skapa þar félagsaðstöðu. Eitt af því fyrsta sem gert var var að setja upp ný ljós í þeirri trú að það mundi gera salinn huggulegri. Þegar búið var að koma þeim fyrir leit salurinn enn verr út þar sem skær ljós hafa tilhneigingu til að opinbera misfellur.

Hin undraverða sýn Jesaja um hásæti Guðs opnaði augu hans fyrir misbrestum sínum. „Vei mér, það er úti um mig því að ég hef óhreinar varir og bý meðal fólks með óhreinar varir en samt hafa augu mín séð konunginn, Drottin allsherjar“ (Jes 6.5). Við mundum hafa sömu tilfinningu ef við kæmum skyndilega í návist Drottins. Ljósið er nægilega bjart til þess að fjarlægja allar afsakanir okkar. Í návist Guðs fáum við tilfinningu fyrir því að við séum glötuð. Jesaja beið eitthvað sem kom honum algjörlega á óvart.

`Lestu Jes 6.6-8. Jesaja vissi að syndin gefur okkur tilfinningu um að það sé úti um okkur. Laun syndarinnar er dauði. En í stað þess að láta okkur verða afleiðingum syndarinnar að bráð dregur Guð kærleikans okkur nær sér. Hver var niðurstaðan úr þessum samfundi og hvers vegna er hún mikilvæg?`

Þegar einn af seröfunum tók kol af altarinu og snerti varir Jesaja hreisaði það synd hans. Þetta var að öllum líkindum reykelsisaltarið þar sem meðalgangan fór fram milli Guðs og fólks hans (sjá Opb 8.3, 4). Syndir Jesaja voru fyrirgefnar og hann var nú reiðubúinn til að standa í návist Guðs en einnig að vera falið að vera fulltrúi Guðs í heiminum.

Það er eftirtektarvert að orðið seraf merkir „sá sem brennur.“ Taktu eftir því hvernig Jesús lýsir starfi Jóhannesar skírara í Jóh 5.35: „Hann var logandi og skínandi lampi. Þér vilduð um stund gleðjast við ljós hans.“ Þó svo Jóhannes væri syndari sem þarfnaðist náðar og frelsunar þá benti starf hans á þann sem mundi færa náð og frelsun.

Jesús kom sem fullkomin kynning á dýrð föðurins og Guð sendi spámann, syndara, sem innti svipað starf af hendi og einn af seröfum himinsins.

`Það var einungis eftir að Jesaja vissi að synd hans hafði verið hreinsuð að hann sagði: Hér er ég. Send þú mig. Hvernig getur hvert og eitt okkar brugðið við eins og Jesaja gerði þegar syndir okkar hafa verið hreinsaðar með blóði Krists?`