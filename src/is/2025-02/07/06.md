---
title:  Fall Lúsífers
date:   15/05/2025
---

Það virðist óskiljanlegt að Lúsifer hafi eitt sinn gegnt stöðu verndarkerúbs, heiðursstöðu við hásæti Guðs. Tilvera hans hafði verið með til að opinbera alheiminum dýrð Guðs. Þess í stað fór hann að hugleiða eigin dýrð í staðinn fyrir dýrð skaparans. Hann fór að ímynda sér að hann fengi ekki þá virðingu sem honum bæri.

Lestu Esk 28.11-17 og Jes 14.12-14. Hvað var það sem leiddi til falls Lúsífers? Berið þessa texta saman við Opb 14.1-12. Hvernig hjálpar það þér að skilja það sem á sér stað í Opb 14 þegar þú berð saman fall Lúsifers annars vegar og hins vegar háa stöðu mannsins í Kristi?

Taktu eftir hvernig Lúsifer var fjarlægður af hinu heilaga fjalli samtímis því að hinir endurleystu standa á Síonfjalli með lambi Guðs. Þess er getið að Lúsifer hafi verið í Eden og maðurinn var eitt sinn þar einnig en andstætt örlögum Satans fær maðurinn aftur hlutdeild í paradís fyrir tilstilli Krists. (sjá Opb 22.1-3.)

Í því samhengi er fróðleik að finna í orðum E. G. White þegar hún segir: „Himinninn mun hrósa sigri því hinir endurleystu Drottins munu fylla tómarúmið sem fall Satans og engla hans skildu eftir“ (RH, 29. maí, 1900).

Þeir eru einungis á himnum vegna fagnaðarerindisins. Þema fagnaðarerindisins eða endurlausnarinnar er reyndar að finna á myndrænan hátt í hásætissalnum í Opb 4 og 5. Til dæmis hrópa englarnir: „Verður ert þú að taka við bókinni og rjúfa innsigli hennar því að þér var slátrað og með blóði þínu keyptir þú Guði til handa menn af sérhverri kynkvísl og tungu, lýð og þjóð“ (Opb 5.9). Hvílík mynd af fagnaðarerindinu, dauða Jesú til að endurleysa mannkynið!

Taktu einnig eftir því hvernig málið endurspeglar boðskap fyrsta engilsins þar sem við erum kölluð til „að boða þeim sem á jörðunni búa og sérhverri þjóð og kynkvísl, tungu og lýð“ fagnaðarerindið (Opb 14.6). Hvílík áhrifamikil framsetning af því Kristur hefur gert fyrir heiminn. Enginn maður fyrirfinnst í allri sögu jarðarinnar sem Kristur hefur ekki dáið fyrir. Við þurfum bara að læra um það og velja að taka á móti því.

Hvert er hlutverk okkar sem safnaðar og einstaklinga í að láta fólk vita um það sem Kristur hefur gert fyrir það?

---

{"style": {"text": {"size": "sm"}}}
Nafnið Lúsífer er dregið af latneskri þýðingu orðsins „ljósberi“ í Jes 14.12 (Þýð).