---
title:  Til íhugunar
date:   16/05/2025
---

Lestu DM, bls. 461-462 og 465-467.

Satan, sem eitt sinn var verndarengill, leitaðist við að brjóta niður traustið til hásætis Guðs. Guð leyfði föllnum englum að halda áfram uppreisn sinni til þess að sýna alheiminum umfang illskunnar sem er afleiðing sjálfsupphefðar, og þó Satan hafi tekist að blekkja manninn til að taka þátt í stríði sínu gegn Guði þá vann Kristur yfirburðasigur yfir honum á krossinum og tryggði þar með manninum þann stað þar sem hinir föllnu englar höfðu staðið. Í Kristi snúa syndarar sér opinberlega gegn yfirlýsingum Lúsífers. Lokasviðið er að vissu leyti jafnvel enn meiri opinberun á gæsku og elsku Guðs en hafði verið fyrir fall Lúsífers. Þó svo Guð hafi aldrei ætlað hinu illa að vera til ásamt eilífum afleiðingum þess þá mun gæska og elska Guðs að lokum opinberast á ýmsa lund sem hefði annars aldrei gerst.

Kristur „lítur á hina endurleystu endurnýjaða í hans eigin mynd, þar sem sérhvert andlit endurvarpar mynd konungs þeirra. Með velþóknun sér hann í þeim árangur erfiðis sálar sinnar. Þá segir hann með raust sem nær til hins samansafnaða múgs réttlátra og ranglátra: „Sjá, hvað ég hef keypt fyrir blóð mitt! Fyrir þessa hef ég þjáðst, fyrir þessa dó ég, svo að þeir mættu dvelja í návist minni um aldir alda.“ Og lofsöngurinn stígur upp frá hinum hvítklæddu kringum hásætið. „Maklegt er lambið hið slátraða að fá máttinn og ríkdóminn, visku og kraft, heiður og dýrð og lofgjörð“ (Opb 5.12)“ (DM, bls. 462).

**Til umræðu:**

`Gerðu þér í hugarlund að þú standir frammi fyrir Guði með alla þína galla og lundernisbresti, allar rangar athafnir, hugsanir og hvatir að fullu afhjúpuð fyrir augliti hans. Hvað ættir þú með réttu skilið? Hver væri einasta von þín? Hvers vegna verðum við að hafa „réttlæti trúarinnar sem Guð gefur öllum þeim sem trúa á Jesú Krist“ (Róm 3.22) til að hylja okkur bæði hér og fyrir dóminum þegar við höfum mesta þörf fyrir það? Í stuttu máli, hvers vegna höfum við þörf fyrir fagnaðarerindið?`

`Eins og við höfum séð þá gegndi Jóhannes skírari hlutverki serafa - „hann var logandi og skínandi lampi“ (Jóh 5.35). Hann var fyrirrennari Krists og boðaði fyrri komu Messíasar. Á hvern hátt gegnir fólk Guðs á síðustu tímum svipuðu spámannshlutverki?`