---
title:  Líkt og glóandi kol
date:   13/05/2025
---

Kerúbar eru nefndir á ýmsum stöðum í Gamla testamentinu, annaðhvort sem lifandi verur (Esk 10.8) eða gullstyttur sem táknuðu þá (2Mós 25.18). Oft standa þeir næst hásæti Guðs og beina geisladýrð hans til alheimsins. Kerúbar voru ofnir inn í fortjald hins allra helgasta (2Mós 26.1). Í Sálmunum er vald Guðs yfir sköpunarverkinu framsett sem Guð stígi á bak kerúbs sem ber hann af stað (Slm 18.11). Guð fyrirskipaði að tveir gull-kerúbar með útbreidda vængi yrðu settir á lok sáttmálsarkarinnar (2Mós 25.18-20).

`Lestu Esk 1.4-14. Hvað er sameiginlegt með þessum texta og því sem er lýst í Jes 6.1-6 og Opb 4.1-11?`

Esekíel fær að sjá hrífandi mynd af mætti Guðs. Í byrjun er sviðsmyndin ruglandi í samræmi við þá erfiðleika sem fólk Guðs var í á þeim tíma: Það var ekki í heimalandi sínu heldur í herleiðingunni í Babýlon. Þegar Esekíel lítur nánar á sviðsmyndina lítur hann m.a. upp og sér hásæti Guðs yfir öllu.

Taktu eftir mikilvægum hliðstæðum við aðrar hásætissýnir. Lifandi verurnar sem Esekíel sér hafa sömu ásjónur og lifandi verurnar í sýn Jóhannesar - ásjónur ljóns, arnar, uxa og manns.

Þessar leyndardómsfullu verur með ásjónurnar fjórar eru ekki nefndar í fyrstu lýsingu Esekíels, en í annarri, síðari hásætis-sviðsmynd (Esk 10.1-21) eru þær nefndar kerúbar. Við finnum einnig glóandi kolin sem Jesaja nefndi í tengslum við serafana sem hafa sömu andlit og lifandi verurnar í sýn Jóhannesar.

Hvenær sem við sjáum hásæti Guðs, hvort sem það er hin táknræna sáttmálsörk þar sem Móses mætti Guði (2Mós 25.22) eða hrífandi sýnir spámannanna, eru kerúbarnir ávallt þar. Þeir eru nátengdir hásæti Guðs. Öllum sköpuðum verum Guðs var ætlað að endurspegla dýrð hans, hvort sem um var að ræða mannverur sem skapaðar voru í mynd Guðs eða englaverur sem eru við dýrðlegt hásæti Guðs.

`Heilagur, heilagur, heilagur er Drottinn Guð alvaldur. Hvernig er heilagleiki þinn í samanburði við heilagleikann sem Esekíel var vitni að? Hvað segir svar þitt þér um þörf þína fyrir fagnaðarerindið?`