---
title:  Kerúbarnir tveir
date:   12/05/2025
---

Strax og fyrstu foreldrar okkar voru hraktir úr Eden gaf Guð þeim von um Messías (1Mós 3.15). Síðan setti hann upp áhrifamikið tákn við hlið Eden garðsins: Tveir kerúbar með skært leiftrandi ljós milli sín. Við ættum ekki að missa sjónar af því að þetta svið minnir náið á sáttmálsörkina sem táknaði hásæti Guðs (2Mós 25.18).

`Lestu 1Mós 3.21-24. Hvaða verkefni var kerúbunum falið að inna af hendi og hvers vegna?`

Þó svo kerúbunum hafi verið falin sú ábyrgð að varna syndurum aðgangs að lífsins tré (1Mós 3.22) þá voru þeir einnig tákn um von og fyrirheit um að dag einn mundi maðurinn aftur fá aðgang að paradís. „Aldingarðurinn Eden var áfram á jörðinni löngu eftir að maðurinn hafði verið rekinn úr notalegum lundum hans. Föllnu mannkyni var lengi vel leyft að horfa til heimkynna sakleysisins en varðenglar gættu hliðs garðsins. Við hlið Paradísar, sem verndarenglar gættu, birtist dýrð Guðs. Adam og synir hans fóru þangað til að tilbiðja Guð. Hér endurnýjuðu þeir heit sitt um hlýðni við þau lög sem brotin höfðu verið og valdið brottrekstri þeirra frá Eden. . . . En þegar að lokum „nýr himinn og ný jörð“ (Opb 21.1) verður endurreist verður hann endurreistur og skreyttur enn dýrlegar en í upphafi“ (ÆS, bls. 39).

Orðalagið í 1Mós 3.24 er einnig athyglisvert. Biblían bendir á að Guð hafi „sett“ kerúbana fyrir austan Eden. Hebreskan notar orðið „sjakan,“<sup>1</sup> sama orðrót sem notuð er um hina helgu tjaldbúð (sjá 2Mós 25.9; 4Mós 3.26) þar sem návist Guðs dvaldi meðal fólks hans. Það mætti því þýða þetta vers þannig: „Guð setti kerúba sem tjaldbúð fyrir austan Eden.“

Í Biblíunni eru kerúbarnir settir tengdir nærveru Guðs (sjá 1Kro 13.6; Slm 80.2 og Jes 37.16), einkum hásæti hans, þaðan sem nafn hans er boðað. Við megum heldur ekki gleyma því að öldungarnir 24 sem eru umhverfis hásæti Guðs í Opb 4 og 5 syngja honum lof og lýsa því yfir að hann hafi rétt til að stjórna þar sem hann skapaði alla hluti (Opb 4.11). Það getur hjálpað okkur að skilja hásætissviðið og hlutverk okkar sem syndara sem hlotið hafa fyrirgefningu í tengslum okkar við skapara okkar.

---

{"style": {"text": {"size": "sm"}}}
<sup>1</sup> Hliðstætt orð er notað á grísku um Jesú í Jóh 1.14: „Og Orðið varð hold, hann bjó með oss“ (Þýð.)