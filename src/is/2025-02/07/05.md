---
title:  Guð á meðal fólks síns
date:   14/05/2025
---

Ísraelsmenn fylgdu leiðsögn frá návist Guðs í skýinu og staðnæmdust á leið sinni til fyrirheitna landsins og settu upp tjaldbúðina og ættkvíslirnar settu upp búðir sínar umhverfis hana - þrjár ættkvíslir á hverri hlið. Nærvera Guðs tók sér síðan bólstað í hinu allra helgasta og bjó á meðal fólks síns.

**Ein ráðanda ættkvísl var á hverri hlið tjaldbúðarinnar. Hverjar voru þessar ráðandi fjórar ættkvíslir samkvæmt 4Mós 2?**

`4Mós 2.3 (austurhlið):`

`4Mós 2.10 (suðurhlið):`

`4Mós 2.18 (vesturhlið):`

`4.Mós 2.25 (norðurhlið):`

Taktu eftir því að hver af þessum ráðandi ættkvíslum hafði sinn eigin gunnfána til að gefa til kynna hver hún væri. Þó svo ritningin gefi ekki beint til kynna hvað einkenndi hvern fána þá gefur athyglisverð erfikenning það til kynna en hún er lauslega byggð á þeim ættareinkennum sem lýst er í 1Mós 49 og 5Mós 33 um ásjónurnar fjórar sem benda til áttanna fjögurra. „Samkvæmt hefð rabbína hafði gunnfáni Júda mynd af ljóni, fáni Rúbens mannsmynd eða mannsandlit, gunnfáni Efraíms mynd af uxa og fáni Dans mynd af erni. Þannig voru lífverurnar fjórar sem Esekíel lýsir sem kerúbum framsettar á gunnfánunum fjórum“ (C.F. Keil and Franz Delitzsch, Commentary on the Old Testament, vol. 1. Peabody, MA: Hendrickson, 2011, bls. 660).

Auðvitað er mögulegt að gera of mikið mál út af erfikenningum en það er samt athyglisvert að bera þessa fornu hefð saman við lýsinguna á hinni nýju Jerúsalem. Þá kemur fram eftirtektarvert mynstur: Það eru hlið sem tákna þrjár ættkvíslir á hverri hlið borgarinnar (Opb 21.12, 13).

Lýsingarnar af búðum Ísraelsmanna og hinni nýju Jerúsalem leggja áherslu á eina mikilvæga staðreynd: Guð áformar að draga allt mannkynið nálægt hásæti sínu. Opinberunarbókin kennir okkur að „Drottinn Guð, hinn alvaldi, er musteri hennar og lambið“ (Opb 21.22).

`Auðvitað lifum við ekki í búðum Ísraels. En hvernig getum við nálgst Guð í lífi okkar í dag?`