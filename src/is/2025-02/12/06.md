---
title:  Merki dýrsins
date:   19/06/2025
---

Eftir því sem árin líða og enginn af lokaatburðunum eins og t.d. fyrirmælin um líflát eða framkvæmd merkis dýrsins hefur átt sér stað þá hafa sumir látið í ljós efasemdir og jafnvel tortryggni varðandi túlkun okkar á lokaatburðunum þar á meðal hvernig hvíldardagurinn og sunnudagurinn gætu orðið miðlægir í lokadeilunni.

Opinberunarbókin gerir það ljóst að annaðhvort tilbiðjum við skaparann eða dýrið og líkneski þess. Og þar sem sjöunda-dags hvíldardagurinn er grundvallarmerki um Guð sem skaparann allt frá upphafinu í Eden (sjá 1Mós 2.1-3) þá ætti það ekki að koma á óvart að hvíldardagurinn sé miðlægur þegar um er að ræða tilbeiðslu skaparans. Það er heldur engin tilviljun að dýraveldið er sama valdið sem breytti boðorðinu um hvíldardaginn frá þeim degi sem Biblían framsetur til sunnudagsins sem hefur enga undirstöðu í Biblíunni. Í því ljósi er hugmyndin um hvíldardag og sunnudag sem þátt í málinu um tilbeiðslu annaðhvort skaparans (sjá Opb 14.6, 7) eða dýrsins mjög skiljanleg Einnig finnum við í Nýja testamentinu undanfara deilunnar um sjöunda-dags hvíldardaginn eða lög manna.

`Lestu Matt 12.9-14 og Jóh 5.1-16. Hvað var það sem fékk trúarleiðtogana til að vilja deyða Jesú?`

Hvernig brugðust trúarleiðtogarnir við eftir að Jesús hafði læknað manninn með visnu höndina (Matt 12.9-13)? „Þá gengu farísearnir út og tóku saman ráð sín gegn honum hvernig þeir gætu náð lífi hans“ (Matt 12.14). Líflát vegna þess sem hann gerði á sjöunda-dags hvíldardeginum? Þegar Jesús gerði annað lækningakraftaverk á sjöunda deginum (Jóh 5.1-16) tóku leiðtogarnir „að ofsækja Jesú fyrir það að hann gerði þetta á hvíldardegi“ (Jóh 5.16).

Dauði vegna mannlegra erfikenninga varðandi sjöunda-dags hvíldardaginn? Það er ekkert í Biblíunni sem bannar lækningu á hvíldardegi og heldur ekkert sem innsetur sunnudaginn í stað hvíldardagsins. Þó svo atvikin á tíma Jesú séu ekki þau sömu og lokaatburðirnir þá er málefnið svipað: lög manna í stað laga Guðs og í báðum tilvikum snúast þau umdeildu lög um hvíldardag Biblíunnar.

`Dauði vegna eins af boðorðum Guðs? Hvernig gætum við auðveldlega leitast við að réttlæta það sem við gerum til að sleppa við það?`