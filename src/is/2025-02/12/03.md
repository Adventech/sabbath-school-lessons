---
title:  Tilbeiðsla dýrsins
date:   16/06/2025
---

Þó svo Nebúkadnesar auðsýndi Daníel og Guði hans hollustu í fyrstu (sjá Dan 2, einkum vers 46-48) þá varði hún ekki lengi.

`Lestu Dan 3.1-12. Hvaða mikilvægi er fólgið í því að styttan var öll úr gulli og að konungurinn fór fram á að hún yrði tilbeðin?`

Konungurinn sýndi fram á mótþróa sinn við boðskap Guðs með því að láta gera líkneski úr gulli. Boðskapur þess var að Babýlon mundi aldrei falla og Nebúkadnesar mundi ávallt vera konungur. Hver sem vogaði sér að standa gegn þeirri hugmynd yrði líflátinn. Það er áhrifamikil áminning um að þrá okkar mannanna eftir sjálfsákvörðun getur auðveldlega blindað okkur fyrir sannleikanum um það hvernig deilan mikla muni líklegast verða háð.

Að sumu leyti minnir Nebúkadnesar á eiginleika Lúsífers: Hann var metnaðargjarn, mikill í eigin augum og nægilega hrokafullur til að standa ófeiminn gegn valdi Guðs. En að öðru leyti var hann mjög frábrugðinn: Í lokin trúði hann á hinn sanna Guð og að öllum líkindum munum við mæta honum í því ríki sem hann upphaflega barðist svo hart við að ögra.

`Lestu hvað þessir þrír hebresku drengir sögðu í mótþróa sínum við konunginn (Dan 3.17, 18). Hvað kennir það okkur um trú og hvað hún getur stundum leitt til í lífi okkar?`

Hugleiddu hve auðveldlega þessir þrír menn hefðu getað hagrætt málum sínum til að komast hjá þessum hættulegu kringumstæðum. Voru þeir ekki bara öfgasinnar sem voru fúsir að láta brenna sig lifandi fremur en að beygja sig niður? Hefðu þeir ekki getað látist vera að binda skóreimar sínar og beðið til síns eigin Guðs? Var afstaða þeirra virkilega þess virði í ljósi þess sem þeir stóðu andspænis? Í þeirra augum var hún það greinilega, jafnvel þó svo þeir vissu að þeir myndu ef til vill ekki halda lífi.

`Hvernig getum við forðast þá auðveldu röksemdafærslu sem gefur okkur tækifæri til að slaka á trú okkar? Hvað er það í eftirfarandi texta sem fjallar um svipaða freistingu: „Sá sem er trúr í því smæsta er einnig trúr í miklu og sá sem er ótrúr í því smæsta er og ótrúr í miklu“ (Lúk 16.10).`