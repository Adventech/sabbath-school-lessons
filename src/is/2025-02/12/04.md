---
title:  Tilbeiðsla ímyndarinnar endurtekin
date:   17/06/2025
---

Þeir sem rannsaka Biblíuna hafa lengi séð tengsl milli þess sem sagt er frá í Dan 3 og atburða hinna síðustu daga eins og þeim er lýst í Opinberunarbókinni. Það er góður grundvöllur fyrir því. Í Dan 3 lesum við um fyrirskipun um að tilbiðja líkneskið og hótun um líflát ef henni er ekki hlýtt (Dan 3.15) sem er hliðstætt því sem Opinberunarbókin segir um fyrirmælin um að tilbiðja annað líkneski og hótun um líflát ef þeim er ekki hlýtt. „Því var leyft að gefa líkneski fyrra dýrsins anda til þess að það gæti einnig talað og komið því til leiðar að allir yrðu þeir deyddir sem ekki vildu tilbiðja það“ (Opb 13.15).

`Lestu Opb 13.11-17; Opb 14.9, 11, 12; Opb 16.2; Opb 19.20 og Opb 20.4. Hvaða andstæða kemur fram í þessum versum sem setur boð Guðs upp gegn boðum manna?`

Kallað er á fólk Guðs að tilbiðja „þann sem hefur gert himininn og jörðina og hafið og uppsprettur vatnanna,“ þ.e.a.s. skaparann í stað dýrsins og og líkneskis þess. Hebresku drengirnir sem stóðu andspænis svipaðri ógnun neituðu að tilbiðja nokkuð annað en þann Guð sem var skaparinn. En þó svo kringumstæðurnar við það sem gerðist á Dúrasléttunni, þegar boð gekk út að tilbiðja líkneskið í stað skaparans, séu frábrugðnar þeim þegar heimurinn verður kallaður til að tilbiðja líkneski í stað Guðs þá er meginreglan sú sama.

`Lestu Róm 1.18-25. (Taktu eftir tengslunum milli Róm 1.18 og Opb 14.9, 10 varðandi reiði Guðs.) Á hvern hátt er þá tilbeiðsla líkneskisins aðeins önnur framsetning á sömu meginreglunni varðandi það hverjum maðurinn auðsýnir hollustu sína?`

Tilbeiðsla felur ekki endilega í sér að krjúpa og færa fórnir þó svo það geti verið þáttur í tilbeiðslunni. Við tilbiðjum það sem hefur æðstu hollustu okkar. Þegar við íhugum hver Guð er, skapari okkar og endurlausnari, og það sem hann hefur gert fyrir okkur í Jesú þá ber honum einum tilbeiðsla okkar. Allt annað er hjáguðadýrkun. Ef til vill hjálpar það okkur að skilja betur harðyrði Jesú þegar hann sagði: „Hver sem er ekki með mér er á móti mér og hver sem safnar ekki saman með mér, hann sundurdreifir“ (Matt 12.30). Lokaatburðirnir eru einfaldlega dramatísk framsetning á þessum sannleika.