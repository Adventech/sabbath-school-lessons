---
title:  Daníel 7
date:   29/04/2025
---

Það var konungur Babýloníu sem fyrst fékk drauminn í Dan 2. Sýnin í Dan 7 kom aftur á móti til spámanns Hebrea sem tilheyrði sáttmálslýð Guðs.

Daníel sá sama efni og Nebúkadnesar en frá öðru sjónarhorni. Í stað styttu sá hann röð þjóða sem risu upp af hafinu vegna vinda sem hrærðu vatnið. Þessar þjóðir áttu í stöðugum erjum sem leiddu til stöðugra breytinga meðal valdhafa þeirra. Textar eins og t.d. Slm 65.6-9; Jes 17.12, 13 og Jer 46.7, 8 nota flóð og bylgjur sem líkingar um ólguátök milli þjóðanna.

Fyrirheitna landið, aftur á móti, var að minnsta kosti um hríð sem eyja friðar og öryggis mitt í ólgusjó heiðinna ríkja, heilög þjóð sem var grundvölluð á traustum undirstöðum stjórnar Guðs í andstöðu við óstýrilátar nágrannaþjóðir.

`Lestu Dan 7.1-3. Það er heilmikið að gerast í þessari sviðsmynd. Hvað getum við lært af þessari mynd, eins og t.d. dýrið sem reis fyrst upp af hafinu?`

Daníel er á ströndinni og fylgist með ringulreið hernaðar heiðingjanna þegar dýrin byrja allt í einu að koma upp á ströndina - inn á landssvæði hans. Vandamál heiðingjanna var nú orðið vandamál þjóðar hans. Þjóð hans hafði valið að lifa eins og heiðingjarnir svo nú mundi hún búa með þeim og undir þeirra yfirráðum. Allt frá yfirráðum Babýloníu mundi sáttmálslýður Guðs aldrei njóta fullkominnar eða langvarandi sjálfsstjórnar.

Það fyrirkomulag mundi halda áfram fyrir fólk Guðs allt til tíma endalokanna þegar Kristur mun að lokum aftur njóta réttmæts hlutskiptis síns sem konungur okkar. Í Nýja testamentinu heldur fólk Guðs áfram að líða undir yfirráðum rómverska heimsveldisins og síðan undir ofsóknum litla hornsins sem var arftaki Rómar.

Þó svo sumar þjóðir hafi í rás sögunnar verið betri en aðrar og sum tímabil verið friðsamari en aðrar þá hefur mikill meirihluti sögu þjóðanna og heimsveldanna einkennst af hverri harmsögu eftir aðra og kúgara eftir kúgara. Og oft hefur það allt gerst undir yfirráðum stjórnenda sem töldu sig hafa góðan ásetning fyrir fólk sitt. Hvílík andstæða við það fyrirkomulag sem Guð hafði í hyggju fyrir fólk sitt ef það einungis hefði óskað eftir því.

`Hvernig hjálpar Róm 3.10-19 að útskýra mikið af heimsmynd okkar? Hvernig sýnir einkum 19. versið hvers vegna við höfum svo mikla þörf fyrir fagnaðarerindið í lífi okkar?`