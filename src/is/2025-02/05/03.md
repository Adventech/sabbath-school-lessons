---
title:  Daníel 2
date:   28/04/2025
---

Það var á tíma herleiðingarinnar til Babýlon og fyrir tilverknað Daníels spámanns að Guð framsetti mest sannfærandi lýsinguna sem við höfum að tengslunum milli fólks hans og valdhafa þessa heims. Fólk hans var ekki lengur með sjálfsstjórn og það uppskar afleiðingarnar af eigin vali.

`Lestu Dan 2.31-35 sem gefur okkur gott heildaryfirlit yfir veraldarsöguna allt til tíma endalokanna. Hvaða mikilvægu sannindi getum við lært af þessum undraverða spádómi?`

Við lok nítjándu aldar létu margir í ljós tiltrú á framfarir mannsins. Sýningin í París árið 1900 var t.d. athyglisvert sýnishorn af bjartsýni varðandi framtíðina. Vissulega myndu allar framfarir okkar á sviði tækni og vísinda leysa mörg af verstu vandamálum mannsins. Í byrjun tuttugustu aldarinnar ríkti mikil bjartsýni meðal margra spekinga um að hugsjónir upplýsingatímabilsins - eins og t.d. fullkomnun mannsins og máttur skynseminnar - myndu innleiða nýtt dásemdartímabil fyrir manninn.

En fyrri heimsstyrjöldin eyðilagði fljótt þessa drauma og í lok 20. aldarinnar höfðu meira en 200 milljónir manna misst lífið í stríðsátökum. Það kann að hafa verið framfarir á sviði tækni en vissulega ekki á sviði siðferðis. Það minnir á það sem Martin Luther King Jr. sagði eitt sinn um að við hefðum stjórnað eldflaugum en „vanstjórnað“ mönnum. Það er skelfileg tilhugsun!

Margir sem rannsaka spádómana hafa tekið eftir því að verðmæti málmanna í Dan 2 breytist frá verðmætum málmum til þeirra sem eru verðminnstir. Gullið fellur að verðgildi í silfur, silfrið verður að bronsi, bronsið breytist í járn og við endum með járn- og leirblöndu.

Charles Darwin, Karl Marx og aðrir hugsuðir nítjándu aldarinnar leituðust við að sannfæra okkur um að mannkynið væri einhvern veginn á uppleið - við værum að þróast bæði líffræðilega og félagslega. En þó svo tilvera mannsins hafi að einhverju leyti batnað, að minnsta kosti líkamlega, hver lítur bjartsýnum augum til framtíðar þessa heims eins og honum er stjórnað í dag í von um frið, öryggi og velgengni?

`Jesús varaði okkur við þegar hann sagði: „Þér munuð spyrja hernað og ófriðartíðindi. . . . Þjóð mun rísa gegn þjóð og ríki gegn ríki, þá verður hungur og landskjálftar á ýmsum stöðum“ (Matt 24.6, 7). Hvernig getum við, þrátt fyrir þessar aðvaranir, fundið uppörvun í því að vita að við höfum verið vöruð við þessu fyrirfram?`