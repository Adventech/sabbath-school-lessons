---
title:  Mikilvægi Menntunar
date:  03/10/2019
---

`Lestu Esr 7.6, 10.  Hvað segja þessir textar okkur um mikilvægi réttrar trúarlegrar menntunar?`

Sú staðreynd að Esra var algjörlega helgaður Guði og hann einsetti sér að rannsaka orð Guðs, framfylgja því og kenna það (Esr 7.6, 10) bjó hann undir víðtækara starf í Ísrael.  Textinn segir okkur að hann hafi „einbeitt sér að því að rannsaka lög Drottins, framfylgja þeim og kenna Ísraelsmönnum lög og rétt í Ísrael“ (Esr 7.10).

Ellen G. White gefur okkur mikilvægt innsæi þegar hún segir: „Esra var einn af afkomendum Arons og hafði því hlotið prestamenntun.  Auk þess hafði hann kynnt sér rit töframanna, stjörnuspekinga og vitringa Meda og Persa.  En hann var ekki ánægður með andlegt ásigkomulag sitt.  Hann þráði að vera í fullu samræmi við Guð og hann þráði visku til að framkvæma vilja Guðs.  Það fékk hann til að einbeita sér að því að rannsaka lög Drottins og framfylgja þeim (Esr 7.10).  Það fékk hann til að einbeita sér að því að kanna sögu fólks Guðs eins og hana er að finna í ritum spámanna og konunga.  Hann rannsakaði sagnfræðirit og kvæðasöfn Biblíunnar til þess að komast að því hvers vegna Drottinn hefði leyft að Jerúsalem yrði eyðilögð og fólk hans hernumið til heiðins lands“ (PK, bls. 608).

„Viðleitni Esra að vekja áhuga á rannsókn ritninganna varð varanleg vegna kostgæfni hans og ævilangs starfs hans að varðveita og margfalda Hin heilögu rit.  Hann safnaði saman öllum þeim eintökum af lögmálinu sem hann fann og lét afrita þau og útbreiða.  Hið hreina orð sem var þannig margfaldað og lagt í hendur margra veitti þekkingu sem var ómetanleg“ (PK, bls. 609).

Við tökum eftir því að þó svo Esra hefði lært um leiðir heiðingjanna þá sá hann að þeir höfðu ekki rétt fyrir sér.  Þess vegna leitaði hann sannleikans í uppsprettu sannleikans, orði Guðs og lögmáli Drottins.  Hann varð einnig að „aflæra“ margt af því sem hann hafði lært í heimslegu háskólunum vegna þess að mikið af því sem þar var kennt var eflaust rangt.  Þegar allt kom til alls hvaða ávinning myndi hann hafa af ritum töframannanna og stjörnuspekinganna?

`Þyrftum við ef til vill að „aflæra“ ýmislegt af því sem heimurinn hefur kennt okkur í dag?`