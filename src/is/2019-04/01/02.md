---
title:  Fyrstu Útlagarnir Snúa Aftur
date:  29/09/2019
---

`Lestu Jer 25.11, 12; 29.10 og Dan 9.1,2.  Hvenær sneru fyrstu útlagarnir aftur?  Hvaða spádómur rættist þar með?`

Drottinn blés Kýrusi í brjóst að heimila fyrstu heimför útlaganna og uppfylla þar með spádóm Jeremía um 70 ára útlegðina.  Jeremía hafði skrifað að Júda mundi vera í eyði í 70 ár undir stjórn Babýlon (frá 606/605 f.Kr. til 537/536 f.Kr.) en þá mundi Guð opna dyrnar fyrir heimkomu útlaganna.  Þegar Daníel rannsakaði rit Jeremía skildi hann að tími þessarar fyrirheitnu heimkomu var nú kominn.

Í Dan 9 er Daníel hugstola yfir því að 70 árin eru næstum liðin og engin breyting virðist vera í aðsigi og Persaveldi hefur nú tekið völdin.  Hann syrgir það og snýr sér til Guðs og biður um miskunn og uppfyllingu fyrirheita Guðs.  Í sama kafla (Dan 9.24-27) fullvissar Guð Daníel um að hann vaki yfir öllu og hafi áform varðandi framtíðina þar sem lausnari muni deyja fyrir fólkið til að friðþægja fyrir syndir þess, innleiða rétlæti og uppfylla fórnarkerfið.  Í raun sagði Guð: „Daníel, hafðu ekki áhyggjur.  Þar sem hinn sanni frelsari (Jesús) mun vissulega koma mun ég senda annan lausnara til þín nú.“  Stuttu síðar knúði Guð Kýrus Persakonung til að fyrirskipa lausn bandingjanna.  Guð stendur ávallt við fyrirheit sín (sjá Dan 10 varðandi inngrip Guðs til að tryggja velgengni fólks síns í heimalandi sínu).

Í fyrsta kafla Esrabókar finnum við fyrirskipun Kýrusar konungs um að Ísraelsmönnum væri frjálst að snúa aftur til Jerúsalem og byggja hús Drottins.  Fyrirskipunin var gefin út einhvern tímann á bilinu 539-537 f.Kr. Kýrus gaf þeim ekki aðeins leyfi til að snúa heim heldur tryggði hann að þeir sneru heim með gjafir og fórnir, þar á meðal áhöld musterisins sem Nebúkadnesar hafði látið stela.  Þetta minnir okkur á brottför Ísraelsmanna frá Egyptalandi mörgum öldum áður þegar Guð blés Egyptum í brjóst að gefa þeim gjafir að skilnaði.  Þessi fyrsti hópur þeirra sem sneri aftur til Júda var um 50.000 manns sem að öllum líkindum hafði einnig konur og börn frá öðrum svæðum.

`Hvaða aðrir sagnfræðilegir spádómar hafa ræst nákvæmlega eins og orð Guðs hafði heitið og hvaða fróun getur það veitt okkur um að Guð þekki framtíðina og við getum treyst fyrirheitum hans til okkar?`