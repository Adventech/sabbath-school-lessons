---
title:  Yfirlit Yfir Konunga Og Atburði
date:  30/09/2019
---

Fyrsti hópur þeirra sem sneru aftur fékk það hlutverk að endurreisa musteri Guðs.  Við munum í síðari lexíu kanna andstöðuna gegn byggingu musterisins.  Hér munum við líta á röð Persakonunga á þeim langa tíma sem það tók að endurreisa musterið og Jerúsalem.  Það er mikilvægt að þekkja söguna sem liggur að baki frásagna Esra og Nehemía því að það gefur okkur dýpra innsæi í boðskap þeirra.

`Lestu Esr 4.1-7.  Hvaða konungar réðu ríkjum á þeim tíma þegar andstaðan gegn byggingu musterisins átti sér stað?`

Fyrstur þeirra var Kýrus sem stofnaði Persaveldið og vann sigur yfir Babýlon árið 539 f.Kr.

- Kýrus II, hinn mikli (559-530)
- Kambýses II  (530-522)
- Daríus I   (552-486)
- Xerxes I (485-465) (=Ahasverus í eldri ísl. þýðingum Esterarbókar)
- Artaxerxes I  (465-424)

Þegar við rannsökum þessar bækur er mjög mikilvægt að við gerum okkur grein fyrir því að þessir konungar eru ekki nefndir í réttri röð í Esra.  Til dæmis kemur Esra 4.6-24 á undan Esra 5 sem heldur áfram frásögninni um andstöðuna gegn musterisbyggingunni.  Þar af leiðandi koma bréfin frá Xerxes I (Ahasverusi) og Artaxerxes I sem sagt er frá í Esra 4 á eftir atburðunum sem skráðir eru í 5. og 6. kaflanum og fjalla um Daríus I.  Þessi niðurröðun kann að virðast flókin fyrir lesendurna og hefur oft í aldanna rás valdið ruglingi í huga fólks varðandi þessar bækur.  Það er því gott fyrir okkur að hafa atburðarásina í huga þegar við reynum að skilja betur boðskap Esra og Nehemía þennan ársfjórðung.

`Finnur þú stundum eitthvað í Biblíunni sem hefur gert þig ráðvillta(n)? Hvernig getum við lært að treysta Guði og orði hans jafnvel þegar við rekumst á eitthvað sem virðist ruglingslegt?  Hvers vegna er það svo mikilvægt fyrir okkur? (Sjá Jes 55.8, 9).`