---
title:  Fyrirskipun Artaxerxesar
date:  02/10/2019
---

`Lestu Esr 7.11-28.  Hvað var innifalið í tilskipun konungsins?  Hvers vegna voru þessi fyrirmæli mikilvæg fyrir Ísraelsmenn?`

Tilskipun Artaxerxesar líkist fyrstu tilskipun Kýrusar.  Konungurinn ráðleggur öllum sem vilja, einkum úr prestastéttinni, að fara til Jerúsalem.  Þó svo sagnaheimildirnar sem eru kenndar við Múrasjú1 og Esterarbók sýni að meirihluti Gyðinganna hafi valið að vera um kyrrt í Persíu þá voru ýmsir sem biðu eftir tækifæri til að hefja nýtt líf í heimalandi forfeðra sinna.  Konungurinn beindi mestu af athugasemdum sínum til féhirða landssvæðisins vestan Efrat-árinnar.  Féhirðarnir áttu að sjá Esra fyrir öllu því sem hann þarfnaðist til að endurreisa borgina og gera hús Drottins í Jerúsalem veglegt (Esr 7.27).  Að lokum fól konungurinn Esra að tryggja að fólkið héldi bæði lögmál Guðs og lög landsins með því að setja upp dómskerfi.  Það fyrirkomulag sem þessi tilskipun leiddi til er mikilvægur þáttur í öllum þjóðfélögum.  Auk þess gerði konungurinn það auðveldara fyrir Esra og Ísraelsmenn að endurbyggja heimaland sitt.

Þýðir þetta að hugulsemi konungsins varðandi uppbyggingu borgarinnar og musterisins bendi til þess að hann hafi snúist til Guðs Esra?  Artaxerxes kallar Guð „Guð Ísraels“ (Esr 7.15).  Sú nafngift bendir til þess að konungurinn hafi aðeins litið á Drottin sem staðargoð sem hann þyrfti að friða með gjöfum.  Hann vildi ekki að þetta staðargoð reiddist sér eða sonum sínum (Esr 7.23).  Auk þess ættum við að hafa í huga að í 457 f.Kr. gerði Egyptaland uppreisn gegn yfirráðum Persa svo að það er ekki ólíklegt að þessum vinsemdarathöfnum konungsins hafi verið ætlað að vinna hollustu Júdahéraðsins.

En þó svo konungurinn hafi átt þessi samskipti við Esra og Nehemía varð það ekki til þess að hann tryði á Guð.  Að minnsta kosti er ekkert í textanum sem bendir til þess en það sýnir okkur að Drottinn getur jafnvel notað þá sem hafa ekki snúið sér til hans til að framkvæma vilja hans á jörðinni.

`Hvernig getum við, mitt í sársauka okkar og þjáningum, lært að treysta yfirráðum Guðs yfir heiminum eins og fram kemur í þessum textum?`

---

<sup>1</sup> Rúmlega 800 fleygleturtöflur frá borginni Nippur í Babýloníu frá tíma Artaxerxesar I og II og Daríusar II (Þýð.)