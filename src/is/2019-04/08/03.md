---
title:  Sáttmáli Guðs
date:  18/11/2019
---

Eftir flóðið byrjaði Guð að nýju með Nóa og afkomendum hans.  Hann leitaði eftir persónulegum tengslum og sáttmálinn var miðlægur í þeim tengslum.  En þó svo Biblían tali um mismunandi sáttmálsgerðir14--(við Adam (1Mós 1 – 3)15, Nóa (1Mós 6 – 9), Abram/Abraham (1Mós 12.1-3; 1Mós 17), Móse og Ísraelsmenn (2Mós 19 – 24), Pínehas (4Mós 10 – 13), Davíð (2Sam 7.5-16), nýr sáttmáli (Jer 31.31-34)16—þá er alltaf um einn og sama sáttmála að ræða sem er endurnýjaður og heimfærður í hvert sinn.  Sáttmálsgerðirnar byggja hver á annarri.  Við hverja sáttmálsgerð opinberar Guð ákveðna þætti hins eina eilífa sáttmála.  Þar með koma síðari gerðir ekki í staðinn fyrir þær fyrri heldur útvíkka þær.  Það gerðist við Sínaí á tíma Móse og það gerðist einnig við endurnýjun hans á tíma Jósúa.

`Hvað er átt við með hugtakinu „eilífur sáttmáli“ í eftirfarandi textum: 1Mós 9.16; 17.7; Jes 55.3; Heb 13.20?`

Biblían notar hugtakið „eilífur sáttmáli“ sextán sinnum.  Þrettán sinnum er það notað um sáttmálann við Abraham, við Ísraelsmenn við Sínaífjall og sáttmálann við Davíð.  Þó svo hver sáttmáli væri sérstæður þá höfðu þeir allir samkenni hins „eilífa sáttmála.“  Á sama hátt og hið eilífa fagnaðarerindi er fyrst kynnt í 1Mós 3.15 en síðan opinberað stig af stigi í Biblíunni er það einnig með eilífa sáttmálann.  Hver sáttmálsgerð um sig útvíkkar og dýpkar skilning okkar á hinum eilífa sáttmála kærleikans sem birtist best í frelsunaráforminu.  Bæði Nýi og Gamli sáttmálinn, eins og þeir eru stundum einkenndir, hafa sameiginlega þætti:

1.  Helgun: „Ég legg lögmál mitt þeim í brjóst og rita það á hjörtu þeirra“ (Jer 31.33; Heb 8.1017).
2.  Sáttargjörð: „Ég verð Guð þeirra og þeir verða lýður minn.“ (Jer 31.33,18  Heb 8.10).
3.  Ætlunarverk:  „Enginn mun þurfa að kenna landa sínum og bróður og segja: Þekkið Drottin. Allir munu þekkja mig, bæði stórir og smáir“ (Jer 31.34;19 sbr. Heb 8.11).
4.  Réttlæting:  „Ég mun fyrirgefa þeim sekt þeirra og minnist ekki framar syndar þeirra“ (Jer 31.34; Heb 8.1220).

---

<sup>14</sup> Þrátt fyrir margar sáttmálsgerðir er eftirtektarvert að Gamla testamentið talar alltaf um sáttmála Guðs í eintölu. (Þýð.).

<sup>15</sup> Sjá einnig Hós 6.7.  Íslenskar þýðingar hafa „eins og í Adam“ (2007) eða „að manna hætti“ (1981 og eldri).  Orðrétt þýðing er hinsvegar „eins og Adam.“ E.G. White bendir á að sá sáttmáli hafi tvisvar verið rofinn fyrir tíma Abrahams (ÆS, bls. 234) þegar hann var endurnýjaður (ÆS, bls. 261. (Þýð.)

<sup>16</sup> Einnig gerði Guð „nýjan“ sáttmála í 2Mós 34.10 eftir að þjóðin hafði rofið Sínaí-sáttmálann þegar hún tilbað gullkálfinn og sagði hann vera guð sinn (2Mós 32.7, 8). (Þýð.)

<sup>17</sup> Sbr. einnig 5Mós 11.18 og 5Mós 6.5, 6. (Þýð.).

<sup>18</sup> Sbr. einnig 2Mós 6.5, 7. (Þýð.)

<sup>19</sup> Sbr. einnig 5Mós 28.10-13a; Jes 55.5; Jer 16.19-21. (Þýð.).

<sup>20</sup> Sbr. einnig 2Mós 34.7. (Þýð.).