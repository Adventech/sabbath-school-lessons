---
title:  Sáttmálahugmyndin
date:  17/11/2019
---

`Lestu Neh 9.36 - 10.30.  Hverjir eru að gera þennan sáttmála og hvers vegna?`

Þó svo það væru einungis leiðtogarnir sem undirrituðu skjalið þá bendir textinn greinilega á að „allir sem komnir voru til vits og ára“ hafi tengst þeim „með eiðum og svardögum“ og skuldbundið sig „til að fylgja lögmáli Guðs“ (Neh 10.29, 30).  En hvað var svo mikilvægt við þennan sáttmála að allir vildu gangast undir hann við Guð?  Til þess að svara þeirri spurningu verðum við að hverfa tilbaka til upphafsins og skilja hvernig við eigum að skilja hugmynd Biblíunnar um sáttmálann.

Sáttmálinn var mikilvægur vegna þess að hann var hluti af því hvernig Guð vinnur með syndugt mannkyn og hann sýnir að Guð þráir að eiga samfélag við fólkið.  Hann skapaði einnig möguleika fyrir fólkið til að sýna fram á löngun sína að helga sig Guði.

Sköpunarsagan í 1Mós 1 og 2 sýnir ekki aðeins fram á sköpun fyrstu mannveranna heldur einnig samband þeirra við Guð og hvort annað.  En síðan kom syndin inn í myndina og rauf þessi tengsl.  Syndin er andstæða sköpunarinnar og leiddi til dauða.

Ættartala Adams klofnar þegar Kain velur hið illa (1Mós 4.8-19) og Set velur Guð (1Mós 5.3-24.  Ættartala Kains nær hámarki í Lamek (1Mós 4.17-19), sjöunda ættlið frá Adam, sem innleiddi fjölkvæni.  Ofbeldi og hefndir einkenna ættkvísl Kains í andstöðu við trúfesti ættmanna Sets.  Við finnum einnig ættartölu Sets, en sjöundi ættliður hans er Enok sem gekk með Guði (1Mós 5.24) og var síðan tekinn til himins.

Því miður meðtók heimurinn hið illa fremur en Guð og sá tími kom að fjöldi hinna trúföstu var mjög lítill og brátt yrði engin fjölskylda eftir sem Guð gæti  notað til að uppfylla loforð sitt um að senda fyrirheitna niðjann til að frelsa mannkynið.  Þá var það að Guð greip inn og lét flóð koma yfir jörðina.  En flóðið var enn frekari andstæða sköpunarinnar sem eyðilagði lífið en samt eyddi Guð einungis því sem maðurinn hafði þegar eyðilagt (1Mós 6.11-13).

`Hvernig hefur þú fundið fyrir því að eyðingarmáttar syndarinnar er raunverulegur?  Hver er einasti mátturinn gegn syndinni og hvernig tileinkum við okkur hann?`