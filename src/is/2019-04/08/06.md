---
title:  Umsjón Musterisins
date:  21/11/2019
---

`Líttu aftur yfir Neh 10.33-40.  Hvers vegna var musterisþjónustan það mikilvæg fyrir Ísraelsmenn að þeir sögðu: „Þannig munum við ekki vanrækja Guðs hús“(Neh 10.40)? Hvers vegna var musterið svo mikilvægt fyrir trúna almennt? (Sjá einnig Heb 8.1-7).`

Ísraelsmenn hétu því að sjá um musterið.  Þó svo þeir væru fámennir og fjárhagslega kúgaðir af konungunum ákváðu þeir að nauðsynlegt væri fyrir þá að gefa af því litla sem þeir höfðu til þess að hægt væri að starfrækja musterið áfram og ekki aðeins að fyrirbyggja lokun þess.  Þess vegna völdu þeir að gefa þriðjung af sikli21 til musterisþjónustunnar árlega í stað þess að greiða það aðeins á hverju manntalsári eins og lögmálið fór fram á.  Þjóðin sá þörf fyrir að gera meira en það sem farið var fram á.  Auk þess voru ákveðnar fjölskyldur gerðar ábyrgar fyrir að tryggja eldivið fyrir altarið þar sem séð var fram á að án skipulags myndi það „gleymast“ með tímanum.

Frumgróði og frumburðir, tíund og fórnargjafir voru þættir musterisins sem sáu fyrir þörfum prestanna og Levítanna.  Tíundi hluti alls átti að fara til Levítanna.  Frumburðir voru leystir út með fjármunum sem Levítarnir fengu einnig.  Tíundi hluti þess sem Levítarnir fengu fór svo til prestanna.

Musterið var sem hjartsláttur Ísraelsþjóðarinnar.  Það var svo miðlægt fyrir trú þeirra að það var reiðarslag þegar Nebúkadnesar reif musterið niður og fjarlægði helg áhöld þess.

Þegar musterið var starfrækt á réttan hátt veitti það þjóðinni þróttmikið líf því að það benti fólkinu fram til endanlegrar lausnar á vandamáli syndarinnar með dauða lambs.  Þegar Jesús dó á krossinum varð sú lausn að veruleika (Róm 5.5-10).  Auk þess lærði fólkið af því sem gerðist á friðþægingardaginn að Guð hefur endanlegt áform um að losna við hið illa og syndina í eitt skipti fyrir öll.  Musterið gegndi þannig því hlutverki að opinbera allt ferli frelsunaráformsins fyrir fólkinu. Við getum lært gífurlega mikið með því að líta á musterisþjónustuna og við höfum þörf fyrir hana til þess að gefa okkur ítarlegri mynd af eðli Guðs og til þess að varpa ljósi á frelsunaráformið.

`„Það orð er satt, og í alla staði þess vert að við því sé tekið, að Kristur Jesús kom í heiminn til að frelsa synduga menn og er ég þar fremstur í flokki“ (1Tím 1.15).  Hvað vonaði Páll og hvernig getum við gert það einnig að okkar von?`

---

<sup>21</sup> Einn sikill jafngilti fjórum daglaunum á þeim tíma (Þýð.).