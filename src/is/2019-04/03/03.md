---
title:  Spádómleg Tímasetning
date:  14/10/2019
---

Í fyrstu lexíunni sáum við að Guð kallaði Serúbabel (um 538 f.Kr.) og Esra (457 f.Kr.) til sérstakra starfa.  Í annarri lexíunni litum við á kall Guðs til Nehemía (444 f.Kr.).  Við þurfum að gera okkur grein fyrir því að þessi köll voru í samræmi við fyrirframþekkingu Guðs.  Guð hvatti t.d. Serúbabel til að gera eitthvað sérstakt í tengslum við lok 70 ára herleiðingarinnar sem Jeremía hafði sagt fyrir um.

`Esra var kallaður til starfa sama ár og Artaxerxes konungur gaf út fyrirskipun sína.  Hvaða þýðingu hefur það ár í spádómunum? Sjá Dan 9.24-27.`

Í Dan 9.25 lesum við að „frá því er orðið um endurreisn Jerúsalem út gekk, til hins smurða höfðingja eru sjö sjöundir4 og sextíu og tvær sjöundir“ (1981).  Síðasta vika þessa spádóms er nefnd í Dan 9.27.  Þar sem vikan hefur sjö daga táknar vika í spádómunum 7 ár (sbr 4Mós 14.34 og Esk 4.5, 6).  Þessi spádómur fjallar því um 70 vikur eða 490 ár.  Spurningin sem við þurfum að svara er þessi: Hvenær byrjuðu þessar 70 spádómsvikur?  Textinn bendir á að þær byrjuðu þegar boðið gekk út um að endurreisa og byggja Jerúsalem.

Þrjár fyrirskipanir voru gefnar út varðandi endurreisn Gyðingaþjóðarinnar.  Kýrus, Daríus og Artaxerxes gáfu allir út fyrirskipanir um það mál.  En einungis sú síðasta, sem Artaxerxes gaf út, felur í sér fyrirmæli varðandi borgina Jerúsalem og hún ein tengist því að lofa Guð fyrir inngrip hans (Esr 7.27, 28).

Við teljum því 70 spádómsvikurnar frá 457 f.Kr., sjöunda stjórnarári Artaxerxesar konungs I eins og fram kemur í Esr 7.7-26.  Auk þess er 457 f.Kr. einnig byrjunarár 2.300 daga spádómsins í Dan 8.14.  Sjötíu vikurnar enduðu í 34 e.Kr. þegar boðun fagnaðarerindisins jókst og var flutt einnig heiðingjunum (eftir ofsókn hinna kristnu í frumsöfnuðinum og píslarvættisdauða Stefáns).  Miðja síðustu vikunnar bar upp á 31 e.Kr. þegar Kristur dó á krossinum.

`Rifjaðu upp spádóminn í Dan 9.24-27.  Hvernig boðar hann starfstíma Jesú af mikilli nákvæmni?  Hvernig ætti slíkur spádómur að styrkja trú okkar?`

---

<sup>4</sup> Eða:  „vikur“ (2007).