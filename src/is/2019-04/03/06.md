---
title:  Ábyrgð Okkar
date:  17/10/2019
---

Ef Guð kallar okkur getum við samt valið hvort við tökum kallinu eða höfnum því á sama hátt og við höfum frjálst val hvort við tökum boði hans til allra um frelsun eða höfnum því.  Hann kann að setja okkur í sérstakar kringumstæður en við getum valið að fara ekki eftir fyrirmælum hans.  Hann kann að vilja að við gerum eitthvað sérstakt fyrir hann á sama hátt og hann kallar okkur til að verða sér lík. Þegar Guð velur okkur til að gera eitthvað sérstakt er það hluti af frelsunaráformi hans fyrir okkur.  Þegar við gerum það sem hann kallar okkur til að gera sýnum við í lífi okkar að frelsunin sem hann hefur gefið okkur er raunveruleiki.

Sál fékk stöðu konungs, en því miður gaf hann aldrei Guði hjarta sitt að fullu þrátt fyrir það verkefni sem honum hafði verið falið.  Þó svo Guð hafi kallað einhvern til sérstakra starfa fyrir sig þýðir það ekki að sá einstaklingur meðtaki Guð.  Frjáls vilji okkar ræður úrslitum og ef við fylgjum ekki leiðsögn Guðs getum við misst allt.

`Lestu 2Mós 3 og 4.  Hvað kennir þetta okkur um hvað gerist þegar Drottinn kallar einhvern til að sinna einhverju verkefni?`

Við getum brugðist við líkt og Esra og Nehemía sem fóru athugasemdalaust eða við getum verið eins og Móse sem kom með athugasemdir og afsakanir.  Móse fór að lokum þó svo hann reyndi að komast hjá því.  Hann andmælti og hélt því fram að hann væri ekki nógu góður, hefði ekkert að segja og gegndi ekki neinni tignarstöðu.   Hvernig gæti hann þá reiknað með að faraó myndi hlusta á hann?  Hann hafði einnig áhyggjur af að Gyðingarnir myndu ekki trúa sér eða hlusta á hann og verk hans yrði til einskis.  Auk þess kvartaði hann yfir því að hann hefði ekki hæfileika: „Ég hef aldrei málsnjall verið“ (2Mós 4.10) og hann skorti það sem til þyrfti.  Að lokum bað hann Guð um að senda einhvern annan.  Svo þegar við lesum sögu Móse sjáum við hve áhrifamikill leiðtogi hann varð þó svo hann hefði sína galla.  Hann sinnti af trúmennsku því hlutverki sem Drottinn hafði falið honum að sinna.

`Hvaða afsakanir höfum við sem hindra okkur í að gera það sem við vitum að Drottinn vildi að við gerðum?`