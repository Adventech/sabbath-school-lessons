---
title:  Köllun Esra Og Nehemía
date:  13/10/2019
---

Við gætum sagt að Esra hafi verið valinn af ýmsum ástæðum: (1) hann var fús til að fara; (2) hann var leiðtogi; og (3) hann var vel að sér sem fræðimaður og kennari.  Við gætum einnig fundið aðrar ástæður en það er eitt vers sem sýnir best hvers vegna Esra var falið þetta verkefni.

`Hvað segir Esr 7.10 okkur um Esra?   Hvernig kynni Esra að hafa einbeitt sér að því að rannsaka lögmál3 Drottins og framfylgja því?`

Eftir að Esra kom til Jerúsalem sýndi hann með fordæmi sínu hvað felst í því að vera helgaður Guði og í 13 ár kenndi hann orð Guðs í Jerúsalem.  Honum kann að hafa virst hann ekki hafa mikið að segja þessi 13 ár en eftir að múranir voru fullbúnir kallaði fólkið saman samkundu, ekki vegna þess að einhver knúði það til þess heldur vegna þess að það vildi gjarnan gera það.  Orð Guðs sem það hafði heyrt frá Esra hafði fest rætur.

`Hvers vegna var Nehemía valinn?  Lestu Neh 1.1-11.`

Hjarta Nehemía var með Guði og fólki hans.  Það olli honum áhyggjum þegar hann komst að því að uppbygging Jerúsalem hafði stöðvast.  Verkið var Nehemía mjög hjartfólgið og líkt og Esra bauð hann sig fram til þess.  Guð svaraði bænum þeirra og óskum.  Stundum fáum við þá hugmynd að ef við „elskum“ eitthvað þá geti það ekki verið frá Guði þar sem Guð muni einungis gefa okkur erfið verkefni sem okkur langar helst ekki til að gera.  En ef við göngum með Guði þá er löngunin til að gera eitthvað sem við „elskum“ oft frá honum komin.  Guð vill að það sé okkur hjartfólgið sem við gerum fyrir hann.

`Á hvern hátt hefur þú fundið fyrir því að Guð hafi kallað þig til að gera eitthvað sem þér er hjartfólgið?`

---

<sup>3</sup> Grundvallarmerking orðsins sem þýtt er „lögmál“ er „fræðsla“ í hvaða mynd sem er (Þýð.).