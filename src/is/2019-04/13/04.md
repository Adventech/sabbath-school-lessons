---
title:  Hugrekki Og Efling
date:  24/12/2019
---

`Lestu Neh 4.27-23.  Hvernig sýndi Nehemía hugrekki?  Hvað var það sem gaf honum þetta hugrekki?`

Nehemía stóð gegn óvinunum sem leituðust við að hræða Gyðingana.  Nehemía brást við með því að eiga frumkvæðið að því að fá fólkið til að berjast.  Hann sagði ekki aðeins: „Allt í lagi, Guð, þú gerir eitthvað í málunum.“  Þess í stað fékk hann fólkið til að gera það sem féll í þeirra hlut að gera.  Það tók upp sverð sín og önnur vopn á sama tíma og það vann að byggingu múrsins.  Undir forystu Nehemía drógu Gyðingarnir sig ekki í hlé af ótta heldur tóku þeir af djörfung upp vopn sín í varnarskyni.  Nehemía hvatti fólkið til dáða, treysti því, vann með því og fól því þá ábyrgð að gera eitthvað.  Hann efldi það til dáða með því að fela því ákveðin ábyrgðarhlutverk.  En Nehemía gerði meira en aðeins að segja fólkinu fyrir verkum og fela sig síðan í herbergi sínu.  Hann stóð við hlið þess og tók þátt í því erfiðisverki sem þurfti að inna af hendi.

Í Biblíunni býður Guð stundum fólki sínu að staðnæmast og sjá hvernig hann berst, en við mörg önnur tækifæri segir Guð: „Búist til atlögu og ég mun veita ykkur sigur.“ Við verðum að gera það sem í okkar valdi stendur ef við viljum sjá lausn Guðs og blessanir.

„Ástæðuna fyrir því að óvinunum tókst ekki að fá Nehemía á sitt vald var fólgin í óbifandi hollustu hans í starfi sínu fyrir Guð og óbifandi trausti hans til Guðs.  Hver sá sem er værukær er auðvelt fórnarlamb freistinga, en hið illa finnur litla fótfestu í lífi sem hefur göfugt markmið og heillandi ásetning.  Trú þeirra sem vinna stöðugt að framförum veikist ekki því að þeir gera sér grein fyrir að takmarkalaus kærleikur er að verki að ofan, neðan og allt um kring að því að koma öllu í kring til að uppfylla áform Guðs.  Sannir þjónar Guðs vinna af óbrigðulu kappi því að þeir reiða sig stöðugt á hásæti náðarinnar“ (PK, bls. 660).

Þegar öllu er á botninn hvolft fann Nehemía hugrekki sitt í skilningi sínum á raunveruleika Guðs og mætti hans.  Og þekking hans á Guði fékk hann til að starfa í samræmi við trú sína.

`Þó svo eftirfarandi texti sé í öðru samhengi hvernig endurspeglaði Nehemía samt það sem textinn er að tala um: „En nú segir einhver: „Einn hefur trú, annar verkin.“ Sýn mér þá trú þína án verkanna og ég skal sýna þér trúna af verkum mínum“ (Jak 2.18)?`