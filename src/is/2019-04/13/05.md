---
title:  Áform Og Eldmóður
date:  25/12/2019
---

`Hvað kenna eftirfarandi textar okkur um hvað það var sem knúði bæði Esra og Nehemía til dáða? (Neh 2.1-10, Esr 7.8-10).`

Í öllu sem Esra og Nehemía gerðu leituðust þeir við að sjá vilja Guðs koma fram í lífi fólksins.  Það er rétt að fólkið hafði brugðist og því var refsað fyrir það.  En Guð sem er trúfastur varðandi fyrirheit sín um endurreisn opnaði leiðina fyrir fólk sitt að snúa aftur til fyrirheitna landsins og svo framarlega sem það væri trúfast láta það ná þeim áföngum sem hann hafði sett því.  Og í visku sinni valdi Drottinn tvo dygga menn, sem minntu á Móse, til að gegna lykilhlutverki í þessari endurreisn, á sama hátt og hann hafði einnig notað kynslóð Móse áður til að sinna sérstöku verkefni.

Miklir leiðtogar eins og þessir tveir menn hafa ávallt markmið.  Þeir hafa áform fyrir líf sitt sem knýr áfram allar athafnir þeirra.  Það má segja að bæði Esra og Nehemía hefðu áform í lífi sínu.  Þeir höfðu framsýni varðandi hvað þeir vildu að fólk Guðs væri og síðan lögðu þeir sig alla fram til að ná því marki.

Esra gerði það með því að rannsaka ritningarnar og kenna fólkinu orð Guðs.  Nehemía hvatti fólkið til að gera það sem var rétt og standa af djörfung með Guði.  Báðir vildu þeir sjá Jerúsalem endurreista, en ekki aðeins efnislega.  Þeir vildu sjá vakningu og siðbót í andlegu lífi íbúa hennar.  Þess vegna leiðréttu þeir og ávítuðu lýðinn og kröfðust stundum ákveðinna athafna.  Miklir leiðtogar hafa oft trú á einhverju stærra og meiru en fólk almennt.  Esra og Nehemía trúðu á elskuríkan, máttugan Guð, Guð sem gat gert kraftaverk, og þeir vildu að allir hefðu náið samband við hann.

Strax í fyrsta kafla Nehemíabókar hrífur það lesandann að sjá hollustu Nehemía við málefni Guðs og jafnframt örvæntingu hans yfir hlutskipti fólks hans.  Við lesum að hann hafi grátið þegar honum var sagt frá þrautum Ísraelsmanna í Júda.  Hann kraup á kné og hét því að gera hvað sem Guð kallaði hann til að gera.  Nehemía virðist vera knúinn áfram af þeirri hugmynd að leggja eitthvað markvert af mörkum í heiminum.  Hann var athafnamaður í athöfnum fyrir Guð.  Það var ekki með því að fá hæstu launin eða hafa háa stöðu að Nehemía kaus að gera eitthvað markvert (hann hafði þegar hvort tveggja í Persíu) heldur með því að fara til Júda, til þjóðar sem var ekki svo efnuð og þar sem hann mætti stöðugri andstöðu.  Hann gekk fram í trú þrátt fyrir allar hindranirnar sem voru á vegi hans.