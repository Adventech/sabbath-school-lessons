---
title:  Fordæmi Nehemía
date:  31/10/2019
---

`Lestu Neh 5.14-19.  Hvaða ástæðu gefur Nehemía fyrir því að krefjast ekki risnu landsstjórans frá fólkinu? (Neh 5.18).`

Nehemía skráði líklega þessa skýrslu sína eftir að hann kom tilbaka til hirðar Artaxerxesar konungs eftir að hafa verið landsstjóri í Júda í 12 ár.  Þó svo landsstjórarnir ættu rétt á að fá risnu frá þegnum sínum gerði Nehemía aldrei tilkall til hennar  heldur fjármagnaði hann sig sjálfur.  Hann borgaði ekki aðeins fyrir eigið uppihald  heldur sá hann einnig fyrir fjölskyldu sinni og allri hirðinni.  Auk hans þekkjum við einungis nafn fyrsta landsstjórans sem hét Serúbabel.  Þegar Nehemía talar um „fyrri landsstjóra“ á hann að öllum líkindum við landsstjórana milli Serúbabels og sín.  Þegar hann lauk ferli sínum sem landsstjóri hafði hann að öllum líkindum tapað peningum.  Í stað þess að safna auði eins og búast mætti við af manni í slíkri tignarstöðu þá missti hann líklega auð sinn og eignir.  Nehemía var auðugur og því hafði hann getað séð mörgum fyrir mat og hann var örlátur er hann veitti af gnægð sinni til annarra (Neh 5.17, 18).

Þó svo þetta væri ekki það sama sem Abraham gerði eftir að hann hafði bjargað þeim sem sumar nágrannaþjóðirnar höfðu hertekið (sjá 1Mós 14) þá sjáum við sömu meginregluna að verki í gjörðum Nehemía.

`Lestu Neh 5.19.  Hvað er Nehemía að tala um og hvernig skiljum við það í ljósi fagnaðarerindisins?`

Það sem við sjáum hjá Nehemía er dæmi um einhvern sem setur Drottin og verk hans ofar eigin hagsmunum.  Það er góð lexía fyrir okkur öll, óháð kringumstæðum okkar.  Það er auðvelt að vinna fyrir Drottin þegar það kostar okkur ekki mikið.

`Lestu Fil 2.3-8.  Hvað getur þú bent á í lífi þínu í dag sem sýnir meginreglur sjálfsfórnarinnar að verki i lífi þínu?`