---
title:  Andstætt Anda Lögmálsins
date:  28/10/2019
---

`Lestu Neh 5.6-8 (sjá einnig 2Mós 21.2-7).  Hvers vegna brást Nehemía reiður við?`

Þó það sé erfitt fyrir okkur í dag að skilja þá var þrælahald dæmigert í fornöld.  Foreldri gat tekið á sig að verða þræll eða selt barn sitt.  Foreldrar höfðu fullan félagslegan og lagalegan rétt til að selja syni sína og dætur.  En Guð er frelsisgjafi svo hann kom þeirri reglu á meðal Ísraelsmanna að lánardrottnar leystu þræla sína sjöunda hvert ár.  Þannig kom Guð í veg fyrir að fólk yrði þrælar alla ævi og sýndi að hann þráði að fólkið lifði frjálst.

Þó svo lögin leyfðu útlán þá var vaxtagreiðsla ólögleg (sjá reglugerðir Biblíunnar gegn okurlánum í 2Mós 22.25-27; 3Mós 25.36, 37; 5Mós 23.19, 20).  Samt voru vextir lánardrottnanna lágir miðað við vexti annarra þjóða.  Þeir fóru fram á 1% vexti á mánuði.  Textar frá Mesópótamíu frá 7. öld f.Kr. sýna 50% vexti fyrir silfur og 100% fyrir korn á ári.  Svo 12% vextir á ári voru lágir miðað við vexti landanna innan Mesópótamíu.  En samkvæmt orði Guðs var það einasta sem lánardrottnarnir gerðu rangt var að fara fram á vaxtagreiðslur (Neh 5.10) og fólkið nefndi það ekki einu sinni í umkvörtunum sínum.  Allt annað var í samræmi við það sem viðgekkst í því menningarumhverfi og var innan ramma laganna.  Hvers vegna reiddist Nehemía þá mjög?  Það er athyglisvert að hann brást ekki strax við heldur íhugaði hann málið alvarlega.

Það er aðdáunarvert að Nehemía bregst við málinu á svo ákveðinn hátt.  Hann sniðgengur ekki umkvörtunina vegna þess að tæknilega séð brýtur hún ekki í bága við lögin eða hún er viðurkennd í þjóðfélaginu eða jafnvel góð í samanburði við það sem viðgekkst í landinu.  Það var andi laganna sem brotið var gegn í þessu tilviki.  Það var skylda fólksins að hjálpa hvert öðru einkum á tímum fjárhagsörðugleika.  Guð stendur með þeim sem eru kúgaðir og þurfandi og hann varð að fela spámönnum að tala gegn því illa og obeldinu sem hinir fátæku urðu fyrir.

`Hvernig getum við jafnvel ómeðvitað farið eftir bókstaf lögmálsins en jafnframt brotið gegn anda þess? (sjá Mík 6.8).`