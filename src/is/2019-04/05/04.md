---
title:  Nehemía Hefst Handa
date:  29/10/2019
---

Svo virðist sem ásakanir hans í garð aðalsmannanna og embættismannanna—„hver og einn ykkar leggur byrði á bræður sína“ (Neh 5.7)—hafi ekki borið árangur sem skyldi.  Þess vegna gafst Nehemía ekki upp heldur hélt áfram að berjast fyrir hinum kúguðu þeirra á meðal.  Hann hefði getað sagt að hann hefði reynt að kenna aðalsmönnunum og embættismönnunum en það hafi ekki virkað og því hafi hann neyðst til að láta málið niður falla.  Það voru hinir ríku og voldugu í landinu sem hann þyrfti að eiga við.  En hann var ekki ánægður fyrr en hann fyndi lausn á vandamálinu og kæmi henni í framkvæmd jafnvel þó það þýddi að hann skapaði volduga óvini í því ferli.

`Lestu Neh 5.7-12.  Hvaða rök færði Nehemía fyrir því sem var að gerast?  Hvað notar hann til að telja fólkið á að leiðrétta það ranga sem það hafði gert?`

Nehemía kallar saman margmenni—allir Ísraelsmenn koma saman til að glíma við þetta mál.  Að öllum líkindum reiknaði hann með þeim möguleika að þegar allt fólkið væri samankomið myndu leiðtogarnir skammast sín og ef til vill óttast að halda áfram kúgun sinni.

Fyrstu rök Nehemía snérust um þrælahald.  Margir af Gyðingunum, þar á meðal líklega Nehemía, höfðu keypt frelsi fyrir Gyðinga sem voru í þjónustu útlendinga.  Nú spyr hann aðalsmennina og embættismennina hvort þeim finnist réttmætt að kaupa eða selja samborgara sína.  Er nokkuð vit fyrir Ísraelsmenn að kaupa Gyðingum frelsi og gera þá svo þræla síns eigin fólks?

Forystumennirnir svara því ekki því að þeir sjá að rök hans eru sanngjörn.  Þess vegna heldur Nehemía áfram.  Hann spyr: „Ættuð þið ekki að lifa í ótta við Guð okkar og komast þannig hjá háði annarra þjóða sem eru okkur fjandsamlegar?“ (Neh 5.9).  Síðan viðurkennir Nehemía að hann hafi sjálfur lánað fólki peninga og korn.  Hann leggur síðan til að þeir gefi þeim skuldina8 eftir og sýni þannig að hann óski þess að fólkið sé umhyggjusamt gagnvart hvert öðru meðan hann er við völd.  Þótt ótrúlegt sé var fólkið sammála.  Leiðtogarnir samþykktu að „fá þeim þetta aftur og einskis krefjast af þeim“ (Neh 5.12).

`Hefur þú gert einhverjum rangt til?  Flest okkar munu verða að svara því játandi ef við erum heiðarleg.  Hvað hindrar þig í að greiða skaðabætur núna?`

---

<sup>8</sup> Ýmsar enskar þýðingar hafa: „fellum okurvextina niður“ í samræmi við lög Gyðinganna (Þýð.)