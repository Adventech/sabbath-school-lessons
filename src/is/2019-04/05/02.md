---
title:  Umkvörtun Fólksins
date:  27/10/2019
---

`Lestu Neh 5.1-5.  Hvað er að gerast? Yfir hverju er fólkið að kvarta?`

Samfélag Gyðinganna virðist standa saman undir forystu Nehemía gegn utanaðkomandi þrýstingi.  En allt er ekki eins og það ætti að vera innan þjóðarinnar sem stendur gegn ofsóknum og er að verja sig gegn erlendum árásum.  Þrátt fyrir ytra þol og samstillingu gegn óvininum var samfélagið í sárum innbyrðis.  Leiðtogarnir og hinir ríku höfðu notfært sér hina fátæku og afskiptu sér í hag og ástandið var orðið svo slæmt að fjölskyldurnar hrópuðu eftir aðstoð.  Sumar fjölskyldur sögðust ekki hafa mat fyrir börn sín, sumir hrópuðu vegna þess að þeir höfðu veðsett fasteignir sínar vegna hungursneyðar og áttu því ekkert, enn aðrar fjölskyldur kvörtuðu yfir því að þær höfðu orðið að fá lán til að borga skatt til Persa og nú voru jafnvel börn þeirra þrælar.

Svo virðist sem helsti sökudólgurinn hafi verið hungursneyðin og skattgreiðslur sem leiddu til þess að fátækari fjölskyldur leituðu aðstoðar hjá nágrönnum sínum.  Persneska stjórnin krafði Júda um  350 talentur7 af silfri á ári. (sjá athugasemd um Neh 5.1-5 í Andrews Study Bible, bls. 598).  Ef einhver gat ekki greitt sinn hluta þessa skatts veðsetti fjölskyldan venjulega fyrst fasteign sína eða fékk peninga að láni.  En ef hún gat ekki greitt skuld sína næsta ár varð hún að gera eitthvað í málunum.  Venjulega var skulda-þrælahald næsta skrefið.  Þær höfðu þegar misst land sitt og nú þurftu þær að senda einhvern úr fjölskyldunni, venjulega börnin, til að þjóna lánardrottninum og vinna þannig upp í skuldina.

Stundum lendum við í erfiðleikum vegna einhvers sem við höfum gert, en auðvitað getum við líka orðið veik eða verið í fjárhagskröggum vegna einhvers sem við ráðum alls ekki við.  Frásögnin hér að ofan segir frá því þegar reglugerðir stjórnarinnar voru fólkinu í óhag og leiddu til aukinnar fátæktar.  Það var því í hringiðu aukinnar fátæktar og átti enga útgönguleið.

`Það er eftirtektarvert að fólk á þeim tíma glímdi við fjárhagskúgun eins og nú.  Hvað ætti sú staðreynd að segja okkur að þetta er mál sem Biblían fjallar oft um?`

---

<sup>7</sup> Rúmlega einn milljarður ísl. kr. miðað við verðmæti silfurs í dag. (Þýð.)