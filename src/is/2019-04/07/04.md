---
title:  Litið Um Öxl
date:  12/11/2019
---

`Lestu Neh 9.9-22.  Að hvaða leyti er þessi hluti bænarinnar frábrugðinn fyrsta hluta hennar?`

Bænin skiptir frá því að lofa Guð fyrir trúmennsku hans og yfir í að rekja ótrúmennsku Ísraelsmanna í eyðimörkinni á leið sinni frá Egyptalandi.  Hún rekur allt það sem Guð gaf Ísraelsmönnum en því miður voru viðbrögð „feðranna“ við því hroki, þrjóska og lítilsvirðing á náðarverkum Guðs á meðal þeirra.

Það er mikilvægt skref í syndajátningu og iðrun að viðurkenna mannleg mistök og skort á sannri hollustu við Guð.  Og þó svo fólkið, sem textinn talar um, lifði löngu á undan okkur þá er því ekki að neita að hvert einstakt okkar glímir við sama vanda í dag.

En þetta er einmitt þar sem fagnaðarerindið kemur inn í myndina bæði hjá okkur og þeim.  Syndajátning frelsar okkur ekki, einungis fórn Krists okkar vegna gerir það.  Játning ásamt iðrun er miðlæg þegar við viðurkennum að við réttlætumst einungis fyrir Krist.  „Þegar við fyrir iðrun og trú tökum á móti Kristi sem frelsara okkar fyrirgefur Drottinn syndir okkar og fellir niður refsinguna fyrir að hafa brotið af sér gagnvart lögmálinu. Syndarinn stendur því sem réttlátur frammi fyrir Guði.  Hann nýtur hylli himinsins og hefur samfélag við föðurinn og soninn fyrir tilverknað andans“ (3SM, bls. 191).

En þegar gæska hans fær okkur til að játa syndir okkar og iðrast þeirra verðum við að vera ákveðin í að segja skilið við þær fyrir mátt Guðs.

Ísraelsmenn höfðu verið þrjóskir en Guð kærleiksríkur.  Þegar Ísraelsmenn litu tilbaka og sáu hvað Guð hafði gert fyrir þá sem þjóð minnti það þá á að vegna þess að Guð hafði gert svo mikið fyrir þá í fortíðinni muni hann halda áfram að annast um þá í nútíð jafnt sem framtíð.  Þess vegna var svo mikilvægt að fólkið myndi alltaf eftir því hvernig Guð hafði gripið inn í sögu þeirra.  Það var þegar fólkið gleymdi því að það lenti í erfiðleikum.

`Hugsaðu tilbaka til þess tíma að þú varst viss um að Guð hefði verið að verki í lífi þínu.  Hvernig getur þú fundið uppörvun í þeirri reynslu þegar þú mætir baráttu?  Hvernig getur þú lært að treysta gæsku Guðs þegar þú hefur misst kjarkinn, ert vonsvikin(n) og óttast það sem framtíðin ber í skauti?`