---
title:  Lögmálið Og Spámennirnir
date:  13/11/2019
---

`Lestu Neh 9.23-31.  Hvernig er tímabili landnámsins til og með konungatímabilinu lýst og borið saman við ríkulegar gjafir Guðs?`

Næsti hluti bænarinnar snýst um lífið í Kanaanslandi frá því að Ísraelsmenn tóku það til eignar, sem Guð hafði gefið þeim.  Þeir fengu í hendurnar land, borgir, vínekrur og akra sem voru tilbúin til notkunar en þeir tóku því öllu sem sjálfsögðum hlut.  Í lok 25. versins er okkur sagt að „þeir átu, urðu mettir og fitnuðu.“  Hugtakið „að fitna“ er einungis notað í örfá skipti í Biblíunni (5Mós 32.15 og Jer 5.28) og þá í neikvæðri merkingu.

Fólkið lifði í velsæld af ríkulegum gjöfum Guðs en það leit einungis á þær sem eitthvað sem tilheyrði þeim.  Allsnægtir leiða ekki endilega til nánari göngu með Guði.  Oft hugsum við sem svo: „Ef ég hefði bara þetta eða hitt væri ég hamingjusöm/samur.“  Því miður sjáum við að Ísraelsmenn höfðu fengið allt frá Guði en „hamingja“ þeirra yfir því öllu dró þá einungis burt frá Guði.  Það er oft of auðvelt fyrir okkur að beina athygli okkar að gjöfunum en gleyma þeim sem gefur þær.  Það er banvæn blekking.

Auðvitað þýðir þetta ekki að við getum ekki verið ánægð yfir því sem Guð hefur gefið okkur.  Hann vill að við fögnum yfir gjöfum hans en gleðin yfir þeim hlutum sem hann hefur gefið okkur tryggir ekki samfélag við Guð.  Meira að segja er það svo að ef við gætum okkar ekki þá geta þessir hlutir orðið hrösunarhella fyrir okkur.

En í þessum kafla játa leiðtogarnir loks hvernig þeir hafi verið Guði ótrúir.  Þeir litu tilbaka á sögu sína og bentu einkum á þau brot sem öll þjóðin hafði framið.  Tveir þættir eru einkum mikilvægir því þeir eru endurteknir: (1) Ísraelsmenn sniðgengu lögmálið til og (2) þeir ofsóttu spámennina.

Með öðrum orðum, þeir gerðu sér grein fyrir því að lögmál Guðs og spámenn hans voru nauðsynleg fyrir þroska þeirra sem guðrækinnar þjóðar og guðrækinna einstaklinga.  Bænin leggur áherslu á þessa niðurstöðu með því að segja að „hver sá hlýtur líf sem breytir eftir þeim“ (þ.e. boðorðum Guðs (Neh 9.29 og 3Mós 18.5)) og með því að undirstrika að andinn hafi talað fyrir munn spámannanna.  Guð gaf okkur boðorð sín svo að við gætum lifað nægtafullu lífi og hann sendi spámenn sína til að leiðbeina okkur í skilningi okkar á sannleika hans.  Kjarnaspurning okkar allra er því hvað gerum við við þessar gjafir?