---
title:  Lofgjörð Og Beiðni
date:  14/11/2019
---

`Lestu Neh 9.32-38.  Hver er brennipunkturinn í niðurstöðu játningarbænarinnar?`

Bænin snýst aftur að lofgjörð til Guðs fyrir það hver hann er.  Tilbiðjendurnir virðast einlægir þegar þeir viðurkenna gæsku Guðs til þeirra.

Þrátt fyrir bresti þeirra yfirgaf Guð þá ekki né tortímdi.  Hann skilur þá ekki eftir í örvæntingu og vonleysi heldur kemur hann fram sem náðugur og miskunnsamur Guð (Neh 9.31).  Hann er trúfastur jafnvel þó maðurinn sé ótrúr.  Í elsku sinni bjargar hann fólki sínu.

Fólkið biður Guð um að koma fram við það af jafn mikilli miskunnsemi og náð og hann hefur gert í fortíðinni.  „Guð vor, þú mikli, voldugi og ógurlegi Guð. Þú sem heldur sáttmálann í trúfesti.  Lítilsvirtu ekki allt það harðræði sem vér höfum þolað“ (Neh 9.32).

Þjóðin varð að greiða skatt til konunganna sem ríktu yfir henni.  Þessi litli hópur Ísraelsmanna var undirokaður frá öllum hliðum og þeir voru orðnir þreyttir á því.  Þeir þurftu að þola hverja harðstjórnina eftir aðra og þeir eru að vonast eftir náðun.

Þeir tala um sig sem „þræla.“11  Eftir að hafa gefið yfirlit yfir ótrúmennsku þjóðarinnar tala þeir um sjálfa sig sem „þræla.“  Sem slíkir hlýða þeir auðvitað yfirboðurum sínum.  Þeir gera sér jafnframt grein fyrir að þeir verði að hlýða Drottni betur en þeir sem á undan þeim fóru.  Það gefur einnig til kynna löngun þeirra að vera Drottni trú og boðorðum hans.  Og sem þjónar/þrælar Guðs biðja þeir hann um að grípa inn í mál þeirra.

Samfélagið á tíma Esra og Nehemía lýsir reynslu sinni að það „þrengir“ að þeim (Neh 9.37) sem má líkja við reynslu Ísraelsmanna í Egyptalandi (Neh 9.9).  Í bæn sinni lofa þeir Guð fyrir að líta til þrenginga þeirra í Egyptalandi en ekki framhjá þeim.  Þjóðin biður nú Guð um að grípa inn eins og hafði gert áður, þó svo hún ætti það ekki skilið þar sem engir, hvorki konungar né prinsar, prestar né spámenn eða forfeður, höfðu verið trúfastir.  Þess vegna reiðir þjóðin sig einungis á náð Guðs og miskunn í þeirra garð en ekki á sjálfa sig né verk forfeðranna í von um að Drottinn muni grípa í taumana þeirra vegna.

`Lestu Róm 5.6-8.  Hvernig endurspegla þessir textar það sem Ísraelsmenn voru að biðja Guð um?  Hvaða uppörvun getum við fengið af því sem þeir eru að biðja um og því sem Páll var að segja í Rómverjabréfinu?`

---

<sup>11</sup> Hebreska orðið þýðir bæði „þræll“ og „þjónn“.  Báðar þýðingarnar eru jafn réttar. (Þýð.)