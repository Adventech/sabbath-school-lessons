---
title:  Fasta Og Tilbeiðsla
date:  10/11/2019
---

`Lestu Neh 9.1-3.   Hvers vegna skildi fólkið sig frá öllum útlendingum?`

Þó svo Nehemía væri umhugað um að fólkið tengdi þennan tíma gleði og fögnuði þá leiddi hann samkunduna í föstu.  Fólkið auðmýkti sig frammi fyrir Guði og kastaði dufti yfir höfuð sér og íklæddist hærusekk.  Þar sem útlendingarnir áttu ekki þátt í hópsynd Ísraelsmanna aðskildu Ísraelsmenn sig frá þeim því að þeir vissu að það voru þeirra eigin syndir sem þörfnuðust fyrirgefningar.  Þeir könnuðust við syndir þjóðarinnar sem höfðu leitt til herleiðingar þeirra.

Sameiginleg bæn þeirra og játning sýndi fram á djúpan skilning þeirra á eðli syndarinnar.  Ísraelsmenn hefðu getað reiðst út í forvera sína fyrir að hafa gert mistök sem leiddu til herleiðingar allrar þjóðarinnar.  Eða þeir hefðu getað kvartað yfir hvernig leiðtogar þeirra völdu og skorti fyrri kynslóða á guðhræðslu sem leiddi til þeirra kringumstæðna sem þeir fundu sig í nú—lítill hópur einstaklinga sem hafði snúið aftur.  En í stað þess að ala á hatri og umkvörtun sneru þeir sér til Guðs í auðmýkt og með syndajátningu á vör.

Við lesum í Neh 9.3 að fólkið hafi lesið úr lögbókinni fjórða hluta dagsins og síðan notað annan fjórðung til syndajátninga og tilbeiðslu Guðs.  Þetta var þriðji lestur þeirra úr lögbókinni.  Lestur lögmálsins er miðlægur fyrir syndajátningu sem verður að byggjast á sannleikanum sem kemur frá Guði.  Þegar við lesum Biblíuna kemur Guð nær okkur og Heilagur andi getur talað til okkar og kennt okkur.  Sannleikur orðs hans mótar hugsun okkar og skilning, uppörvar okkur og lyftir okkur upp.  Ísraelsmenn syrgðu einnig og grétu því að þegar við erum í návist Guðs gerum við okkur grein fyrir fegurð hans og gæsku og við hrífumst af þeirri tilhugsun að skapari alheimsins kýs að vera með okkur þrátt fyrir óverðugleika okkar.  Þannig gerum við okkur ljóst að við erum ekkert frábrugðin andlegum forverum okkar í trúnni ef Guð er ekki í lífi okkar.  Við getum einungis verið þau sem við eigum að vera ef Guð er að verki í okkur.

`Lestu Dan 9.4-19.  Á hvern hátt á bæn hans við okkur í dag?  Hvað ætti það að segja okkur sem einstaklingum og söfnuði?`