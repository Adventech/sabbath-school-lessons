---
title:  Upphaf Bænarinnar
date:  11/11/2019
---

Fólkið brást við upplestri Biblíunnar með langri bæn sem segir frá gæsku Guðs í andstöðu við ótrúmennsku Ísraels.  Við tökum eftir því að bænin er byggð upp meira sem ræða en bæn þar sem næstum hvert vers hefur hliðstæðu einhversstaðar í Biblíunni.

`Lestu Neh 9.4-8.  Hver eru meginefnin í upphafi bænarinnar?  Hvers vegna?`

Í upphafi bænarinnar lofar fólkið Guð en einkum nafn hans.  Í menningarheimi Gyðinganna var nafn ekki aðeins það sem fólk kallaði einhvern heldur var það sérkenni þess einstaklings.  Þegar nafn Guðs er því lofað sýnir það heiminum fram á að þetta nafn sé verðugt lofs og heiðurs.  Það er nafn skapara alheimsins.  Bænin byrjar á því að tilbiðja Guð sem skaparann og þann sem fyllir allt lífi (Neh 9.6; sjá einnig Kól 1.16, 17).

Sá sem skapaði allt er sá sem valdi Abraham því að hann „reyndi hjarta hans að trúfesti“ við sig.  Abraham kann að hafa skort trú við ýmis tækifæri en þegar Guð bað hann um að fórna syni sínum brást hann ekki (sjá 1Mós 22).  Hann lærði að vera trúfastur, ekki á einni nóttu heldur á langri göngu sinni með Guði.  Samkvæmt hebreskum hugsanahætti táknar „hjartað“ hugann.  Það þýðir að Abraham þroskaði trúfesti í hugsun og athöfnum og Guð viðurkenndi hann fyrir það.

Fyrstu hugtök bænarinnar beina huganum að Guði sem (1) skaparanum, (2) verndara og (3) þeim sem stendur við loforð sín.  Þegar við höfum trúfesti Guðs í huga hjálpar það okkur að sjá líf okkar í réttu ljósi og læra að treysta Guði jafnvel undir erfiðum kringumstæðum þegar svo virðist sem hann sé víðs fjarri og honum sé sama um vandamál okkar.

`Hvers vegna er kenningin um Guð sem skapara okkar svo miðlæg í trú okkar?  Er eitthvert trúaratriði jafn mikilvægt þessu sem segir að Guð býður okkur að nota 1/7 hluta ævi okkar í hverri viku til að minnast hans sem skapara okkar?10`

---

<sup>10</sup> Sjá einnig sáttmálann 5Mós 29.11, 12. (Þýð.)