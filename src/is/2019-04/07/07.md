---
title:  Til Íhugunar
date:  15/11/2019
---

VK, bls. 45-50.

Í Neh 9.25 tala Hebrearnir um að forfeður þeirra hafi „lifað í velsæld“ af ríkulegum gjöfum Guðs.  Sögnin sem er notuð hér byggir á sömu orðrót og orðið „Eden“ og þýðir í rauninni „dásemd“ eða „unaður.“

Fagnaðarerindið er endurreisn þegar allt kemur til alls og það er varla hægt að finna betra tákn en Eden til að tákna það sem við erum endurreist til.  Guð reisti Hebreana upp og staðsetti þá á krossgötum hins forna heims til þess að skapa nánustu endurspeglun af Eden sem hægt væri á fallinni jörð.  Jafnvel eftir herleiðinguna og heimkomuna var möguleikinn enn fyrir hendi: „Því að Drottinn huggar Síon, huggar allar rústir hennar, gerir eyðimörk hennar sem Eden“ (Jes 51.3).

Fólkið naut þeirra efnislegu blessana sem Drottinn hafði heitið þeim, blessana sem minntu á nægtir Eden-garðsins að svo miklu leyti sem það var mögulegt í föllnum heimi.  Það var ekkert að því.  Fólkið átti að gleðjast yfir þeim.  Guð skapaði efnisheiminn einmitt þannig að maðurinn gæti notið hans og Ísraelsmenn til forna nutu hans einnig undir blessun Guðs.  Synd þeirra var ekki fólgin í því að þeir nutu mikillar gæsku Guðs heldur því að þeir gleymdu Drottni (Esk 23.35) sem auðsýndi þeim þá gæsku sem þeir nutu.  Blessanirnar urðu lokatakmark í huga þeirra í stað þess að vera leið að endamarkinu sem fólst í því að opinbera Guð fyrir þeim sem voru umhverfis þá.

**Til umræðu**

`Jesús sagði: „Það er sáð var meðal þyrna merkir þann sem heyrir orðið en áhyggjur heimsins og tál auðæfanna kefja orðið svo það ber engan ávöxt“ (Matt 13.22).  Hvað á hann við með „táli auðæfanna“ og hvernig passar það við játningabænina sem við höfum rannsakað þessa viku?`

`Hugleiddu kenninguna um sköpunina.  Taktu einnig eftir að rétt í byrjun bænarinnar í Neh 9 er Drottinn nefndur skapari og sá sem viðheldur því sem hann hefur skapað.  Hvað segir það okkur um mikilvægi þeirrar kenningar fyrir trú okkar?  Hvernig finnum við rétt jafnvægi í því að viðurkenna syndugt eðli okkar á sama tíma og við leyfum ekki Satan að nota syndugleika okkar þannig að við missum kjarkinn og gefum trú okkar algjörlega á bátinn?`