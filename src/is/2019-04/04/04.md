---
title:  Verkið Stöðvað
date:  22/10/2019
---

`Hvað gerðu „óvinirnir“ samkvæmt Esr 4.6-24 til að stöðva verkið í Jerúsalem?`

„Fólkið í landinu“ skrifaði ákærubréf fyrst til Daríusar (Esr 5 og 6), síðan til Xerxesar (Ahasverusar) konungs og einnig Artaxerxesar gegn Gyðingunum og því sem þeir voru að gera.  Það gerði allt sem í þess valdi stóð til að stöðva verkið í Jerúsalem.

Fólkið í nágrannaþjóðunum hélt því fram að ef borgin yrði endurbyggð myndi konungurinn missa vald sitt yfir borginni þar sem þar hefðu margsinnis verið uppreisnir og óeirðir. Því miður tókst fólkinu að fá Artaxerxes konung til að trúa því að Gyðingarnir vildu einungis byggja upp til þess að öðlast sjálfstæði og etja til átaka.  Hann fyrirskipaði að verkið yrði stöðvað og nágrannaþjóðirnar sendu herlið til að koma í veg fyrir byggingu borgarinnar.  Þessi kröftuga aðgerð varð til þess að verk Guðs stöðvaðist.

`Lestu Esr 4.23, 24.  Hvers vegna hættu Gyðingarnir við bygginguna?  Vissu þeir ekki að Guð vildi að þeir endurreistu borgina?  Hvað kom fyrir?`

Það er greinilegt að Gyðingarnir gerðu sér grein fyrir því að Guð hefði kallað þá til að endurbyggja borgina og musterið en þeir voru óttafullir vegna hinnar sterku andstöðu.  Ef til vill töldu þeir sér trú um að þetta væri sennilega ekki rétti tíminn eða ef Guð virkilega vildi að þeir gerðu þetta mundi hann hafa séð fyrir leið til þess eða ef til vill áttu þeir alls ekki að koma aftur þangað.  Þegar við mætum andstöðu við að gera það sem við teljum að Guð hafi kallað okkur til að gera höfum við tilhneigingu til að efast um leiðsögn Guðs.  Við getum auðveldlega sannfært okkur sjálf um að okkur hafi orðið á mistök.  Ótti getur lamað huga okkar og hugsanir okkar fyllast örvæntingu og við finnum fyrir hjálparleysis í stað þess að við einbeitum okkur að mætti Guðs.

`Hefur þú einhvern tímann fundið fyrir því að vera sannfærð(ur) um að Guð hafi kallað þig til að gera eitthvað en svo fylltist þú efa þegar á móti blés? (Hugleiddu t.d. reynslu Jóhannesar skírara.)  Hvað hefur þú lært af þeirri reynslu?`