---
title:  Nehemía Hefst Handa 444 F Kr
date:  23/10/2019
---

`Lestu Neh 4.  Hvað gerðu Gyðingarnir undir forystu Nehemía til að standa gegn andstöðunni?  Hvers vegna var mikilvægt fyrir þá að búa sig undir átök fremur en vera aðgerðalausir í þeirri trú að Guð myndi vernda þá?`

Eftir óreglulega byrjun sem einkenndist af endurteknum tímabilum vinnu og verkstöðvunar hóf fólkið verkið aftur af alvöru.  Gyðingarnir báðu til Guðs og Nehemía setti upp sveit varðmanna.  Fólkið skiptist á að vinna á vöktum, jafnt nótt sem dag, til þess að vera undirbúið undir yfirvofandi árásir.  Nehemía raðaði einnig vopnuðu fólki umhverfis múrinn þannig að hver fjölskylda væri reiðubúin að berjast.  Auk þess skipti hann þjónum sínum niður í tvo hópa þar sem annar vann en hinn hélt vopnunum.  Hann gerði einnig sérstakar ráðstafanir varðandi alla þá sem unnu við múrinn þar sem þeir voru í mestri hættu.  Hver verkamaður hélt á sverði í annarri hendinni en notaði hina til að leggja múrsteina eða steina í vegginn.  Allir voru búnir undir mótspyrnu.  Þeir gerðu það sem þeir gátu, Guð sá um hitt.  Traust Nehemía á vernd Guðs er uppörvandi.  En hann sat ekki bara í sæti sínu í þeirri von  að Guð sæi um allt.  Allir bjuggu sig undir að gera sitt besta.

Yfirlýsingarnar sem finnast í Neh 4.7, 8 – „Óttist þá ekki.  Hafið hinn mikla og ógnvekjandi Drottin í huga og berjist fyrir bræður ykkar, syni, dætur eiginkonur og ættir“—og Neh 4.13, 14 „Guð okkar mun berjast fyrir okkur“—eru með andríkustu yfirlýsingum Biblíunnar.

Gyðingarnir hefðu getað hætt byggingunni enn einu sinni vegna stöðugrar andstöðu en í stað þess að láta óttann yfirbuga sig héldu þeir nú fast við fyrirheitið um að Guð myndi berjast fyrir þá.  Þegar við mætum andstöðu vegna nafns Guðs, trúar okkar eða þess sem Guð hefur kallað okkur til að gera ættum við að minnast þess að Guð muni berjast fyrir okkur.

Að lokum gerðu Gyðingarnir sér grein fyrir því að Drottinn stóð að baki þess sem þeir voru að gera og það veitti þeim hugrekki til að halda því áfram.

`Hvers vegna er svo mikilvægt að vita að það sem við erum að gera sé vilji Guðs?  Það er því mikilvægt fyrir okkur að spyrja: Hvernig veit ég hvort það sem ég er að gera sé vilji Guðs?`