---
title:  Unnið Að Miklu Verki
date:  24/10/2019
---

`Lestu Neh 6.1-13.  Hvers vegna lítur Nehemía á verk sitt í Jerúsalem sem „mikið verk“ (Neh 6.3)?  Hvað reyndu andstæðingarnir að gera til að stöðva hann í þetta sinn?`

Sjötti kaflinn í Nehemía lýsir mörgum atlögum gegn lífi Nehemía.  Sanballat og Gesem sendu hvert bréfið eftir annað til Nehemía í því skyni að fá hann til að koma til þeirra undir því yfirskini að þeir skyldu hittast.  En þeir áttu að hittast á Ónó-sléttunni sem var á yfirráðasvæði óvinanna og það gaf til kynna hvert erindið væri í raun.  Sanballat, Tobía og Gesem sáu hugsanlegt tækifæri meðan múrnum var enn ólokið og hliðin enn ólokuð.  Gyðingarnir voru undir verndarvæng Persakonungs og þess vegna gátu óvinir þeirra ekki sigrað þá með beinu áhlaupi.  En ef þeir gætu losnað við leiðtoga þeirra gætu þeir hindrað framgang Gyðinganna eða jafnvel stöðvað þá algjörlega.  Svo þeir gáfust ekki upp.  Jafnvel þó Nehemía svaraði ekki héldu þeir áfram að reyna. Það hlýtur að hafa verið svekkjandi fyrir Nehemía að verða að glíma við andstöðu frá öllum hliðum.  Hann svaraði þeim því: „Ég er að vinna að miklu verki“ (Neh 6.3).

Í augum heimsins gegndi Nehemía mikilvægri stöðu sem byrlari konungs, en það þótti eitt virtasta starf í landinu þar sem hann var ráðgjafi konungsins.  En hvað með að byggja upp borg sem var í rústum og skipti engu máli í heimsmálunum?  Kallar hann það mikið verk?  Nehemía leit á verki fyrir Guð sem mikið verk og mikilvægara þar sem hann gerði sér grein fyrir að heiður nafns Guðs var í húfi í Jerúsalem.

Þegar Guð setti upp helgidómsþjónustuna stofnaði hann einnig prestastéttina.  Með það fyrir augum að halda helgidómnum heilögum og einstökum í huga fólksins leyfði hann einungis prestunum að gegna störfum í musterinu.  Í eigin mætti er erfitt fyrir okkur að sjá heilagleika Guðs.  Þess vegna hjálpaði Guð Ísraelsmönnum að nálgast Guð með lotningu.  Nehemía vissi að forgarðar musterisins voru öllum opnir en ekki salarkynni þess.  Þegar Semaja talaði um að hittast í musteris-salnum sýndi hann ekki aðeins að hann væri falsspámaður með því að stinga upp á einhverju sem var andstætt fyrirmælum Guðs heldur sýndi hann sig einnig vera svikari.

`Hvernig getum við haft tilfinningu fyrir heilagleika Guðs í dag í ljósi þess að við höfum ekki jarðneskan helgidóm?  Hvernig er það skilningur okkar á heilagleika Guðs sem knýr okkur til krossins en ekki syndugleiki okkar?`