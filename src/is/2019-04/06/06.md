---
title:  Fögnuður Drottins
date:  07/11/2019
---

Yfirlýsingin um að „gleði Drottins er styrkur þinn“ (Neh 8.10) minnir okkur á að það sé vilji Guðs að við fögnum og njótum lífsins.  En það er ekki bara einhver fögnuður heldur sá fögnuður sem er afleiðing þess að við þekkjum Guð og vitum að kærleikur hans er raunverulegur. Á hverjum degi ættum við að kappkosta að gleðjast yfir Guði og gæsku hans og fagna yfir öllu því sem hann hefur séð okkur fyrir.  Að gleðjast yfir Guði veitir okkur auk þess styrk til að mæta því sem hver dagur færir okkur og takast á við hvaðeina sem mætir okkur.

`Lestu Neh 8.13-18.  Hverju er verið að lýsa og hvað segir það okkur um fólkið og leiðtoga þess á þessum tíma?`

Daginn eftir komu leiðtogar fólksins til Esra til að læra meira frá orði Guðs.  Það frumkvæði leiðtoganna sýnir fram á löngun þeirra að leiða samfélagið nær Guði.  Þeir gerðu sér ljóst að þeir mundu ekki geta leitt fólkið á rétta leið ef þeir sjálfir leituðu ekki Guðs og þekkingar frá honum.  Um 300 árum áður hafði spámaðurinn Hósea skrifað: „Þjóð mín mun farast því að hún hefur enga þekkingu. . . Þú hefur gleymt kenningu Guðs þíns og þess vegna gleymi ég sonum þínum“ (Hós 4.6).  Langt var síðan það var sagt en með fáum undantekningum hafði lítið breyst.  Því vekur það eftirtekt að ættarhöfðingjar, prestar og Levítar komu nú til Esra og báðu hann að fræða þá meira um lögmálið.  Þeir fundu greinilega fyrir þörf sinni ekki aðeins að skilja betur guðfræðileg smáatriði lögmálsins heldur mikið fremur hagnýt atriði lífsins með Guði.

`Lestu 3Mós 23.39-43.  Hvað var Ísraelsmönnum sagt að gera og hvers vegna?`

Taktu eftir að Neh 8.15 nefnir að það sem leiðtogarnir gerðu hafi verið í samræmi við það sem „skráð er.“  Við sjáum hér annað dæmi um þá alvöru sem lá að baki þess að þeir vildu nú hlýða orði Guðs, einkum vegna þess að eftir áratuga herleiðingu höfðu þeir lært lexíu sína varðandi óhlýðni. En samkvæmt textunum í 3Mós áttu þeir einnig að halda hátíð og „gleðjast frammi fyrir augliti Drottins, Guðs ykkar, sjö daga“ (3Mós 23.40).  Það er að segja, þegar fólkið minntist verka Guðs, miskunnar hans, náðar og frelsunar, átti það að fagna yfir því sem hann hafði gert fyrir það.

`Hugleiddu það sem okkur hefur verið gefið í Jesú og var táknað með hátíðum Ísraels.  Hvernig getum við lært að fagna í Drottni jafnvel á tímum erfiðleika og sársauka?  Hvers vegna er mikilvægt að við gerum það einkum á þannig tímum?`