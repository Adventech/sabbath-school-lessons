---
title:  Orðið Túlkað
date:  05/11/2019
---

`Lestu Neh 8.4-8.  Hvernig fór lestur lögmálsins fram?`

Tveir 13-manna hópar stóðu hjá Esra við upplesturinn.  Fyrri hópurinn (Neh 8.4) aðstoðaði við upplestur orðs Guðs en hinn hópurinn (Neh 8.7) hjálpaði við skilning textans.  Við höfum engar upplýsingar um hvernig það virkaði í raun á torginu, en líklega héldu þeir sem aðstoðuðu við lesturinn bókrollunni (þær voru þungar og það þurfti aðstoðarmenn við að opna þær) og lásu síðan til skiptis.  Lesturinn stóð yfir frá morgni til hádegis og þeir höfðu fundið leið til að ná til allra á torginu.

Þegar sagt er að þeir „skýrðu lögmálið“ eða „lögðu það út“ (Neh 8.7, 8) fyrir fólkinu getur það annað hvort átt við um túlkun eða þýðingu textans.  Hvort tveggja er jafn líklegt í þessu tilviki.  Fólkið var nýkomið frá Babýlon þar sem það hafði búið árum saman og töluð var aramíska.  Þess vegna var ekki endilega auðvelt, einkum fyrir yngri kynslóðir, að skilja fyllilega þegar ritningin var lesin á  hebresku.9  Auk þess gátu allir áheyrendurnir grætt á nánari skýringum textans.  Útskýringar og prédikun geta gert textann lifandi og knúið áheyrendurna til að hagnýta sér upplýsingarnar.

`Lestu Post 8.26-38.  Hvað gerðist í þessu tilviki sem er hliðstætt því sem gerðist í Jerúsalem á tíma Nehemía?  Hvað getum við lært af því?`

Það er skilningur okkar sem mótmælenda að hvert einstakt okkar verði að þekkja orð Guðs persónulega og megi ekki taka í blindi við yfirlýsingum annarra varðandi sannleika Biblíunnar óháð því hvaða fræðimaður það kann að vera.  En höfum við samt ekki flest öðlast blessun þegar einhver hjálpar okkur að skilja merkingu ákveðinna texta?  Hvert og eitt okkar þarf að vita hverju við trúum en það þýðir samt ekki að fræðsla annarra geti ekki veitt okkur betra innsæi.

---

<sup>9</sup> Aramíska og hebreska voru náskyld, líkt og  t.d. danska og sænska, en erfitt getur t.d. reynst fyrir lítt reynda Svía að skilja fyllilega þegar Danir lesa upp eða öfugt. (Þýð.)