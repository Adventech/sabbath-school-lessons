---
title:  Fólkið Safnast Saman
date:  03/11/2019
---

`Lestu Neh 8.1, 2.  Hvað ætti þetta að segja okkur um hve mikilvægt orð Guðs var að mati fólksins?`

Þegar Gyðingarnir höfðu loks lokið við að endurreisa múrana og flutt inn í Jerúsalem söfnuðust þeir saman á torgi í sjöunda mánuði (þeirra dagatals).  Sjöundi mánuðurinn, tisrí-mánuður (sept/okt 445 f.Kr.), var e.t.v. mikilvægasti mánuður Ísraelsmanna þar sem hann var helgaður básúnuhátíðinni, fyrsta degi mánaðarins, sem boðaði bráða komu dóms Guðs, friðþægingardagsins (degi dómsins á 10. degi mánaðarins) og laufskálahátíðinnni á 15. degi mánaðarins til minningar um að Guð leysti þá úr ánauðinni í Egyptalandi og sá fyrir þörfum þeirra í eyðimörkinni.  Fólkið kom saman á fyrsta degi mánaðarins, á básúnuhátíðinni.  Leiðtogarnir kölluðu menn og konur þjóðarinnar saman til þessarar sérstöku samkomu til þess að gefa þeim tækifæri til að læra um Guð sinn og sögu sína með því að lesa lögmálsbókina.

Fólkið bað Esra að koma með lögbók Móse og lesa hana.  Það setti jafnvel upp ræðupall í því skyni.  Það voru ekki leiðtogarnir sem neyddu fólkið til að gera það.  Það var fólkið sjálft sem bað Esra um að koma með lögbókina.  Að öllum líkindum las Esra fyrir fólkið úr bókum Móse sem innihéldu lögmálið sem Móse hafði verið gefið á Sínaífjalli.

`Lestu 5Mós 31.9-13.  Hvað er Drottinn að segja fólkinu og hvað getum við lært af því?`

Í 5Mós 31.9-13 sagði Móse Ísraelsmönnum að á laufskálahátíðinni ættu allir að safnast saman og lesa saman lögmál Guðs og hann nefnir hverjir ættu að koma: karlar, konur og börn ásamt aðkomumönnum innan borgarhliða þeirra.

`Nehemía 8.1 segir að „fólkið safnaðist saman eins og einn maður.“  Hvað segir það okkur um mikilvægi einingar trúsystkina?`