---
title:  Viðbrögð Fólksins
date:  06/11/2019
---

Þegar Esra opnar orð Guðs, lögmálið (á hebresku tóra) stendur fólkið upp.  Áður en Esra fer að lesa lofar hann Guð.  Þegar hann hefur lokið lestri sínum svarar fólkið einróma: „Amen, amen“ (Neh 8.5, 6) og réttir hendur sínar upp.  Síðan hneigir það höfuð sín og fellur til jarðar fram á ásjónu sína.

`Lestu Neh 8.9-12.  Hvers vegna sögðu leiðtogarnir fólkinu að syrgja hvorki né gráta?`

„Þegar svo lögmál Guðs var síðar lesið í Jerúsalem fyrir hina herteknu sem höfðu snúið aftur frá Babýlon grét fólkið vegna afbrota sinna og voru náðarorð töluð til þess: „Syrgið ekki. . . . Farið nú, snæðið ríkulega máltíð, drekkið sæt vín.  Sendið þeim mat sem ekki hafa matbúið því að þessi dagur er helgaður Drottni okkar.  Verið því ekki hryggir því að gleði Drottins er styrkur ykkar“ (Neh 8.9, 10).“ (MH, bls. 281).

Þegar fólkið hlýddi á orð Guðs var það slegið af syndugleika sínum og fór að gráta.  Þegar Guð opinberar sig fyrir okkur og við förum að skynja að Guð er fullur kærleika og gæsku, miskunnar og trúfesti verður vanmáttur okkar og mistök meira áberandi.  Þegar við sjáum heilagleika Guðs í orði hans förum við að sjá í nýju ljósi hve afleit við erum.  Þegar Ísraelsfólkið gerði sér grein fyrir því kom það því til að gráta og syrgja en það átti ekki að syrgja „því að gleði Drottins er styrkur ykkar“ (Neh 8.10).  Það er að segja að þrátt fyrir mistök sín gat fólkið treyst mætti Guðs.

Þetta var líka sérstakur dagur, helgur dagur, básúnuhátíðin eða nýársdagurinn, þegar stuttir lúðratónar gáfu merki um mikilvægi þess að hjartað yrði búið undir dóm Drottins 10 dögum síðar, á friðþægingardaginn.  Þeyting lúðranna táknaði kall til fólksins að standa frammi fyrir Guði og iðrast.  Gráturinn og sorgin eru skiljanleg í ljósi þess að þessum degi var ætlað að minna fólkið á að snúa sér til Guðs.  Leiðtogarnir minntu fólkið síðan á að Guð hefði heyrt iðrun þess og því væri kominn tími til að fagna yfir fyrirgefningu Guðs.

`Hvað ætti það að segja okkur um hve slæm syndin er að krossfesting Jesús var einasta leiðin til að leysa vandamál syndarinnar og veita okkur von?`