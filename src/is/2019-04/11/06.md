---
title:  Fordæmi Forfeðranna
date:  12/12/2019
---

Eldmóður Nehemía fyrir hvíldardeginum er aðdáunarverður.  Honum var svo umhugað um að halda hvíldardaginn réttilega að hann hét því jafnvel að leggja hendur á kaupmenn annarra þjóða.  Með öðrum orðum hefði hann sjálfur gripið inn ef hann hefði fundið þá aftur í borginni eða við hlið hennar á hvíldardegi.  Sem landsstjóri var það á hans ábyrgð að tryggja að þetta boðorð væri haldið á réttan hátt.

„Nehemía var óttalaus þegar hann ávítaði þá fyrir vanrækta skyldu.  „Hvílíka svívirðu vinnið þið með því að vanrækja hvíldardaginn! Var það ekki þetta sem feður ykkar gerðu svo að Guð okkar sendi þessa ógæfu yfir okkur og þessa borg? Nú ætlið þið að kalla enn meiri reiði yfir Ísrael með því að vanhelga hvíldardaginn.“  Því næst gaf hann fyrirmæli um að loka hliðunum þegar skuggar borgarhliða Jerúsalem lengdust við upphaf hvíldardagsins og þau skyldu ekki opnuð fyrr en við lok hvíldardagsins.  Og þar sem hann bar meira traust til eigin þjóna en þeirra sem yfirvöld Jerúsalem myndu útnefna setti hann þá sem verði við hliðin til þess að tryggja að fyrirmæli hans næðu fram að ganga“ (PK, bls. 671, 672).

Aðvörun Nehemía varðandi vanhelgun hvíldardagsins ásamt öðrum viðvörunum varðandi brot á þeim endurómuðu augsýnilega allt til tíma Jesú.  Við vitum það á því að guðspjöllin sýna hvað eftir annað fram á baráttu Jesú við trúarleiðtogana varðandi rétt helgihald hvíldardagsins.

`Lestu Matt 12.1-8; Mrk 3.1-6; Lúk 6.6-11 og Jóh 5.5-16.  Hvað er til umræðu í þessum versum og hvernig hjálpar það okkur að skilja hvers vegna deilumálið kom upp þegar við þekkjum fyrri sögu Ísraelsmanna?`

Í misráðnum ákafa trúarleiðtoganna að fyrirbyggja vanhelgun hvíldardagsins voru þeir svo öfgasinna að þeir ásökuðu Jesú, herra hvíldardagsins (Lúk 6.5) fyrir að vanhelga hann.  Er það ekki einum of langt gengið?!  Það er því kaldhæðnislegt að á sama tíma og þessir menn létu í ljós áhyggjur sínar varðandi lögmálið hirtu þeir „ekki um það sem miklvægast er í lögmálinu, réttlæti, miskunn og trúfesti“ (Matt 23.23).

`Hvernig getum við sem einstaklingar og söfnuður varast að gera sömu mistök og þessir menn gerðu hvort sem um er að ræða hvíldardaginn eða eitthvað annað sem við teljum að sé mikilvægt fyrir trú okkar?`