---
title:  Breysk Forysta Musterisins
date:  08/12/2019
---

Nehemía 13 byrjar með áhyggjum vegna útlendinga/hjáguðadýrkenda frá Ammón og Móab á meðal fólksins (Neh 13.1-3).   Þessi vers eru ekki að tala um að hrekja burt þá einstaklinga frá öðrum þjóðum eða kynþáttum sem voru fylgjendur Guðs heldur eiga þau við um að senda burt þá sem höfðu aðra trú, þá sem höfðu ekki snúið sér til Guðs, heldur voru hjáguðadýrkendur.  Að baki þessarar ákvörðunar voru áhyggjur vegna blöndunar Ísraelsmanna og þessara erlendu þjóða og hefða þeirra. Banninu við blöndun þjóðanna var beint til hebreskra manna sem höfðu tekið sér heiðnar konur og þar með viljandi einnig innleitt trúarbrögð þeirra í heimili sín.  Samkvæmt lögmálinu máttu því „engin afkvæmi blandaðs sambands“ vera í samkundu Drottins (5Mós 23.2-6).  Jesaja boðaði hinsvegar að útlendingar og geldingar sem sneru sér til Drottins ættu rétt á upptöku í sáttmálasambandið (Jes 56.3, 4) og það var hirðmaður (en þeir voru geldingar) frá Eþíópíu sem varð einn hinna fyrstu kristnu (Post 8.26-40).

`Lestu Neh 13.1-9.  Hverjir voru Eljasíb og Tobía?  Hvers vegna var það sem þeir gerðu algjörlega óásættanlegt? Sjá Neh 2.10, 19; 3.1; 12.10, 22; 13.28.`

Bæði Eljasíb og Tobía eru þekktir einstaklingar í bók Nehemía.  Eljasíb var æðsti prestur  þjóðarinnar og jafnframt yfirmaður musterisins.  Tobía er sagður vera Ammóníti og óvinur Nehemía sem stóð ákaft gegn starfi hans í Jerúsalem.   Tengslin milli Eljasíb og Tobía benda til hjúskapartengsla.

Þó svo skilríki þessa sambands hafi ekki varðveist vitum við að nafn Tobía var hebreskt og þýddi „Guð er góður“ sem bendir til þess að hann hafi verið af hebreskum ættum.  Talið er að fjölskylda eiginkonu hans hafi verið skyld fjölskyldu Eljasíb.  Auk þess var dóttir Sanballats Hóroníta, sem ásamt Tobía var andstæðingur Nehemía, gift sonarsyni Eljasíb.  Þar af leiðandi hlýtur undirferlið umhverfis Nehemía að hafa verið öfgakennt þar sem æðstu embættismenn þjóðarinnar voru tengdir og í bandalagi gegn forystu Nehemía.

Meðan landsstjórinn var fjarverandi lét æðsti presturinn Tobía fá eitt herbergi í musterinu sem ætlað var að geyma matfórnir, reykelsi, áhöld musterisins og tíundagjafir til prestanna og Levítanna (ávexti, vín og olíu).  Tobía fékk að búa í stóru herbergi í musterinu sem gerði hann þannig að einum af leiðtogum þjóðarinnar.  Óvinum Nehemía tókst loks að koma sínu fram: að losa sig við Nehemía  og taka stjórnina í sínar hendur.  En sem betur fer sætti Nehemía sig ekki við að sitja hjá og aðhafast ekkert.

`Niður í gegnum aldirnar hefur fólk Guðs, jafnt Gyðingar sem kristnir, látið svo auðveldlega til leiðast að feta rangar slóðir.  Hvernig getum við forðast mistök þeirra?`