---
title:  Levítar Á Ökrunum
date:  09/12/2019
---

`Lestu Neh 13.10-14.  Hvað er Nehemía að reyna að lagfæra?`

Söngvararnir, hliðverðirnir og aðrir musterisþjónar höfðu horfið aftur til akra sinna til að brauðfæða fjölskyldur sínar því að verk Guðs hlaut ekki þann stuðning sem því bar.  Allt tíunda- og fórnakerfið sem hafði verið sett upp svo kostgæfilega var óvirkt.  Nehemía varð að byrja upp á nýtt.  Sú staðreynd að hann henti öllu út úr herbergi Tobía sýnir örvæntingu hans.

„Musterið hafði ekki aðeins verið vanhelgað heldur höfðu fórnargjafirnar verið misnotaðar.  Það dró úr örlæti fólksins.  Það hafði misst brennandi áhuga sinn og var tregt til að gjalda tíund sína.  Fjárframlög til húss Drottins voru lítilfjörleg og margir söngvarar og aðrir sem störfuðu í musterinu höfðu yfirgefið verk Guðs til að starfa á öðrum stöðum því að þeir fengu ekki nægan stuðning“ (PK, bls 670).

Það er hrífandi að sjá að allir Júdamenn komu aftur saman og endurreistu það sem hafði verið eyðilagt.  Fólkið stóð með Nehemía gegn Tobía og Eljasíb því að það gerði sér grein fyrir því að Nehemía gerði allt sem í hans valdi stóð til hagsmuna fyrir fólkið.  Auk þess fól Nehemía yfirumsjón musterisins í hendur manna sem hann taldi vera trúfasta og trausta.  Þeim var falið að safna tíundinni og fórnargjöfum, tryggja örugga geymslu þeirra og dreifa þeim til réttra aðila.  Með öðrum orðum upprætti Nehemía hina spilltu forystu að því er virðist í einu vetfangi.

En þó svo Nehemía útnefndi trúfasta einstaklinga yfir skipulag musterisins þá missti hinn spillti æðsti prestur, Eljasíb, ekki stöðu sína þar sem hún gekk í arf til afkomenda Arons.  Svo kann að vera að starf hans hafi að einhverju leyti lamast þegar Nehemía útnefndi aðra til að taka að sér sum af ábyrgðarstörfum æðsta prestsins, en Eljasíb var samt enn æðsti prestur.

`Nehemía bað þannig til Guðs: „Guð minn, minnstu mín vegna þessa.  Afmáðu ekki þau góðu verk sem ég hef unnið fyrir hús Guðs míns og þjónustuna í því“ (Neh 13.14).  Hvað er svo mannlegt við þessa bæn?`