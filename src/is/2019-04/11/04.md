---
title:  Tíund Og Fórnargjafir
date:  10/12/2019
---

Umbætur Nehemía á þjónustunni í musterinu fólu í sér að hrinda tíunda- og fórnargjafakerfinu í framkvæmd.

`Lestu 4Mós 18.21-24; Mal 3.10; Matt 23.23; 1Kor 9.7-14; 2Kor 9.6-8 og Heb 7.1, 2.  Hvað kenna þessir textar okkur um mikilvægi tíunda- og fórnargjafakerfisins, ekki aðeins í musterisþjónustunni heldur einnig í dag?`

Án tíundar og fórnargjafa var ekki hægt að starfrækja musterið.  Þegar tíundin hætti að koma fór þjónusta musterisins úr skorðum og allt tilbeiðslukerfið var í hættu.  Þegar starfsmenn musterisins leituðu annarra starfa til að geta brauðfætt fjölskyldur sínar gátu þeir ekki einbeitt sér að því að sinna musterinu.  Þar af leiðandi dró úr tilbeiðslu Guðs.

„Tíundakerfið er fagurt í einfaldleika sínum.  Sanngirni þess kemur í ljós í jöfnum hlutfallskröfum til ríkra sem fátækra.  Okkur ber að greiða Guði tíund í hlutfalli við þær eignir hans sem hann hefur gefið okkur til afnota.

Þegar Guð kallar eftir tíund (Mal 3.10) skírskotar hann til þakklætis og örlætis.  Þó svo þakklæti ætti að einkenna allt sem við tjáum Guði þá greiðum við tíund af því að Guð hefur gefið okkur fyrirmæli um það.  Tíundin tilheyrir Drottni og hann æskir þess að við greiðum hana tilbaka til hans“ (Seventh-day Adventists Believe . . . (Trú Sjöunda-dags aðventista), 2005, bls. 304).

Líkt og gerðist með musteri Ísraelsmanna myndi kirkja okkar hrynja án stuðnings meðlimanna með tíund og fórnargjöfum sínum.  Kirkjan gæti ekki unnið verk sín án fólks sem er á launum til að sinna gæðaþjónustu,24 áformum og stjórnun kirkjunnar fyrir Guð.  Draga myndi einnig úr gæðum guðsþjónustunnar.  Og án tíundar og fórnargjafa lamaðist allt útbreiðslustarf.

Auk þess greiðum við tíund af því að Guð setti upp það kerfi í orði sínu.  Stundum þarf Guð ekki að útskýra hvers vegna hann kemur einhverju á.  Hann ætlast til að við treystum því að hann sé við stjórn.  Við ættum að kynna okkur hvernig þetta kerfi virkar en treysta honum svo fyrir því.

`Hvers vegna er tíundagreiðslan svo mikilvæg fyrir andlegt líf okkar og sem mælikvarði á traust okkar til Guðs?`

---

<sup>24</sup> Enska orðið ministry getur bæði vísað til almennra þjónustustarfa safnaðarins og þeirra starfa sem presturinn sinnir. (Þýð.)