---
title:  Viðbrögð Esra
date:  17/12/2019
---

`Lestu Esr 9.  Hvernig brást Esra við þegar hann heyrði um blönduð hjónabönd Ísraelsmanna?  Í Esr 9.1, 2 er talað um að fólkið hefði ekki „greint sig frá öðrum þjóðum.“  Hvað felur það í sér varðandi hjónaband með vantrúuðum?`

Fólkið kom sjálft til Esra og gerði honum grein fyrir vandamálinu um blönduð hjónabönd.  Orðin sem það notaði þegar það nefndi þjóðirnar sem voru viðriðnar viðurstyggðina sýnir að það vissi hvað lögbókin hafði að segja um málið því nafnalistinn er dreginn beint úr frásögn Biblíunnar.  Það er eftirtektarvert að það voru borgaralegu yfirvöldin sem færðu Esra fréttirnar þar eð andlegir leiðtogar þjóðarinnar, prestarnir og Levítarnir voru sekir um þetta afbrot.

„Þegar Esra kannaði hvað það hafði verið sem leiddi til herleiðingarinnar til Babýlon komst hann að því að fráfall Ísraelsþjóðarinnar átti aðallega rætur að rekja til blöndunar hennar við heiðnar þjóðir.  Hann hafði séð að hefði þjóðin hlýtt fyrirmælum Guðs og haldið sig frá þjóðunum umhverfis hefði hún losnað við margar sorglegar og auðmýkjandi reynslur.  Þegar hann nú komst að því að þrátt fyrir lexíur fortíðarinnar hefðu leiðandi menn vogað sér að brjóta þau lög sem sett höfðu verið til að koma í veg fyrir fráfall, snerti það við hjarta hans.  Honum var hugsað til gæsku Guðs er hann gaf fólki sínu bólfestu í heimkynnum þess og hann fylltist réttlátri reiði og sorg yfir vanþakklæti þess“ (PK, bls. 620).

Fólkið viðurkenndi með orðum sínum að það þekkti vel fyrirmæli Guðs um að halda sig frá fölskum trúarbrögðum.  Það skildi vel að enginn gæti sagt að hann/hún myndi giftast einhverjum en andstæð trú makans myndi ekki hafa nein áhrif á samband þeirra sem hjóna eða hvernig þau myndu ala upp börn sín.  Það gerði sér grein fyrir því hve alvarlegar kringumstæðurnar voru orðnar.

`Hvað getum við gert til að leitast við að halda trúnni við á heimilum okkar jafnvel þó við höfum tekið rangar ákvarðanir áður?`