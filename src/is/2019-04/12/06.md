---
title:  Hjónabandið Í Dag
date:  19/12/2019
---

Á grundvelli þess sem við höfum séð hjá Esra og Nehemía varðandi blönduð hjónabönd er greinilegt að Guð tekur hjónabandið alvarlega og við ættum einnig að gera það.  Við ættum að íhuga hugsanlegan maka í bæn og taka Guð með í ákvörðunartökunni.  Auk þess ættum við að treysta meginreglum Guðs sem geta hlíft okkur við margvíslegri sorg og vansæld.

`Taktu eftir hvernig Páll tók á þessum málum þegar kristinn einstaklingur hafði vantrúaðan maka.  Lestu vel 1Kor 7.10-17.  Hvernig ættum við að bregðast við hjónaböndum þar sem einstaklingarnir ganga ósamstilltir undir oki?`

Þar sem við höfum engin ítarleg fyrirmæli í Biblíunni um hvernig bregðast eigi við hjónaböndum einstaklinga sem hafa mismunandi trú væri óviturt af okkur og gegn tilgangi textans og meginreglum hans að halda því fram að réttu viðbrögðin væru þau að skilja frá vantrúaða makanum á grundvelli frásagnar Esra.  Kringumstæðurnar á tíma Esra og Nehemía voru sérstæðar og samkvæmt vilja Guðs (Esr 10.11) því að framtíð og tilbeiðsla alls samfélags Ísraels var í húfi.  Þeir voru að því komnir að glata einkenni sínu sem tilbiðjendur hins lifandi Guðs.

Við vitum að í nýlendu Gyðinga í Elefantínu í Egyptalandi á tíma Esra og Nehemía leyfðu leiðtogarnir blönduð hjónabönd og á stuttum tíma skapaðist þar blönduð trúarbrögð kringum Drottin og heiðinn maka hans, gyðjuna Anat.  Auk þess var ættin sem Messías kæmi frá í hættu.  Þess vegna ættum við ekki að taka þetta eina tilvik sem forskrift að því að rjúfa hjónabönd og fjölskyldur þegar trúaður einstaklingur gengur að eiga vantrúaðan.  Satan er ánægður þegar við tökum okkur maka sem hvetur ekki til hollustu við Guð því að hann veit að ef báðir makarnir hafa sömu sannfæringu verða þeir sterkari í ætlunarverki sínu fyrir Guð heldur en ef einungis annar makinn er Guði trúr.

Þó svo Biblían ráðleggi það greinilega að ganga ekki undir ósamstillt hjónabandsok (2Kor 6.14) finnum við einnig texta sem sýna að þeim sem velja annað býðst einnig náð.  Guð veitir þeim sem eiga vantrúaða maka mátt til að vera trúir maka sínum og Guði.  Guð yfirgefur okkur ekki jafnvel þó val okkar sé andstætt vilja hans, og ef við biðjum hann um hjálp mun hann sjá okkur fyrir henni.  Það þýðir samt ekki að við getum gert það sem okkur dettur í hug og reiknað svo með að Guð blessi okkur samt, heldur merkir það að þegar við nálgumst hann í auðmýkt með þarfir okkar þá heyrir hann alltaf.  Án náðar Guðs hefðum við enga von því að við erum öll syndarar.