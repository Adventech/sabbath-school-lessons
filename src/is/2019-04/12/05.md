---
title:  Esra Hefst Handa
date:  18/12/2019
---

`Lestu Esr 10.  Hvernig tókust Esra og leiðtogarnir á við vandamálið um blönduð hjónabönd?`

Í sameiningu ákvað samkundan að senda erlendu eiginkonurnar í burtu.  Þó merkilegt megi virðast þá samþykktu jafnvel þeir sem voru giftir þeim áformið nema þeir fjórir sem nefndir eru í Esra 10.15.  Gyðingarnir hétu því að senda maka sína á brott og það tók þrjá mánuði að hrinda áforminu í framkvæmd.  Að lokum voru það 113 menn sem sendu konur sínar frá sér (Esr 10.18-43).  Síðasta versið (Esr 10.44) bendir á að í sumum þessara blönduðu hjónabanda voru börn.  Í okkar huga virðist hvorki rétt né sanngjarnt að senda þau burt með mæðrum sínum en við verðum að muna að þetta voru sérstakir tímar þegar Guð var að byrja upp á nýtt með Gyðingaþjóðinni og hún að vissu marki með honum.  Það þurfti að grípa til róttækra aðgerða til að fylgja Guði að fullu og öllu.

Orðin sem notuð eru í Esr 10.11, 19 um þennan aðskilnað eru hvergi notuð í Biblíunni um lögmætan skilnað.  Esra hefði þekkt þau orð sem tala um skilnað en hann kaus að nota þau ekki.  Það virðist benda til þess að Esra leit ekki á hjónaböndin sem lögmæt þar sem þau brutu í bága við það sem skráð var í lögmálsbókunum.  Þess í stað voru þau ógilt vegna þess að þau uppfylltu ekki lögin.  Þannig voru þessi ógildu hjónabönd leyst upp.  Okkur er ekki sagt hvað varð um konurnar og börnin né hvaða áhrif þetta hafði á samfélagið.  En samkvæmt venjum þess tíma bar „eiginmönnunum“ skylda til að sjá um flutning þeirra til heimila foreldra hennar.

En með tímanum fóru sumir menn meðal Gyðinganna að giftast aftur vantrúuðum og e.t.v. sneru sumir þeirra aftur til þeirra kvenna sem þeir höfðu sent burtu frá sér.  Þessa skammvinnu lausn má rekja til mannlegs eðlis og stopullar hollustu okkar við Guð.  Jafnvel þau okkar sem teljum okkur hafa sterka trú verðum að viðurkenna að við höfum stundum farið í gegnum tímabil þegar hollusta okkar við Guð var ekki eins mikil og hún ætti að vera og göngu okkar með honum var greinilega ábótavant.  Því miður eigum við í erfiðleikum með að hafa Guð fremstan í flokki.

`Hver hefur verið reynsla þín af tímabilum þegar hollustu þinni við Guð var ábótavant? Hvað hefur þú lært af þeirri reynslu?`