---
title:  Ávítur Nehemía
date:  16/12/2019
---

`Lestu Neh 13.26, 27.  Hvað sýna þessi vers okkur um mikilvægi biblíusögunnar til að fræða okkur um hætturnar af að víkja af réttri braut?`

Val Salómons leiddi hann í enn meiri synd.  Það mætti segja að Salómon orsakaði sitt eigið fall með því að óhlýðnast fyrirmælum Guðs varðandi konung Ísraels:  „Hann má ekki heldur taka sér of margar konur svo að hjarta hans víki ekki af réttri leið“ (5Mós 17.17).   Nehemía notar reynslu Salómons sem neikvætt dæmi þar sem hann kaus að kvænast fleiri en einni konu og hann valdi konur sem tilbáðu ekki Guð.

`Hvers vegna var það rétt af Nehemía að ávíta þjóðina fyrir blönduð hjónabönd með heiðingjum? 1Mós 6.1-4; 1Mós 24.3, 4; 1Mós 28.1, 2; 5Mós 7.3, 4 og 2Kor 6.14.`

Fyrirmælin gegn blönduðum hjónaböndum hafði ekkert með þjóðernistilfinningu að gera heldur hjáguðadýrkun.  Á tímum Biblíunnar kvæntust Ísraelsmenn stundum konum af öðru þjóðerni. Móse giftist Sippóru frá Midían, og Bóas giftist Rut frá Móab.  Það sem um var að ræða í þessum blönduðu hjónaböndum hafði með það að gera að giftast einhverjum sem hafði önnur trúarbrögð eða var trúleysingi.  Vandamálið á tíma Esra og Nehemía var að fólkið kaus ekki að giftast þeim sem trúðu á Guð.  Richard M. Davidson kemst þannig að orði:  „Áformið sem lagt var í Eden varðandi hjónabandið . . . gekk út á samstillta einingu tveggja aðila í andlegri trú og öðrum mikilvægum verðmætum“ (Flame of Yahweh (Logi Drottins), 2007, bls. 316).  Hinar heiðnu eiginkonur í þessu tilviki kusu ekki að afneita hjáguðadýrkun sinni.  Þess vegna var Nehemía ef til vill meira hryggur en reiður yfir vali fólksins þar sem í hans augum það sýndi skort á virkilegri hollustu við Guð.

Biblían gefur okkur forskrift að iðkunum sem halda okkur rótfestum í Guði og er ætlað að gera hamingju okkar sem mesta.  Á sama hátt er fyrirmælunum um að hafa jafnoka í hjónabandinu ætlað að hjálpa okkur að lifa betra lífi og hvetja til gagnkvæmrar hollustu gagnvart Guði.

`Hvaða meginreglur getum við dregið af þessum frásögnum sem geta hjálpað okkur að vernda trú okkar og fjölskyldu okkar?`