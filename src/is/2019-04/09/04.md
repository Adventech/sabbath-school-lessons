---
title:  Hvar Eru Prestarnir
date:  26/11/2019
---

Eins og við sáum í gær er engin spurning að heimkoma Gyðinganna frá Babýlon var undraverð uppfylling spádómanna.

En allt sem hefur með manninn að gera hefur vanda í för með sér.  Svo var einnig í þessu tilviki.  Og eitt meiriháttar vandamál var það að þrátt fyrir undursamleg fyrirheit um endurreisn eftir herleiðinguna voru margir Gyðingar sem vildu ekki snúa aftur til lands forfeðra sinna.  Þeir vildu heldur vera um kyrrt í Babýlon.

Hvers vegna skyldi það vera?

`Lestu Esr 8.1-15.  Hugleiddu einkum 15. versið.  Hvað var áhyggjuefnið í þessu tilviki og hvers vegna ætti það að vera áhyggjuefni einhvers sem vildi endurreisa Ísraelsþjóðina í landi sem hafði áður verið heimaland hennar?`

Það er staðreynd að það voru ekki allir Gyðingarnir í Babýlon, þar á meðal ýmsir Levítar, sem vildu snúa aftur.  Ýmislegt gat legið þar að baki.  Margir þeirra höfðu fæðst í nýju landi og alist þar upp og því þekktu þeir ekki annað.  Margir vildu e.t.v. ekki leggja í langa og eflaust hættulega ferð til lands sem þeir höfðu aldrei þekkt.  En við vitum að þrátt fyrir erfiðleikana fengu þeir að lokum nægilega marga Levíta með til að þjóna í musterinu.

„Á þessum tíma höfðu Gyðingarnir verið í herleiðingarlandinu næstum 150 ár.  Fundist hafa fjölmörg skjöl við fornleifagröft í Nippur22 sem sýna að margir auðugir Gyðingar bjuggu í þeim hluta Mesópótamíu á tíma Artaxerxesar I.  Því kann að hafa verið erfiðleikum bundið fyrir Esra og samleiðtoga hans að sannfæra marga þeirra um að snúa aftur með þeim.  Þeir sem sneru aftur áttu yfir höfði sér erfitt frumherjalíf í gamla heimalandinu sem bauð upp á miklu minni þægindi en Babýlon.  Í ljósi þess er jafnvel undravert að Esra tókst að telja næstum 2000 fjölskyldur á að slást í för með bræðrum sínum til gamla heimalandsins“ (3SDABC, bls. 376).

`„Við verðum að þola margar þrautir áður en við komumst inn í Guðs ríki“ (Post 14.22).  Hvað segir þetta okkur um erfiðleika og þrautir þeirra sem vilja þjóna Drottni af trúmennsku?`

---

<sup>22</sup> Austan við borgina Babýlon (Þýð.).