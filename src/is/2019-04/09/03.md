---
title:  Ísraelsmenn Í Borgunum
date:  25/11/2019
---

`Líttu yfir listana í Esr 2 og Neh 7.  Hverju tekur þú eftir í þeim?`

Endurtekning listans frá Esr 2 í Neh 7 yfir þá sem sneru aftur með Serúbabel og Jesúa úr herleiðingunni til Babýlon er þar af ásettu ráði.  Þessar skrár kunna að vera leiðinlegar að okkar mati en þær draga fram mikilvægt atriði sem er það að Guði er ekki sama um smáatriði sem kunna að skipta litlu máli í okkar huga.

Sem dæmi má benda á eftirfarandi:  Berið saman Jer 11.21-23 og Neh 7.27; Jer 20.6 og Neh 7.41.  Samkvæmt spádómi Jeremía beið Pashúr og íbúa Anatót einungis gereyðing.  En í Nehemía birtast nöfn þeirra meðal hinna lifandi!  Þeirra beið útrýming en þeir hlutu náð.  Á sama hátt—fyrir einskæra náð—komum við á „hvíta lista“ Guðs (sbr. Ef 2.8).

Múrum Jerúsalem var nú lokið og frásögn Biblíunnar vill eindregið sýna fram á að fyrsta kynslóð þeirra sem sneru aftur, kynslóð Esra og Nehemía, lagði sitt af mörkum til að ná því marki þó svo Guð einn veitti þeim þessa velgengni.  Þessi kynslóð byggði á afrekum fyrri kynslóðar jafnvel þó verkefnið væri flókið, fullt af hindrunum og því ekki lokið eins fljótt og fólkið hefði viljað.

Forysta Esra og Nehemía var mikils metin en fólkið átti líka sinn þátt.  Hver um sig framkvæmdi mismunandi störf á mismunandi tímum en árangurinn var glæsilegur.  Upphafið (Esr 2) var nátengt endalokunum (Neh 7) og það var ekki nóg með að síðara musterið væri byggt heldur var Jerúsalem endurhönnuð og vel grundvölluð.

`Lestu Neh 7.73. Hvað segir það okkur um hve vel fólkinu gekk að gera vilja Guðs?`

„Allir Ísraelsmenn settust að í borgum sínum.“  Á margan hátt var öll heimkoman og endurbyggingin undraverð.  Þjóð sem hafði orðið fyrir því mörgum árum áður að borg þeirra væri lögð í eyði og land þeirra eyðilagt hafði nú snúið aftur til sama lands og sömu borgar og voru nú að endurreisa allt, jafnvel musterið.  Það hlýtur að hafa litið út sem kraftaverk í augum fólksins og nágranna þeirra.  En það var allt í samræmi við vilja og fyrirheit Guðs.

`Hvað virðist vera vonlaust í lífi þínu núna en þú treystir samt Drottni til að leiða þig í gegnum það?`