---
title:  Guð Sögunnar
date:  24/11/2019
---

`Lestu Esr 1.9-11 og Dan 1.1, 2.  Hvernig hjálpar það sem skráð er í Daníel okkur að skilja hvað Esra á við?`

Tökum eftir því að Esra fer út í smáatriði en Daníel gefur okkur meiri heildarmynd.  En í sameiningu sýna þessir textar okkur að Drottinn heldur í stjórnartaumana.

„Saga þjóðanna talar til okkar í dag.  Guð hefur ætlað sérhverri þjóð og sérhverjum  einstaklingi ákveðið hlutverk í áformi sínu.  Í dag eru menn og þjóðir mæld og metin í hendi hans sem aldrei gerir mistök.  Með vali sínu er hver og einn að ákveða örlög sín og Guð stjórnar því öllu þannig að áform hans nái fram að ganga“ (PK, bls. 536).

`Lestu Dan 5.  Hvað segir þessi texti okkur um dóminn yfir Belsassar?`

Babýlon féll í október 539 f.Kr. þegar Kýrus konungur og her Meda og Persa lagði hana undir sig.  Belsassar sem reiddi sig á velgengni sína, velmegun og frægð var svo hrokafullur að hann hafði skipulagt „villt partí“ nóttina sem hann var drepinn.  Guðleg hönd skrifaði á hallarvegginn að dagar hans væru taldir og nú væru þeir á enda.  Jafnvel þó hann þekkti örlög hins mikla konungs Nebúkadnesars og iðrun hans lærði hann ekki sína lexíu.  Það er alltaf hörmulegt þegar við hlustum ekki á aðvaranir Guðs og förum ekki eftir leiðsögn hans.

Daníel spámaður var enn á lífi en menn hlustuðu ekki á hann.  Þegar við glötum tilfinningunni fyrir heilagleika Guðs og návist í lífi okkar göngum við inn á braut sem er full af flækjum, vandamálum og harmleikjum sem eru að lokum banvæn.

`Þegar Daníel hafði rakið sögu Nebúkadnesars fyrir konunginum sagði Daníel: „En þú, Belsassar, sonur hans hefur ekki auðmýkt hjarta þitt þótt þú vissir þetta allt“ (Dan 5.22).  Hvernig getum við fyrirbyggt að við í okkar umhverfi gerum sömu mistökin og Belsassar?  Hvernig ætti raunveruleiki krossins ávallt að tryggja auðmýkt okkar frammi fyrir Guði?`