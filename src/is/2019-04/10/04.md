---
title:  Tveir Þakkarhátíðarkórar
date:  03/12/2019
---

`Lestu Neh 12.31-42.  Hvers vegna gegndi tónlist svo miklu hlutverki við þessi hátíðahöld?`

Það var hluti af guðsþjónustunni á tíma Nehemía að koma saman tveim kórum í tengslum við þakkarhátíðina sem áttu að ganga syngjandi umhverfis Jerúsalem með undirleik hljóðfæraleikara.  Báðir kórarnir hófu göngu sína á sama stað en gengu svo sinn í hvora áttina á borgarmúrunum umhverfis Jerúsalem.  Esra gekk á undan öðrum hópnum og leiddi hann en Nehemía gekk á eftir hinum hópnum.  Þeir mættust svo aftur við Vatnshliðið og gengu síðan inn í musterið.  Prestarnir sem þeyttu lúðrana fylgdu kórunum.  Þegar kórarnir komu inn í musterið stóðu þeir andspænis hvor öðrum.  Skrúðgangan var frábærlega skipulögð og svo var og guðsþjónustan.

Til þess að komast að því hvers vegna tónlist gegndi svo miklvægu hlutverki í hátíðahöldunum og guðsþjónustunni verðum við að líta á merkingu tónlistar í musterinu.  Tónlist musterisins var miðlæg í trúarlífinu.  Hún var jafn mikilvæg og önnur þjónusta sem þar fór fram.  Gæðatónlist var ekki flutt til að „skemmta“ áheyrendunum líkt og á tónleikum heldur var hún þáttur í tilbeiðslu fólksins.  Þegar tónlistarfólkið söng og lék á hljóðfæri sín í musterinu kraup fólkið í bænagjörð.

Musterisþjónustan snerist um fórnir sem voru í sjálfum sér fremur ógeðfelldar.  Þær fólu í sér að skera saklaus fórnardýr á háls.  Auk þess að lyfta huga fólksins til himins stuðlaði hin fagra tónlist að því að gera tilbeiðsluna geðfelldari.

`Líttu á atvik í Biblíunni þar sem tónlistin gegndi mikilvægu hlutverki.  Hugleiddu einkum 2Mós 15.1; 2Kro 20.21, 22 og Opb 15.2-4.`

Tónlist er hluti af tilbeiðslureynslunni bæði á himni og jörðu.  Taktu eftir því í versunum hér að ofan að söngurinn snýst eingöngu um það sem Drottinn hefur gert fyrir fólk sitt, m.a. gefið því sigur yfir „dýrinu.“ Gæti það unnið þann sigur án hans hjálpar?  Söngurinn er lofgjörð til Guðs fyrir frelsunarverk hans.

`Nefndu sumt af því sem Guð hefur gert fyrir þig sem er góð ástæða til að syngja honum lof.`