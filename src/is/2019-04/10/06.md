---
title:  Þáttur Prestanna Og Levítanna
date:  05/12/2019
---

`Lestu Neh 12.44-47.  Hvers vegna glöddust Júdamenn yfir prestunum og Levítunum sem gegndu guðsþjónustunni?  Hvers vegna voru þeir svo mikilvægir?`

`Hvað táknaði starf prestanna (sem voru Levítar)? Sjá Heb 9.1-11.`

„Meðalganga Krists fyrir mennina í helgidóminum á hæðum er jafn nauðsynleg endurlausnaráforminu og dauði hans á krossinum.  Með dauða sínum hóf hann það starf sem hann eftir upprisuna steig upp til að ljúka á himnum.  Við verðum fyrir trú að ganga inn fyrir fortjaldið, „þangað sem Jesús gekk inn, fyrirrennari vor vegna“ (Heb 6.20). (DM, bls. 334).

Þó svo fólkið á þeim tíma hafi vissulega ekki haft það ljós sem við höfum í dag þá skildi það nægilega mikið til að vita að starf Levítanna, sem einir gátu þjónað í musterinu, var mikilvægt.  Fólkið var því spennt yfir því að þeir gætu nú unnið verk Guðs.

Þjóðin hafði eytt tíma með Guði með því að lesa úr orði hans, biðja, tilbiðja og helga sig honum að nýju.  Jafnframt því áttuðu þeir sig á því að musterisþjónustan hafði verið vanrækt og því þurfti að endurreisa hana.  Þegar því lauk gladdist fólkið yfir því mikilvæga verki sem Levítarnir myndu inna af hendi fyrir þeirra hönd.  Guð kom þjóðinni til að sjá að musterisþjónustan var þáttur í áformi hans um tilbeiðslu.

Því miður lítum við oft á presta, þá sem fræða okkur um orð Guðs, og tónlistarfólk sem sjálfsagt mál.  Jafnvel á tíma Nehemía var stuðningur við Levítana stundum góður og stundum mjög lítill.  Levítarnir urðu margsinnis að snúa sér að öðrum störfum til þess að sjá fyrir fjölskyldum sínum þar sem fólkið hætti að greiða tíund og færa fórnir.

Án tíundar og fórnargjafa væri enginn heimsvíðtækur söfnuður.  Ef við viljum að þjónustustörf okkar haldi áfram verðum við að vera trúföst við að styðja þau með fjármunum okkar og láta í ljós þakklæti okkar.  Söfnuðurinn verður aldrei fullkominn en það ætti ekki að draga úr gjöfum okkar til Guðs svo að verk hans geti haldið áfram um allan heim.