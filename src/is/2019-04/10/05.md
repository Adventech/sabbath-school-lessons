---
title:  Fórnir Og Tilbeiðsla
date:  04/12/2019
---

`Lestu Neh 12.43.  Hvað var sérstakt við að færa „miklar sláturfórnir“ sem hluta af hátíðar-guðþjónustunni?`

Fórnirnar voru mikilvægasti þáttur tilbeiðslunnar á tíma musterisins.  Margar mismunandi fórnir voru færðar, annaðhvort í tengslum við fyrirheitið um fyrirgefningu eða til að tjá fögnuð sinn yfir samfélaginu við Guð og þakklæti til hans.  Fórnirnar voru kjarni tilbeiðslunnar því þær minntu tilbiðjendurna á sannleika Guðs og hver hann er og bentu jafnframt fram til fyrirheitna niðjans, Messíasar, sem mundi leggja líf sitt í sölurnar fyrir þá af því að hann er Guðs lambið.

`Lestu Jóh 1.29, 36; 1Kor 5.7 og Opb 5.6, 12, 13.  Hvað kenna þessir textar okkur um hvað fórnirnar bentu endanlega fram til?  Ef Ísraelsmenn til forna gátu fagnað yfir dauðu húsdýri, dauða sem gat einungis opinberað hluta sannleikans, hve miklu meiri ástæðu höfum við þá til að fagna en þeir höfðu?`

Taktu einnig eftir hve oft fögnuður og gleði koma fram í Neh 12.43.  Mitt í allri lotningunni, og e.t.v. einnig þeim guðsótta sem fólkið fann fyrir í tilbeiðslu sinni, einkum í tengslum við fórnardýrið sem slátrað var fyrir syndir þess, ríkti einnig fögnuður og gleði.  Þegar við nálgumst Guð verðum við að gera það með virðingu og andakt auk fagnaðar.  Í Slm 95 lesum við að sönn aðdáun feli í sér kall til að syngja, hrópa af fögnuði og leika tónlist til að fagna yfir Guði (Slm 95.1) auk þess að krjúpa niður frammi fyrir Drottni (Slm 95.6).  Það er lykilatriði að finna jafnvægi milli fagnaðar og lotningar þegar við dáum, lofum og tilbiðjum skapara okkar.

`Þegar við hugleiðum að það var skapari allra hluta (sjá Jóh 1.1-3) sem hékk á krossinum og dó fyrir syndir þeirra sem hann skapaði, hvaða tilfinning ætti þá að vera efst á baugi hjá okkur?  Hvaða hlutverki getur fögnuðurinn gegnt og hvaða hlutverk ætti hann að hafa þegar við hugleiðum merkingu krossins?`