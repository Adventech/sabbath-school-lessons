---
title:  Hreinsun
date:  02/12/2019
---

Eftir að Biblían talar um vígslu múrsins og að söngvararnir hefðu safnast saman segir næsta versið frá hreinsun (Neh 12.30): „Prestarnir og Levítarnir hreinsuðu nú sjálfa sig og því næst fólkið, hliðin og múrana.“  Hebreska orðið sem er þýtt „hreinsa“ er notuð í ýmsu samhengi í Gamla testamentinu, m.a. um þá hugmynd að vera siðferðilega hreinn í augum Guðs.

`„En ef við göngum í ljósinu, eins og hann sjálfur er í ljósinu, þá höfum við samfélag hvert við annað og blóð Jesú, sonar hans, hreinsar okkur af allri synd.  Ef við segjum: „Við höfum ekki synd,“ þá blekkjum við sjálf okkur og sannleikurinn er ekki í okkur.  Ef við játum syndir okkar, þá er hann trúr og réttlátur svo að hann fyrirgefur okkur syndirnar og hreinsar okkur af öllu ranglæti“ (1Jóh 1.7-9).  Hvað segir þessi texti okkur um 1) mannlegt eðli, 2) fyrirgefningu Guðs og 3) mátt Guðs í lífi okkar?`

Musterið og þjónusta þess voru lykilþættir í trúarbrögðum hins forna Ísraels.  Þau voru samt aðeins leið að endamörkunum, en aldrei lokatakmark í sjálfum sér, sem fólst í því að leiða fólkið inn í frelsunartengsl við Guð sáttmálans, Drottin Jesú Krist og hjálpa því að þekkja hreinsandi mátt hans í lífi þess.  Og það er þekkingin á því sem Guð hefur gert, því sem Drottinn hefur frelsað okkur frá, sem fær okkur til að elska hann og tilbiðja.  Það er ein ástæða þess að Ísraelsmenn til forna rifjuðu upp það sem Guð hafði gert í fortíð þeirra.  Það hjálpaði þeim til að þekkja gæsku og kærleika Drottins sem voru miðlæg í þeim fögnuði og þakkargjörð sem átti að gegnsýra tilbeiðslureynslu þeirra.

Fullvissan um fyrirgefningu syndanna ætti að fylla okkur þakklæti til Guðs og tilfinningu um von og fögnuð.  Þá er auðvelt að lofa Drottin og láta í ljós þakklæti fyrir yndisleik eðlis hans.  Við getum varla fengið fyllri opinberun á eðli Guðs en Jesú á krossinum þar sem hann ber hegninguna fyrir syndir okkar svo að við þurfum ekki að bera þá refsingu sjálf.

„Nálægið ykkur Guði og þá mun hann nálgast ykkur.  Hreinsið hendur ykkar, þið syndarar, og gerið hjörtun flekklaus, þið tvílyndu. . . . Auðmýkið ykkur fyrir Drottni og hann mun upphefja ykkur“ (Jak 4.8, 10).

`Óháð fyrri syndum okkar eða eðli getum við öðlast fulla fyrirgefningu við krossinn hér og nú.  Hvers vegna gerum við ekki tilkall hér og nú til þeirrar fyrirgefningar sem Jesús býður okkur?`