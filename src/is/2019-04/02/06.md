---
title:  Nehemía Býst Til Starfa
date:  10/10/2019
---

Það er enginn vafi að Drottinn hafði kallað Nehemía til þessa verkefnis og hann mundi sjá fyrir öllu sem Nehemía þyrfti til að sinna því.  Búinn þekkingunni á fyrirheitum Guðs og fullvissunni um kall hans hóf Nehemía störf sín.  En hann fór varlega og í bæn.  Þó svo hann vissi að Guð væri með sér lét hann það ekki halda sér frá því að hugsa í gegn hvað hann ætti að gera.

`Lestu Neh 2.11-20.  Hvað gerði Nehemía til að undirbúa endurbyggingu múrsins?`

Leiðtogalexíur: 1. Nehemía segir engum frá þeim áformum sem „Guð minn hafði blásið mér í brjóst að gera fyrir Jerúsalem“ (Neh 2.12).  Það á ekki aðeins við um óvinina heldur hélt hann þeim einnig leyndum fyrir leiðtogum Gyðinganna.  Hann fer í könnunarferð til að kynna sér hvað þurfi að gera.   2.  Áður en Nehemía leggur fram áform sín undirbýr hann sig og áformar allt sem þarf til verksins.  3.  Þegar hann talar um verkefnið sem fyrir liggur gefur hann fyrst yfirlit yfir það sem Guð hefur gert til þessa með því að leiða leiðangurinn og síðan bætir hann við orðum konungsins.  Hann hvetur til dáða áður en hann biður um skuldbindingu.  Það er í rauninni hreint kraftaverk að Gyðingarnir brugðust svo jákvætt við og ákváðu að byggja þrátt fyrir andstöðuna sem var væntanleg.  Guð hafði ekki aðeins undirbúið konunginn fyrir bæn Nehemía og föstu heldur einnig Gyðingana þannig að þeir brugðust við með djörfung og hugrekki.

`Lestu Neh 2.19, 20.  Hvað segja þessi vers okkur um trú Nehemía?  Hvaða hjálp gætu textar eins og 5Mós 7.9; Slm 23.1-6 og 4Mós 23.19 hafa veitt Nehemía?`

Samræður okkar sýna fram á hver við erum og hverju við virkilega trúum.  Nehemía talar yfirleitt á uppörvandi hátt.  Hann óttast ekki að innifela Guð í öllu sem hann segir og vegsama hann, jafnvel þegar fólkið gerir gys og hlær að honum.  Og þrátt fyrir að Nehemía viti að óvinir hans fyrirlíti hann talar hann ekki teprulega eða forðast að nefna Guð í samræðum sínum.  Líkt og Jósef í Egyptalandi mörgum árum áður var Nehemía ekki hræddur við að kynna Guð sinn meðal fólks sem trúir ekki á hann.