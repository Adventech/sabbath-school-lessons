---
title:  Nehemía Talar Opinskátt
date:  08/10/2019
---

Í Neh 1.11 er okkur sagt að Nehemía hafi verið byrlari konungsins.  Okkur kann að virðast það hafa verið lítilfjörlegt starf en byrlarar gátu verið áhrifamiklir þar sem þeir höfðu stöðugan og náinn aðgang að konunginum.  Byrlarar brögðuðu mjöð konungsins til að fyrirbyggja veikindi eða dauða konungsins.  Heródótus bendir á að byrlarar hafi verið í miklum metum hjá Persum og þeir hafi verið taldir meðal háttsettra embættismanna.  Til dæmis má nefna að byrlari Esarhaddons Assýríukonungs hafi einnig verið æðsti ráðherra ríkisins.  Nehemía var því háttsettur í ríkinu og vegna þess að hann hafði aðgang að konunginum biður hann Guð um að nota sig til að tala við konunginn um kringumstæðurnar í Júda.

`Lestu Neh 2.1-8.  Hvað gerðist fyrir bæn og föstu Nehemía?`

Bæn Nehemía var svarað í Nísan-mánuði sem tilsvarar að mestu apríl 444 f.Kr.  Fjórir mánuðir voru liðnir frá því að Hananí og Gyðingarnir fluttu Nehemía hinar ömurlegu fréttir um Jerúsalem.  Í fjóra mánuði bað Nehemía og fastaði og á hverjum degi kann Nehemía að hafa virst sem Guð væri ekki að svara bænum hans.  En tímamæling Guðs er alltaf fullkomin.  Guð bjó konunginn undir að hlusta á Nehemía og bregðast við á hagstæðan hátt.

Það gerðist ekki á hverjum degi að byrlari væri leystur frá skyldustörfum um tíma til að vera ríkisstjóri í öðru landi.  Guð talaði til Artaxerxesar I, konungs Persa, fyrir munn Nehemía og vakti áhuga hans á að gera Nehemía að ríkisstjóra yfir Júda.  Sú staðreynd að drottningin er nefnd gefur til kynna að þetta var „prívat“ atburður þar sem það var ekki venja að drottningin væri alltaf viðstödd formleg samsæti.  Nehemía nefnir ekki Jerúsalem strax til þess að konungurinn fái ekki fyrirfram mótaðar hugmyndir heldur talar hann fyrst um eitthvað tilfinningalega persónulegt.  Þegar hann svo nefnir staðinn er konungurinn á hans bandi.

`Hvaða hliðstæðu getum við séð með stöðu Nehemía við hirðina og stöðu Daníels í Babýlon?  Hvað segir það okkur um lyndiseinkunn Nehemía að konungurinn var svo jákvæður í hans garð?`