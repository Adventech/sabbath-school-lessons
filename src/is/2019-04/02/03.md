---
title:  Bæn Nehemía
date:  07/10/2019
---

`Lestu bæn Nehemía eins og hún er skráð í Neh 1.5-11.  Hverjir eru helstu þættirnir í bæn hans?  Hvers vegna telur hann sig meðal hinna seku í bæn sinni?`

* Guð, þú ert mikill og miskunnsamur (Neh 1.5).
    * Leggðu við hlustir (Neh 1.6).
        * Syndajátning (Neh 1.6, 7).
            * Mundu fyrirheit þín (Neh 1.8, 9).
        * Þú frelsaðir okkur (Neh 1.10).
    * Leggðu við hlustir (Neh 1.11).
* Guð, veittu gengi og miskunn (Neh 1.11).

Bæn Nehemía er fögur og segir frá mikilleik Guðs, syndugleika fólksins og lýkur með hrópi um hjálp.  Hún minnir á bæn Daníels í Dan 9 og það er mögulegt að Nehemía hafi verið kunnugt um hana.  Það er eftirtektarvert að Nehemía byrjar ekki með hrópi um hjálp heldur með sannleikanum um það hver Guð er, mikill og ógnvekjandi.  Hann bendir einnig á að Guð haldi sáttmála sinn og auðsýni þeim miskunn sem elska hann.  Það er eins og hann sé að minna Guð á að hann hafi ávallt verið trúfastur og geti ekki verið annað núna.

Bænin er uppbyggð á sérstakan hátt eins og sést hér að ofan þar sem 8. versið er einskonar miðjuvers þar sem Nehemía dregur fram fyrirheit Guðs.  Það sem Nehemía er í rauninni að segja er þetta: Ó, Guð, minnstu þess að þú lofaðir að þú mundir dreifa okkur þegar við værum þér ótrú, en þú lofaðir einnig að leiða okkur tilbaka og endurreisa allt.  Fyrri hlutinn er þegar staðreynd svo að nú er tími kominn til að uppfylla síðari hlutann þar sem við snúum okkur til þín.  Nehemía er ekki hræddur við að gera tilkall til fyrirheita Guðs og minna Guð á þau.  Auðvitað er það ekki svo að Guð viti ekki um eða muni ekki eftir fyrirheitum sínum.  Þess í stað gleður það Guð að við viljum gera tilkall til fyrirheita hans.  Hann vill að við trúum þeim og tölum um þau við hann.  Þegar við segjum með orðum það sem Guð hefur heitið okkur styrkir það okkur í ákvörðun okkar að treysta þessum fyrirheitum, einkum þegar allt virðist vonlaust.

`Hver eru sum af þeim fyrirheitum Guðs sem við getum gert tilkall til í dag?  Hvers vegna er mikilvægt að gefast aldrei upp á að gera tilkall til þeirra? Á hverju getum við byggt ef við gefum þau á bátinn?`