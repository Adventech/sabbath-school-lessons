---
title:  Nehemía Fær Slæmar Fréttir
date:  06/10/2019
---

Bók Nehemía byrjar á svipaðan hátt og Daníel (sjá Dan 1.1, 2), það er að segja með slæmum fréttum.  Margir höfðu snúið aftur til heimalands forfeðra sinna en þeim gekk ekki mjög vel þar.

`Lestu Neh 1.1-4.  Hvers vegna var Nehemía svo miður sín?  Hvernig brást hann við þeim slæmu fréttum sem honum bárust?`

Nokkrir Gyðingar sem höfðu verið hernumdir mörgum árum áður komu til Súsa sem var ein fjögurra stjórnstöðva í Persaveldi þar sem Nehemía þjónaði sem byrlari í höll konungs. Orðasambandið „Hananí, einn bræðra minna“ virðist benda til að hann hafi verið bróðir Nehemía (sbr. Neh 7.2) þó svo ekki sé útilokað að hann hafi „aðeins“ verið Ísraelsmaður eins og hann.  Samræður þeirra áttu sér að mestum líkindum stað í nóv/des 445 f.Kr., um 13 árum eftir að Esra sneri aftur til Jerúsalem.  Hananí bendir á að málin í Jerúsalem séu alvarleg.  Fólkið hafi ekki getað endurbyggt Jerúsalem og óvinurinn hafi eyðilagt múra borgarinnar þannig að hún sé varnarlaus og auð.

Að líkindum hafði Nehemía heyrt orðróm um að Samverjarnir hefðu eyðilagt múra borgarinnar en hann vissi það ekki fyrir víst fyrr en núna.  Af þessum ástæðum hafði Artaxerxes konungur sjálfur gert vonir þeirra, sem sneru aftur, að engu með því að stöðva uppbygginguna þegar fólkið „handan við fljótið“2 kvartaði (Esr 4) jafnvel þó musterið hafi verið reist var það ekki að fullu virkt þar sem fólkið sem átti að sinna þjónustunni í musterinu gat ekki búið í Jerúsalem.  Þessar kringumstæðum hryggðu Nehemía þegar afleiðingar þeirra fylltu huga hans:  Gyðingarnir höfðu ekki vegsamað Guð þó svo þeir hefðu snúið heim í því skyni.  Þess í stað höfðu þeir vanrækt hús Guðs og borgina helgu vegna ótta síns við óvini og kúgun.

Þar af leiðandi snýr Nehemía sér sjálfkrafa til Guðs.  Hann kvartar ekki yfir því að fólkið í Júda hafi ekki trú né gerir lítið úr þeim fyrir heigulskap. Hann lítur heldur ekki á stöðuna sem óbreytta.  Þess í stað krýpur Nehemía á kné og biður og fastar.

`Nehemía grætur yfir þessum slæmu fréttum, fastar og biður.  Hvað ætti það að segja okkur um það hvernig við þurfum að ákalla Drottin einkum þegar á reynir?`

---

<sup>2</sup> Hugtakið „handan við fljótið“ var tæknilegt hugtak í Persíu sem vísaði til yfirráðasvæðis Persa vestan við Efrat-fljótið (Þýð.).