---
title:  Ölturu endurnýjunar
date:   11/11/2025
---

`Hvað hvatti Jósúa til að reisa Drottni altari? Lestu Jós 8.30-31. Berðu við 5Mós 11.26-30; 27.2-10.`

Á tímum ættfeðranna mörkuðu ölturin pílagrímsgöngu þeirra og voru áþreifanlegir vottar um kröfu þeirra til landsins sem Guð hafði heitið þeim. Með því að reisa altari nú vitnuðu Ísraelsmenn um uppfyllingu fyrirheitanna sem forfeðrunum voru veitt. Í þessu tilfelli er bygging altaris bein uppfylling á leiðbeiningum Móse (5Mós 11.26-30; 27.2-10).

Jósúa 8.30-35 er mikilvægur þáttur í að móta guðfræðilegan boðskap bókarinnar. Með því að tengja eina hræðilegustu og ofbeldisfyllstu sögu (hernaður) við eitthvað allt annað – mynd af staðfestingu sáttmálans (tilbeiðsla) – minnir Jósúa okkur á eitt sterkasta guðfræðilega þema sem sett var fram við upphaf bókarinnar: Jósúa hefur vald til að leiða Ísrael til hlýðni við sáttmálann (Jós 1.7). Svona er Jósúa líka sýndur við lok bókarinnar (Jós 24).

Þrátt fyrir mikilvægi hernaðar og landvinninga var eitt enn mikilvægara: hlýðni við lögmál Guðs. Landtakan er aðeins eitt skref í uppfyllingu áforms Guðs með Ísrael og endurreisn alls mannkyns. Trúfesti við ákvæði Tóra, lögmálið, er aðalmálið varðandi örlög mankynns. Jósúa afritar lögmálið á stóra, kalkaða steina sem voru öðruvísi en altarissteinarnir (sjá 5Mós 27.2-8). Þannig voru steinarnir, sem boðorðin tíu voru sennilega á, annað minnismerki í nánd við altarið og minntu Ísraelsbörn sífellt á forréttindi og skyldur þær sem sáttmálinn innihélt.

Jósúa boðar Jesú Nýja testamentisins sem hafði það hlutverk meðal annarra að leiða mannkynið aftur til hlýðni við Guð. Til að ná þessu marki varð hann að berjast við máttarvöld illskunnar. Lokamarkmið hans var að uppfylla kröfur sáttmálans fyrir okkur: „Því að svo mörg sem fyrirheit Guðs eru þá lætur hann Jesú Krist staðfesta þau með „jái.“ Þess vegna segjum við með honum amen Guði til dýrðar“ (2Kor 1.20).

`Hvaða andlegu athöfnum getum við beitt nú sem hafa sama hlutverk og bygging altaris gerði í fornöld?`