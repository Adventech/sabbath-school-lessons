---
title:  Sáttmálinn í forgang
date:   09/11/2025
---

`Lestu Jós 5.1-7. Hvers vegna skipaði Drottinn Jósúa að umskera aðra kynslóð Ísraelsmanna á þessum tímapunkti landvinninganna?`

Eftir að hafa kannað landið, fengið jákvæðar fréttir njósnaranna og svo yfirnáttúrulega förina yfir Jórdan hefðum við búist við að strax yrði tekist á við óvininn. En annað hafði mikilvægari forgang en hernám: Sáttmáli Ísraels við Guð.

Áður en ný kynslóð hæfist handa við að ná landinu þurfti hún að gera sér fulla grein fyrir sérstöku sambandi við eiganda landsins. Endurnýjun sáttmálans eru viðbrögð við náðarsamlegri og yfirnáttúrulegri athöfn Guðs í að koma Ísraelsmönnum yfir Jórdan.

Sáttmálasamband okkar við Guð ætti alltaf að vera þakkargjörð fyrir það sem hann hefur þegar gert fyrir okkur en ekki tilraun til að græða á lögmálshlýðni. (Þetta var án efa kjarni baráttu Páls við þá sem heimtuðu að karlmenn sem urðu kristnir yrðu umskornir eins og við sjáum best í Galatabréfinu).

Ísraelsmenn voru við það að taka þátt í mesta hernaði sögu þeirra og við GÆTUM haldið að allt snerist um undirbúning hernaðarátakanna. Vissulega, en ekki á hefðbundinn hátt. Í stað þess að leggja á hestana og skerpa sverðin stunduðu þeir helgihald sem hefði þýtt að stærsti hluti hersins væri berskjaldaður í þrjá daga.

Þetta gerðu þeir til að fagna sambandi sínu við Guð sem hafði leitt þá út úr Egyptalandi. Hvers vegna? Því þeir vissu að bardaginn heyrir til Drottni. Hann veitir þeim sigur og velgengni. Jesús lýsti þessari meginreglu með öðrum orðum: „En leitið fyrst ríkis hans og réttlætis, þá mun allt þetta veitast yður að auki“ Matt 6.33. Oftast virðist sem svo að verkefni hversdagsins herja svo á okkur að við gleymum því sem er mikilvægast í lífi okkar: dagleg helgun Kristi.

`Íhugaðu skiptin sem þú hefur vanrækt samverustundir með Guði vegna „mikilvægari“ mála. Hví gerist þetta svo auðveldlega og hvernig getum við barist á móti því?`