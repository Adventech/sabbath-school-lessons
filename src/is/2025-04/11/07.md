---
title:  Til íhugunar
date:   12/12/2025
---

Lestu ÆS 372-379

„Þótt mikilvægt sé annars vegar að forðast linkind, þegar tekist er á við syndir, skiptir hins vegar jafn miklu máli að forðast sleggjudóma og ástæðulausar grunsemdir. . . .

Viska Rúbeníta og félaga þeirra er verð eftirbreytni. Þeir leituðust við með heiðarlegum hætti að styðja málstað hinna sönnu trúbræðra en voru dæmdir ranglega og ávítaðir harðlega. Þó fyrtust þeir ekki við. Þeir hlustuðu af kurteisi og þolinmæði á ásakanir meðbræðra sinna áður en þeir gripu til varna og þá útskýrðu þeir nákvæmlega ástæður sínar og sýndu fram á sakleysi sitt. Þannig var komist hjá þeim vandræðum sem hefðu getað orðið.

Jafnvel þeir, sem verða fyrir röngum ásökunum, geta verið rólegir og tillitssamir. Guð þekkir til alls þess, sem menn misskilja og rangtúlka, og við getum verið örugg þegar við felum honum málin í hendur. Hann mun vissulega réttlæta málstað þeirra sem treysta á hann, rétt eins og hann komst að sekt Akans. Þeir sem láta stjórnast af anda Krists hafa til að bera þann mannkærleik sem er langlyndur og vinsamlegur.

Guð vill að eining og bróðurkærleikur ríki meðal fólks hans. Bæn Krists rétt fyrir krossfestinguna var sú að meðal lærisveina hans ríkti eining eins og sú eining sem ríkti milli hans og föður hans svo að heimsbyggðin tryði því að Guð hefði sent hann. Þessi hjartnæma og dásamlega bæn talar til okkar jafnvel nú á dögum því að orð hans voru þessi: „Ég bið ekki einungis fyrir þessum, heldur og fyrir þeim, sem á mig trúa fyrir orð þeirra.“ Jh 17.20. Þótt okkur sé ekki ætlað að fórna neinni meginreglu sannleikans ættum við ávallt að kappkosta að ná slíkri einingu.“ ÆS 374-375.

**Til umræðu:**

`Hvernig getur hvatning Páls til að „meta hvert annað meira en ykkur sjálf“ (Fil 2.3) forðað okkur frá að ætla trúsystkinum okkar illt?`

`Hvers vegna bregðumst svo harkalega við kringumstæðum sem tengjast fyrri mistökum? Hvernig getum við forðast þessa tilhneigingu?`

`Ræðið mikilvægi þess að hlýða á sjónarhorn annarra. Hvernig getum við í kirkjunni tamið okkur að hlýða á aðra? (Sjá Jak 1.19).`

`Við lifum í samfélagi þar sem kröfur atvinnu okkar, fjölskyldunnar, kirkjunnar og annarra þátta geta virst yfirþyrmandi. Hvernig getur meginreglan um að gera allt eins og Drottinn ætti í hlut ekki bara gætt okkur meiri ábyrgð heldur líka veitt okkur hugarró?`