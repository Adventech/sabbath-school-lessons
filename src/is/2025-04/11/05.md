---
title:  Hógvært svar
date:   10/12/2025
---

`Lestu Jós 22.21-29 í ljósi Okv 15.1. Hvað geta svör austurættbálkanna kennt okkur?`

Svar hinna ákærðu, jafn skorinort og öflugt og kæran, felur í sér kjarna kaflans efnislega og að uppbyggingu. Fram að þessu hafa hinir ákærðu ættbálkar ekki andmælt ásökununum heldur kurteislega hlýtt á þær. Þolgæði þeirra er einstakt í ljósi alvarleika ákæranna. Þeir sýna málsháttinn þekkta í verki: „Mildilegt svar stöðvar bræði en fúkyrði vekja reiði” (Okv 15.1).

Upphaf varnarinnar er röð nafna sem Ísreaelsmenn hafa fyrir Guð: El, Elóhím, Jahve (Jós 22.22). Þetta er endurtekið með aukinni áherslu meðan orðin verða alvarlegur eiður sem á að feykja brott efa og fölskum ásökunum sem næstum leiddu til borgarastríðs í Ísrael. Þeir eru sannfærðir um að Guð þekki og skilji aðstæður og slíkt hið sama geri fulltrúar hinna. Ættbálkarnir tveir og hálfur skilja ábyrgð sína gagnvart Drottni og kalla á hann að hefna sín (sjá 5Mós 18.19; 1Sam 20.16) séu þeir sekir.

Svo kemur nokkuð sérstakt í ljós. Annars vegar sannast að ákæran var röng (hlutverk altaris getur verið meira en fórnarstaður), hins vegar sést hin raunverulega ástæða. Ótti við aðskilnað frá Ísrael, frekar en fráhvarf, var ástæða gjörða þeirra. Þannig er gerð altarisins ekki vottur um fráhvarf eins og aðrir höfðu álitið. Hið gagnstæða var reyndin: þeir gerðu þetta í guðsótta alveg eins og ættbálkarnir vestan til. Raunverulegur grunnur einingar Ísraels er hvorki landfræðilegur né hefur hann með erfðahluti að gera heldur er það andleg hollusta við kröfur Drottins sem eininguna skapar.

Einlægar áhyggjur ættbálkanna vestan megin árinnar sést í fölskvalausum fögnuði þeirra við að sjá sakleysi ættbálkanna austan megin. Í stað þess að ergjast vegna raka bræðra sinna sýna þeir sannan fögnuð yfir því að grunsemdir þeirra voru rangar. Ísrael var forðað frá borgarastyrjöld og eining þjóðarinnar hélst.

`Hvernig bregstu við röngum ásökunum? Skýrðu frá nokkrum meginreglum sem stýra viðhorfi þínu. Njóttu innblásturs Slm 37.3-6, 34, 37.`