---
title:  Ásakanir...
date:   08/12/2025
---

`Lestu söguna um ættbálkana sem komu til baka í Jós 22.9-20. Hvaða ásökuðu ættbálkarnir vestan Jórdanár ættbálkana austan Jórdanár um? Að hvaða leyti voru ásakanirnar á rökum reistar?`

(Höfundur lexíunnar vinnur með eina þýðingu þar sem t.d. ættbálkur er kallaður „Rúbenítar“ á einum stað en „niðjar Rúbens“ á öðrum. Þetta er sitt á hvað í þýðingum: Þýðing okkar frá 1981 segir „Rúbenítar“ í Jós 22.1 en „Rúbens synir“ í 11. versi; 2007 þýðingin notar í sömu versum „niðja Rúbens“ í báðum tilfellum. - Þýð.).

Í sögunni vísar orðasambandið „allur söfnuður Ísraels“ aðeins til ættbálkanna níu og hálfs vestan Jórdanar og undirstrikar það gjána á milli hópanna tveggja. Reyndar er spurningin í framhaldinu hvort ættbálkarnir austan árinnar geti talist til Ísraelsmanna.

Við gætum vænst friðsamlegs endis sögunnar en ekki er svo. Saga komst á kreik um að austanmenn hefðu reist altari við Jórdan. Okkur er ekki sagt af hverju þeir reistu altarið eða tilgang þess. Óvissan um tilgang þessa altaris eykst enn frekar þegar hugsað er til fyrstu ferðarinnar yfir Jórdan í 3. og 4. kafla þar sem þar sem allur Ísrael kom til Jórdanár til að fara yfir hana en núna kemur aðeins hluti Ísraelsmanna að ánni til að fara yfir hana í hina áttina.

Í báðum tilfellum er steinum hlaðið upp. Í fyrra skiptið var um minnismerki að ræða en í annað skiptið virðist mikið altari hafa verið reist. Spurning hlýtur að spretta upp: „Hvað tákna þessir steinar?“ (sjá Jós 4.6, 22). Er þetta altari reist til að fórna á eða er það einungis minnismerki? Eru hinir ættbálkarnir við að falla frá?

Skortur á samráði við Jósúa, Eleasar eða leiðtoga ættbálkanna skapar möguleika á misskilningi sem gæti leitt til hræðilegra árekstra.

`Til hvers vísa Jesús og Páll þegar þeir hvetja okkur til að dæma ekki aðra? Lestu Lúk 6.37; Jóh 7.24; 1Kor 4.5. Hvers vegna er svo auðvelt að hrapa að rangri niðurstöðu varðandi hvatir annarra?`