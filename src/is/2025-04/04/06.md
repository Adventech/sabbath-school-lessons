---
title:  Næstbesta lausnin
date:   23/10/2025
---

`Lestu 2Mós 17.7-13 og Jós 6.15-20. Hvaða hliðstæður eru með þessum tveimur stríðssögum? Hvað aðskilur þær?`

Fyrst bardaginn eftir brottförina er skráður í 2Mós 17. Þar vörðust Ísraelsmenn Amalekítum. Þeir höfðu orðið vitni að mætti Guðs er hann sló Egyptana og svo við brottförina til frelsis. Upphaflega ráðlagði Guð ekki að Ísrael berðist við aðra (2Mós 23.28; 33.2). En stuttu eftir brottförina hófu Ísraelsmenn að mögla (2Mós 17.3), jafnvel efuðust þeir um nærveru Guðs. Þá réðst Amalek að þeim og var það ekki af handahófi. Guð leyfði Amalekítum að ráðast á Ísrealsmenn svo þeir lærðu að treysta honum aftur.

Án þess að slá af meginreglum sínum kom Guð niður á þeirra plan og kallar þá sífellt að upphaflega áforminu sem var algert traust á guðleg inngrip. Reyndar voru lög um hernað (5Mós 20) ekki samin fyrr en eftir 40 ára eyðimerkurgönguna sem einnig kom til vegna vantrúar lýðsins. Nýjar kringumstæður kröfðust nýrra aðgerða og einungis þá var Ísraelsmönnum skipað að eyða Kanaanítum (5Mós 20.16-18).

Auk þeirrar staðreyndar að stríð varð nauðsynlegt Ísrael þá varð það líka prófraun á hollustu við Jahve. Guð gafst ekki upp á þeim en leyfði þeim að sjá mátt Guðs með því að treysta honum algerlega.

Þátttaka Ísraelsmanna í hertökunni er augljós af orðum Jósúa í lok bókarinnar. Hér eru Kanaanítar sagðir hafa barist gegn Ísraelsmönnum (Jós 24.11). Þó hrun veggja Jeríkó væri guðlegt kraftaverk urðu Ísraelsmenn að taka virkan þátt í bardaganum og glíma við mótspyrnu borgarbúa.

Þátttaka Ísraels í vopnaðri baráttu varð leið til að þróa skilyrðislaust traust á hjálp Jahve. En Ísraelsfólk var ætíð minnt á (Jós 7.12-13; 10.8) að endalok hvers bardaga væri í höndum Guðs og að eina leiðin fyrir það að hafa áhrif á hernaðarlega niðurstöðu væri með trúarlegu viðhorfi sínu gagnvart fyrirheitum Drottins. Þeirra var valið.