---
title:  Stríð á himni
date:   20/10/2025
---

`Jósúa skildi að orrustan væri hlut stærri deilu. Hvað vitum við um baráttuna sem Guð sjálfur er viðriðinn? Lestu Opb 12.7-9; Jes 14.12-14; Esk 28.11-19; Dan 10.12-14.`

Guð fyllti himingeiminn með ábyrgum verum sem hann gaf frjálsan vilja sem var skilyrði fyrir að þær gætu elskað. Þær geta valið hvort þær fari fram samkvæmt vilja Guðs eður ei. Einn öflugasti engillinn, Lúsifer, gerði uppreisn og tók með sér fjölda engla.

Jesaja og Esekíel fjalla um deiluna þó sumir fræðimenn reyni að takmarka Jesaja 14 og Esekíel 28 við konung Babýlonar og höfðingja Týrusar. En skýrar vísbendingar í textanum benda til annars raunveruleika. Konungur Babýlonar er sagður hafa verið við hásæti Guðs á himni (Jes 14.12-13) og konungur Týrusar er sagður hafa búið í Eden sem verndarkerúb á helgu fjalli Drottins (Esk 28.12-15). Ekkert af þessu á við um konunga Babýlonar og Týrusar.

Ekki er heldur hægt að segja að þeir væru með „innsiglishring fullkomnunar.“ Því benda þessar lýsingar til annars en Babýlonar og Týrusar.

Jesaja framsetur „dæmisögu“ (heb. mashal) sem vísar til einhvers annars en þröngs, sögulegs samhengis. Hér er konungur Babýlonar dæmi um uppreisn, sjálfbirgingshátt og hroka. Esekíel gerir greinarmun á höfðingja Týrusar (Esk 28.2) og konungs Týrusar (Esk 28.11, 12) þar sem höfðinginn sem verður virkur í jarðnesku umhverfi verður tákn um konung í himnesku umhverfi.

Daníel 10.12-14 segir þessa himnesku uppreisnarseggi stríða gegn framgangi málefnis Guðs á jörðu. Það er í ljósi þessarar tengingar himins og jarðar sem við verðum að skilja guðlegt samþykki við bardögum Ísraels. Við þurfum að sjá þá sem jarðneskar birtingarmyndir deilunnar miklu milli Guðs og Satans, milli góðs og ills. Og allt þetta stefnir að endurreisn réttlætis og kærleika Guðs í föllnum heimi. Hvernig getum við séð í heimi okkar og lífi raunbirtingu þessa alheimsstríðs milli góðs og ills?