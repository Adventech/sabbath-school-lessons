---
title:  Guð mun berjast fyrir þig
date:   22/10/2025
---

`Hvert var upphaflegt áform Guðs varðandi hernaðarþátttöku Ísraelsmanna? 2Mós 14.13-14, 25.`

Þegar Ísraelsmenn stóðu frammi fyrir óyfirstíganlegum vanda sagði Móse: „Óttist ekki. Standið kyrr og horfið á þegar Drottinn bjargar ykkur í dag því að þið munuð aldrei framar sjá Egypta eins og þið munuð sjá þá í dag. Drottinn mun sjálfur berjast fyrir ykkur en þið skuluð ekkert að hafast“ (2Mós 14.13-14). Biblían segir okkur að jafnvel Egyptarnir skildu stöðuna: „Við skulum flýja fyrir Ísraelsmönnum því að Drottinn berst fyrir þá gegn Egyptum“ (2Mós 14.25).

Yfirnáttúrulegt inngrip Guðs í þágu bjargarlausra Ísraelsmanna sem enga herþjálfun höfðu hlotið verður að vana. Brottförin verður fordæmi fyrir inngrip Guðs til hjálpar Ísrael. Það er ekki bara Jahve sem berst fyrir þá heldur er Ísrael skipað að berjast ekki (2Mós 14.14). Guð berst fyrir Ísrael, hann hefur frumkvæðið. Hann skipuleggur og stjórnar aðgerðum. Berjist Jahve ekki fyrir Ísrael munu þeir engum árangri ná.

Ellen White túlkar þetta sem yfirlýsingu um að Guð „ætlaði þeim ekki að ná landinu með hernaði heldur með því að gefast Guði og hlýða boðum hans skilyrðislaust“ ST 2. sept. 1880. Guð mundi berjast fyrir fólkið eins og hann gerði í Egyptalandi. Allt sem lýðurinn þurfti að gera var að standa kyrr og sjá mögnuð inngrip Guðs.

Sagan sýnir að hvenær sem Ísraelsmenn treystu Guði nægjanlega þurftu þeir ekki að berjast (sjá 2Kon 19; 2Kron 32; Jes 37).

Áform Guðs var að Ísrael þyrfti aldrei að berjast. Sem afleiðing vantrúar þeirra eftir brottförina leyfði Guð þeim að taka þátt í baráttunni við Kanaaníta. Á sama hátt þurftu þeir ekki að beita einu einasta sverði mót Egyptum við brottförina. Þeim var aldrei nauðsynlegt að berjast til að ná Kanaan (5Mós 7.17-19.

`„Hefðu Ísraelsmenn ekki möglað gegn Drottni hefði hann ekki leyft óvinum þeirra að herja á þá“ (SR 134). Hvernig gæti mögl verið að hafa áhrif á okkur í dag?`