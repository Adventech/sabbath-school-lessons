---
title:  Áskorun landsins
date:   25/11/2025
---

`Lestu Jós 13.1-7. Hvaða áskoranir fylgdu landinu þó það hafi verið gjöf Guðs?`

Þar sem Ísraelsmenn höfðu verið þrælar öldum saman var hernaðarlist þeirra ekki nægileg til að taka landið. Meira að segja þrælahaldararnir með þjálfaða og vel búna heri sína gátu ekki haldið landinu varanlega. Egyptar náðu aldrei að sigra Kanaan algjörlega vegna óyfirstíganlegra borgarmúra þeirra. Nú er þjóð fyrrverandi þræla sagt að taka land sem fyrrum yfirráðamenn þeirra gátu ekki yfirbugað. Ættu þeir nokkurn tímann að ná landinu yrði það að vera eingöngu fyrir náð Guðs en ekki eigin mátt.

Jós 13 til 21 lýsir skiptingu landsins milli mismunandi ættkvísla Ísraels. Þessi útdeiling segir Ísrael ekki aðeins hvað þeim hefur verið úthlutað heldur líka hvaða hluta svæðisins þarf enn að taka. Ísraelsmenn geta öruggir búið í landinu sem Guð gaf þeim sem arfleifð. Þeir eru réttir og löglegir ábúendur landsins sem Guð á. En frumkvæði Guðs kallar á samskonar viðbrögð fólksins. Fyrri hluti bókarinnar lýsir hvernig Guð tók landið af Kanaanítum til að gefa það; seinni hlutinn lýsir hvernig Ísrael tók landið með því að setjast þar að.

Hið margsnúna ferli landvinninganna lýsir ferli endurlausnar okkar. Ekki frekar en Ísrael getum við gert nokkuð til að ávinna okkur endurlausn (Ef 2.8-9). Hún er gjöf eins og landið var gjöf Guðs handa Ísrael sem byggðist á sáttmálasambandi við hann. Hún byggðist vissulega ekki á verðleikum þeirra (sjá 5Mós 9.5).

En til að Ísraelsmenn gætu notið gjafarinnar þurftu þeir að taka á sig alla þá ábyrgð sem fylgdi því að búa í landinu alveg eins og við þurfum að fara í gegnum ferli helgunar í kærleikslegri hlýðni við kröfurnar sem það að vera borgari guðsríkis kallar eftir. Þó ekki sé þetta alveg það sama þá fengu þeir landið fyrir náð og við öðlumst hjálpræði fyrir náð. Okkur hefur verið veitt undursamleg gjöf en hægt er að glutra henni niður ef við gætum okkar ekki.

`Á hvaða hátt glíma kristnir við svipaðar áskoranir og þær sem tengdust landvinningum fyrirheitna landsins? Sjá Fil 2.12; Heb 12.28.`