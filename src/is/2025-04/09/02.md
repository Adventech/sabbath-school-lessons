---
title:  Eden og Kanaansland
date:   23/11/2025
---

`Lestu 1Mós 2.15 og 3.17-24. Hverjar urðu afleiðingar fallsins með vísan til landrýmis fyrstu íbúanna?`

Við sköpunina staðsetti Guð Adam og Evu í fullkomið umhverfi með nægtum og fegurð. Fyrsta mannlega parið mætti skapara sínum í undurfögru umhverfi sem gæti séð þeim fyrir öllum líkamlegum þörfum þeirra. Auk mælts máls Guðs var Edengarðurinn lærdómssetur þar sem Adam og Eva öðluðust góða innsýn í lyndiseinkunn Guðs og lífið sem hann hafði búið þeim. Þegar þau slitu trúnaðarsambandi við skaparann þá breyttist og samband þeirra við Edensgarðinn og sem tákn um brostið traust urðu þau að yfirgefa garðinn. Þau glötuðu svæðinu sem Guð hafði gefið þeim. Þannig varð Eden tákn um líf í gnægð og við munum uppgötva grunnstef hans aftur í lesefni okkar um fyrirheitna landið.

`Hvernig sáu ættfeðurnir fyrirheitið um nýtt land? (Sjá 1Mós 13.1415; 26.3, 24; 28.13). Hvað táknar það fyrir okkur sem Aðventista að vera erfingjar fyrirheitsins (Heb 6.11-1)?`

Þegar Abraham fór inn í landið sem Guð hafði sýnt honum þá varð það land fyrirheitna landið handa honum og afkomendum hans. Það var fyrirheitna landið í 400 ár. Ættfeðurnir áttu landið ekki í reynd. Það tilheyrði þeim ekki þannig að þeir gætu gefið það börnum sínum sem arf. En það tilheyrði Guði eins og Edensgarðurinn hafði tilheyrt honum. Eins og Adam og Eva áttu ekki tilkall til garðsins eins átti Ísrael ekkert tilkall til landsins. Fyrirheitna landið var gjöf Guðs að hans frumkvæði. Ísrael hafði ekki erft réttinn eða tilkall til landsins (5Mós 9.4-6). Einungis fyrir náð Guðs var Ísrael mögulegt að eignast landið.

Ættfeðurnir voru erfingjar fyrirheitanna þar til þau uppfylltust. Sem fylgjendur Krists höfum við erft traustari fyrirheit (Heb 8.6) sem munu uppfyllast ef við „breytum eftir þeim sem trúa og eru stöðuglynd og erfa það sem Guð hefur heitið“ Heb 6.12.