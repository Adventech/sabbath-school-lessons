---
title:  Landið sem gjöf
date:   24/11/2025
---

`Lestu 2Mós 3.8; 3Mós 20.22; 25.23; 4Mós 13.27; 5Mós 4.1, 25-26; 6.3; Slm 24.1. Hvert var hið einstaka samband milli Guðs, Ísraels og fyrirheitna landsins?`

Í grunninn gefur landareign þjóð áþreifanlega sjálfsmynd. Með staðsetningu þjóðar ákvarðast líka atvinna og lífsstíll hennar. Þrælar voru rótlausir og áttu hvergi heima og einhver annar naut afraksturs erfiðis þeirra. Eignarland táknaði frelsi. Sjálfsmynd útvöldu þjóðarinnar tengdist sterklega landsetu þeirra.

Sérstakt samband var á milli Guðs, Ísraels og landsins. Ísrael hlaut landið sem gjöf frá Guði en ekki óafsalanlegan rétt. Útvalda þjóðin gat átt landið svo lengi sem hún var í sáttmálasambandi við Jahve og virti ákvæði sáttmálans. M.ö.o. gat þjóðin ekki notið landsins og blessana þess án blessana Guðs.

Svo er rétt að landið var eins og sjóngler sem hjálpaði Ísrael betur að skilja Guð. Búsetan í landinu mundi sífellt minna fólkið á trúfastan, orðheldinn og áreiðanlegan Guð. Hvorki landið né Ísrael væri til án frumkvæðis Guðs sem var grunnur tilvistar þjóðarinnar. Meðan Ísraelsmenn voru í Egyptalandi var það Nílarfljót, áveitukerfið og erfiðisvinna sem framleiddi uppskeruna sem var þeim lífsnauðsynleg. Kanaanslandi var öðruvísi farið. Þar sá regnið um góða uppskeru og einungis Guð gat stjórnað veðrinu. Þannig minnti landið þá á að þeir væru algerlega Guði háðir.

Þótt Ísrael fengi landið að gjöf frá Jahve, strangt tiltekið, var Guð samt eigandinn. Sem sannur eigandi allrar jarðarinnar (Slm 24.1) hafði Guð rétt á að afhenda Ísrael land eða taka það frá þeim. Sé Guð eigandi landsins þá eru Ísraelsmenn og allir aðrir gestir og ferðamenn. Við erum sem langtímagestir á landi/jörðu hans.

`Í ljósi 1Pét 2.11 og Heb 11.9-13 hvað táknar það fyrir þig persónulega að búa sem gestur og útlendingur sem lítur fram til borgar sem Guð hannar og reisir?`