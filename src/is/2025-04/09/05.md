---
title:  Fagnaðarárið
date:   26/11/2025
---

Landið var slíkt lykilatriði í tilveru Ísraels sem lýðs Guðs að það gat ekki úthlutast sem ein heild. Skipta varð því upp eftir ættbálkum, ættum og fjölskyldum (4Mós 34.13-18) til að fáeinir forréttindahópar eignuðust ekki landið.

`Lestu 3Mós 25.1-5, 8-13. Hver var tilgangur hvíldarársins og fagnaðarársins?`

Í andstöðu við Egyptaland þar sem þegnar glötuðu landi sínu reglulega og urðu ánauðugir faraó var áform Guðs með Ísraelsmenn að þeir yrðu aldrei varanlega ánauðugir. Enginn utan ættarinnar og fjölskyldunnar sem hafði fengið landið upphaflega gat eignast það. Reyndar mælti Guð svo um að landið gæti aldrei verið selt, það gat einungis verið leigt samkvæmt verðgildi þess sem ákvarðaðist af fjölda ára til næsta fagnaðarárs. Því var það skylda ættingja þess sem þurfti að „selja“ land forfeðra sinna að endurheimta það fyrir fagnaðarárið (3M 25.25).

Úthlutun landsins verður gluggi að hjarta Guðs. Hann vill að börn sín séu örlát þeim sem hafa minna og að lönd þeirra fæði þau sjöunda hvert ár. Hvíldarárið byggðist á meginreglu hvíldardagsboðorðsins í stækkaðri mynd. Auk þess að meta og hvetja til dugnaðar þá krafðist eignarréttur á landi virðingar og velvildar í garð þeirra sem voru fjárhagslega illa staddir.

Lög um landeignir gáfu hverjum Ísraelsmanni möguleika á að losna undan erfðum eða sjálfgerðum þrengingum og geta byrjað að nýju.

Þetta er kjarni hjálpræðisins: að þurrka út aðgreiningu á ríkum og fátækum, atvinnurekendum og starfsfólki, forréttindafólki og bágstöddum, og þannig setja okkur öll á sama stall og viðurkenna algjöra þörf okkar á náð Guðs.

Því miður brást Ísrael í að fylgja staðli Guðs og öldum síðar uppfylltust viðvaranir um eignamissi (2Kron 36.20-21).

`Hvernig geta reglurnar um úthlutun lands til Ísraelsmanna og hvíldardagurinn minnt okkur á að í augum Guðs erum við öll jöfn? Hvernig getur hvíldardagurinn hjálpað okkur að afneita arðrænandi vítahring neysluhyggjunnar sem tröllríður mörgum samfélögum?`