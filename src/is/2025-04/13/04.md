---
title:  Frjáls til að þjóna
date:   23/12/2025
---

Sem sannur og trúfastur leiðtogi virðir Jósúa valfrelsi fólks síns og óskar þess að Ísrael þjóni Drottni af fúsum og frjálsum vilja frekar en þvingun. Nákvæmlega þess vegna var orðið „kosið“ notað (sjá Jós 24.22). Annars staðar er orðið bahar, „að kjósa,“ notað um útvalningu Jahves á Ísrael (5Mós 7.6-7; 10.15; 14.2). Ísrael getur sagt „nei“ við Jahve eftir guðlega útvalningu en það væri út í hött. Ísrael getur sagt „já“ við Guð og lifað áfram eða snúið baki við Guði og horfið.

`Hvert var svar Ísraels við beiðni Jósúa? (Jós 24.16-18). Hvers vegna brást Jósúa svona við svari þeirra? (Jós 24.19-21).`

Með afgerandi jáyrði sínu staðfestu Ísraelsmenn að Guð ættfeðranna og forfeðranna sé nú líka „okkar Guð“ (Jós 24.17-18) sem þeir eru reiðubúnir að veit algera hollustu sína. Eftir slíka undanbragðalausa staðfestingu á hollustu sinni hefðum við reiknað með viðurkenningu og uppörvunarorðum Jósúa, en svo er ekki. Samræður Jósúa og fólksins umhverfast þar sem Jósúa virðist gerast talsmaður óvinarins. Hann snýr frá tali um forsjón Guðs á liðinni tíð í hótanir með mynd af Guði sem ekki er auðvelt að gera til geðs.

Jósúa þekkir óstöðugleika fyrstu kynslóðarinnar sem á svipaðan hátt hét að hlýða Guði (2Mós 19.8; 24.3; 5Mós 5.27) en gleymdi strax loforðum sínum (2Mós 32). Því vill Jósúa með mælskufimi koma ýmsu til skila. Í fyrsta lagi að ákvörðunin um að þjóna Guði er háalvarleg. Hún mun þurfa að móta alla þjóðina samkvæmt opinberun Guðs. Blessanir þeirrar leiðar eru augljósar en afleiðingar óhlýðni verða líka að vera á hreinu. Fyrirgefning synda er ekki sjálfkrafa réttur mannkyns heldur kraftaverk náðar Guðs.

Í öðru lagi, þá þarf ákvörðun Ísraels um að þjóna Guði að vera þeirra eigin ákvörðun en ekki eitthvað sem er þvingað fram af leiðtoga, ekki einu sinni Jósúa.

Í þriðja lagi verður Ísrael að skilja að menn geta ekki þjónað Guði í eigin mætti. Þjónusta við Guð er ekki vélræn hlýðni við ákvæði sáttmálans heldur persónulegt samband við frelsandi Drottin (sjá 2Mós 20.1-2; 5Mós 5.6-7).