---
title:  Hættur hjáguðadýrkunar
date:   24/12/2025
---

`Lestu Jós 24.22-24. Hvers vegna skyldi Jósúa þurfa að endurtaka hvatninguna um að fólkið losi sig við hjáguði?`

Hættan á hjáguðadýrkun er ekki bara fræðileg. Í svipuðum kringumstæðum í Móab hafði Móse hvatt til sömu ákvörðunar (5Mós 30.19-20). Guðirnir fyrir framan þá nú eru ekki þeir sömu og í Egyptalandi eða handan árinnar heldur er þá að finna „meðal þeirra.“ Því hvetur Jósúa fólkið til að hneigja hjarta sitt að Drottni. Hebreska orðið er natah og þýðir „að teygja,“ „að beygja.“ Það lýsir Guði sem beygir sig og hlýðir á bænir (2Kon 19.16; Slm 31.3-4; Dan 9.18) og þess sama krefjast spámennirnir síðar af Ísrael (Jes 55.3; Jer 7.24). Þetta er notað til að sýna fráfall Salómons þegar hjarta hans hneigðist að erlendum guðum (1Kon 11.2, 4, 9). Syndugu mannlegu hjarta er ekki eiginlegt að beygja sig og hlýða á rödd Guðs. Af okkar hálfu þarf meðvitaða ákvörðun til að beygja hjartað að vilja Guðs.

Svar Ísraels þýðir bókstaflega „við munum hlýða á hans röddu.“ Orðalagið leggur áherslu á þátt samskipta í hlýðni. Ísrael er ekki sagt að fylgja lífvana reglum hugsunarlaust. Sáttmálinn snýst um lifandi samband við Drottin sem ekki er hægt að tjá að fullu með reglum einum saman. Trúarbrögðum Ísraels var aldrei ætlað að vera lögmálskennd, heldur sem stöðugt samtal í trú og elsku við heilagan og miskunnsaman frelsara.

Jafnvel eftir að fólkið hafði þrívegis lofað að þjóna Drottni sem þýddi að fjarlægja útlenda guði eins og Jósúa bauð þá er ekkert sem bendir til að það hafi verið gert. Í gegnum alla bókina er venja að gefa skýrslu um uppfyllingu boða Jósúa (eða Móse) sem dæmi um hlýðni. Að það skuli vanta nú við lok bókarinnar vekur spurningar um hvatningu Jósúa. Miðlæg hvatning bókarinnar um að þjóna Drottni á ekki aðeins við um kynslóð Jósúa heldur líka hverja nýja kynslóð fólks Guðs sem lesa mundi eða heyra þennan boðskap.

`Hversu oft hefur þú lofað Drottni einhverju en sveikst það svo? Hvers vegna? Hvað segir svar þitt um náð?`