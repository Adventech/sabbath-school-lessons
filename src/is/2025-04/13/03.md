---
title:  Í fullkominni trúmennsku
date:   22/12/2025
---

`Hvað hvatti Jósúa Ísraelsmenn til að gera? (Jós 24.14-15). Hvað þýðir að þjóna Drottni í fullkominni trúmennsku?`

Hvatning Jósúa sýnir greinilega að Ísrael verði að ákveða annað hvort að halda sérkennum sínum og búa í landinu í hollustu við skapara sinn eða verða ein margra hjáguðadýrkandi þjóða án skýrrar sjálfsmyndar, tilgangs eða hlutverks. Þeirra er valið.

Hvatning Jósúa er tvíþætt: Ísrael ætti að óttast Drottin og þjóna honum í “fullkominni trúmennsku.” Að óttast Drottin þýðir ekki að lifa í sífelldum ótta og andlegu óöryggi. Heldur vísar þetta til óttablandinnar virðingar sem orsakast að viðurkenningu á óumræðanlegum mikilleik, heilagleik og eilífðartilveru Guðs í samanburði við smæð okkar, synd og dauðleika okkar. Að óttast Guð er að vera stöðuglega meðvituð um háleitar kröfur hans og viðurkenningu á að hann er ekki einungis himneskur faðir okkar heldur líka guðlegur konungur. Slík viðurkenning leiðir til hlýðni við Guð (3Mós 19.14; 25.17; 5Mós 17.19; 2Kon 17.34). Þó orðið „ótti“ lýsi innra viðhorfi sem þarf að einkenna Ísraelsbörn þá er hagnýt útkoma þess þjónustubundin lotning fyrir Guði.

Þjónustan sem krafist er af Ísrael er lýst með tveimur orðum á hebresku: „einlæglega“ og „dyggilega (skv. 1981 þýðingunni; „í fullkominni trúmennsku“ skv. 2007 þýðingunni - þýð.).“ Fyrra orðið (tamim) er oftast notað sem lýsingarorð til að lýsa fullkomnun fórnardýrsins. Hitt orðið sem lýsir þjónustu Ísraels er „sannleikur“ eða „trúfesta“ (heb. ´emet). Orðið lýsir stöðugleika og staðfestu. Það vísar vanalega til Guðs sem einkennist af trúfesti og sem Ísrael fær að njóta.

Trúföst manneskja er áreiðanleg og traust. Í reynd biður Jósúa Ísrael að sýna Guði sömu hollustu og hann hefur sýnt lýð sínum. Ytri hlýðni við lög hans er ekki aðalmálið heldur skiptir einlægt og staðfast hjartalag mestu. Líf fólksins ætti að einkennast af þakklæti til Guðs fyrir það sem hann hefur gert fyrir það. Og þannig viðhorf ættum við að hafa til Jesú.

`Hvað táknar það í þínum huga að þjóna Drottni í „fullkominni trúmennsku“ eða „einlæglega og dyggilega“? Hvaða truflandi þættir halda þér frá því að helgast Guði algerlega?`