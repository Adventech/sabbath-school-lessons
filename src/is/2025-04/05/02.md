---
title:  Illska Kanaaníta
date:   26/10/2025
---

`Lestu 1Mós 15.16; 3Mós 18.24-30; 5Mós 18.9-14; Esra 9.11. Hvað segja þessir textar okkur um æðra áform Guðs í að gefa Ísraelsmönnum Kanaansland?`

Við þurfum að líta út fyrir Jósúabók til að skilja almennilega hvað var meint með illsku þeirra sem bjuggu í Kanaan. Svívirðilegar gjörðir þeirra t.d. barnafórnir, spádómar, galdrar, særingar og andatrú gefa okkur innsýn (5Mós 18.9-12).

Fundur fornra úgarítskra texta (frá Ras Shamra) sýna betur kanaaníska trú og samfélag og sést þar að fordæming þessarar menningar var ekki bara skiljanleg heldur líka réttlætanleg samkvæmt stöðlum Gamla testamentisins.

Trú Kanaaníta byggðist á því að náttúruleg fyrirbæri sem tryggðu frjósemi væri stjórnað með kynmökum guða og gyðja. Þeir litu á kynhegðun guðanna með hliðsjón af eigin kynhegðun og tóku þátt í kynferðisathöfnum til að hvetja guði og gyðjur til að gera eins. Þessi hugsun leiddi til „helgs“ vændis fyrir bæði karla og konur sem tóku þátt í hömlulausu kynsvalli - og allt sem hluti af trúariðkun!

Þjóð getur ekki risið ofar siðferðilega en guðir þeir eru sem hún tilbiður. Í því ljósi er engin furða að meðal Kanaaníta viðgengust barnafórnir sem Biblían varaði sérstaklega við.

Forleifafundir hafa staðfest að Kanaanítar fórnuðu reglulega frumburðum sínum til guða sinna, þ.e. djöfla, sem þeir tilbáðu. Litlar sundurbrotnar beinagrindur hafa fundist í stórum krukkum með áheitum á sem vitna um smánarlega trú þeirra og hvað það þýddi fyrir fjölda barna.

Útrýming Kanaaníta var ekki eitthvað sem var ákveðið eftir að Guð ákvað að gefa Ísrael landið. Íbúar Kanaan fengu úthlutaðan náðartíma til að uppgötva Guð og lyndiseinkunn hans fyrir vitnisburð ættfeðranna sem bjuggu meðal þeirra. Þeir fengu sitt tækifæri en sóuðu því til að halda áfram hræðilegum athöfnum sínum þangað til Drottinn varð að lokum að stöðva þá.