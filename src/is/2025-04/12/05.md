---
title:  Reiði Drottins
date:   17/12/2025
---

`Hvernig ber að túlka lýsingu á reiði Guðs og hefndarrefsingu í Jósúabók (Jós 23.15-16) og fleiri stöðum í Ritningunni? (Sjá 4Mós 11.33; 2Kron 36.16; Opb 14.10, 19; 15.1).`

Ísrael hefur þegar kynnst reiði Drottins á eyðimerkurgöngunni (4Mós 11.33; 12.9) sem og í fyrirheitna landinu (Jós 7.1) og vissi því vel afleiðingar þess að reita Jahve til reiði með skammlausu broti á sáttmálanum. Þessi vers eru hápunktur málþunga Jósúa. Sláandi er að heyra að Drottinn muni eyða Ísrael þar sem sama orðið er notað og um eyðingu Kanaanítanna. Eins og fyrirheit Drottins varðandi blessanir til handa Ísrael hafa trúfastlega verið uppfyllt, munu bölvanir sáttmálans (3Mós 26; 5Mós 28) rætast afneiti Ísrael sáttmálanum. Í ljósi eignamissis og eyðingar Kanaaníta þá sýna þessi vers enn og aftur að Jahve er æðsti dómari allra á jörðu. Hann lýsir yfir stríði við synd hvar sem hana er að finna. Ísrael helgaðist ekki af eða aflaði sér sérstaks ávinnings við þátttöku í heilögu stríði frekar en heiðnu þjóðirnar gerðu þegar þær síðar voru verkfæri í höndum Jahve til að kalla dóm yfir hina útvöldu þjóð.

Ísrael þarf að velja hvort dýrðleg vissa fortíðarinnar verði grunnur framtíðarinnar.

Fljótt á litið virðist kenning Biblíunnar um reiði Guðs stangast á við kenninguna um Guð sem kærleika (Jóh 3.16; 1Jóh 4.8). En það er einmitt í ljósi reiði Guðs að kenning Biblíunnar um kærleika hans verður enn mikilvægari. Fyrst í stað lýsir Biblían Guði sem elskandi, þolinmóðum og fúsum til að fyrirgefa (2Mós 34.6; Mík 7.18). En í ljósi heims sem skaddaður er af synd þá er reiði Drottins viðhorf heilagleikans og réttlætisins andspænis synd og illsku. Reiði hans er aldrei byggð á tilfinningum, hefndarþorsta eða ófyrirsjáanlegum viðbrögðum. Nýja testamentið kennir okkur að Kristur varð synd okkar vegna (2Kor 5.21) og að við höfum hlotið sættir við Guð (Róm 5.10) sakir dauða hans. Hver sem trúir á hann þarf ekki að mæta reiði Guðs (Jóh 3.36; Ef 2.3; 1Þess 1.10). Myndin af reiði Guðs lýsir Guði sem réttlátum dómara alheimsins og þeim sem viðheldur réttlæti (Slm 7.12; 50.6; 2Tím 4.8).