---
title:  Skýr mörk
date:   16/12/2025
---

Jósúa notar sömu orð sem beind voru að honum í upphafi bókarinnar (Jós 1.7, 8) um að verkefnið framundan væri ekki aðallega hernaðarlegt. Það er andlegt. Það varðar hlýðni við opinberaðan vilja Guðs í lögmálinu.

`Hvers vegna var Jósúa svo harður varðandi samskipti Ísraels við þjóðirnar í kring? Jós 23.6-8, 12-13.`

Hættan sem Ísrael stóð frammi fyrir var ekki ógnin um óvild þjóðanna heldur vinátta þeirra. Vopn þeirra kynnu alls ekki að ógna Ísrael heldur hugmyndafræði og gildi sem gætu verið skaðlegri en hernaðarmáttur. Jósúa minnir leiðtogana á að baráttan sem þeir hafa átt í er fyrst og fremst andleg. Því þarf Ísraelsþjóðin að viðhalda sérstökum einkennum sínum.

Bannið við að ákalla einhvern guð, sverja við nafn hans, þjóna eða lúta honum snýst um hjáguðadýrkun. Í Austurlöndum nær til forna táknaði nafn hjáguðs nærveru hans og mátt. Að viðhafa nöfn útlendra guða í daglegum kveðjum eða viðskiptum var viðurkenning á valdi þeirra og fékk Ísraelsþjóð til að leita máttar þeirra á neyðartímum (sjá Dóm 2.13, 11-13).

Blönduð hjónabönd með Kanaanítum mundu leiða til þess að Ísraelsmenn töpuðu andlegum hreinleika sínum. Markmið Jósúa með hvatningunni snerist ekki um hreinleika kynþátta heldur var málið að forðast hjáguðadýrkun sem gæti leitt til andlegs hruns Ísraels. Salómon er sláandi dæmi um dapurlegar afleiðingar blandaðra hjónabanda (1Kon 3.1; 1Kon 11.1-8). Í Nýja testamentinu eru kristnir opinskátt varaðir við að stofna til hjónabands með vantrúuðum (2Kor 6.14). Þó hvetur Páll ekki til skilnaðar við vantrúaðan maka heldur hvetur hann til sannkristilegs lífernis í von um að makinn snúist til trúar (1Kor 7.12-16).

`Viðvaranir Jósúa varðandi skaðleg sambönd leiðir óhjákvæmilega til spurninga eins og samskipti við „heiminn.“ Hvernig náum við jafnvægi í samskiptum við umhverfi okkar?`