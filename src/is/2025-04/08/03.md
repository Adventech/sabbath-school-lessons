---
title:  Fáðu mér fjalllendið
date:   17/11/2025
---

`Lestu Jós 14.6-14; 4Mós 14.24; 32.12; 5Mós 1.36; Lúk 6.45. Hvernig lýsir þú viðhorfi Kalebs og Jósúa? Hvað þýðir að fylgja Drottni algerlega?`

Kaleb gleymdi aldrei loforðinu sem Drottinn hafði gefið honum gegnum Móse: að hann mundi ganga inn í landið sem hann fór til (4Mós 14.24). Fjöutíu árum síðar vísar hann til frásagnar sinnar varðandi landið „sem ég hafði orðið vísari“ Jós 14.7. Frásögn hans byggðist á sannfæringunni um að Ísrael mundi geta sigrað landið með leiðsögn og hjálp Guðs.

Í andstöðu við frásögn hinna njósnaranna tíu sem blésu Ísraelsmönnum ótta í brjóst sýndi Kaleb algjört traust á fyrirheiti Drottins. „En sjálfur fylgdi ég Drottni, Guði mínum heils hugar“ (Jós 14.8) segir hann. Þetta er í andstöðu við aðra sem fylgdu útlendum guðum og fylgdu Guði ekki heils hugar. Kaleb var algjörlega á Drottins bandi.

Sama orðalag er endurtekið tvisvar og undirstrikar það trúfesti Kalebs (Jós 14.9, 14). Lýsing hans sjálfs er í samræmi við það sem Drottinn kallaði „annan anda“ (4Mós 14.24) sem aðgreindi Kaleb frá hinum njósnurunum tíu. Orðinn jafnvel 85 ára var hann ennþá dæmi um hverju Drottinn getur áorkað með fólki sem er honum og starfi hans helgað fullkomlega.

Kaleb skildi að landsvæðið sem hver ættkvísl mundi eignast var í beinu hlutfalli við trú fólksins á fyrirheit Guðs og hversu miklu landi þeir væru fúsir að ganga á í trú. Fyrirheit Guðs uppfyllast ekki sjálfkrafa í þeim skilningi að þau uppfyllist í trássi við vilja okkar. Í staðinn krefjast þau trúar og ákveðinna athafna. Hebreska orðið ´ulay, „kannski“ (Jós 14.12), getur táknað ótta og efa en það táknar vanalega von og væntingu um að eitthvað jákvætt gerist (1Mós 16.2; 4Mós 22.6, 11; 23.3).

`Hvers konar tilslakanir, „litlar“ tilslakanir, geta haldið okkur frá að fylgja Drottni algerlega?`