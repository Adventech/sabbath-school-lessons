---
title:  Auðmjúk hetja
date:   19/11/2025
---

Langir listar staðarnafna tengdust landamærum svæða sem kynkvíslum Ísraels var úthlutað. Þar eru í forgrunni svæði hetjanna tveggja, Kaleb og Jósúa, sem fóru í fyrsta njósna leiðangurinn. Kaleb fékk sinn hlut fyrst en Jósúa sinn síðast. Hingað til hafði Jósúa stjórnað skiptingunni og nú var komið að því að þjóðin fengi honum arfleifð hans.

`Lestu Jós 19.49-51. Hvað táknar það að hinn mikli leiðtogi fólksins fékk sinn skerf síðastur?`

Borgin sem Jósúa fær úthlutað er Timnat-Sera, samsett heiti úr tveimur orðum. Timnat, fyrra orðið, er leitt af sögninni manah sem þýðir að telja eða úthluta svæði eða hluta. Seinna orðið gæti verið dregið að hebresku sögninni serach sem þýðir afgangur, gnótt (sjá 2Mós 26.12). Svo hægt er að þýða nafn borgar Jósúa sem leifar, afgangur, það sem eftir er af svæðinu.

Nafn borgarinnar sem Jósúa valdi af því sem eftir var vitnar um göfuglyndi þessa annars leiðtoga Ísraels. Fyrst í stað beið hann eftir að allir aðrir fengju sitt. Síðan valdi hann ekki eitthvert þéttbýlasta svæðið eða glæsilegustu borgirnar sem sinn erfðahlut, heldur valdi hann bæ sem lét lítið yfir sér og sem var jafnvel í rúst, og sem hann þá þyrfti að reisa úr duftinu (sjá Jós 19.50).

Að auki var Timnat Sera nálægt Síló í nágrenni við helgidóminn sem sýnir forgang og hjartalag Jósúa. Vissulega hefði þessi nýja þjóð, Ísrael, sem hafði verið leidd inn í fyrirheitna landið og með Guðs hjálp tryggt arfleifð hverrar kynkvíslar og ættar, ekki mótmælt því að Jósúa fengi glæsilegri úthlutun. En Jósúa sætti sig við einfalt líf með hugann við það sem mestu máli skipti. Davíð lýsti þessu vel í bæn sinni: „Eins hef ég beðið Drottin, það eitt þrái ég, að ég fái að dveljast í húsi Drottins alla ævidaga mína til þess að horfa á yndisleik Drottins og leita svara í musteri hans” Sál 27.4.

`Hvaða lærdóm getur þú dregið af viðhorfi Jósúa? Hvernig getur það viðhorf gagnast þér núna?`