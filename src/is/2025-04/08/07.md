---
title:  Til íhugunar
date:   21/11/2025
---

Trú Kalebs var enn jafn staðföst og hún hafði verið þegar skýrsla hans gekk í berhögg við skýrslu annarra sendimanna. Hann hafði treyst fyrirheiti Guðs um að hann myndi færa þjóð sinni Kanaansland til eignar og hann hafði fylgt Drottni dyggilega í þessu. Hann hafði ásamt þjóð sinni þolað langa þrautagöngu um eyðimerkur og þannig átt hlutdeild í vonbrigðum og byrðum hinna seku. Þó kvartaði hann ekki undan þessu heldur lofaði miskunn Guðs sem hafði varðveitt hann í eyðimörkinni þegar meðbræður hans fórust. Í öllum þrengingum, hættum og plágum eyðimerkurgöngunnar og á árum styrjaldar síðan hann kom til Kanaanslands hafði Drottinn varðveitt hann. Og nú, þegar hann var orðinn rösklega áttræður, var þróttur hans enn óskertur. Hann óskaði ekki eftir því landi fyrir sjálfan sig, sem hafði þegar verið unnið, heldur það svæði sem njósnararnir höfðu talið ómögulegt að vinna. Með hjálp Guðs mundi hann ná þessu sama vígi frá þeim sömu risum sem höfðu slegið trú Ísraelsmanna út af laginu vegna stærðar sinnar. Það var ekki löngun í heiður og upphefð sem lá að baki beiðni Kalebs. Hinn aldraða og hrausta stríðsmann langaði til að sýna fólkinu dæmi sem yrði Guði til heiðurs og hvetti ættkvíslirnar til að leggja að fullu undir sig það sem feður þeirra höfðu talið ósigrandi“ ÆS 368-369.

„Það var trú Kalebs á Guð sem veitti honum hugrekki, forðaði honum frá að óttast menn, og sem fékk hann til að standa keikur og óhagganlegur í að verja það sem rétt var. Í trausti á sama mátt, hinn máttuga hershöfðingja herja himins, getur sérhver sannur hermaður krossins öðlast styrk og hugrekki til að sigrast á tálmum sem virðast óyfirstíganlegir“ EGW í ARSH, 30. maí 1912.

**Til umræðu:**

`Ræðið mátt jafningjaþrýstings og það hugrekki sem til þarf til að tjá sig þegar aðrir gera það ekki. Hvert er hlutverk hugrekkis í trúariðkun okkar? Hvernig getum við forðast að sýna ruddaskap en samt staðið með því sem rétt er?`

`Deildu með hópnum dæmum um trú í kirkju þinni eða samfélagi sem hafði áhrif á líf þitt og lyndiseinkunn. Hvaða persónueinkenni þessa fólks eru eftirsóknarverð?`

`Íhugið og ræðið áhrif fjölmiðla á líf okkar. Hvernig getum við forðast neikvæð áhrif þeirra en nýtt þá samt til góðs?`

`Íhugaðu frekar auðmýkt Jósúa sem leiðtoga og þrá hans til að búa í nánd við helgidóminn. Hvernig talar fordæmi hans til þín?`