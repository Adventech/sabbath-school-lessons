---
title:  Umbreytt fyrir íhugun
date:   20/11/2025
---

`Andlegum vexti okkar er nauðsynlegt að íhuga líf trúarhetja. En svo er Jesús helsta fordæmi okkar – líf hans og kenningar. Hvernig umbreytumst við með því að skoða líf Jesú? Sjá Heb 12.1-2; 2Kor 3.18.`

Marco Iacoboni er taugavísindamaður við Kaliforníuháskóla. Hann rannsakaði hlutverk spegla-taugafruma. Þessi litlu rafboð virkjast bæði við að gera eitthvað ákveðið, t.d. hlæja eða faðma einhvern, og svo við að sjá einhvern annan gera það sama. Virkni þessara taugafruma minnkar muninn milli þess að sjá og gera.

Ellen G. White ræðir mikilvægi þess að ígrunda lyndiseinkunn Jesú: „Við að fylgjast með Jesú öðlumst við skýrari og skarpari mynd af Guði og við umbreytumst. Góðmennska, kærleikur í garð annarra verður okkur eðlislægt. Við mótum lyndiseinkunn sem er hliðstæða guðlegrar lyndiseinkunnar. Við að líkjast honum verðum við færari um að þekkja Guð. Við nálgumst æ meir félagsskap himinsins og sífellt eykst möguleiki okkar á að móttaka blessanir þekkingar og visku eilífðarinnar“ COL 355.

`Lestu Róm 12.1-2. Hvaða tvær andstæður eru að verki í okkur? Hvernig getum við gefið þeirri réttu forgang?`

Í niðurlagi Rómverjabréfsins fjallar Páll um tvö andstæð öfl sem reyna að móta líf okkar. Annað er heimurinn sem við búum í sem með alls konar áhrifum reynir að móta okkur í sinni mynd með aðlögun sem vinnur inn á við.

Heilagur andi verkar gegn þessu með umbreytingu að innan og út, svipað og lirfa sem hefur hamskipti og verður að fögru fiðrildi. Til að slíkt geti gerst verðum við að helga okkur Guði og biðja hann að halda áfram því verki sem hann hefur byrjað í okkur (Fil 1.6). En þegar allt kemur til alls verðum við stöðuglega að taka meðvitaða ákvörðun um að ganga í andanum.