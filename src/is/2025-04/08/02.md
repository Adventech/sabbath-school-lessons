---
title:  Trúfesti
date:   16/11/2025
---

`Lestu 4Mós 13:6, 30-32; og Jósúa 14.6, 14. Hver var Kaleb? Hver var staða hans meðal Ísraelsmanna?`

Nafnið Kaleb er dregið af hebreska orðinu keleb, „hundur,“ sem hefur alltaf neikvæða merkingu í Gamla testamentinu. En keleb er notað í bréfum og sálmum utan Biblíunnar til að lýsa hugrekki þjóns, þrautseigju og trúfesti gagnvart húsbónda sínum. Í þeirri merkingu stóð Kaleb undir nafni með því að sýna Drottni sínum óbrigðula hollustu.

`Hvað segir það um Kaleb að hann tjáði sig opinskátt í andstöðu við meirihluta njósnaranna og þrátt fyrir að fólkið hótaði að drepa hann? Sjá 4Mós 14.6-10, 21-25; 26.25; 32.12.`

Íhugaðu þessa mikilvægu leiðtoga Ísraelsmanna og samtímamenn Jósúa og Kalebs: Samúa, Safat, Jígeal, Paltí, Gaddíel, Gaddí, Ammíel, Setúr, Nakbí og Geúel. Eru þessi nöfn kunnugleg?

Sennilega ekki. Hvers vegna? Jú, þetta eru nöfn hinna njósnaranna tíu sem Móse sendi til að kanna Kanaan. Þeir eru gleymdir, voru ekki þess virði að vera í minnum hafðir. Þeir sögðu að fyrirheitna landið væri ósigrandi. Þeir sáu sjálfa sig sem engisprettur í samanburði við risana sem bjuggu í sumum landshlutum og þeir guggnuðu vegna víggirtu borga Kanaans.

Kaleb, annar njósnaranna tveggja sem töluðu jákvætt um landið, framsetur annan möguleika sem var byggður á trú. Hann tjáði sig ófeiminn um það sem rétt var þrátt fyrir andmæli, jafnvel mögulegan dauða: „...allur söfnuðurinn hótaði að grýta þá“ 4Mós 14.10.

`Hvað gerir þú þegar flestir kringum þig hafa andstæða skoðun sem stríðir gegn dýpstu sannfæringu þinni?`