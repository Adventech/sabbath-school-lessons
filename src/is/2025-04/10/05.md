---
title:  Hinn sanni Jósúa, táknfyllingin
date:   03/12/2025
---

Sögu Jósúa þarf að skoða með sjóngleri táknfræðinnar. Stríðsátökin sem Jósúa stjórnaði eru sögulegir atburðir og snar þáttur í sögu Ísraels. Markmið þessara átaka er að koma Ísrael fyrir í fyrirheitna landinu þar sem þeir geta notið arfleifðar sinnar í friði og stofnsett nýtt þjóðfélag grundvallað á lögmáli Guðs.

Síðar í Gamla testamentinu segja spámenn eins og Jesaja verk Messíasar, ásamt öðru, vera að „úthluta eyddum erfðalöndum (til lýðs síns)“ (Jes 49.8) og eru hugtök hér notuð sem oft koma fyrir í Jósúabók. Verk Jósúa var að úthluta Ísraelsmönnum landi, eins átti Messías, hinn nýi Jósúa, að úthluta andlegri arfleifð hinum nýja Ísrael.

`Lestu Heb 3.7-4.11. Hvernig staðfestir Nýja testamentið að Jósúa, hinn nýi Móse, sé sjálfur tákn um Jesú Krist?`

Höfundar Nýja testamentisins lýsa fjölda þátta í starfi Jesú með vísun í starf Jósúa. Jósúa steig inn í Kanaan eftir 40 ár í eyðimörkinni, og „táknfyllingin Jósúa,“ Jesús, hóf jarðneska þjónustu sína eftir 40 daga í eyðimörkinni (Matt 4.1-11; Lúk 4.1-13) og svo hóf hann himneska þjónustu sína eftir 40 daga í eyðimörk þessarar jarðar (Post 1.3, 9-11; Heb 1.2).

Eftir skírn Jesú í Jórdan (hans „för yfir Jórdan“ (Matt 3.13-17; Mrk 1.911)) vitna höfundar í Sálm 2.7 og Jes 42.1, þ.e. sálm um Messías og söng um hinn líðandi þjón Jahves (Matt 3.17; Mrk 1.11; Lúk 3.22). Því er Jesús vegna skírnar sinnar kynntur sem hinn guðlegi stríðsmaður sem mun með trúfastri hlýðni, jafnvel allt til dauða, berjast fyrir hönd Jahve mót illum öflum. Líf hans og svo dauði á krossi leiddu til þess að Satan var varpað út, til sigurs yfir andlegum óvinum, einnig bauðst lýð hans andleg hvíld, og hinir endurleystu hlutu erfðahlut sinn (Ef 4.8; Heb 1.4; 9.15).

`Hvað þýðir að „hvílast“ í því sem Kristur hefur gert fyrir okkur? Hvernig getum við verið viss um að Jesús hafi sigrað Satan fyrir okkur?`