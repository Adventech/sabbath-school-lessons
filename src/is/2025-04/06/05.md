---
title:  Dyr vonarinnar
date:   05/11/2025
---

`Lestu Jós 8.1-29. Hvað segir þessi saga okkur um hvernig Guð getur umbreytt ömurlegum mistökum okkar í tækifæri?`

Herkænska Jahves umbreytir ósigri Ísraels í kjörstöðu og breytti þannig Akordal (hebr. „vandræði“) í dyr vonar (sjá Hós 2.15). Íbúar Aí höfðu fyllst sjálfsöryggi eftir fyrsta sigur sinn á Ísraelsmönnum og ætluðu að endurtaka leikinn en Ísraelsmenn leika undanhald og ósigur. Þegar íbúar Aí höfðu verið lokkaðir úr vígbyrgjum sínum mundu 30.000 Ísraelsmenn sem voru rétt handan borgarinnar (Jós 8.4) taka borgina og brenna hana. Jós 8.7 lýsir yfir að sigurinn sé ekki herkænsku að þakka heldur veitir Drottinn sjálfur sigurinn og gefur borgina í hendur Ísraelsmönnum. Þessi kafli lýsir einna best herkænsku af öllum köflum bókarinnar en samt er undirstrikað að sigur er gjöf Jahveh.

Vendipunktur orrustunnar er þegar hermenn Aí yfirgefa borgina til að elta Ísraelsmenn. Þetta er annað skiptið sem Guð talar í þessum kafla eftir að hann lýsti hernaðaráætluninni í Jós 8.2 og lýsir yfir að hann stjórni bardaganum. Hingað til vitum við ekki leikslokin. En héðan í frá er augljóst að her Ísraels sigrar.

Vopn Jósúa var nokkurs konar bjúgsverð, ekki venjulegt sverð eða spjót. Á þessum tíma voru slík sverð líklega ekki mikið notuð sem vopn en þau táknuðu yfirráð. Auk þess að það gæfi merki um áhlaup táknar það vald Guðs í sigri á Aí. Með því að halda sverðinu á lofti til lokasigurs sýnir Jósúa að hann hafi að fullu tekið við leiðtogastarfi Móse þegar hann fór yfir Rauðahafið (2Mós 14.16) og í orrustunni við Amalekíta (2Mós 17.11-13) þar sem Jósúa stjórnaði bardaganum.

Í þetta skiptið er ekkert sýnilegt, guðlegt inngrip af hálfu Guðs en samt vinnst sigurinn á Aí með guðlegri hjálp eins og sigurinn á Egyptum við brottförina eða sigurinn nýlegi á Jeríkó. Lykillinn að árangri er trú Jósúa á orð Drottins og alger hlýðni hans við það. Meginreglan sem sést í þessari sögu er enn í fullu gildi fyrir fólk Guðs, hvar sem það kann að búa og hverjar sem áskoranirnar kunna að vera.