---
title:  Synd Akans
date:   03/11/2025
---

`Lestu Jós 7.16-19. Hvað segir allt ferlið okkur um bæði Guð og Akan?`

Í stað þess að opinbera lögbrjótinn setur Guð af stað ferli sem sýnir réttlæti hans og náð. Eftir að hafa útskýrt ástæðuna fyrir ósigri Ísraels og hvatt fólkið til helgunar (Jós 7.13) gefur hann hlé milli tilkynningarinnar um ferlið og svo upphaf þess. Þetta gaf Akan stund til að hugsa, iðrast og játa synd sína. Einnig fær fjölskylda hans (hafi hún vitað af þessu) tækifæri til að ákveða hvort hún vilji vera hluti yfirhylmingarinnar eða neita að vera samsek eins synir Kóra sem forðuðust útrýmingu með því að neita að standa með föður sínum (sjá 4Mós 16.23-33; 26.11).

Lausn vandamálsins spinnst í öfuga átt miðað við hvernig það kom upp og þjakaði Ísrael. Sameiginleg sekt hverfur frá Ísrael í heild til ættkvíslar, þaðan til stórfjölskyldu, svo til fjölskyldu og þaðan til einstaklings. Rannsóknarferlið hreinsaði hina saklausu af grun um leið og það benti á hinn seka. Þetta er jafn mikilvægur þáttur ferlis réttarkerfisins þar sem Guð sjálfur er vitni að huldum athöfnum Akans.

Lesandinn getur næstum fundið fyrir spennunni þegar Guð þrengir að Akan. Við furðum okkur á þrákelni Akans í að vona að ekki kæmist upp um hann. Ekkert er skarpri sjón Drottins hulið (Slm 139.1-16; 2Kron 16.9), hans sem veit hvað felst í hjarta mannsins (1Sam 16.7; Jer 17.10; Okv 5.21).

Mikilvægt er að sjá hvernig Jósúa ávarpar Akan: „Sonur minn.“ Ávarpið sýnir ekki einungis aldur og leiðtogahlutverk Jósúa heldur í hvernig anda hann nálgaðist réttlæti. Hann var fullur meðaumkunar í garð Akans þó svo hann ætti að dæma hann. Þarna sýndi Jósúa næmni, gæsku og kærleika þess sem „var aldrei hrjúfur, grófur, viðhafði aldrei hörð orð að þarflausu, særði aldrei viðkvæma sál án þess að nauðsyn byði. . . . Hann fordæmdi óttalaust hræsni, vantrú og rangsleitni en það var klökkvi í rödd hans þegar hann bar fram svíðandi ávítur sínar.“ ÞA 258.

`Hvernig áhrif hefur það á lífsstíl þinn að vita að Guð veit allt sem þú gerir, jafnvel það hulda? Hvernig ætti það að hafa áhrif á þig?`