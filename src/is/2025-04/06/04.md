---
title:  Örlagaríkir valkostir
date:   04/11/2025
---

`Lestu Jós 7.19-21. Hvað biður Jósúa Akan að gera? Hvað táknar svona beiðni? Hvernig skiljum við játningu hans?`

Jósúa biður Akan um tvennt: Að gefa Guði dýrð og heiðra hann, og að játa umbúðalaust gjörðir sínar. Akan átti að gefa Guði dýrðina með játningu sinni. Orðið sem notað er (todah) getur átt við þakkargjörð (Slm 26.7; Jes 51.3; Jer 17.26) en líka við játningu synda (Esr 10.11).

Því miður er ekkert sem sannar að Akan hafi iðrast. Hann vonaðist að geta dulist. Þrjóska hans gat gert hann að alvarlegum lögbrjóti sem hlyti ekki friðþægingu samkvæmt lögmáli Móse (sjá 4Mós 15.27-31).

Orð Akans í Jós 7.21 minna á fall Adams og Evu. Eva sá (ra´ha) að tréð var gott (khamad) á að líta og tók (laqakh) svo ávöxt þess (1Mós 3.6). Í játningu sinni viðurkennir Akan að hann hafði séð (ra´ah) meðal ránsfengsins fallega skikkju frá Sínear, 200 sikla silfurs og gulltungu. Hann girntist (khamad) þetta og tók (lagakh). Eins og í tilfelli Adams og Evu þá sýnir val Akans að synd girndar er synd vantrúar. Hún er grunur um að Guð vilji ekki hið besta til handa börnum sínum og að hann feli fyrir þeim unaðssemdir sem tilheyra guðdóminum einum.

Auk vísunarinnar í upprunalegt fall mannsins þá vísar textinn í sterkar andstæður milli viðhorfs Rahab (sjá Jós 2.1-13) og Akans. Hún faldi njósnarana fyrir hermönnunum uppi á þaki, hann tók bannfærða hluti og faldi þá fyrir Jósúa. Hún sýndi njósnurum Ísraelsmanna velvild og hjálpaði þeim til að hafa sigur, hann kallaði ógæfu yfir Ísrael með græðgi sinni og tryggði þannig ósigur. Hún gerði sáttmála við Ísraelsmenn, hann rauf sáttmálann við Jahveh. Rahab bjargaði sér og fjölskyldu sinni og urðu þau virtir borgarar Ísraels, Akan dæmdi sig og fjölskylduna til dauða og varð dæmi um vansæmd.

`Íhugaðu synd ágirndarinnar. Hvernig getum við staðist hana, sama hve mikið eða lítið við eigum? (Sjá Lúk 12.15).`