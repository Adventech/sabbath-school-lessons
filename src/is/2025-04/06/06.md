---
title:  Vottur um mátt Guðs
date:   06/11/2025
---

Eins og við höfum séð (5. lexía) hafði Guð gefið heiðnu þjóðunum færi á að þekkja sig og snúa sér frá illu. En þær afþökkuðu boðið og mættu því dómi Guðs.

`Lestu Jós 7.6-9 sem lýsir fyrstu viðbrögðum Jósúa við áfallinu sem henti fólkið. Skoðaðu sérstaklega Jós 7.9. Hvaða guðfræðilega meginreglu er að finna í orðum hans?`

Fyrst í stað hljómar Jósúa eins og Ísraelsmenn í hremmingunum eftir brottförina frá Egyptalandi: „Betra væri okkur að við hefðum fallið fyrir hendi Drottins í Egyptalandi þegar við sátum við kjötkatlana, þegar við átum okkur södd af brauði. En þið hafið leitt okkur út í þessa eyðimörk til þess að láta allan þennan söfnuð farast úr hungri“ 2Mós 16.3.

Og svo Jósúa: „Æ, Drottinn Guð. Hvers vegna leiddir þú þetta fólk yfir Jórdan? Var það til að selja okkur í hendur Amorítum svo að þeir tortími okkur? Betra væri að við hefðum látið okkur lynda að vera um kyrrt austan við Jórdan“ Jós 7.7.

Brátt sýnir hann áhyggjur sínar vegna skaðans sem nafn hans og orðstír hlýtur vegna ósigursins. „Kanverjar og aðrir íbúar landsins munu frétta þetta og umkringja okkur og eyða nafni okkar úr landinu. Hvað ætlar þú nú að gera í þágu þíns mikla nafns?“ Jós 7.9.

Hér birtist þema og meginregla sem var lykilatriði í áformum Guðs með Ísrael. Þó hann vildi að heiðnu þjóðirnar í kring sæju máttarverkin sem hann gerði fyrir lýð sinn sem hlýddi honum þá gætu þeir eins og Rahab gerði, þ.e. kynnst Guði Ísraels í gegnum hernaðarsigra þeirra. En færu mál úr böndum eins og hér gerðist myndu þjóðirnar álíta Guð Ísraels máttlítinn og gagnslausan (sjá 4Mós 14.16; 5Mós 9.28) og gæti það hvatt til mótspyrnu Kanaaníta.

Með öðrum orðum, jafnvel í samhengi landvinninga Hebreanna þá voru stórmál og meginreglur til staðar, m.a. að heiðra Guð og gefa honum dýrð og var hann eina von heiðingjanna sem og Ísraels.

`Lestu 5Mós 4.5-9. Hvaða hliðstæðu sjáum við hér milli Ísraelsmanna og vitnisburðar þeirra heiminum til, og svo til vitnisburðar okkar sem Sjöunda-dags aðventista?`