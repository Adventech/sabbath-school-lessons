---
title:  Minnist
date:   14/10/2025
---

`Lestu Jós 4. Hvers vegna bað Guð Ísraelslýð um að reisa minnismerki?`

Hlutverk steina þessara var að vera „tákn.“ Hebreska orðið ´ot tengist oft orðinu „undur“ og getur vísað til máttarverka Guðs (sjá gærdagskaflann), t.d. plágurnar í Egyptalandi (2Mós 7.3; 5Mós 4.34). Einnig getur orðið þýtt „vottur“ eða „tákn“ sem ytra merki um dýpri eða yfirskilvitlegri raunveruleika. Þannig er t.d. regnboginn „tákn“ um sáttmálann (1Mós 9.12, 13). Blóðið á dyrakörmum og dyratrjám heimila Ísraelsmanna er líka kallað „tákn“ (2Mós 12.13). Og mikilvægast alls er að hvíldardagurinn er „tákn“ um sköpunina og helgandi nærveru Guðs (2Mós 31.13, 17; Esk 20.12).

Hér er um minningartákn að ræða sem minnir hverja kynslóð á kraftaverkið þegar farið var yfir Jórdan. Orðið minnismerki (zikkaron) kemur frá orðinu zakar, að muna, sem felur í sér meira en að bara muna eitthvað. Það felur í sér að muna og að bregðast við (5Mós 5.15; 8.2). Uppsetning minnismerkja úr steini (1Mós 28.18-22) og helgisiðir sem leiddu til spurninga (2Mós 12.26-27; 5Mós 6.20-25) var algengt á tímum Gamla testamentisins. Í stað þess að endursegja kraftaverkin sífellt þá reisir Guð minnismerki sem minna á máttarverk hans og benda á gagnleg svör. Því á táknið að vera um „eilífð,“ þ.e. fólkið allt átti sífellt að muna eftir kraftaverkinu.

Möguleg spurning komandi kynslóða er mikilvæg því hún er persónuleg: „Hvaða máli skipta þessir steinar þig?“ Sérhver ný kynslóð skyldi persónulega skilja þýðingu steinanna fyrir hvern og einn. Trú á Guð kraftaverka viðhelst aðeins ef hver kynslóð uppgötvar að nýju máttarverk Jahves fyrir sig. Slík trú skiptir meginmáli í að upplifa hefðir tengdar Biblíunni í stað þess að vera hugsunarlaus þátttakandi í ytra hefðarformi sem er dauð trú lifandi kynslóðar sem skortir upphafsgildi og eldmóð.

Þegar allt kemur til alls þá þurfum við að gera Biblíutrúna að okkar. Enginn, alls ekki forfeðurnir, getur trúað fyrir okkur.

Hver eru sum þeirra persónulegra minnismerkja frá göngu þinni með Guði sem hjálpa þér að muna það sem hann hefur gert fyrir þig?