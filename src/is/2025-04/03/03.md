---
title:  Hinn lifandi Guð undranna
date:   13/10/2025
---

`Lestu Jós 3.6-17. Hvað segir yfirnáttúruleg ferð yfir Jórdan um eðli þess Guðs sem við þjónum?`

Ferðinni yfir Jórdan er lýst í Jós 3.5 með hebreska orðinu niphla´ot, „kraftaverk, undur,“ sem venjulega vísar til magnaðra, yfirnáttúrulegra gjörða Guðs og sem lýsa sérstöðu hans (Slm 72.18; 86.10). Síðar íhuguðu Ísraelsmenn þessi verk og lofuðu Drottinn (Sál 9.2) og boðuðu hann meðal þjóðanna (Slm 96.3). Plágur Egyptalands (2Mós 3.20; Míka 7.15), förin yfir Rauðahafið, sem og leiðsögn Guðs í eyðimörkinni (Slm 78.12-16) töldust til slíkra máttarverka.

Höfundar Biblíunnar vissu og vitnuðu um að Guð sá sem skapaði heiminn takmarkaðist aldrei eða var heftur af sköpun sinni. Ekkert er honum ómögulegt (Heb. „of undursamlegt“) (Jer 32.17). Nafn hans og eðli er undursamlegt (Dóm 13.18) og hann er ofvaxinn skilningi okkar.

Í andstöðu við guði annarra þjóða sem geta ekki frelsað (Slm 96.5; Jes 44.8) þá er Guð Biblíunnar „lifandi Guð,“ virkur og lifandi. Honum geta fylgjendur hans treyst og vænst íhlutunar hans þeim til handa.

Spámaðurinn Sakaría notaði sama orð (af sömu rót og niphla´ot) þegar hann sá fyrir sér framtíð Ísraels eftir útlegðina í Babýlon. Hann sá að Jerúsalem yrði að fullu endurreist og að aldrað fólk sæti á strætum borgarinnar, drengir og stúlkur léku sér þar. Sakaría sagði við undrandi lýðinn sem enn bjó við ummerki eyðingar borgarinnar: „Svo segir Drottinn allsherjar: Þeim sem eftir verða á þeim dögum kann að virðast það undarlegt en verður það þá einnig undarlegt í mínum augum? segir Drottinn allsherjar. Svo segir Drottinn allsherjar: Ég mun frelsa lýð minn úr landi sólarupprásarinnar og landi sólsetursins. Ég flyt hann heim aftur og hann mun búa í Jerúsalem og vera minn lýður, og ég verð Guð hans í trúfesti og réttvísi“ (Sak 8.6-8).

`Lestu Lúk 18.18-27. Hvernig hvetur svar Jesú við spurningu lærisveinanna þig til að treysta Guði fyrir því sem virðist ómögulegt?`