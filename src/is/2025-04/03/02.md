---
title:  Yfir Jórdan
date:   12/10/2025
---

`Lestu Jós 3.1-5 og 4Mós 14.41-44. Hvers vegna bað Guð Ísraelsmenn um að undirbúa sig sérstaklega fyrir það sem koma skyldi?`

Hér er sáttmálsörkin fyrst nefnd á nafn í Jósúabók. Hingað til hefur hún verið nefnd í tengslum við helgidóminn (2Mós 40.21), förina frá Sínaí (4Mós 10.33-36), og árangurslausa tilraun við að hertaka Kanaan (4Mós 14.44). Örkin var helgasti hlutur í helgidóminum og innihélt þrennt sem hvert um sig táknaði sérstakt samband Ísraels við Guð: 1) steintöflurnar með boðorðunum tíu; 2) staf Arons æðstaprests; 3) krukkuna með brauðinu manna í (2Mós 16.33; Heb 9.4).

Örkin og undirbúningurinn til að fara yfir Jórdan minnti Ísraelsmenn á að þeir væru ekki að fara inn í Kanaan á eigin forsendum. Hernámið mundi heppnast einungis ef fylgdu fyrirmælum Guðs og tímasetningu. Guð, sem er sagður vera yfir kerúbunum á sáttmálsörkinni (2Mós 25.22; 4M 7.89) og sem hreyfist með örkinni, hann fer fyrir Ísraelsmönnum sem sá er leiðir hernámið.

Orðið „helga“ (Jós 3.5) vísar til hreinsunarathafna sem svipaði til þeirra sem prestarnir viðhöfðu áður en þeir gengu til þjónustu í helgidóminn (2Mós 28.41; 29.1), sem og þess sem fólkið hafði með sér áður en Guð opinberaði sig á Sínaí (2Mós 19.10, 14). Þessi helgun snerist um að leggja synd til hliðar og hreinsa sig af öllum helgisiðaóhreinleika. Sama fyrirskipun er gefin í 4Mós 11.18 sem tengdist kraftaverki Guðs er skjótt mundi opinberast. Slíks undirbúnings var líka krafist fyrir hernaðarátök (5Mós 23.14). Áður en Guð getur barist fyrir Ísraelsmenn verða þeir að sýna honum hollustu og treysta honum sem leiðtoga.

Kraftaverkið sem fólst í að fara yfir Jórdan átti að sanna fyrir Ísraelsmönnum að treysta mætti fyrirheiti Drottins um að reka á brott fólkið sem fyrir var í landinu. Sá sem kæmi þeim þurrum fótum yfir Jórdan gæti einnig fengið þeim landið í hendur.

Guð opnar ekki alltaf leið yfir Jórdan. Íhlutanir hans eru ekki alltaf svo augljósar. Hvernig getum við þróað með okkur að vera andlega reiðubúin til að sjá inngrip Guðs í okkar þágu?