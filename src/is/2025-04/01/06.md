---
title:  Velmegandi og farsæl
date:   02/10/2025
---

`Lestu Jósúa 1.7-9 ásamt 1Mós 24.40, Jes 53.10 og Sálm 1.1-3. Hvað er að vera velmegandi og farsæl samkvæmt þessum versum?`

Hebreska orðið tsalakh, „velmegandi“ (Jós 1.8), þýðir að viðunandi árangur hafi náðst eða að kringumstæður séu hagkvæmar.

Orðið sakal, „vitur“ (Jós 1.8), getur þýtt að „vegna vel“ eða að „vera farsæl.“ En það getur líka þýtt að vera „forsjáll, hygginn,“ eða „að koma viturlega fram.“ Þetta kemur oft fyrir í Jobsbók, Orðskviðunum og Sálmunum þar sem velgengni tengist sterkt því að koma viturlega fram með því að óttast Guð og hlýða Orði hans.

Samkvæmt þessu táknar velgengni ekki endilega efnislega velmegun þú hún sé ekki útilokuð. Velgengni snýst um samræmi við andleg gildi og meginreglur sem eru hluti sköpunar Guðs og sem tjáðar eru í lögmáli hans.

Svo að traust á fyrirheit Guðs, sérstaklega fyrirheitið um frelsun fyrir trúna eina og hlýðni við lögmál hans, eru ekki andstæður. Hér eru tvær hliðar sama penings.

`Lestu Róm 3.31. Hvað segir þetta vers um samband lögmáls og trúar?`

Að stilla upp trú á friðþægingu og fórn Jesú okkur til handa á móti hlýðni við lögmál Guðs er að búa til rangar og hættulegar andstæður. Lögmál og náð fara alltaf saman. Einungis yfirborðskenndur skilningur á hlutverki lögmálsins getur leitt til þess að sjá „lögmál“ og „náð“ sem andstæður.

Höfundar Gamla testamentisins mátu lögmálið mikils og sáu það sem uppsprettu yndis (Sálm 1.2; 119.70, 77, 174). Réttilega virt og notað leið lögmálið til dýpri skilnings á eigin synd (Róm 7.7) og þörf fyrir réttlæti Krists (Gal 3.24).

`Hversu sem þú reynir fyrir náð hans að halda lögmál Guðs, hvernig hefur þín eigin reynsla sýnt þér þörf þína á yfirþekjandi réttlæti Krists?`