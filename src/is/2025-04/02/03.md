---
title:  Dýrmæti á ólíklegum stöðum
date:   06/10/2025
---

`Lestu Jós 2.2-11; Heb 11.31; Jak 2.25. Hvað lærum við um Rahab í þessum versum?`

Kjarni sögunnar um Rahab er lygin sem beitt var til að vernda njósnarana. Varðandi lygi hennar verðum við að skilja að hún var hluti af mjög syndum spilltu samfélagi sem leiddi síðar til dóms Guðs yfir því. (1Mós 15, 16; 5Mós 9.5; 3Mós 18.25-28). Jú, þó Nýja testamentið hrósi trú hennar þá er hvergi að finna viðurkenningu á lífsstíl eða lygi hennar.

Heb 11.31 staðfestir trú hennar þegar hún samstarfar með njósnurunum í stað þess að halda sig við spillt líferni. Jak 2.25 hrósar henni fyrir að veita njósnurunum tveimur húsaskjól og vísa þeim örugga leið til baka. Í spilltu samfélagi og syndugum lífsstíl Rahab sá Guð í náð sinni trúarneista sem hann gat nýtt til að frelsa hana. Guð notaði það góða í Rahab - trú hennar í verki og vilja hennar til að tilheyra lýð hans – en hvergi er allt viðurkennt sem hún gerði. Guð mat Rahab fyrir óviðjafnanlegt hugrekki hennar, sterka trú, fyrir að samstarfa með hjálpræðinu og fyrir að velja Guð Ísraels.

Þegar hún sá það sem var að gerast sagði hún „því að Drottinn Guð ykkar er Guð á himnum uppi og á jörðu niðri“ (Jós 2.11). Áhrifamikið er að heyra kanaaníska konu viðurkenna Jahve einan sem Guð og það á þaki þar sem heiðnar bænir voru vanalega bornar fram þeim sem fólkið áleit vera himneska guði.

Orðalag Rahab finnst aðeins í umræðu um að Guð einn skuli tilbiðja (2Mós 20.4; 5Mós 4.39; 5.8). Orð hennar vitna um ígrundaða og meðvitaða ákvörðun um að viðurkenna Guð Ísraels sem hinn eina sanna Guð. Játningin lýsir skilningi hennar á hinu nána sambandi milli alls ráðandi Guðs og dómsins sem mun koma yfir Jeríkó.

Siðferðilegt val hennar sýnir að í ljósi dóms Guðs er aðeins um tvennt að velja: Að halda áfram uppreisn móti honum og tortímast eða gefast honum í trú. Með því að velja Guð Ísraelsmanna varð Rahab dæmi um möguleg örlög allra íbúa Jeríkóborgar hefðu þeir snúið sér til Guðs og beðið um miskunn.

`Hvað kennir þessi saga okkur um mikilvægi þess að hollusta okkar við Guð sé alger?`