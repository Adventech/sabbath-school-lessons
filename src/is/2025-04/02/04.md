---
title:  Ný, þegnleg hollusta
date:   07/10/2025
---

`Lestu Jós 2.12-21 og 2Mós 12.13,22-23. Hvernig hjálpa versin í 2Mós þér að skilja samkomulag njósnaranna og Rahab?`

Staða Rahab er mjög skýr: líf fyrir líf og góðmennska fyrir góðmennsku. Orðið chesed (Jós 2.12), „alúðleg gæska,“ er svo hlaðið meiningu að erfitt er að þýða það með einu orði. Helst vísar það til venjulegrar hollustu en einnig felst í því trúfesti, miskunn, velvild og góðmennska.

Orð Rahab minna einnig á 5Mós 7.12 þar sem Jahve sjálfur heitir að viðhalda chesed sínu gagnvart Ísrael. „Ef þið hlýðið á þessi ákvæði og haldið þau af kostgæfni mun Drottinn halda sáttmálann við þig og veita þér þá heill (chesed) sem hann hét feðrum þínum“ (5Mós 7.12).

Og í sama kafla (5Mós 7) er lýst yfir fordæmingu (cherem) á Kanaaníta. Hér er Rahab, Kanaaníti undir fordæmingunni sem samt í vaxandi trú sinni gerir tilkall til fyrirheita sem gefin voru Ísrael. Því frelsast hún.

Fyrsta myndin sem kemur óhjákvæmilega upp í hugann í tengslum við samræður Rahab og njósnaranna er framhjágangan á tíma brottfararinnar. Þá hlutu Ísraelsmenn vernd ef þeir héldu sig inni og höfðu roðið blóði fórnarlambsins á dyrastafi og dyratré heimila sinna.

„Blóðið skal vera tákn ykkar á húsunum sem þið dveljist í. Þegar ég sé blóðið geng ég fram hjá ykkur og þið verðið ekki fyrir hinu banvæna höggi er ég lýst Egyptaland“ (2Mós 12.13; sjá líka 12.22-23).

„Með hlýðni sinni átti fólkið að sanna trú sína. Allir þeir, sem vonast til að frelsast fyrir verðleika blóðs Krists, verða að gera sér grein fyrir því að þeir verða sjálfir að gera sitt til að tryggja sér frelsun. Aðeins Kristur getur keypt okkur laus frá refsingu vegna syndar en við verðum að snúa af braut syndar til hlýðni. Maðurinn frelsast fyrir trú en ekki af verkum. Samt verður trú hans að koma fram í verkum hans“ (ÆS 195).

Í þessu tilfelli var blóðið tákn sem frelsaði fólkið frá eyðandi engli Guðs. Eins og Guð þyrmdi lífi Ísraelsmanna meðan síðasta plágan gekk yfir Egyptaland þannig áttu þeir að bjarga Rahab og fjölskyldu hennar frá eyðingu Jeríkó.

`Hvaða sterka boðskap fagnaðarerindisins sjáum við í þessum tveimur sögum? Hvaða lexíur fagnaðarerindisins lærum við af þeim?`