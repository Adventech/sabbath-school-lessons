---
title:  „Hafið slíka menn í heiðri“
date:   29/01/2026
---

`Lestu Fil 2.25-30. Hvernig lýsir Páll Epafrodítusi? Hvaða afstöðu og athafnir opinbera lyndiseinkunn þessa kristna starfsmanna?`

Epafrodítus er einungis nefndur í þessu bréfi, en við lærum talsvert um hann af þessum stuttu lýsingum. Nafn hans (sem vísar til Afrodítusardýrkunar) bendir til þess að hann hafi snúist frá heiðni. Sú staðreynd að Páll kallar hann „samverkamann“ bendir til þess að hann hafi verið virkur í þjónustu, ef til vill með Páli í Filippí. Hann er einnig sagður vera „samherji“ (sbr. Fil 1.27) sem e.t.v. bendir til þeirra átaka sem Epafrodítus lenti í við að útbreiða fagnaðarerindið og fúsleika hans að hætta jafnvel lífi sínu við það (Fil 2.30).

Sem boðberinn sem söfnuðurinn í Filippí útnefndi var Epafrodítus sendur til að þjóna Páli í fangelsinu og sjá um aðrar þarfir sem hann kynni að hafa (Fil 2.25). Hann var einstaklingur sem Filippíbúar treystu fyrir peningagjöfum sínum til Páls (Fil 4.18). Þessar fórnargjafir voru afar mikilvægar þar sem rómverskir fangar, fjölskyldur þeirra og vinir urðu að kaupa og sjá um allan mat, klæðnað, sængurföt eða hvað annað sem fangarnir þurftu á að halda (sbr. Post 24.23). Í loka annarrar fangavistar Páls í Róm bað hann Tímóteus að flýta sér „að koma fyrir vetur“ og koma með möttulinn sem hann skildi eftir í Tróas (2Tím 4.21, 13). Páll þurfti greinilega á þessari þykku ullaryfirhöfn að halda í köldum steinklefa sínum. Það var einnig Epafrodítusi sem var trúað fyrir að fara með þetta bréf til Filippí (sjá AA, bls. 479).

Það var e.t.v. vegna vandamálanna í Filippí (sjá 4. lexíu) að Páll taldi nauðsynlegt að senda Epafrodítus tilbaka fyrr en áformað var og hvatti þannig Filippímenn til að taka „á móti honum í nafni Drottins með miklum fögnuði“ (Fil 2.29). Páll vildi fullvissa sig um að þeir hefðu ekki áhyggjur af sér í fangelsinu. Hann leggur einnig áherslu á að Epafrodítus sé persóna sem hinir kristnu eigi að meta mikils, ekki vegna auðæfa hans eða stöðu í þjóðfélaginu heldur vegna þess að þeir væru fórnfúsir og fylgdu fordæmi Jesú (Fil 2.6-11; sbr. Lúk 22.25-27). Gríska orðið sem þýtt er „hafa í heiðri“ er sjaldan notað í Nýja testamentinu, en það er notað um þjón hundraðshöfðingjans sem var í miklum metum (Lúk 7.2), þá sem eru heiðraðir með því hvar þeir eru látnir sitja í veislum (Lúk 14.8) og um Jesú sem hinn dýrmæta hornstein (1Pét 2.4, 6). Allt þetta bendir til þess að Epafrodítus hafi verið trúfastur maður.