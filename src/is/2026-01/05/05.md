---
title:  Þrautreynd lyndiseinkunn
date:   28/01/2026
---

Þátttaka Tímóteusar í að senda þetta bréf hefur þegar verið nefnd (Fil 1.1). Páll bendir nú á hve gagnlegur Tímóteus er sem einn af samstarfsmönnum hans. Honum er lýst sem boðbera (2Tím 4.5) sem Páll hafði sent til Makedóníu (1Þess 3.2; sbr. Post 18.5; Post 19.22) og nokkrum sinnum til Korintu (1Kor 4.17; 1Kor 16.10). Áður hafði hann starfað með Páli og Sílasi í Korintu (1Þess 1.1; 2Þess 1.1) og síðar í Efesus (1Tím 1.2, 3; sbr. Post 19.22). Páll lýsir Tímteusi þannig að hann hafi engan honum líkan hvað hollustu til Krists áhrærir, ákafa við útbreiðslu fagnaðarerindisins og einkum umhyggju hans fyrir Filippímönnum.

`Hvers vegna telur þú að Páll tali svo mikið og jákvætt um Tímóteus (sjá Fil 2.19-23)? Hvað annað hefur Páll að segja um hann (sjá 1Kor 4.17; 2Tím 1.5)?`

Annað sem Páll nefnir um hann er „hvernig hann hefur reynst“ (Fil 2.22). Gríska orðið sem notað er í þessu sambandi vísar til persónu sem hefur farið í gegnum alvarlega prófraun (Róm 5.4) og lyndiseinkunn hans og þjónusta hefur sýnt sig að vera falslaus (2Kor 2.9; 2Kor 9.13). Páll veit að þetta á réttilega við um Tímóteus því að hann hefur margoft séð það þegar þeir unnu saman við útbreiðslu fagnaðarerindisins.

Það eru erfiðar reynslur lífsins sem sýna dug okkar og sýna fram á eðli okkar. Ellen G. White kemst þannig að orði: „Lífið er ögunarmeistari okkar. . . . Margt kemur upp til að áreita skapgerð okkar og það er þegar við mætum þeirri áreitni með réttu hugarfari að kristnir eiginleikar þroskast. Ef við berum ásakanir og móðganir af auðmýkt og svörum móðgunum með mildum orðum, og mætum árásum af vinsemd ber það vott um að andi Krists búi í hjörtum okkar“ (5T, 344). Hún heldur áfram með því að segja að „ef við berum þá erfiðleika og skapraunir sem okkur eru ætlaðir þá þroska þeir lyndiseinkunn okkar svo hún líkist lyndiseinkunn Krists og aðgreinir hinn kristna frá heimsbarninu“ (5T, 344).

`Hugsaðu um þær ögranir, erfiðleika og skapraunir sem þú hefur orðið fyrir upp á síðkastið. Hefur þú borið þau með auðmýkt? Hvað getur þú gert til að láta þessar reynslur aga þig til?`