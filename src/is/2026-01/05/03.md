---
title:  Ljós í myrkum heimi
date:   26/01/2026
---

Í Fil 2.14 hvetur Páll Filippímenn til að gera „allt án þess að mögla og hika“. Ögranirnar við einingu safnaðarins eru svo alvarlegar að það er ekki hægt að viðhalda henni án þess að við leggjum okkur öll fram um það. Eining innan safnaðarins er afleiðing einingar okkar og Krists og hlýðni við orð hans. Hún er einnig nauðsynleg fyrir vitnisburð okkar, eins og Páll bendir á þegar hann kallar okkur til að skína „eins og ljós í heiminum“ (Fil 2.15).

Að nóttu til þegar tunglið skín ekki og við erum fjarri götulýsingum og birtu borga sjáum við fleiri stjörnur og þær virðast skína skærar. Það er andstæðan sem gerir mismuninn. Því dimmri sem himinhvolfið er því skærari virðast stjörnurnar. Þannig er það einnig með vitnisburð okkar. Því dimmra sem siðferðismyrkrið er umhverfis okkur þeim mun meiri mismun sjáum við milli lífernis hinna sönnu fylgjenda Guðs og lífernis heimsbarnanna

Það er því mikilvægt að láta ekki gerviljós heimshyggjunnar, þrýsting hennar og iðkanir ýta vitnisburði okkar út í myrkrið og hverfa að fullu.

`Lestu Fil 2.15, 16. Hvernig lýsir Páll því hvernig við sem börn Guðs ættum að vera og starfa?`

Sagt er að Job hafi verið „óaðfinnanlegur/ráðvandur“ (Job 1.1, 8; Job 2.3; sjá einnig Job 11.4 og Job 33.9). Í ljósi þeirra grimmilegu árása sem vitni Jesú mundu að öllum líkindum mæta hvetur Jesús okkur til að vera „falslaus sem dúfur“ (Matt 10.16). Páll hvetur okkur einnig til að vera „fákunnandi í því sem illt er“ (Róm 16.19). Nútíma fjölmiðlar eru ekki þekktir fyrir innihald sem einkennist af hreinleika og lyftir upp og er hvetjandi til dáða. Á slíkum tímum er gott fyrir okkur að fylgja ráðleggingu Davíðs þar sem hann segir: „Ég vil ekki hafa illvirki fyrir augum“ (Slm 101.3).

Við ættum aldrei að vera hrædd við að vera frábrugðin. Trú okkar ætti stöðugt að aðgreina okkur frá öðrum. Takmark okkar er að skína „eins og ljós í heiminum“ (Fil 2.15). Einasta leiðin til þess er að hafna því að aðlagast þessum heimi (Róm 12.2) og halda „fast við orð lífsins“ (Fil 2.16). Val okkar vitnar um hvort við höfum lifað með „dag Krists“ fyrir augum eða hlaupið til einskis (Fil 2.16; sbr. einnig 1Kor 9.24-27).

`Ef það er eitthvað í lífi þínu sem þú telur veraldlegt, hvernig getur þú þá hreinsað það úr lífi þínu?`