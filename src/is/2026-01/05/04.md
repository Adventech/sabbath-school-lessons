---
title:  Lifandi fórn
date:   27/01/2026
---

`Lestu Fil 2.17; 2Tím 4.6; Róm 12.1, 2 og 1Kor 11.1. Hvað er Páll að tala um í þessum versum?`

Páll hefur þegar látið í ljósi merkilega tvírætt viðhorf viðvíkjandi því hvort hann lifi eða deyi í þjónustu sinni fyrir Krist (Fil 1.20-23). Núna lætur hann í ljósi möguleikann á að blóði hans verði „úthellt við fórnarþjónustu mína“ (Fil 2.17). Þessi mynd er dregin af hinum forna sið um dreypifórn sem fólst í því að úthella vökva (olíu, vatni eða víni) sem fórn til Guðs (sjá t.d. 1Mós 35.14; 2Mós 29.40; 2Sam 23.15-17). Þessi augljósa „sóun“ á dýrmætum vökva í tengslum við tilbeiðslu kann að minna okkur á það þegar María smurði höfuð og fætur Jesú með „dýrum nardussmyrslum“ (Mrk 14.3-9; Jóh 12.3). Þetta var ekki drykkjarfórn en hún táknaði gífurlega mikla fórn sem bendir réttilega til fórnar Krists fyrir frelsun okkar.

Ef Páll yrði tekinn af lífi vegna starfs síns við að útbreiða fagnaðarerindið myndi hann fagna þar sem lífi hans væri úthellt sem fórn til Guðs. Í Gamla testamentinu eru þær yfirleitt ekki taldar vera sjálfstæðar fórnir heldur voru þær tengdar öðrum fórnum (sjá 4Mós 15.1-10; 4Mós 28.1-15) og því mundi Páll líta svo á að með því að fórna lífi sínu væri hann að bæta við fórnarþjónustu hinna trúuðu í Filippí þar sem þeir fyrir trú höfðu valið að helga líf sitt sem lifandi fórn til Guðs (Róm 12.1).

Hinir frumkristnu, þar á meðal þeir í Filippí (Fil 1.27-29) voru virkir við að útbreiða trú sína. Þeir deildu fagnaðarerindinu í helgidóminum og heimahúsum (Post 5.42). Þeir opnuðu heimili sín fyrir rannsókn ritninganna (Post 12.12; 1Kor 16.19; Kól 4.15; Fílm 1, 2) og gátu gefið ástæðuna fyrir trú sinni á grundvelli ritningarinnar (Post 17.11; Post 18.26; 1Pét 3.15). Frumherjar aðventsafnaðarins gerðu það sama. Í stað þess að reiða sig á að prestar dreifðu boðskapnum til nágrannanna deildu þeir trú sinni, höfðu Biblíurannsóknir og undirbjuggu fólkið undir skírn þegar prestur væri til staðar.

Þeir lögðu sig þannig fram sem lifandi fórn til að útbreiða fagnaðarerindið. Ættum við að gera eitthvað minna?

`Hugleiddu hvað það mundi þýða í lífi þínu að vera „lifandi fórn.“ Hve miklu fórnar þú fyrir ríki Guðs og hvað segir svar þitt þér um þig sjálfa(n)?`