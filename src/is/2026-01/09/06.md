---
title:  Máttur fagnaðarerindisins
date:   26/02/2026
---

`Lestu Kól 1.28, 29. Að hverju beinir Páll athygli sinni? Hvers vegna leggur Páll áherslu á sérhvern eða hvern mann?`

Páll beinir athygli sinni að því að boða Krist og hann krossfestan (1Kor 1.23). Samkvæmt Ef 5.27 var tilgangurinn með fórn Krists að „hann vildi leiða kirkjuna fram fyrir sig í dýrð án þess að hún hefði blett eða hrukku né neitt slikt. Heilög skyldi hún og lýtalaus“. Þannig var það markmið Páls með boðun fagnaðarerindisins að „leiða alla fram fullkomna í Kristi“ (Kól 1.28). Hann gerir það með því að kenna og aðvara - kenna hin ýmsu atriði kristinnar kenningar og iðkunar (2Þess 2.15; 1Tím 4.11; 1Tím 5.7; Tít 1.9) og vara við afleiðingum þess að hafna fagnaðarerindinu og þeim hættum sem stafa af falskennurum (Post 20.29-31; Róm 16.17).

Við vöxum og þroskumst sem kristnir þegar við tökum á móti kenningunum og hlýtum viðvörunum ritningarinnar. Þroski er mikilvæg hugmynd. Foreldrar ungabarns fagna yfir hverjum áfanga - fyrstu orðunum, fyrstu skrefunum, lestrarkunnáttu. Hvaða foreldri væri ekki uggandi ef barn þess gæti ekki gengið eða talað eftir mörg ár. Vöxtur og þroski eru eðlilegir þættir sem við reiknum með. Það sama á við um líf hins kristna. Þegar hinn kristni vex og þroskast og fullkomnast fær hann næma tilfinningu fyrir dýpt lögmáls Guðs og fyrirmæla hans sem „eiga sér engin takmörk“ (Slm 119.96). Við skiljum að þau smjúga „inn í innstu fylgsni sálar og anda“ og hugrenninga hjartans (Heb 4.12).

Við þurfum að gæta okkar og því talar Páll um að „áminna“ í Kól 1.28. „Margur vegurinn virðist greiðfær en endar þó í helju“ (Okv 14.12). Andleg glöggskyggni byggir á þekkingu á orði Guðs undir leiðsögn andans. Falskenningar hafa venjulegan einhvern sannleika en þær bæta einhverju við eða sleppa öðru sem Biblían segir (Jes 8.20). Þó þeim takist e.t.v. ekki að fá einstaklinginn til að efast um það sem Guð segir þá fá þær hann a.m.k. til að spyrja sjálfan sig hvort það sé virkilega mögulegt eða hvort það eigi við á okkar tímum. Við verðum að vera vitur sem nöðrur en saklaus sem dúfur þegar um er að ræða að greina sannar kenningar frá villu.

`Hvernig skilur þú hvað felst í því að vera fullkomin í Kristi (Kól 1.28). Á hvern hátt hjálpar skilningur okkar á því sem Jesús ávann fyrir okkur á krossinum okkur að vita hvað felst í því að vera fullkomin í Kristi Jesú?`