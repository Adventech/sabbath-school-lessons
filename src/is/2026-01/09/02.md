---
title:  Sættir vegna vondra verka
date:   22/02/2026
---

`Lestu Kól 1.21, 22. Hvað er Páll að ýja að þegar hann vísar til þess að vera „fráhverf Guði og óvinveitt í huga“? Hver er hinn væntanlegi ávöxtur dauða Krists (sjá einnig Ef 5.27)?`

Páll hefur ávallt dregið upp dökka mynd af mannkyninu, að minnsta kosti ef það er aðskilið frá réttlæti Krists. Hver mundi svo sem bera á móti því nú næstum tvö þúsund árum síðar? Einhver sagði eitt sinn að það sé ein kristin kenning sem við þurfum ekki að taka á móti á grundvelli trúar og það er syndugleiki mannsins.

En allt frá upphafi syndarinnar hefur Guð átt frumkvæðið að því að sætta okkur við sig þrátt fyrir illsku okkar. Það er að segja, Guð hefur allt frá upphafi unnið að því að leysa synda-vandamálið jafnvel þó einasta lausnin finnist einungis í dauða hans sjálfs á krossinum.

Í Eden kallaði hann til Adams, meistaraverk sköpunar sinnar: „Hvar ertu?“ (1Mós 3.9). Og í dag heldur hann áfram að leita að einasta týnda sauðnum - okkur. Hann leitar okkar einstaklingslega. Hann hefur fullkomið áform um að ná til okkar og notar frummyndina að fyrirheiti frelsunaráformsins í 1Mós 3.15 um óvináttu milli okkar og Satans.

Stundum er fagnaðarerindið gert svo flókið og fræðilegt að það hefur litla hagnýta merkingu fyrir þá sem lifa á 21. öldinni. En í rauninni er það mjög einfalt og blátt áfram.

Fagnaðarerindið er þríþætt:

Í fyrsta lagi, Jesús kom og dó fyrir syndir okkar þar sem við erum hjálparvana að frelsa okkur sjálf (sjá Róm 5.6-8).

Í öðru lagi, þegar við tökum á móti dauða hans sem okkar fyrir trú, iðrun og skírn erum við réttlætt og frelsuð frá bölvun syndarinnar (sjá Róm 5.9-11; Róm 6.6, 7).

Í þriðja lagi þá er það líf sem við lifum nú ávöxtur þess að við erum sameinuð Kristi og finnum fyrir endurskapandi mætti hans og hann lifir lífi sínu í okkur (sjá 2Kor 5.17-21; Gal 2.20).

Þetta eru ekki endilega aðgreindir þættir eða atburðir. Þeir geta allir komið í einu strax og við erum tilbúin að taka á móti Jesú í lífi okkar. Einnig má endurnýja þá dag hvern þegar við gefumst honum á hverjum morgni. Óháð því hvernig hvert okkar hefur fundið fyrir frelsunarverki Krists í lífi okkar þá er dauði Jesú alltaf undirstaðan og við verðum alltaf að snúa aftur þangað.

`Þegar við lítum á okkur sjálf, lyndiseinkunn okkar og okkar innri mann hvað er það þá sem sýnir okkur þörfina fyrir krossinn?`