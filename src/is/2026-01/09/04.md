---
title:  Eilífðaráform Guðs
date:   24/02/2026
---

`Lestu Kól 1.24, 25. Hvað segir Páll um þjáningar sínar vegna Krists?`

Þó svo Páll hafi skrifað bréfið til Kólossu þegar hann var í stofufangelsi í Róm þá var það e.t.v. versta þjáning hans að geta ekki starfað af jafn miklum ákafa frá einum stað til annars eins og hann hafði gert áður (Post 20.20). Þær þjáningar sem Jesús hafði sagt fyrir um (Matt 24.9; Jóh 16.33) eru „ekki neitt í samanburði við þá dýrð sem á okkur mun opinberast“ (Róm 8.18). Þetta er það sem skiptir meira máli. Á sama hátt og Páll hafði skrifað hinum kristnu í Filippí þá fagnar hann nú yfir þjáningum sínum sem koma þeim til góða (Kól 1.24).

Páll kann að vera í fangelsi „en orð Guðs verður ekki fjötrað“ (2Tím 2.9). Meðan Páll var í fangelsi skrifaði hann einnig bréfin til Filippí, Efesus og Fílemons. Eftir að honum var sleppt úr haldi blés Guð honum í brjóst að skrifa hinar mikilvægi ráðleggingar sem finnast í fyrra bréfinu til Tímóteusar og til Títusar. Síðan skrifaði hann síðara bréfið til Tímóteusar í síðustu fangelsun sinni í Róm. Þessi lokaár gáfu Páli tækifæri til að skrifa verulegan hluta Nýja testamentisins, þar á meðal Hebreabréfið.

Eilífðaráform Guðs sá þetta fyrir ásamt mörgu öðru. Gríska orðið sem Páll notar í Kól 1.25 og er þýtt „hlutverk“ gefur til kynna „fyrirkomulag Guðs“ (sjá t.d. 1Tím 1.4). (Sjá Luke Timothy Johnson, The First and Second Letters to Timothy. New York: Doubleday, 2001, bls. 164). Það felur í sér postullegt embætti Páls. Í víðari merkingu felur það í sér alla forsjón Guðs í frelsunaráforminu. Áformið með þjónustustarfi Páls og hinna postulanna og jafnvel spámanna Gamla testamentisins (Ef 2.20; Ef 3.5), þar á meðal Móse var að „boða orð Guðs óskorað“ (Kól 1.25) samkvæmt þessu guðlega áformi.

Við munum líta nánar á þetta mál á morgun en það hjálpar að taka eftir því að Páll gerði sér grein fyrir því að starf hans var einungis lítill þáttur í yfirgripsmeira áformi sem hófst allt „frá grundvöllun heimsins“ (Matt 13.35; Ef 1.4).

`Hugleiddu líf þitt. Hvernig falla ákvarðanir þínar inn í víðtækara áform Guðs? Getum við í rauninni vitað hvort ákvörðun okkar sé virkilega „lítil“? Gæti hún hafa víðtækari áhrif sem verða einungis ljós síðar?`