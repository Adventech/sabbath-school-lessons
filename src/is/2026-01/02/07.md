---
title:  Til íhugunar
date:   09/01/2026
---

„Margir geta ekki lagt framtíðaráform. Líf þeirra er óstöðugt. Þeir sjá ekki fram á hvernig málin muni ganga og það fyllir þá oft kvíða og óróleika. En minnumst þess að börn Guðs lifa sem pílagrímar í þessum heimi. Við höfum ekki visku til að áforma líf okkar. Það er ekki á okkar valdi að móta framtíð okkar. „Fyrir trú hlýddi Abraham, er hann var kallaður, og fór burt til staðar sem hann átti að fá til eignar. Hann fór burt og vissi ekki hvert leiðin lá“ (Heb 11.8).

Þegar Kristur var á jörðinni lagði hann engin áform fyrir sjálfan sig. Hann tók á móti áformum Guðs fyrir sig og faðirinn opinberaði áform hans dag frá degi. Þannig ættum við að reiða okkur á Guð þannig að líf okkar sé einfaldlega í samræmi við vilja hans. Þegar við felum honum líf okkar mun hann leiða okkur.

Of mörgum mistekst algjörlega þegar þeir leggja áform um glæsilega framtíð. Leyfðu Guði að áforma fyrir þig. Líkt og lítið barn, treystu leiðsögn hans sem „ver fætur sinna réttlátu“ (1Sam 2.9). Guð leiðir aldrei börn sín öðruvísi en þau myndu kjósa að verða leidd ef þau gætu séð endirinn frá upphafi og greint dýrðina af því að uppfylla áform sín sem samverkamenn hans“ (MH, bls. 478, 479).

**Til umræðu:**

`Líttu yfir liðna viku og skráðu það sem þú ert þakklát/ur fyrir. Hefur þú e.t.v. meira að vera þakklát/ur fyrir en þú gerðir þér grein fyrir?`

`Hugleiddu síðasta hluta tilvitnunarinnar hér að ofan. Þetta er sterk trúaryfirlýsing. Hvernig getur þú lært að bera svo mikið traust til Guðs?`

`Ræddu eftirfarandi yfirlýsingu í ljósi Kól 1.6, 23: „Í fjörutíu ár útilokaði vantrú, kvartanir og uppreisn hið forna Ísrael frá Kanaanslandi. Sömu syndir hafa seinkað komu nútíma Ísraels til hins himneska Kanaanslands. Í hvorugt skiptið var það fyrirheitum Guðs að kenna. Það er vantrú, heimshyggja, vanhelgun og deilur meðal þeirra sem telja sig vera fólk Guðs sem hafa haldið okkur svo mörg ár í þessum heimi syndar og sorgar. Ef söfnuður Krists hefði gert skyldu sína sem vígðir verkamenn Drottins hefði þessi heimur fengið viðvörun sína og Drottinn Jesús hefði komið til jarðarinnar í mætti og mikilli dýrð“ (LDE, bls. 38). Að hvaða leyti erum við e.t.v. sek um það sama í dag?`