---
title:  Máttur bænarinnar
date:   08/01/2026
---

`Lestu Kól 1.9-12. Hvað er það sem Páll biður sérstaklega um í þessari bæn?`

Páll biður þess að „Guð láti anda sinn auðga ykkur að þekkingu á vilja sínum með allri speki og skilningi“ (Kól 1.9). Viska hlotnast fyrst og fremst af því að treysta Guði að fullu og vera fús að gera vilja hans (Jóh 7.17) en reiða sig ekki á eigið hyggjuvit (Okv 3.5). En sú spurning kemur oft upp: „Hvað vill Guð að ég geri undir þessum kringumstæðum?“ Það eru aðallega þrjár leiðir til að læra hver sé vilji Guðs þegar við leitum hans í bæn:

1. Mikilvægustu uppsprettu viskunnar er að finna í Biblíunni. „Þitt orð er lampi fóta minna og ljós á vegum mínum“ (Slm 119.105).
2. Við getum einnig fundið vilja Guðs fyrir tilstilli kringumstæðna sem forsjón hans kemur til leiðar þegar við biðjum hann að opna okkur dyr eða loka þeim (sjá Kól 4.3).
3. Heilagur andi leiðbeinir okkur þegar við höfum lært að þekkja rödd hans og „heyra að baki þér með eigin eyrum: „Þetta er vegurinn, farið hann, hvort sem þér farið til hægri eða vinstri.“ (Jes 30.21).

Páll biður þess að Kólossumenn megi breyta „eins og Guði líkar“ (Kól 1.10). Auðvitað er enginn verðugur í eigin mætti en Guð telur okkur vera verðug fyrir náð hans og kallar okkur til að lifa í samræmi við þá háleitu köllun okkar (Ef 4.1; 1Þess 2.12). Páll notar sögnina að lifa/umgangast1 aftur þrisvar sinnum í þessu bréfi (Kól 2.6; Kól 3.7; Kól 4.5) en hún felur í sér að að lifa og starfa í samræmi við lögmál Guðs (2Mós 18.20) sem er einungis mögulegt fyrir starf Heilags anda (Esk 36.27).

Páll biður þess einnig að líf þeirra (og okkar) megi vera Guði þóknanlegt og nefnir síðan ýmsar leiðir til þess: „Að þið breytið eins og Guði líkar . . . með hvers kyns góðum verkum“ (Kól 1.9, 10) og þið „vaxið að þekkingu á Guði“ (Kól 1.10) og að lokum að þakka föðurnum (Kól 1.12).

`Ef einhver spyrði þig hvernig þú vitir að Guð sé að leiða þig í einhverja átt, hvernig myndir þú svara því og hvers vegna?`