---
title:  Bænarefni Páls
date:   05/01/2026
---

Fyrir nokkrum árum talaði prestur nokkur um bænir sem snerust um mig, mig, mig og þarfir mínar og langanir. Hann einkenndi þær réttilega sem „eigingjarnar smábænir,“ því að Guð hefur mikið stærri mál í huga.

`Lestu bæn Páls í Fil 1.9-11. Hvað er aðalefni hennar og hver eru hin miklu bænarefni hans? Hvað segir það þér um bæn?`

Bænin er skorinort og felur í sér öll áhyggjumál Páls sem hann síðan fjallar nánar um í bréfi sínu: kærleika, þekkingu, dómgreind, einlægni og ámælisleysi ásamt því réttlæti sem Jesús Kristur kemur til leiðar. Þessi bæn Páls og önnur þakkargjörð hans byggist á áherslu hans á söfnuðinn í heild sinni. Bæn hans snýst einungis um aðra, allan söfnuðinn og velmegun hans. Við skulum líta nánar á nokkra þætti hennar:

Megi elskan aukast enn þá meir. Páll biður ekki aðeins um meiri elsku heldur elsku sem beinist í ákveðna átt: „að þekkingu og dómgreind“ (Fil 1.9). Þekkingin á ekki einungis við um vitsmunalega þekkingu heldur andlega þekkingu sem fæst einungis fyrir samfélagið við Guð og rannsókn orðs hans (sjá Ef 1.17; Ef 4.13; 1Tím 2.4).

Dómgreind. Páll útskýrir hana sem hæfileikann til að „meta þá hluti rétt sem máli skipta“ (greina þá frá því sem er siðferðilega skaðlegt) og eru „hrein og ámælislaus“ (Fil 1.10).

Einlægni og ámælisleysi. „Allt sem hinn kristni gerir ætti að vera eins augljóst og sólarljósið“ (RC, bls. 71). Það á ekki að vera hrösunarhella sem gerir það erfiðara fyrir aðra að trúa.

Réttlæti fyrir Krist. Páll fjallar ítarlegar um þetta í bréfum sínum til Rómverja og Galatamanna en hann mun einnig fjalla um það í Fil 3. Við höfum ekki neitt réttlæti í okkur heldur öðlumst við það einungis fyrir Krist.

`Hvernig getur elska okkar „aukist enn meir“ (Fil 1.9). Hvers vegna er það svo mikilvægt fyrir líf hins kristna? (Sjá einnig 1Kor 13.1-8.)`