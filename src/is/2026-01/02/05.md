---
title:  Ávextir fagnaðarerindisins
date:   07/01/2026
---

Samskipti Páls við Kólossumenn voru frábrugðin samskiptum hans við Filippímenn. Hann flokkaði þá með þeim „sem hafa ekki séð mig sjálfan“ (Kól 2.1). Samt sem áður fullvissar Páll þá, líkt og hann gerði við Filippímenn, um að hann þakki Guði fyrir þá og biðji ávallt fyrir þeim.

`Lestu Kól 1.3-8. Hvað þrennt er hann Guði þakklátur fyrir?`

Páll dregur saman þrjár dyggðir sem hann nefnir einnig á öðrum stöðum: trú, von og kærleika (sjá 1Kor 13.13; 1Þess 1.3; 1Þess 5.8). Páll setur þær samt ekki í samband við Kólossumenn en hann þakkar föðurnum að þær séu á meðal hinna góðu og fullkomnu gjafa sem við fáum frá honum (Jak 1.17). Þegar við sjáum kærleika Guðs til okkar leiðir það til trtúar á Krist (Ef 2.4-8) og við öðlumst von um komandi himin. Pétur lýsir því sem „ óforgengilegri, flekklausri og ófölnandi arfleifð sem yður er geymd á himnum“ (1Pét 1.4).

Páll leggur einnig áherslu á að fagnaðarerindið sé áreiðanlegt þar sem það byggist á orði sannleikans. Páll notar þetta orðtak í öðrum ritum um hið innblásna orð Guðs (sjá 2Kor 6.7; 2Tím 2.15). Það er frábrugðið orðum manna þar sem það „sýnir kraft sinn“ í þeim sem trúa (1Þess 2.13) og „kemur því til leiðar“ sem Guði þóknast (Jes 55.11). Þegar svo fagnaðarerindið er boðað kemur máttur Guðs fram í verkum Heilags anda á hjörtu áheyrendanna og fólkið bregst við því. Fagnaðarerindið framleiðir ávöxtinn þar sem það er „orð lífsins“ (Fil 2.16).

Ef til vill vekur útbreiðsla fagnaðarerindisins á svo stuttum tíma mesta furðu. Tæpum þrjátíu árum eftir dauða Krists og upprisu gat Páll sagt að það hefði verið „heyrt og boðað . . . öllu sem skapað er í heiminum“ (Kól 1.23). Víðtækt vegakerfi Rómverja skapaði möguleika fyrir hraða útbreiðslu og ferðalög, en það var einmitt þær leiðir sem hægt var að nota til að dreifa bréfum Páls svo fljótt og víða. En svo er það máttur Guðs sem er að verki í orðinu sem kveikir hið andlega líf í hverjum og einum (Jak 1.18; 1Pét 1.23) og gerir þá að nýjum mönnum í Kristi (2Kor 5.17).

`Í Kól 1.5 talar Páll um vonina „um það sem þið eigið geymt í himnunum.“ Hvernig skilur þú þessa von og hvers vegna á hún við um þig þó svo þú sért hennar ekki verður?`