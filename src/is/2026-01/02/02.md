---
title:  Samfélag í fagnaðarerindinu
date:   04/01/2026
---

`Lestu Fil 1.3-8. Fyrir hvað er Páll þakklátur? Hvaða fullvissu gefur hann Filippíbúum og hvers vegna er það mikilvægt?`

Páll stofnaði söfnuðinn í Filippí og við sjáum hlýju kristins samfélags skína í gegnum bréf hans. Þó svo Páll væri fjötraður og í fangelsi í mörg hundruð kílómetra fjarlægð bar hann söfnuðinn og meðlimi hans í hjarta sínu. Hann þráði þá alla „með ástúð Krists Jesú“ {Fil 1.8) og þakkar Guði fyrir þá. Þakkargjörð hans gefur okkur jafnvel örlitla innsýn í meðalgöngu Jesú fyrir okkur á himnum.

Á dómskildi æðsta prestsins voru tólf steinar sem táknuðu tólf ættkvíslir Ísraels. Hann átti að bera það á brjósti sér sem meðalgangari þeirra (2Mós 28.29). Þannig ber einnig æðsti prestur okkar, Jesús, nöfn fólks síns fram fyrir föðurinn.

Það er eftirtekatrvert að orðalagið í Fil 1.3, 4 er tvírætt varðandi samband Páls við Filippíbúa. Venjulega er það þýtt þannig að Páll minnist þeirra í bænum sínum, en það má einnig þýða að þeir minnist hans. En hvort sem um er að ræða þá leggur það áherslu á gagnkvæmni þeirra eins og fram kemur í hugtakinu „samfélag“ (Fil 1.5). Á sama hátt og Páll vildi þjást með Kristi (Fil 3.10) þá „þjáðust“ Filippíbúar með Páli og tóku þátt í að styðja hann fjárhagslega í þjónustu hans (Fil 4.14, 15). Þessi gagnkvæmni allt frá upphafi (Fil 1.5) fær hann til að þakka Guði fyrir þá og biðja fyrir þeim „með gleði“ (Fil 1.4).

Það vekur athygli að Páll lýsir fangelsun sinni á mjög jákvæðan hátt. Hún gefi honum tækifæri til að „verja fagnaðarerindið og sannfæra menn um gildi þess“ (Fil 1.7). Sú staðreynd að hann notar þessi tvö lagahugtök-verja og sannfæra - bendir til þess að réttarhöld hans séu yfirvofandi en einnig að hann sé upptekinn af að ræða við hermenn og gesti um fagnaðarerindið. Það er mikilvægt að verja það árásum og staðfesta gildi þess. Páll virðist hafa minni áhyggjur af framtíð sinni en staðfestingu á sjálfu fagnaðarerindinu. Hvort sem hann lifir eða deyr þá er Páll fullviss um að Guð muni fullkomna „góða verkið“ sem hann byrjaði í öllum sem treysta honum (Fil 1.6).

`Hvernig skilur þú fyrirheitið um að Guð muni fullkomna „í ykkur góða verkið“ (Fil 1.6)? Hvað felur það í sér? Mun því verða lokið fyrir endurkomuna?`