---
title:  Til íhugunar
date:   27/03/2026
---

„Sál sem gefið hefur sig Kristi, verður virkisborg hans sem hann ræður yfir í heimi sem er í uppreisn og ásetningur hans er að ekkert yfirvald þekkist þar annað en hann sjálfur. Sál, sem er þannig á valdi himneskra afla, er óvinnandi vígi sem stenst árásir Satans. En ef við göngumst ekki undir stjórn Krists nær hinn vondi okkur á vald sitt. Við erum óhjákvæmilega undir áhrifum annars hvors hinna miklu máttarvalda sem berjast um yfirráð í heiminum. Ekki er nauðsynlegt að við kjósum vitandi vits að þjóna myrkravöldunum til þess að þau nái okkur á vald sitt. Það nægir að við vanrækjum að ganga til liðs við ríki ljóssins. Ef við vinnum ekki með hinum himnesku boðberum nær Satan tökum á hjartanu og gerir það að bústað sínum. Eina vörnin gegn hinu illa er að Kristur eigi bústað í hjartanu fyrir trú á réttlæti hans. Ef við komumst ekki í lifandi samband við Guð getum við aldrei staðist hin vanhelgu áhrif sjálfselsku, undanlátssemi og freistinga til að syndga. Við getum lagt niður margar slæmar venjur, kunnum að segja skilið við Satan um stundarsakir en án lifandi sambands við Guð með því að við beygjum okkur fyrir honum hvert andartak hljótum við að bíða ósigur. Án persónulegra kynna af Kristi og stöðugs samfélags við hann erum við ofurseld óvininum og endum með því að þóknast honum“ (ÞA, bls. 236, 237).

**Til umræðu:**

`Hugleiddu tilvitnunina hér að ofan. Það eru aðeins tvær hliðar í deilunni miklu og ef við kjósum að velja ekki Krist erum við Satans megin (Lúk 11.23). Hversu mjög sem sú tilhugsun ónáðar okkur þá er Guð ekki skuldbundinn að tryggja að sannleikur hans ónáði okkur ekki. Hvað segir það okkur um hve mikilvægt það er í rauninni að beygja vilja okkar undir Krist?`

`Lestu Opb 14.14-16. Vorregn hvítasunnunnar skapaði möguleika á því að sæði fagnaðarerindisins spíraði og óx en haustregnið undirbýr jörðina fyrir endanlega uppskeru. Hvernig fellur Opb 14.12 inn í þá mynd?`

`Hvernig hefur menningarumhverfi okkar og heimurinn áhrif á okkur sem söfnuð eða einstaklinga? Hvernig getum við varist gegn neikvæðum áhrifum heimsins sem hafa alltaf skapað vandamál fyir fólk Guðs á öllum tímum?`