---
title:  Hugleiðið þetta
date:   11/02/2026
---

„Friður Guðs, sem er æðri öllum skilningi, mun varðveita hjörtu ykkar og hugsanir ykkar í Kristi Jesú“ (Fil 4.7). Innra líf okkar hefur þörf fyrir vernd. Það er eftirtektarvert að þetta vers notar myndmál úr hernaði í sambandi við frið Guðs. Gríska orðið sem þýtt er „varðveita“ lýsir hersveit sem verndar borg gegn innrás (2Kor 11.32; sbr. Post 9.24).

Annar mikilvægur þáttur í innri frið er að lifa í samræmi við vilja Guðs. „Gnótt friðar hafa þeir er elska lögmál þitt og þeim er við engri hrösun hætt“ (Slm 119.165).

`Lestu Fil 4.8, 9. Hvað erum við sérstaklega hvött til að gera?`

Páll byrjar þessi vers með orðunum „að endingu, systkin“ og lista yfir sex dyggðir og gagnorða lýsingu þeirra og hvatningu til að fylgja fordæmi Páls. Þessi þvermenningarlega loka-hvatning passar vel inn í hið grísk-rómverska umhverfi í Filippí með tvíþættri áherslu á dyggð og fordæmi. Það vekur samt eftirtekt að áhersla hans er á biblíulegar dyggðir þar sem hann sleppir að nefna fjórar megindyggðir Grikkja (skynsemi, réttvísi, bindindi og hugrekki).

1. Allt sem er satt. Það er engin tilviljun að listinn hefst á megindyggð Biblíunnar, sannleikanum sem Jesús og allt Nýja testamentið leggja áherslu á (sjá t.d. Post 26.25; Róm 1.18; 1Kor 13.6; 2Kor 4.2; Ef 4.15; 1Tím 3.15; Jak 1.18; 1Pét 1.22; 1Jóh 2.21).
2. Allt sem er göfugt. Gríska orðið vísar til persónulegra dyggða (sbr. 1Tím 3.8,11 og Tít 2.2 þar sem það er þýtt „heiðvirður“).
3. Allt sem er rétt. Þessi dyggð er skýrgreind af réttlátu eðli Guðs (sbr. notkun þess í Fil 1.7).
4. Allt sem er hreint. Hugsanir og athafnir streyma frá réttlæti Guðs sem við öðlumst fyrir trú (sjá 1Jóh 3.3).
5. Allt sem er elskuvert. Fegurð sem er augljós í sköpunarverki Guðs.
6. Allt sem er gott afspurnar. Það sem er vingjarnlegt, aðlaðandi og höfðinglegt.

Páll framsetur tvo aðra eiginleika til að fyrirbyggja að þessum dyggðum verði gefin heiðin merking: „Hvað sem er dyggð og hvað sem er lofsvert, hugfestið það“ (Fil 4.8). Og til þess að fyrirbyggja allan vafa og hugsanlegan misskilning hvetur Páll okkur til að stunda það sem við höfum lært og numið, heyrt og séð hann gera (Fil 4.9).