---
title:  Lyklarnir að gleði okkar
date:   12/02/2026
---

`Lestu Fil 4.10-13, 19. Hvaða lykla að ánægjuríku, hamingjusömu lífi bendir Páll á?`

Þegar miklir erfiðleikar steðja að, eins og hungur, veikindi, meiðsli eða missir, förum við að hugleiða það sem máli skiptir og dvelja við þær blessanir sem við tökum yfirleitt sem sjálfsagðar. Það er þegar við búum við lítinn kost (Fil 4.12), erum hungruð eða líðum skort að trúin nýtur sín.

Aftur á móti þegar við höfum allsnægtir ættum við að hafa í huga að það gæti allt horfið á einu augnabliki (sjá Okv 23.5). Bæði Job og Páll minna okkur á að við komum ekki með neitt í heiminn þegar við fæddumst og við tökum ekkert með okkur í gröfina (Job 1.21; 1Tím 6.7).

**Tökum eftir þessum fyrirheitum Biblíunnar:**

1. Slm 23.1 - „Drottinn er minn hirðir, mig mun ekkert bresta.“
2. Matt 6.32 - „Yðar himneski faðir veit að þér þarfnist alls þessa.“
3. 1Pét 5.7 - „Varpið allri áhyggju ykkar á hann því að hann ber umhyggju fyrir ykkur.“
4. Fil 4.19 - „En Guð minn mun uppfylla allar ykkar þarfir og láta Krist Jesú veita ykkur af dýrlegum auðæfum sínum.“

Og undursamlegast af öllu er sú staðreynd að „allt megna ég fyrir hjálp hans sem mig styrkan gerir“ (Fil 4.13). Það er vafasamt að nokkurt okkargeri sér fyllilega grein fyrir því hvað felst í hugtakinu „allt.“ Eins og með allar beiðnir um hjálp Guðs og styrk þá verðum við að biðja í samræmi við vilja hans. En oft biðjum við jafnvel ekki um það sem við vitum að sé í samræmi við vilja hans. Þess vegna segir Jakob: „Þið eigið ekki af því að þið biðjið ekki“ (Jak 4.2).

Hér er nokkuð sem við getum beðið um með fullvissu þar sem við vitum að það er í samræmi við vilja Guðs:

1. Hjálpræði fyrir ástvin eða vin (1Tím 2.3, 4).
2. Hugrekki til að deila trú okkar (Opb 22.17).
3. Fyrigefningu þegar við játum rangindi okkar og hverfum frá þeim (1Jóh 1.9).
4. Styrk til að hlýða boðorðum Guðs (Heb 13.20, 21).
5. Elsku til þeirra sem hata okkur og fara illa með okkur (Matt 5.44).
6. Visku undir krefjandi kringumstæður (Jak 1.5).
7. Skilning á sannleikanum í orði Guðs (Jóh 8.32).

`Hvernig bregst þú við þegar það sem þú hefur beðið um er enn ekki komið eða kemur jafnvel aldrei?`