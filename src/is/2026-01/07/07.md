---
title:  Til íhugunar
date:   13/02/2026
---

„Einungis þeir sem fá stöðugt skammta af náð munu hafa þann mátt sem til þarf til að mæta daglegum þörfum sínum og möguleika að nota þann mátt. Í stað þess að horfa fram á við til þess að einhvern tímann fái þeir sérstakan andlegan mátt sem gerir sálinni kleift að vinna sigur þá gefa þeir sig daglega á vald Guðs svo hann geti gert þá að verkfærum sem hann getur notað. Þeir endurbæta daglega tækifæri sín til að þjóna í sínu umhverfi. Þeir vitna daglega um meistarann hvar sem þeir kunna að vera, hvort sem það er á vinnustað þeirra, á heimilum sínum eða á opinberum vettvangi.

Það er dásamleg huggun fyrir hinn dygga starfsmann að vita til þess að jafnvel Kristur á jarðvistartíma sínum leitaði daglega til föður síns til að fá nýjan skammt af þeirri náð sem hann þarfnaðist, og frá þessu sambandi við Guð fór hann út til að styrkja og blessa aðra. . . .

Hver verkamaður sem fylgir fordæmi Krists mun vera reiðubúinn að taka á móti þeim mætti sem Guð hefur heitið söfnuði sínum og nota hann til að þroska uppskeru jarðarinnar“ (AG, bls. 117).

„Guð þekkir þarfir okkar og hann hefur séð fyrir þeim. Drottinn hefur fjárhirslu með forða fyrir þarfir barna sinna og hann hefur gefið þeim það sem þau þarfnast undir öllum kringumstæðum. Hvers vegna ættum við því ekki að treysta honum? Hann hefur gefið börnum sínum dýrmæt fyrirheit ef þau hlýða trúfastlega fyrirmælum hans. Engin byrði er honum ofviða, ekkert myrkur er svo svart að hann geti ekki eytt því, enginn veikleiki sem hann getur ekki gert að styrkleika, enginn ótti of mikill fyrir hann að róa niður og enginn verðugur draumur sem hann getur ekki leiðbeint í og réttlætt.

Við eigum ekki að líta til okkar sjálfra. Því meir sem við dveljum við ófullkomleika okkar því minni styrk höfum við til að sigrast á honum“ (TMK, bls. 224).

**Til umræðu:**

`Hugleiddu sumar björtustu bænheyrslur þínar. Hvernig hafa þær hjálpað þér að finna frið Guðs sem er æðri öllum skilningi? Hvað með þær bænir sem hefur ekki verið svarað? Hvernig getur þú samt fundið fyrir þeim friði sem Guð hefur heitið?`

`Hvað notar þú tímann til að hugsa um í ljósi Fil 4.8? Hversu vel hjálpa hugsanir þínar þér að styrkja trú þína og göngu með Drottni?`

`Ræðið saman um síðustu tilvitnunina hér að ofan. Hvað felur þessi yfirlýsing í sér: „Því meir sem við dveljum við ófullkomleika okkar því minni styrk höfum við til að sigrast á honum“ Hver er þá lykillinn að sigri?`