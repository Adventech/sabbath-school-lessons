---
title:  „Verið glöð í Drottni“
date:   01/02/2026
---

`Lestu Fil 3.1-3. Hvaða jákvæðu og neikvæðu þætti bendir Páll á í þessum versum og hvernig eru þeir tengdir? Hvernig lýsir hann hinum trúuðu?`

Páll byrjar á mjög jákvæðan hátt og svo virðist sem hann sé að ljúka bréfi sínu. En hann er ekki búinn! Hann hverfur aftur tilbaka til meginefnis bréfsins: Að gleðjast í Drottni og hann nefnir ýmsar ástæður til þess. Mikilvægast er að bera traust til Krists en ekki treysta okkur sjálfum. Við „miklumst af Jesú Kristi en treystum engum ytri auðkennum“ (Fil 3.3). Hvert okkar hefur ekki á einn eða annan hátt lært þá erfiðu lexíu að treysta ekki holdinu?

Hin sterka þrefalda viðvörun að „varast“ eitthvað finnst hvergi annars staðar í Biblíunni. Augsýnilega vissu Filippímenn vel hvað Páll var að tala um. Viðvörunin virðist eiga við hóp falskennara sem er lýst á þrjá vegu fremur en þrjú mismunandi vandamál.

Oft var talað um vonda eða trúlausa einstaklinga í Ísrael sem hunda (Fil 3.2; sbr. Slm 22.17; Jes 56.10; Matt 7.6; 2Pét 2.21, 22). Falskennurum var einnig oft lýst sem „vondum verkamönnum.“ Einnig var vísað til þeirra sem „hinna sundurskornu“ (Fil 3.2) sem sýnir að þeir leituðust við að þröngva umskurninni á þá heiðingja sem komu til trúar líkt og þeir gerðu í Galatíu og á öðrum stöðum í andstöðu við ákvörðun postularáðsins (sjá Post 15).

Það er eftirtektarvert að svo virðist sem ein lausnin á andlegum áskorunum, þar á meðal útbreiðslu falskenninga, sé að „vera glöð í Drottni“ (Fil 3.1; sbr. Fil 4.4).

Hvað sem við fögnum yfir færir okkur fögnuð eða gleði. Guð vill að við séum glöð og orð hans er einskonar leiðbeiningabók um sanna hamingju og varanlegan fögnuð. Það felur í sér að veita trúfesti Guðs viðtöku (Slm 31.8), leita hælis hjá honum (Slm 5.12), taka á móti blessunum frelsunarinnar (Slm 9.14), láta lögmál hans móta líf okkar (Slm 19.15) þar á meðal hvíldardaginn (Jes 58.13, 14), trúa orði hans (Slm 119.162), og ala upp trúrækin börn (Okv 23.24, 25).

`Lífið getur verið okkur öllum erfitt óháð því hve vel gengur í augnablikinu. En yfir hverju getum við og ættum að fagna jafnvel þó allt gangi ekki alveg að óskum í augnablikinu? Hvað hindrar þig í því að gera það?`