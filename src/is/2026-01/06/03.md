---
title:  „Fyrra líf“ Páls
date:   02/02/2026
---

Það er algengt meðal kristinna trúskiptinga að hugsa um líf sitt sem lífið áður en þeir tóku á móti Jesú og lífið eftir viðtöku hans líkt og Páll gerir í Fil 3. Samt sem áður, hvort sem það er rétt eða rangt, tölum við stundum um þá sem eru ekki kristnir sem „góða“ og samkvæmt mælikvarða heimsins kunna margir að vera það. En samkvæmt mælikvarða Guðs er enginn það, ekki einu sinni hinir kristnu.

`Í Fil 3.4-6 bendir Páll á margt í lífi sínu sem hann hafði eitt sinn verið hreykinn af. Hvað var það? Hvernig myndir þú lýsa því „góða“ í þínu eigin lífi (bæði fyrr og nú)?`

Páll gerir óbeinan samanburð á trúuðum Gyðingum sem útbreiða falskar kenningar og trúuðum einstaklingum sem eru óumskornir en reiða sig algjörlega á Krist varðandi frelsun sína og bera ekkert traust til mannaverka eins og umskurnar (sjá Heb 6.1; Heb 9.14; sbr. Róm 2.25-29). Jafnvel þó fyrra líf Páls og staða hafi verið glæsileg í augum meðbræðra hans þá stuðluðu þau ekkert að frelsun hans. Þess í stað voru þau hindrun þar sem þau blinduðu hann um hríð varðandi þörf hans fyrir Krist.

Páll var ekki einungis umskorinn heldur var hann Ísraelíti frá fæðingu og tilheyrði fólki sáttmálans og var umskorinn á áttunda degi. Auk þess var hann af ættkvísl Benjamíns en nokkrar mikilvægustu borgir Ísraels voru á því umráðasvæði. Páll kunni ekki aðeins hebresku sem nemandi Gamalíels (Post 22.3; Post 26.4, 5) og farísei heldur hafði hann góða þekkingu á lögmálinu og hvernig ætti að beita því, einkum samkvæmt hefðum.

Páll var svo kostgæfinn varðandi lögmálið að hann ofsótti söfnuðinn þar sem svo virtist sem söfnuðurinn ógnaði lífsleið Gyðinga sem hann taldi að lögmálið lýsti. Þó svo Páll væri ámælislaus hvað réttlæti á mannlegum grundvelli áhrærði þá gerði hann sér í rauninni grein fyrir að lögmálið væri „dýpra“ og kröfuharðara en hann hafði ímyndað sér og ef Krists nyti ekki við fordæmdi það hann.

`Berðu saman Róm 7.7-12 og Matt 5.21, 22, 27, 28. Hvaða mikilvægt atriði benda bæði Jesús og Páll á varðandi lögmálið og hvers vegna er „trúin á Krist“ (Fil 3.9) fremur en lögmálið einasta leiðin til réttlætis? Hve vel heldur þú lögmálið í ljósi þess sem Jesús sagði að við ættum að gera?`