---
title:  Fullt traust einungis í Kristi
date:   31/01/2026
---

### Lesefni vikunnar

Fil 3.1-16; Róm 2.25-29; Jóh 9.1-39; Ef 1.4, 10; 1Kor 9.24-27.

> <p>Minnistexti</p>
> Ég vil þekkja Krist og kraft upprisu hans, ég vil þjást með honum og líkjast honum í dauða hans. Mætti mér auðnast að ná til upprisunnar frá dauðum“ (Fil 3.10, 11).

Okkur finnst alltaf eitthvað grunsamlegt við frelsun fyrir trú eina án lögmálsverka. Einhvern veginn höfum við öll tilhneigingu til að treysta á verk okkar eins og þau geti bætt einhverju við frelsun okkar. Páll glímir við þetta vandamál á sláandi hátt með harkalegri ádeilu á þá sem staðhæfa að umskurn sé nauðsynleg til þess að frelsast.

Í viðleitni sinni að koma í veg fyrir að sumir telji að verk þeirra, eins og t.d. umskurnin, tryggi á einhvern hátt frelsun þeirra gerir Páll það ljóst að réttlætið sé gjöf sem fæst fyrir trú en ekki fyrir lögmálið. Þó svo umskurnin sé ekki vandamál dagsins í dag þá er meginreglan það vissulega.

Siðbót mótmælenda hófst á grundvelli þessa vandamáls: Hver eru hlutverk trúar og verka í lífi fylgjenda Krists? Þegar allt kemur til alls þá er Kristur okkur allt sem höfundur og fullkomnari trúarinnar (Heb 12.2). Ef forgangsröð okkar er rétt þá lifum við í fullvissunni um kærleika Guðs og njótum nú þegar fyrirheitisins um frelsun og „treystum engum ytri auðkennum“ (Fil 3.3).