---
title:  Frumburður allrar sköpunar
date:   16/02/2026
---

Í Nýja testamentinu eru hugtökin „frumburður“ og „frumgetinn“ oftast notuð um Jesú (sjá Lúk 2.7; Róm 8.29; Heb 1.6; Opb 1.5) þar á meðal bæði skiptin í Kólossubréfinu. En jafnvel þegar þau eru notuð um aðra fela þau ekki endilega í sér tímaröð. Í Biblíunni leggja þau áherslu á sérstakt samband milli feðga, óháð tímaröð. Við finnum þau jafnvel notuð um yngri syni sem höfðu æðri stöðu meðal bræðra sinna, eins og t.d. Ísak, Jakob og Jósef.

Þó svo Davið væri yngstur átta sona var hann vígður til konungs (1Sam 16.10-13) og Guð sagði fyrir munn sálmaskáldsins: „Ég geri hann að frumburði mínum, að hinum æðsta meðal konunga jarðarinnar“ (Slm 89.28). Hann segir einnig við Móse: „Ísrael er frumburður minn“ (2Mós 4.22). Þannig sjáum við að hugtökin vísa oft til virðingarstöðu.

`Lestu Kól 1.15-17. Hvaða ástæðu gefur Páll fyrir því að kalla Jesú „frumburð allrar sköpunar“?`

Það er greinilegt að Páll er ekki að leggja til að Jesús hafi verið fyrsta skapaða veran. Tvisvar segir hann að Jesús hafi skapað allt: „Allt var skapað fyrir hann og til hans“ (Kól 1.16). Báðar þessar yfirlýsingar benda á að það hafi verið fyrir tilstilli Jesú að Guð framkvæmdi sköpunina (sjá einnig Ef 3.9; Jóh 1.1-3 og Opb 4.11).

Yfirlýsing Páls er eins yfirgripsmikil og hægt er. Allt þýðir allt -umfang (himinn og jörð), tilveru (sýnilegt og ósýnilegt), notagildi (hásæti og herradómar, tignir og völd). Síðustu hugtökin eiga venjulega við um englaverur (sjá Ef 3.10; Ef 6.12). Og til þess að vera viss um að við misskiljum hann ekki þá bendir Páll einnig á að Jesús hafi verið „fyrri en allt“ (Kól 1.17). Gríska hugtakið nær bæði til félagslegrar stöðu og einnig tíma, en allar aðrar tilvísanir Páls í ritum sínum hafa með tíma að gera (1Kor 2.7; Gal 1.17; Ef 1.4).

Önnur ástæða sem Páll gefur fyrir yfirburðum Jesú er að „allt á tilveru sína í honum“ (Kól 1.17). Gríska orðið þýðir í rauninni að „sameina“. Jesús er sá sem sameinar alheiminn, ekki einungis vegna hlutverks hans sem skapari heldur er hann einnig endurlausnarinn.

`Guð, skaparinn, dó fyrir okkur. Hverju gætu verk okkar bætt við það? Hvers vegna er það guðlast að tala um að verk okkar geti bætt einhverju við það sem Kristur gerði?`