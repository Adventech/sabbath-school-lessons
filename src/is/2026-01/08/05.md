---
title:  Upphafið (og frumkvöðull)
date:   18/02/2026
---

`Lestu Kól 1.18. Hvaða tengsl eru milli þess að Kristur sé höfuðið og hann sé einnig „upphafið“?`

Á hebresku, máli Gamla testamentisins, eru hugtökin „höfuð“ og „upphaf“ náskyld. Það síðara kemur fyrst fyrir í 1Mós 1.1: „Í upphafi skapaði Guð himin og jörð.“ Jesús er „höfuð“ mannkynsins og safnaðarins ekki aðeins vegna holdtekju sinnar heldur einnig sem skaparinn.

Á grískunni, máli Nýja testamentisins, hefur hugtakið „upphaf“ víðtæka merkingu. Í þessum texta á það við um Jesú sem uppsprettu og frumkvöðul safnaðarins (Kól 1.18) og þar með höfuð hans á sama hátt og hann er „upphaf“ eða frumkvöðull sköpunarinnar.

En Jesús er ekki aðeins frumkvöðull varðandi sköpunina og söfnuðinn heldur einnig vegna upprisu sinnar frá dauðum (Róm 6.3, 4) - frumkvöðull hinnar nýju sköpunar. Þar sem laun syndarinnar er dauði sýnir sigur hans yfir dauðanum einnig sigur hans yfir syndinni og mátt hans til að endurskapa okkur í ímynd sinni. Allt þetta sýnir fram á hvers vegna hann er „frumburðurinn frá hinum dauðu.“ Upprisa hans er sérstæð, þó hún sé ekki sú fyrsta (upprisa Móse var sú fyrsta og skapaði því deilur við djöfulinn yfir líkama hans [Júd 9]). Án upprisu Krists hefði enginn annar getað verið reistur frá dauðum.

Það hjálpar að líta í stuttu máli á ástæðurnar sem Páll nefnir fyrir yfirburðum Jesú:

1. Hann er fullkomin opinberun hins ósýnilega Guðs.
2. Hann er orsakavaldur alls sem var skapað.
3. Hann var til áður en allt annað varð til og allt á tilveru sína í honum.
4. Hann er höfuð safnaðarins sem er líkami hans.
5. Hann er orsakavaldur sköpunarinnar og endursköpunarinnar.
6. Hann hefur sigrað yfir synd og dauða og þess vegna öðlast rétt til að reisa upp alla þá sem setja traust sitt á hann sem frelsara.
7. Jesús hefur alltaf verið til en vegna alls þessa hefur hann öðlast sérréttindi sem höfuð mannkynsins og höfuð safnaðarins.

`Hverju þarft þú að breyta svo að þú getir betur fundið fyrir sérstöðu Krists í lífi þínu?`