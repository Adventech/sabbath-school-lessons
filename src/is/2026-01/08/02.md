---
title:  Ímynd hins ósýnilega Guðs
date:   15/02/2026
---

Þegar við horfum í spegil eða á mynd sjáum við ímynd okkar sjálfra, en hún er flöt og í tvívídd. Að vissu leyti gefur höggmynd betri hugmynd en samt skortir hana lifandi, lífrænan raunveruleika. Þó svo hugmynd Biblíunnar um ímyndina vísi til þessara minniháttar mynda þá gefur hún í skyn eitthvað meira.

`Lestu 1Mós 1.26, 27; 1Mós 5.3; 1Kor 15.49; 2Kor 3.18 og Heb 10.1. Dragðu saman hinar ýmsu merkingar hugtaksins „ímynd/mynd“ í þessum versum. Að hvaða leyti kunna þær að vera frábrugðnar lýsingunni á Jesú sem mynd Guðs?`

Maðurinn var skapaður í líkingu Guðs hvað líkama, andlegheit, persónutengsl og starfsemi áhrærir. Samt endurspeglar hann mynd Guðs einungis að nokkru leyti og syndin hefur jafnvel aflagað hana. En Jesús gerir okkur kleift að „sjá“ hinn ósýnilega Guð. „Sá sem hefur séð mig hefur séð föðurinn“ (Jóh 14.9). Hann er „ímynd veru hans“ (Heb 1.3). Hann er hugsanir Guðs gerðar heyranlegar og eðli hans gert sýnilegt.

`Lestu Matt 11.27 og Jóh 1.1, 2, 14, 18. Hvers vegna er Jesús sérstaklega hæfur til að opinbera föðurinn?`

Taktu eftir öðrum leiðum sem Jesús notar til að lýsa sambandi sínu við Guð föðurinn:

1. „Faðir minn starfar til þessarar stundar og ég starfa einnig“ (Jóh 5.17).
2. „Ég og faðirinn erum eitt“ (Jóh 10.30).
3. „Enginn kemur til föðurins nema fyrir mig“ (Jóh 14.6).

Oft lýsti Jesús sér einnig með sérnafni Guðs: „Ég er“ (2Mós 3.14). Hann segir: „Ég er brauð lífsins“ (Jóh 6.35); „Ég er ljós heimsins“ (Jóh 8.12); „Ég er góði hirðirinn“ (Jóh 10.11, 14); Ég er upprisan og lífið“ (Jóh 11.25); „Ég er í föðurnum og faðirinn í mér“ (Jóh 14.11) og „Áður en Abraham fæddist er ég“ (Jóh 8.58).

`Ef Jesús var einhver annar en Guð sjálfur hvað felst þá í því annað en að faðirinn hafi sent einhverja skapaða veru til að deyja fyrir okkur? Hvers vegna er það svo gjörsamlega frábrugðið Guði sjálfum sem Kristi sem dó fyrir okkur?`