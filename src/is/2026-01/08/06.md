---
title:  Að „sætta allt og alla“
date:   19/02/2026
---

`Lestu Kól 1.19, 20. Hvað felst í þeirri sáttargjörð sem kemur fyrir krossinn og hve umfangsmikil er hún?`

Í lok lýsingar sinnar á Kristi notar Páll mjög athyglisvert orðatiltæki sem bendir óbeint til föðurins sem var nefndur í Kól 1.12. Það þóknaðist föðurnum að láta alla fyllingu sína búa í honum (sbr. Kól 2.9). En hver er þessi fylling? Jóhannes talar um hana sem dýrð föðurins sem var full „náðar og sannleika“ (Jóh 1.14).

En samkvæmt þessum texta felur þessi „fylling“ mikið í sér. Hún felur í sér eilífð Guðs og óháða tilveru hans og mátt hans til að skapa og endurskapa. En mikilvægast af öllu leggur hún áherslu á visku hans við að vinna sigur yfir synd og dauða á ótrúlegasta hátt - á krossinum. Þannig ummyndaði hann þennan smánarlega hlut og gerði hann að vitnisburði um eilífa elsku sína til allra skapaðra vera. „Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf“ (Jóh 3.16).

Einasta leiðin til að buga syndina í eitt skipti fyrir öll og sætta allt sem þarfnaðist sætta er dregið saman í einn dásamlegan sannleika: Guð elskaði - hann elskaði alheiminn og hann elskaði okkur svo mikið að hann lagði allt í sölurnar til að frelsa okkur fyrir dauða Krists á krossinum. Gríska orðið fyrir „heimur“ er kosmos sem einnig er notð um alheiminn. Páll vísar til þessa altæka umfangs í tengslum við fylgjendur Krists: „Við erum orðnir heiminum (kosmos) að augnagamni, bæði englum og mönnum“ (1Kor 4.9).

„Himinninn leit með sorg og undrun á Krist hangandi á krossinum. . . . Með lífi í uppreisn slítur Satan og allir þeir sem honum fylgja sig svo gjörsamlega úr tengslum við Guð að návist hans verður þeim sem eyðandi eldur. Dýrð hans, sem er kærleikur, verður þeim tortíming.

Í upphafi deilunnar miklu skildu englarnir þetta ekki. . . . En því verður ekki svo farið þegar deilunni miklu lýkur. Þá verður endurlausnaráformið fullnað og við það opinberast eðli og lyndiseinkunn Guðs öllum sköpuðum vitsmunaverum. . . .

Því hefðu englarnir vel mátt fagna er þeir litu kross frelsarans. . . . Sjálfur skildi Kristur til fulls árangur fórnarinnar á Golgata. Hann gladdist yfir öllu þessu þegar hann hrópaði á krossinum: „Það er fullkomnað“ (ÞA, bls. 570-574).