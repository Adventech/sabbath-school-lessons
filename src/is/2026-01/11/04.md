---
title:  Endurnýjun í þekkingu
date:   10/03/2026
---

`Lestu Kól 3.6-11. Hvernig heldur Páll áfram með þennan hugsanagang?`

Upphafsorðin í Kól 3.8 gefa til kynna róttæka breytingu frá dauða til lífs: „En nú.“ „Nú“ er áhersluorð sem bendir til þeirrar staðreyndar að þar sem við erum „risin með Kristi“ og leitum þess sem er hið efra,- þá eigi líf okkar nú að vera gjörbreytt frá því sem áður var. Þar sem við höfum deytt „hið jarðbundna“ í fari okkar (Kól 3.5) þá þurfum við nú „að skilja við allt þetta: reiði, bræði, vonsku, lastmæli, svívirðilegt orðbragð“ (Kól 3.8).

Bæði reiði og bræði geta lýst réttlátum viðbrögðum Guðs við syndinni þau geta einnig átt við um Jesú (Mrk 3.5; Opb 6.16). Þess í stað er hver maður hvattur til að „vera fljótur til að heyra, seinn til að tala, seinn til reiði. Því að reiði manns ávinnur ekki það sem rétt er í augum Guðs“ (Jak 1.19, 20). Illgirni vill að aðrir verði fyrir ógæfu. Lastmælum er ætlað að rægja aðra. Páll fordæmir einnig tal sem er móðgandi og svívirðilegt. Að lokum er bannað að ljúga hvert að öðru (sbr. 3Mós 19.11, 18) þar sem „þið hafið afklæðst hinum gamla manni með gjörðum hans“ (Kól 3.9).

`Hvað á Páll við með hugtakinu „hinn gamli maður“ andstætt „hinum nýja manni“? Sjá Róm 6.6 og Ef 4.22-24.`

Sagnirnar sem Páll notar um þessa ummyndun frá hinu gamla til hins nýja benda til klæðnaðar, líkt og maðurinn fari úr gömlu, óhreinu fötunum og íklæðist nýjum, hvítum klæðum (sbr. Sak 3.4). Svipaðri mynd er brugðið upp varðandi gamla og nýja sáttmálann sem einkennast annars vegar af ytri löghlýðni og hins vegar af lögmálinu sem andinn ritar í hjartað (2Kor 3.4-18).

Þessar myndlíkingar lýsa afturhvarfi og áhrifum þess, sem Páll kallar „nýja sköpun“ (2Kor 5.17). Við munum íklæðast hinum nýja manni sem „Guð er að skapa að nýju í sinni mynd“ til þess að við fáum „gjörþekkt hann“ (sjá einnig Kól 1.15). Með því að öðlast þekkingu á Kristi í orði hans umbreytir það okkur eftir þeirri sömu mynd til enn meiri dýrðar“ (2Kor 3.18). Það lyftir okkur ofar þjóðernislegum, landfræðilegum og félagslegum afmörkunum (Kól 3.11) þar sem við erum borgarar í æðra ríki.