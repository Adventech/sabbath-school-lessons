---
title:  Að lifa nýju lífi
date:   12/03/2026
---

Áhyggjur Páls um frið og samlyndi í söfnuðinum koma greinilega í ljós í síðustu versunum í Kól 3. Við höfum þegar litið á frið Guðs að nokkru leyti í 7. lexíunni. Friður Krists er ólíkur friði Rómverja (pax Romana) að því leyti að hann kemur ekki að utan heldur á hann að ríkja hið innra með okkur en það getur einungis gerst ef Kristur er við stjórnvölinn.

`Lestu Kól 3.16, 17. Hvað er það einkum sem gerir Kristi kleift að vera við stjórnvölinn og hvaða hlutverki gegnir tónlist í því?`

Orðalagið er mjög lýsandi. Það bregður upp mynd af orði Krists sem tekur sér bólstað í okkur. Það gerist þegar við lesum Biblíuna með athygli til þess að hlusta á visku Guðs og læra af henni. Textinn virðist benda til þess að tónlist gegni mikilvægu hlutverki við að fræða og áminna hvert annað (Kól 3.16).

En þetta á ekki við um hvaða tónlist sem er. Páll notar sérstakan orðaforða bæði hér og í Ef 5.19 þar sem hann talar um „sálma, lofsöngva og andleg ljóð.“

Þó svo við getum ekki verið alveg viss þá virðist vera gerður mismunur á sálmasafni Gamla testamentisins og vaxandi sálmasafni þess Nýja. „Andleg ljóð“ kann að hafa verið yfirgripsmeira hugtak um hvaða lofsöng sem var varðandi andlegt líf eða líf safnaðarins. Orð söngvanna kenna sannleikann og fræða um hvernig hinn kristni eigi að lifa hinu nýja lífi sínu. Margir sálmar síðustu alda hafa upphefjandi boðskap um von og fullvissu sem svo mikil þörf er fyrir í heimi sem dregur okkur svo auðveldlega niður.

Tónlistin er áhrifamikil. Hörpuleikur Davíðs hafði róandi áhrif á Sál konung (1Sam 16.23). En þegar Davíð varð keppinautur hans reis reiði Sáls og gremja (1Sam 18.10, 11). Sýnt hefur verið fram á að klassísk tónlist dregur úr kvíða, örvar starfsemi heilans, eykur slökun, hjálpar sársauka og eykur félagskennd.

Flest okkar hafa verið vitni að þeim sterku góðu eða illu áhrifum sem tónlist getur haft á tilfinningar okkar og hugsanir. Svo rétt tónlist getur verið andlega upplyftandi.

`Okkur hefur verið sagt að gera „allt í nafni Drottins Jesú“ (Kól 3.17). Getur þú með sanni sagt að þú gerir það? Ef ekki, hvernig getur þú breytt því? Hvað verður þú að hætta að gera ef þú getur ekki gert eitthvað í nafni Drottins?`