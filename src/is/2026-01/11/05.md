---
title:  Einkenni hins nýja lífs
date:   11/03/2026
---

Þegar Páll hefur lokið að lýsa þeim slæmu venjum og neikvæðu eiginleikum sem eru fjarlægðir þegar við komum til Krists byrjar hann að lýsa þeim jákvæðu eins og þeim að flytja úr myrkinu inn í ljósið.

`Lestu Kól 3.12-14. Hvernig er hinum trúuðu lýst og hvað telur þú að það hafi með þá eiginleika að gera sem þeir eiga að „íklæðast“?`

Líkt og Ísrael sem Guð kallaði til að vera honum sérstakur lýður og endurspegla eðli hans þá eiga þeir sem trúa á Jesú að vera „Guðs útvalin, heilög og elskuð börn“ (Kól 3.12). Það eru samt ekki allir sem lifa í samræmi við þá köllun. Það er eins og Jesús sagði: „Því að margir eru kallaðir en fáir útvaldir“ (Matt 22.14; sbr. Matt 24.22, 24, 31). Tilvísun Páls til hinna útvöldu hefur svipaða merkingu (Róm 8.33; 2Tím 2.10). Og líkt og Ísrael þá ber Drottinn ást til hinna trúuðu sem eru honum heilög þjóð (5Mós 7.6-8). Þeim forréttindum fylgir mikilvæg ábyrgð að „víðfrægja dáðir hans, sem kallaði [þá] frá myrkrinu til síns undursamlega ljóss“ (1Pét 2.9) og við gerum það með líferni okkar nú.

Páll nefnir átta athyglisverða eiginleika. „Meðaumkun, góðvild, auðmýkt, hógværð og langlyndi; umberið hvert annað og fyrirgefið hvert öðru . . . en íklæðist yfir þetta elskunni“ (Kól 3.12-14). Þessir eiginleikar geta einungis komið frá hjarta sem er sameinað Kristi því að þeir lýsa eiginleikum hans og hvernig hann hefur meðhöndlað okkur. Okkur ber að fyrirgefa öðrum eins og Kristur fyrirgaf okkur (Kól 3.13). Elskan „bindur allt saman og fullkomnar allt“ (Kól 3.14) þar sem elska hans til okkar bindur okkur við hann og gerir okkur virkilega kleift að elska aðra (1Jóh 4.11, 12).

Þessir eiginleikar hafa tvenns konar áhrif á persónutengsl okkar. Í fyrsta lagi þegar við auðsýnum öðrum elsku, miskunnsemi, vingjarnleika og fyrirgefningu blessar það okkur og aðra. Það uppfyllir okkur að elska og blessa aðra. Aðrir munu venjulega svara okkur í sömu mynt,- en við höldum áfram að njóta miskunnar Guðs og fyrirgefningar (Matt 5.7; Matt 6.14). Í öðru lagi, sem er enn mikilvægara, það vegsamar Guð og kann að hvetja aðra til að trúa á Jesú og fylgja honum þar sem það sýnir fram á guðlega náð. „Engin áhrif sem umlykja mannlega sál hafa jafn mikinn mátt og áhrifin af óeigingjörnu lífi. Sterkustu rökin fyrir fagnaðarerindinu er elskulegur kristinn einstaklingur sem elskar“ (MH, bls. 470).

`Hversu góður fulltrúi Jesú ert þú í samskiptum þínum við aðra, einkum þá sem kunna að vera óvingjanlegir í þinn garð?`