---
title:  Neglt á krossinn
date:   03/03/2026
---

`Lestu Kól 2.11-15. Hvað virðist Páll vera að berjast við í þessum versum?`

Algengt er að sjá þessi vers, einkum Kól 2.14, misnotuð sem rök gegn sjöunda-dags hvíldardeginum.

Sjöunda-dags aðventistar hafa aðallega notað tvær leiðir til að skilja þessi vers. Í fyrsta lagi er „skuldabréfið“<sup>1</sup> sem neglt var á krossinn listi yfir ásakanir gegn okkur, líkt og það sem Pílatus lét hengja á kross Jesú (Matt 27.37; Jóh 19.19, 20). Í öðru lagi um helgisiðalögmálið sem Móse skrifaði (sjá 5Mós 31.24-26) og var neglt á krossinn.<sup>2</sup>

Þegar við lítum á þetta vers í samhengi sjáum við að um er að ræða helgisiðalögmálið.<sup>3</sup>

Páll talar einnig um „umskurn sem ekki er með höndum gerð“ (Kól 2.11) það er umskurn hjartans (Róm 2.28, 29; sbr. 5Mós 30.6)<sup>4</sup> í stað holdlegrar umskurnar sem var ein mikilvægustu fyrirmælin í helgisiðalögmálinu (3Mós 12.3; sbr. 2Mós 12.48).

Páll tengir þessa innri breytingu við að afklæðast „hinum synduga líkama“ og láta skírast niðurdýfingarskírn. Með skírninni samsömum við okkur dauða Krists og upprisu (Kól 2.11, 12).

Þessari ummyndun er síðan líkt við að hafa verið „dauð sökum afbrota“ og „uppvakin til lífs“ með Kristi sem „fyrirgaf okkur öll afbrotin“ (Kól 2.13).

Orðið „ákvæði“ (Kól 2.14) vísar til lagaákvæða, hvort sem þau eru borgaraleg (Lúk 2.1; Post 17.7) eða kirkjuleg (Post 16.4). Páll notar þetta orð einungis hér og í Ef 2.14, 15 þar sem það vísar til helgisiðalögmálsins sem skapaði aðskilnað milli Gyðinga og heiðingja.

Þar sem Páll hefur þegar vísað til fyrirgefningar syndanna og þá innri breytingu sem skírnin táknar er ólíklegt að hann fari aftur að því efni með annarri myndlíkingu sem er hvergi að finna í ritningunni nema hér. Páll virðist vera að leggja áherslu á svipað atriði og hann gerði í Efesusbréfinu um að hinir heiðnu sem trú höfðu tekið í Kólossu þyrftu ekki að hafa áhyggjur af að fylgja helgisiðalögmálinu, þar á meðal fyrirmælunum um umskurn, né hreinlætislögin sem fylgdu slíku líferni (sbr. Post 10.28, 34, 35).

Greinilegt er að Páll var ekki að gefa til kynna að boðorðin tíu hefðu verið negld á krossinn, sérstaklega þar sem hann skýrgreinir syndina sem brot á boðorðunum tíu (Róm 7.7).

---

{"style": {"text": {"size": "sm"}}}
<sup>1</sup> Hugtakið „skuldabréf“ er mjög góð þýðing. Á tíma Páls var það notað um „yfirlýsingu um skuldir“ eða „bók sem inniheldur lista yfir syndir og afbrot“ sem var notuð til að sakfella manninn (Þýð.)

{"style": {"text": {"size": "sm"}}}
<sup>2</sup> Í 1Pét 2.24 lesum við Kristur hafi borið syndir okkar á/í líkama sínum upp á tréð. Og í Jer 50.20 er sagt að „sektar Ísraels verði leitað án árangurs og synda Júda án þess að þær finnist því að ég mun fyrirgefa þeim sem ég skil eftir.“ Það er einnig í samræmi við Dan 7:10 og 1Kor 6.2-4. (Þýð.)

{"style": {"text": {"size": "sm"}}}
<sup>3</sup> Það er samt athyglisvert að hugtakið lög/lögmál er hvergi notað í þessu samhengi (Þýð.).

{"style": {"text": {"size": "sm"}}}
<sup>4</sup> Sjá einnig 5Mós 10.16; Jer 9.25, 26 og Esk 11.19, 20; Esk 36.26-28. (Þýð.)