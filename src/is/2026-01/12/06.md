---
title:  Framgangið í visku
date:   19/03/2026
---

Hver er mikilvægasti sannleikurinn sem við getum þekkt fyrir okkur,kristna menn? Þetta er sannleikurinn um Jesúm Krist sem dó fyrir syndir okkar,- og að fyrir trú á hann getum við öðlast eilíft líf. Þetta er sannleikur sem við gætum ekki fundið út af eigin rammleik. Það var því brýn nauðsyn að þessi sannleikur væri okkur opinberaður og tjáður í ræðu og riti. Við finnum opinberun hans í orði Guðs.

Það er mikið af sannindum, þekkingu og visku sem við myndum aldrei þekkja nema af því að Guð opinberaði okkur þau í orði sínu. En okkur hefur ekki einungis verið gefin þessi þekking og viska sem þekkingarauki sem okkur bæri að þekkja. Þess í stað eigum við að láta þennan sannleika, þekkingu og visku koma fram í lífi okkar.

`Lestu Kól 4.5, 6). Undir hvaða kringumstæðum segir Páll að við þurfum einkum að framganga í visku? Hvers vegna?`

Því miður er framkoma okkar ekki alltaf kristileg. Páll bendir á (með tilvitnun í Jes 52.5) að Ísrael hafi einnig verið hrösunarhella fyrir vantrúaða: „Nafn Guðs er ykkar vegna lastað meðal heiðingja“ (Róm 2.24). Það skiptir mjög miklu máli hvernig við komum fram við aðra, einkum þá sem eru ekki sömu trúar og við (sjá Tít 2.5; 2Pét 2.2). Kristið heimili, hópur ungmenna samankominn til bænahalds fremur en óknytta, vinsemd og rólegt andrúmsloft sem einkennist af þolinmæði „tala hátt“ til þeirra sem fylgjast með okkur til að sjá hvort trúarjátning okkur er hreinræktuð eða ekki.

Í Kól 4.6 beinir Páll orðum sínum einkum að því sem við segjum: „Mál yðar sé ætíð ljúflegt.“ Orð okkar ættu ekki aðeins að vera vingjarnleg og kurteis heldur knúin fram og gegnsýrð af náð Guðs fyrir tilstilli Heilags anda.

„Salti krydduð.“ Orð okkar ættu að vera viðeigandi og aðlaðandi fyrir þá sem á hlýða „til þess að þið vitið hvernig þið eigið að svara hverjum manni.“ Einungis Heilagur andi getur gefið okkur rétt orð að mæla á réttum tíma,- og í réttum tilgangi. Þannig verða hugir áheyrenda okkar undirbúnir fyrir þann boðskap sem okkur ber að deila með þeim.

`Hugleiddu orð þín og athafnir og hvernig þú kemur fram fyrir aðra. Hvaða boðskap sendir þú um trú þína og hvað felist í því að vera kristin/n?`