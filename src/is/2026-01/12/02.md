---
title:  Eiginmenn og -konur
date:   15/03/2026
---

Í Nýja testamentinu má finna marga fræðslukafla fyrir kristin heimili (sjá Ef 5.21 - 6.9; Kól 3.18 - 4.1; Tít 2.1-10; 1Pét 2.18 - 3.7). Það vekur eftirtekt að þessi „heimilislög,“ eins og sumir kalla þau, eru ekki fyllilega stigskipt heldur innhalda þau þætti sem gera persónutengslin gagnkvæmari og gagnkvæmt uppbyggjandi.

`Lestu Kól 3.18, 19. Hvaða jafnvægi sérð þú í þessum versum? Hvaða aukalegu leiðbeiningar gefur Páll í Ef 5.22-25, 33?`

Sumir menn vitna í Kól 3.18: „Konur, verið undirgefnar eiginmönnum ykkar“ en sleppa meðfylgjandi lýsingu sem Páll bætir við: „Eins og sómir þeim er Drottni heyra til.“ Hvergi í Nýja testamentinu er kennt að konur eigi að vera undirgefnar öllum mönnum né þýlyndar eða undirokaðar. Þær eiga heldur ekki í blindni að beygja sig undir langanir og duttlunga eiginmanna sinna. Boðskapur Páls er að hollusta eiginkonunnar sé fyrst og fremst til Drottins og síðan til eiginmannsins. Eiginmaðurinn má ekki svelgja í sig einstaklingseinkenni hennar né vera samviska hennar.

Elska Krists til safnaðarins sem birtist í því að hann fórnaði sér fyrir þá er mynd af því hvernig eiginmenn ættu að elska konur sínar (Ef 5.25). Þeir munu vera trúfastir hvað sem það kostar. Þeir munu taka ákvarðanir sem koma eiginkonunni í hag þó svo samstilla þurfi þau áhugamál undir venjulegum kringumstæðum. Þannig elska gerir það auðveldara fyrir eiginkonuna að hlýða fyrirmælum Guðs um að bera virðingu fyrir eiginmanni sínum (Ef 5.33).

Farsælt kristið hjónaband einkennist af gagnkvæmni þar sem hjónin ráðfæra sig hvort við annað, íhuga málin saman og taka ákvörðun sem hjón. Stundum þegar málin eru afdrifarík getur verið við hæfi að leyfa börnunum að taka þátt í þeim umræðum, en foreldrarnir ættu aldrei að láta kastast í kekki í návist þeirra. Ef hjónin komast ekki að niðurstöðu er það aðferð Biblíunnar að konan beygi sig undir niðurstöðu eiginmannsins, svo framarlega hún brýtur ekki í bága við orð Guðs. Á sama hátt þá muna flestir, ef ekki allir, eiginmenn eftir því að þeir voru ánægðir yfir að hafa hlustað á eiginkonur sínar og tekið ráðum þeirra. Því meir sem hjón vinna saman,- þeim mun hamingjusamara er og verður hjónaband þeirra.

`Hvernig getum við forðast það sem því miður hefur átt sér stað öldum saman: Að taka þessar góðu meginreglur í þessum textum og gert þær ömurlegar?`