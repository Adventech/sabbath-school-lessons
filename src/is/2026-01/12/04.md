---
title:  Vinnutengsl
date:   17/03/2026
---

`Lestu Kól 3.22-25 og Kól 4.1. Hvaða leiðbeiningar eru þrælum gefnar? Hvaða meginreglur eru að finna varðandi vinnutengsl?`

Stundum dregur fólk þrælahald fram til að sýna fram á að sumt af ráðleggingum Biblíunnar eigi við um fortíðina eða séu jafnvel algjörlega ógild. En það er kaldhæðnislegt að það viðhorf tekur alls ekkert tillit til sögulegs samhengis Ísraels í Gamla testamentinu eða safnaðarins í því Nýja. Maðurinn var skapaður sem frjáls vera í Guðs mynd líkt og allar vitsmunaverur Guðs. Samkvæmt lögmáli Móse var Ísraelsmönnum bannað að vera þrælar ævilangt (5Mós 15.12) og þau mæltu svo fyrir að sex ár væri hámark þrælahalds til að greiða skuldir (2Mós 21.2-6; 3Mós 25.39-43). Þó svo þrælahald sé andstyggilegt í okkar augum þá var það ekkert í líkingu við hið viðurstyggilega þrælahald, þá plágu og þann hræðilega glæp gegn mannkyninu eins og það var iðkað í Vesturheimi.

Á tíma Nýja testamentisins varð söfnuðurinn að starfa innan ramma rómverskra laga sem reiknuðu með þrælaeign. „En ólíkt nútíma þrælahaldi veittu rómversk lög þrælum talsverð réttindi og tækifæri. Tiburðir í þá veru að breyta því,- myndu af öllum líkindum hafa ógnað framgangi fagnaðarerindisins.“ (Clinton Wahlen, „Culture, Hermeneutics, and Scripture: Discerning What is Universal,“ í Frank M. Hasel, ritstj., Biblical Hermeneutics: An Adventist Approach [Silver Spring, MD: Biblical Research Institute/Review and Herald Academic, 2020], bls. 166.

Reyndar var það svo innan kirkjunnar að fyrsta skylda þrælanna var gagnvart Drottni,- ólíkt því sem annars ríkti í rómverska heimsveldinu. Og húsbændum þeirra bar að koma fram við þá af sanngirni í ljósi þess að „einnig þið eigið Drottin á himnum“ (Kól 4.1). Auk þess gaf Páll Fílemon fyrirmæli um að líta ekki lengur á Onesímus sem þræl sinn heldur sem bróður (Fílm 16). Reyndar eru hinir trúuðu bæði í Gamla og Nýja testamentinu kallaðir þrælar (eða þjónar) Guðs (sjá t.d. Slm 34.22; Lúk 17.10; 1Pét 2.16).

Jafnvel þó okkur líki ekki við menningarumhverfið sem sumir textar Biblíunnar er skráðir í þá verðum við að viðurkenna vald textans sjálfs. Annars setjum við okkur og menningarumhverfi okkar ofar Ritningunni. Það er betra að líta á allt sem Biblían hefur að segja um eitthvað málefni áður en við komumst að niðurstöðu um hvað Biblían er að segja okkur um það.

`Hugleiddu hvernig þessi texti gæti átt við samskipti þín við aðra í vinnunni. Hvernig gætu þær meginreglur hjálpað þér sem yfirmanni eða starfsmanni?`