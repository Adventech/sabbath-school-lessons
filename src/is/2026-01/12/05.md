---
title:  Biðjið hvert fyrir öðru
date:   18/03/2026
---

`Lestu Kól 4.2-4. Hvaða meginreglur varðandi bæn er að finna í þessum versum? Hvaða bæn framsetur Páll?`

Eitt af því mikilvægasta sem við getum sagt við einhvern sem er að kljást við ýmis mál varðandi fjölskylduna, heilsu, fjármál eða eitthvað annað er: „Ég bið fyrir þér.“ Það er sú leið sem himinninn hefur valið til að hafa samband og gagnvirkni. „Það er hluti af áformi Guðs að veita okkur sem svar við bænum sem sprottnar eru af trú, það sem hann mundi ekki láta okkur í té ef við bæðum þess ekki “ (DM, bls. 361).

Taktu eftir hinum áhrifamiklu lýsingum sem Páll notar um bænina: „Verið stöðug,“ „vakið,“ og „með þakkargjörð“ sem benda til þess að þetta sé bæn sem sprottin sé af trú (Kól 4.2). Hann hvetur okkur til að biðja „á hverri tíð“ (Ef 6.18) og „án afláts“ (1Þess 5.17). Og jafnvel þó „við vitum ekki hvers við eigum að biðja eins og ber“ þá biður sjálfur andinn „fyrir okkur með andvörpum sem engum orðum verður að komið“ (Róm 8.26).

`Lestu aftur Kól 4.3. Hvaða „dyr fyrir orðið“ kann Guð að opna fyrir þig til að deila trú þinni?`

Það er mikilvægt að Páll bað þess að við hefðum rétt orð að mæla.

Stundum þegar við lesum bréf hans eða ræður í Postulasögunni ímyndum við okkur að hann hafi alltaf verið mælskur og aldrei efast um hvað hann ætti að segja. En hér biður hann um fyrirbæn að hann megi boða boðskapinn „eins og mér ber að mæla“ (Kól 4.4) sem bendir til þess hve nauðsynlegt það væri að boða fagnaðarerindið. Hann gerði sér grein fyrir mikilvægi þess að framsetja boðskapinn fyrir fólk í æðstu stöðum rómversku stjórnarinnar, þar á meðal heimilisfólk keisarans.

„Það er ekki alltaf nauðsynlegt að krjúpa til þess að biðja. Gerðu það að vana að tala við frelsarann þegar þú ert ein/n, þegar þú ert á gangi og þegar þú ert upptekin/n við dagleg störf. Hjartað sé stöðugt upphafið í hljóðri bæn um hjálp, ljós, styrk og þekkingu. Sérhver andardráttur sé bæn“ (MH, bls. 510, 511).