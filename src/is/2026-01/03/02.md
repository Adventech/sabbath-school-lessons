---
title:  Kristur upphafinn
date:   11/01/2026
---

`Lestu Fil 1.19, 20. Hvers virðist Páll hafa vænst sem niðurstöðu réttarhaldanna yfir sér?`

Þó svo Páll væri enginn glæpamaður var þetta ekki í fyrsta sinn að hann var í fangelsi og hann var vel kunnugur ofsóknum. Hann deildi þjáningareynslum sínum með Korintumönnum þegar hann sagði: „Meira hef ég unnið, oftar verið í fangelsi, fleiri högg þolað og oft í dauðans hættu. Af Gyðingum hef ég fimm sinnum fengið höggin þrjátíu og níu, þrisvar verið húðstrýktur, einu sinni verið grýttur, þrisvar beðið skipbrot, verið sólarhring í sjó. Ég hef verið á sífelldum ferðalögum, komist í hann krappan í ám, lent í háska af völdum ræningja, í háska af völdum samlanda og af völdum útlendinga. Ég hef lent í háska í borgum og í óbyggðum, á sjó og meðal falsbræðra. Ég hef stritað og erfiðað, átt margar svefnlausar nætur, verið hungraður og þyrstur og iðulega fastað og ég hef verið kaldur og klæðlaus“ (2Kor 11.23-27).

En til þess að við höldum ekki að þessar þjáningar hafi verið efst í huga hans bætir hann við: „Og ofan á allt annað bætist það sem mæðir á mér hvern dag, áhyggjan fyrir öllum söfnuðunum“ (2Kor 11.28).

`Lestu 1Kor 4.14-16; 1Þess 2.10, 11; Gal 4.19 og Fílm 10. Hvaða samband hefur Páll við þá söfnuði sem hann stofnaði og það fólk sem hann vann fyrir Krist?`

Líkt og Jesús sem lagði sig allan fram til að frelsa okkur var Páll einnig fús að verja því sem hann átti og leggja sjálfan sig í sölurnar fyrir trúsystkini sín (2Kor 12.15). En þótt undarlegt megi virðast þá er það þannig að því meir sem athafnir einhvers líkjast athöfnum Jesú því minni elsku njóta þeir og því minna eru þeir metnir af ýmsum. Allir verða ofsóttir „sem lifa vilja guðrækilega í Kristi Jesú“ (2Tím 3.12). En trúfastir kristnir einstaklingar eru e.t.v. áhrifamestir að vegsama Guð og opinbera sannleika fagnaðarerindisins (sbr. Fil 1.7). „Þegar Páll var löngum ranglega fangelsaður var þolinmæði hans og glaðværð, hugrekki hans og trú óslitin predikun“ (AA, bls. 464).

`Hugleiddu hvernig þú lifir og kemur fram við aðra, einkum þá sem koma ekki vel fram við þig. Hvernig vitni ert þú fyrir Jesú?`