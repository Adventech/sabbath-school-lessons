---
title:  Dauðinn er ávinningur
date:   12/01/2026
---

Þú hefur e.t.v. ekki tekið eftir því að við erum öll flækt í deiluna miklu sem geisar allt umhverfis okkur og jafnvel í okkur, einkum hinum trúuðu. Á einn eða annan hátt finnum við fyrir raunveruleika þessarar alheimsbaráttu og við munum halda áfram að gera það til dauðadags.

`Lestu 2Kor 10.3-6. Hver er grundvöllurinn fyrir þeirri andlegu baráttu sem við heyjum og hver eru vopn okkar?`

Hættulegustu andlegu vopnin eru hugmyndir, hvort sem þær eru góðar eða slæmar. Satan beitir gagnrýni, svikum, smán, ótta, hópþrýstingi og fjölda annarra tækja sem hinn kristni ætti alls ekki að nota. Þess í stað ættum við að beita kærleika, miskunnsemi, friði, mildi, þolgæði vingjarnleika og sjálfsstjórn. En áhrifamesta vopnið er skynsamleg notkun orðs Guðs sem andinn beitir (Ef 6.17) því einungis Guð getur sannfært hjarta einstaklingsins. Við erum einungis verkfæri í hendi Guðs til að framkvæma áform hans.

`Lestu Fil 1.21, 22. Hvernig skiljum við það sem Páll er að segja, einkum í samhengi við deiluna miklu?`

Þar sem baráttan er andleg þá snýst hún um hugmyndir og gildi. En Kristur hefur unnið sigur fyrir okkur á krossinum og svo framarlega sem við erum í sambandi við hann getur ekkert sigrað okkur jafnvel þó við deyjum. Páll lagði fram líf sitt hvað sem á dundi hér á jörðu, hversu óréttlátt sem það kunni að vera, þar sem hann treysti æðri dómstól fyrir lífi sínu og framtíð.

Sem kristnir einstaklingar ættum við ekki að berjast svo mikið fyrir rétti okkar heldur því sem rétt er. Það er ekki mátturinn sem ræður hvað rétt er heldur er það hið rétta sem skapar réttinn. Undirgefni undir vilja Guðs er virðingarverð. Hún er reyndar einasta leiðin til sigurs í þeirri baráttu sem við heyjum. Auðvitað er það Jesús sem er hin eina og sanna fyrirmynd um undirgefni undir vilja Guðs eins og Páll dregur fram í Fil 2.

`Á hvern hátt finnur þú fyrir deilunni miklu í dag? Hvaða huggun og styrk færð þú af því að vita að Kristur hefur þegar unnið sigur fyrir okkur?`