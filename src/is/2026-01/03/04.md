---
title:  Fullur trausts
date:   13/01/2026
---

`Lestu Fil 1.23, 24. Hvað á Páll við þegar hann segir að „það væri miklu betra“ „að fara héðan og vera með Kristi“?`

Þessi orð Páls hafa löngum verið misskilin. Páll er að tala um mismuninn á því að lifa og deyja. Hinn kristni lifir fyrir Krist og kann einnig að deyja fyrir hann. Í því sambandi er dauðinn ávinningur þar sem vitnisburður okkar verður áhrifameiri og meira sannfærandi (Fil 1.21). Það er enginn vafi á því að sá trúir sem er fús að deyja fyrir þá trú sína.

En við þurfum einnig að gera okkur grein fyrir því að hinir dánu eru virkilega dánir. Þeir vita ekkert. Þeir hvíla í gröfum sínum allt til upprisunnar (sjá Préd 9.5; Jóh 5.28, 29). Þess vegna sagði Jesús um Lasarus, sem var dáinn: „Lasarus, vinur okkar, er sofnaður. En nú fer ég að vekja hann“ (Jóh 11.11).

Ef maðurinn fer beint til himins við dauðann hugsaðu þér þá tilfinningar Lasarusar þegar engill kæmi til hans með „slæmar fréttir“ eftir fjögurra daga dvöl í paradís: „Lasarus, mér þykir það leitt en Jesús er að kalla þig tilbaka til jarðarinnar. Þú getur ekki verið hér lengur.“

Þegar við fylgjum villunni til enda sjáum við hve röng hún er. Dauðinn er eins og draumalaus svefn sem Jesús vekur trúfasta fylgjendur sínar upp af við endurkomuna. Þá munu þeir verða hrifnir upp og teknir upp til himins ásamt þeim trúuðu sem á lífi eru til að vera með Jesú um alla eilífð (sjá 1Þess 4.16, 17).

„Brottför“ Páls frá hérvistarlífinu til að vera með Kristi felur í sér að vera með honum í þjáningum hans og dauða (2Tím 4.6) til þess að „ná til upprisunnar frá dauðum“ (Fil 3.11). Auk þess var honum eflaust ljóst að hann myndi loka augum sínum í dauðanum og það næsta sem hann vissi væri að Jesús tæki hann ásamt öllu fólki Guðs til þess staðar sem Jesús hefði búið öllum þeim sem hann elska (Jóh 14.3; 1Kor 2.9).

Þó svo Páll væri fús að deyja fyrir Krist vissi hann að það væri betra fyrir Filippímenn að hann héldi áfram að lifa hér á jörðu (Fil 1.24). En fyrir hinn kristna er ekki endilega auðvelt að svara því hvort betra sé að lifa fyrir Krist eða deyja fyrir hann. Páll átti „úr tvennu að vöndu að ráða“ (Fil 1.23) hvort hann ætti að lifa áfram eða hvíla í gröfinni.

`Hefur þú nokkurn tímann hugsað út í það að það næsta sem þú veist eftir að þú lokar augum þínum í dauðanum er endurkoma Krists? Hvernig gæti sú tilhugsun hjálpað þér að skilja hugsun Páls?`