---
title:  Sameinuð uog án ótta
date:   15/01/2026
---

`Lestu Fil 1.27-30. Hvað hefur eining okkar og barátta „með einni sál fyrir trúnni á fagnaðarerindið“ með óttaleysi að gera?`

Hernaðaraðferð Satans felst í því að kljúfa og sigra. Óeining er banvæn. Jesús sagði: „Verði heimili sjálfu sér sundurþykkt fær það heimili eigi staðist“ (Mrk 3.25). Það er einföld meginregla sem Satan vill gjarnan að við gleymum. Eining okkar hjálpar okkur að uppfylla spádómshlutverk „leifa“ hins síðasta safnaðar Biblíunnar (Opb 12.17) að boða hið eilífa fagnaðarerindi „sérhverri þjóð og kynkvísl, tungu og lýð“ (Opb 14.6). Þar sem eining er svo mikilvæg til að uppfylla ætlunarverk okkar að boða þann boðskap sem við höfum frá Guði og Jesús dregur fram í bæn sinni í Jóh 17 að sannleikur orðs Guðs sé mikilvægasti lykillinn að einingu (Jóh 17.17, 19) þá má ekki aðskilja boðskap okkar frá ætlunarverki okkar eða einingu. Þau standa eða hrynja saman. Ef eitt þeirra er ekki til staðar getum við ekki haft framgang. En ef þau eru öll til staðar þá höfum við ekkert að óttast. Mótstaða þarf ekki að skelfa okkur (Fil 1.28). Satan er sigraður óvinur. Jafnvel þó við verðum deydd vegna trúar okkar þá getur ekkert skaðað okkur ef við kappkostum „það sem er gott“ (1Pét 3.13). Djöfullinn er máttvana að stöðva framgang sannleika Guðs.

`Lestu eftirfarandi ritningarstaði og dragðu saman sameiginlegt þema þeirra: Matt 10.38; Post 14.22; Róm 8.17; 2Tím 3.12.`

Lífið í þessum fallna heimi er erfitt jafnvel fyrir þá „bestu“ okkar. Job var réttlátur maður, jafnvel Guð sagði: „Hann var ráðvandur og réttlátur, óttaðist Guð og forðaðist illt“ (Job 1.1). Samt sem áður dundi ógæfan skyndilega yfir hann og fjölskyldu hans. Flest okkar hafa séð, annaðhvort persónulega eða af því sem aðrir verða fyrir í lífi sínu, að svo virðist sem við lifum á hengiflugi og við vitum ekki hvenær við föllum út fyrir brúnina. Þjáningar eru örlög okkar allra að einhverju leyti. En þegar allt kemur til alls þá er betra að þjást fyrir Krist en fyrir eitthvað annað.

`Hvaða von og huggun ættum við sem kristnir einstaklingar að hafa mitt í þjáningum okkar?`