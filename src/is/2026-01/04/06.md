---
title:  Leyndardómur guðhræðslunnar
date:   22/01/2026
---

Í 1Kor 8.2 lesum við: „Ef einhver þykist þekkja eitthvað þá þekkir hann enn ekki svo sem þekkja ber“. Við þekkjum ekki neitt að fullu. Við getum alltaf lært meira um hvað sem er. Það á enn meira við um eilíf mál sem tengjast guðdóminum og holdtekjunni. Páll vísar oft til undraverðs lítillætis Krists þegar hann kom sem maður. Það er efni sem við munum ekki að fullu skilja jafnvel ekki í eilífðinni.

`Lestu Róm 8.3; Heb 2.14-18 og Heb 4.15. Hvað einkenndi lítillæti Jesú þegar hann tók á sig eðli mannsins?`

Hvernig var það mögulegt fyrir hinn eilífa son Guðs að verða guðlegmannleg vera í kviði Maríu fyrir tilstilli heilags anda? Hugurinn er orðlaus yfir því hvernig hann sem var eilífur gat allt í einu orðið takmörkuð mannvera sem var undirorpin dauðanum. Þetta er kjarninn í því sem Páll kallar „leyndardóm trúarinnar“ (1Tím 3.16).

Í hinum fagra sálmi í Fil 2 fjallar Páll ítarlegar að ýmsu leyti um þetta lítillæti en gert er á nokkrum öðrum stað í Ritningunni.

1. „Hann var í Guðs mynd“ (Fil 2.6). Hugtakið „mynd“ vísar til guðlegs eðlis hans, að Jesús var jafn föðurnum (sbr. Jóh 1.1).
2. „Hann svipti sig öllu“ (Fil 2.7). Það er undraverð staðreynd að Jesús svipti sig öllum guðlegum forréttindum sínum þannig að hann gæti orðið með sanni maður sem gæti verið freistað.
3. „Hann lægði sjálfan sig“ (Fil 2.8). Með því að taka á sig eðli mannsins lagði hann til hliðar algilt yfirvald og varð að fullu þjónn í andstöðu við áform Lúsífers.
4. Dauðinn á krossi (Fil 2.8). Jesús valdi smánarlegasta dauðdaga sem fyrirfannst og lagði áform um það ásamt föðurnum og „friðarþel mun vera milli þeirra beggja“ (Sak 6.13). Þegar Móse lyfti eirorminum upp í eyðimörkinni var það fyrirboði þess (4Mós 21.9; Jóh 3.14) og Jesús varð sekur í okkar stað til þess að gera okkur réttlát í Guðs augum (2Kor 5.21).

`Hvernig getur það gert okkur auðmýkri og undirgefnari Guði að beina huga okkar að því sem Jesús gerði fyrir okkur á krossinum ef við lítum á krossinn sem dæmi um undirgefni okkar og auðmýkt?`