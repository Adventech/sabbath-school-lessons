---
title:  Óeining í Filippí
date:   18/01/2026
---

`Lestu Fil 2.1-3. Hvað virðist hafa leitt til óeiningar innan safnaðarins? Hvaða úrræði leggur Páll til?`

Það hljóta að hafa verið gríðarleg vonbrigði fyrir Pál að sjá svo mikla misklíð og deilur í söfnuðinum sem hann hafði stofnað og elskaði svo mjög. Hann er mjög harðorður þegar hann lýsir vandamálinu. Gríska orðið sem þýtt er „hégómagirnd“ er einnig að finna í Fil 1.17 þar sem það er þýtt „eigingirni“ og vísar til „keppinauta“ Páls sem leitast við að draga athyglina að sér fremur en að efla málsstað Krists.

Eigingirni er eitt af verkum holdsins (Gal 5.20) því að „hvar sem ofsi og eigingirni er, þar er óstjórn og hvers konar spilling“ (Jak 3.16). Svipað hugtak er notað í Gal 5.26 en það orð á við um „innantóma dýrð,“ hroka, eigingirni og ýkt sjálfsálit (sjá einnig Gal 5.26).

**Taktu eftir úrræði Páls í þessum vandamálum:**

1. Hughreysting í Kristi. Páll bendir á fordæmi Krists sem áhrifamikinn hvata.
2. Uppörvun kærleikans. Jesús opinberar guðlegan kærleika og býður okkur að „elska hvert annað eins og ég hef elskað yður“ (Jóh 15.12).
3. Samfélag andans. Nærvera Heilags anda skapar náin kristin tengsl líkt og þau sem einkenndu frumsöfnuðinn (Post 2.42; sbr. 2Kor 13.14).
4. Hlýhugur (eða samúð). Við sjáum oft þessi guðlegu einkenni í lífi Krists (sjá Matt 9.36; Matt 20.34; Mrk 1.41) og þeim er einnig lýst í dæmisögunum um miskunnsama Samverjann (Lúk 10.33) og glataða soninn (Lúk 15.20).
5. Miskunnsemi. Þessi eiginleiki sem einkenndi líf Jesú á einnig að koma fram í lífi fylgjenda hans (Lúk 6.36).
6. „Vera einhuga, hafa sama kærleika, einn hug og eina sál.“ Hvílík mynd! Það er erftitt að ímynda sér hvernig Páll hefði getað lagt meiri áherslu á mikilvægi einingarinnar. Hann bendir á að við eigum að vera „með sama hugarfari sem Kristur Jesús var“ (Fil 2.5).