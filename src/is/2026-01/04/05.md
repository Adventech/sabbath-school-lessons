---
title:  Hugarfar Krists
date:   21/01/2026
---

Múhammeð Alí sagði eitt sinn: „Ég er mestur.“ Í ágúst 1963, sex mánuðum áður en hann vann meistarakeppnina í hnefaleik í þungavigt gaf hann út plötu undir heitinu „Ég er mestur.“ Hann var án efa mikill íþróttamaður en hann var ekkert fordæmi fyrir þá sem vilja hafa hugarfar Krists.

Aftur á móti var Jesús algjörlega án syndar. Þó svo hans væri freistað á allan hátt eins og okkar (Heb 4.15) syndgaði hann aldrei, ekki einu sinni í hugsun. Samt sem áður bendir Heb 5.8 til þess að „þótt hann væri sonur Guðs lærði hann að hlýða með því að þjást.“ Undirgefni Jesú undir vilja föðurins var alltaf fullkomin. Hann neitaði aldrei að gefast föðurnum jafnvel þó það hafi oft ekki verið auðvelt.

`Lestu Fil 2.5-8 sem sumir telja vera áhrifamestu og fögrustu texta Biblíunnar. Hvað er Páll að segja okkur í þessum versum? Hvernig nýtum við þessar meginreglur í lífi okkar?`

Jesús, sem er jafningi Guðs og Guð, kom ekki einungis fram sem maður heldur tók hann á sig þjóns mynd og lagði sig fram sem fórn fyrir syndir okkar. Í Gal 3. 13 segir Páll að hann hafi tekið á sig bölvun fyrir okkur. Guð, skapari okkar, dó á krossinum til þess að gerast endurlausnari okkar og því varð hann bölvun okkar vegna.

Hvernig getum við í rauninni byrjað að skilja hvað felst í þessu? Og hvernig getum við svo gert það sem textinn segir okkur að gera - að vera jafn fús að lítillækka okkur og fórna okkur fyrir aðra?

Annars staðar segir Jesús: „Sá mesti meðal yðar sé þjónn yðar. Hver sem upp hefur sjálfan sig mun auðmýktur verða en sá sem lítillækkar sjálfan sig mun upp hafinn verða“ (Matt 23.11, 12). Þetta endurspeglar einnig að mörgu leyti það sem Páll er að segja okkur að gera í Fil 2.5-8.

Þetta er einnig áhrifameiri lýsing á því sem Páll sagði áður um að gera „ekkert af eigingirni eða hégómagirnd“ (Fil 2.3).

`Hvernig ættum við að bregðast við því sem Kristur gerði fyrir okkur samkvæmt Fil 2.5-8? Hvaða viðbrögð önnur en að krjúpa og tilbiðja væru ef til vill nægjanleg við því sem Kristur gerði fyrir okkur?Hvers vegna er svo rangt að halda að verk okkar geti bætt einhverju við það sem Kristur hefur þegar gert fyrir okkur?`