---
title:  Til íhugunar
date:   02/01/2026
---

„Guð hefur kjörið þig til frelsunar fyrir helgun andans og trúna á sannleikann. Stattu því stöðugur. . . Ef þú þjónar Guði af trúmennsku muntu mæta fordómum og andstöðu, en láttu þér ekki verða uppsigað þegar þú þjáist ranglega. Hefndu þín ekki. Haltu fast við ráðvendni þína í Jesú Kristi. Beindu sjónum þínum óbrigðult til himins. Leyfðu öðrum að segja og gera það sem þeir vilja, en það er í þínum verkahring að halda áfram í auðmýkt og lítillæti Krists. Gerðu störf þín með óskiptum hug, með hreinleika hjartans og af öllum mætti þínum og treystu útréttum armi Guðs. Þú munt e.t.v. aldrei vita um hið sanna og göfuga eðli verks þíns. Einungis það líf sem var gefið til að frelsa þig getur opinberað hið sanna gildi þess að vera þú. . . .

Hver og einn sem er að vaxa upp til Krists mun verða fyrir alvarlegri og langvarandi baráttu þar sem máttarvöld myrkursins eru ákveðin í að koma í veg fyrir framgang. En þegar við leitum eftir náð við kross Krists getur okkur ekki mistekist. Endurlausnarinn hefur lofað: „Ég mun aldrei yfirgefa þig eða bregðast þér.“ „Sjá, ég er með yður alla daga allt til enda veraldar.“ (Youth’s Instructor, 9. nóv, 1899).

**Til umræðu:**

`Páll var hnepptur í fangelsi mörgum sinnum en alltaf ranglega. Hver eru viðbrögð þín þegar þú færð óréttláta meðhöndlun? Hvaða fyrirheit Biblíunnar getur þú gert tilkall til á slíkum stundum?`

`Tertúllían sem var leiðtogi á frumstigi safnaðarins sagði eftirfarandi um ofsókn hinna kristnu: „Því oftar sem þið stráfellið okkur því meira munum við vaxa; blóð hinna kristnu er sæði.“ (Alexander Roberts og James Donaldson, ritstj., Ante-Nicene Fathers [Peabody, MA: Hendrickson Publishers, Inc., 1999], 3. bindi, bls. 55). Á sama tíma hafa ofsóknir oft hindrað störf safnaðarins á ýmsum stöðum. Hvernig getum við veitt þeim stuðning sem eru ofsóttir vegna trúar sinnar?`

`Hugleiddu yfirlýsinguna í minnistextanum um að vera „ávallt glöð“ í ljósi erfiðleika Páls. Hvað felst í því? Hvernig er það mögulegt? Ástvinur er sjúkur eða deyr. Þú missir vinnuna. Þú hefur mikinn sársauka. Ef til vill felst lykillinn í spurningunni: „Fagna ávallt yfir hverju?“ Yfir hverju getum við ávallt fagnað hvað sem á dynur?`