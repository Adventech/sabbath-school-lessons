---
title:  Páll í fjötrum
date:   29/12/2025
---

Þegar Páll var í Makedóníu nefnir hann nokkrar fangelsanir (2Kor 6.5; 2Kor 11.23; 2Kor 7.5). Fyrsta fangelsunin var í Filippí (Post 16.16-24). Seinna var hann fangelsaður í Jerúsalem um hríð áður en hann var fluttur í fangelsi í Sesareu.

Auk þess nefnir Páll að hann sé í fjötrum (Fílm 10, 13). Og þó svo hann hafi verið í stofufangelsi í Róm var hann hlekkjaður við háttsettan rómverskan hermann. Ignatíus, kristinn maður á 2. öld e.Kr. sem var einnig hlekkjaður á sama hátt, lýsir þeirri reynslu sinni þannig að hermennirnir kæmu fram sem „villidýr sem yrðu enn verri þegar komið væri vel fram við þá.“ (Michael W. Holmes, ritstj., The Apostolic Fathers (Grand Rapids, MI: Baker Academis, 2007), bls. 231).

`Lestu 2Kor 4.7-12. Hvað bendir Páll á í þessum versum um það hvernig hann fór að því að standast þær þrengingar sem hann stóð andspænis? Hvað virðist líf hans hafa snúist um?`

Hversu erfitt sem líf Páls var sá hann ávallt bjartari hlið sem veitti honum hugrekki til að standast stressið. Þó svo Satan hreytti öllu sem hann gat í Pál vissi Páll að hann væri ekki yfirgefinn.

`Lestu 2Kor 6.3-7. Hvaða andlegu hjálpargögn hafði Páll aðgang að til að mæta þessum kringumstæðum?`

Oft freistumst við til að líta á kringumstæður okkar, veikleika eða fyrri mistök sem draga úr okkur hugrekkið. Við slík tækifæri þurfum við að minnast þess hvernig Guð hefur alltaf séð fyrir því að við ynnum sigur í baráttunni við hið illa. Eitt mikilvægasta verkfæri hans í því skyni er Biblían, orð sannleikans, vegna þess að við getum lært af mistökum annarra en einnig hvernig þeir hafa verið sigursælir. „Það er andinn sem gerir það virkt sem áunnist hefur fyrir frelsara heimsins. Það er fyrir andann sem hjartað verður hreint. Fyrir andann verður hinn trúaði þátttakandi í guðlegu eðli. Kristur hefur gefið anda sinn sem guðlegt vald til að sigra allar áskapaðar og áunnar hneigðir til ills og að veita kirkju sinni sitt eigið eðli og lyndiseinkunn“ (ÞA, bls. 502).

`Hvernig getum við, leikmenn jafnt sem prestar, látið það sjást að við erum þjónar Guðs (2Kor 6.4)? Hvað felst í því?`