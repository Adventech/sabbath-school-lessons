---
title:  Páll, bandingi Jesú Krists
date:   28/12/2025
---

Bréfin til Filippí og Kólossu er oft nefnd fangelsisbréfin þar sem Páll skrifaði þau þegar hann var í fangelsi (auk þeirra eru einnig bréfin til Efesus og Fílemons sama eðlis). Flestir ritskýrendur telja að Páll hafi skrifað þau frá Róm u.þ.b. 60-62 e.Kr. (sjá Post 28.16).

`Lestu Efes 3.1 og Fílm 1. Hvað er athyglisvert við það hvernig Páll einkennir fangelsisvist sína?`

Páll hafði gefið Jesú Kristi líf sitt til að þjóna honum. Ef sú þjónusta fæli í sér að vera bandingi þá var hann reiðubúinn. Páll lýsir sér sem „boðbera í fjötrum“ (Efes 6.20). Hann hafði verið á kristniboðsferðum, stofnað söfnuði og þjálfað starfsmenn fyrir Drottin. Hann kann að hafa spurt sjálfan sig: „Hvers vegna er ég hér þegar ég gæti verið að gera svo mikið meira án þessara fjötra?“ Páll var einnig bandingi seinna þegar hann skrifaði 2 Tím. Þannig eru a.m.k. fimm rit í Nýja tesamentinu sem Páll ritaði þegar hann var í fangelsi.

Í engu af fangelsisritum sínum nefnir Páll hvar hann væri sem fangi. Þess vegna telja sumir að það hafi verið annaðhvort í Efesus eða Sesareu. Samt eru engar vísbendingar í Biblíunni um að hann hafi verið í fangelsi í Efesus. Sesarea virðist líklegri þó svo ekkert ógnaði honum meðan hann var þar. En þegar Filippíbréfið var skrifað var honum greinilega ógnað (sjá Fil 1.20; Fil 2.17).

Í því bréfi má finna nokkrar vísbendingu um hvar Páll var á tíma fangelsunar sinnar. Fyrst er talað um „lífvarðarhöll.“ Orðið sem notað er getur vísað til hallar ríkisstjóra, líkt og í Jerúsalem þar sem Jesús var yfirheyrður af Pílatusi (Matt 27.27; Jóh 18.33) eða í Sesareu þar sem Páll var bandingi (Post 23.35). En Páll notar greinilega þetta hugtak ekki um einhvern stað heldur um fólk. Hann segir að í allri lífvarðarhöllinni sé fagnaðarerindið öllum ljóst (Fil 1.13). Í Róm voru það u.þ.b. 9000 úrvalshermenn sem stóðu vörð um keisarann og gættu fanga hans.

Páll sendir einnig kveðjur frá hinum trúuðu „sem eru í þjónustu keisarans“ (Fil 4.22). Þetta bendir til þess að Páll hafi verið fangi í Róm og í sambandi við þá sem þjónuðu við keisarahirðina.

`Hvernig lærum við að gera það besta úr hvaða erfiðu kringumstæðum sem við kunnum að vera í? Hvers vegna er það ekki alltaf svo auðvelt?`