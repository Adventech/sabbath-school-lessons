---
title:  “උන්වහන්සේගේ ස්වරූපයෙන්”
date:   17/07/2022
---

> <p></p>
> “මක්නිසාද උන්වහන්සේ පූර්වයෙන් ඇඳිනගත්තවුන් තමන්වහන්සේගේ පුත්‍රයා බොහෝ සහෝදරයන් අතරේ කුලු‍ඳුලා වන පිණිස ඒ පුත්‍රයාගේ ස්වරූපයට සමානවෙන්ට පූර්වයෙන් නියමකළසේක.”  රෝම 8:29.

පටන් ගැන්මේදී දෙවියන්වහන්සේ උන්වහන්සේගේ ස්වරූපයෙන් අප මැවූ සේක. (උත්පත්ති 1:27). එහෙත් එම ස්වරූපය පාපයෙන් දූෂිත විය.

`මනුෂ්‍යත්වය තුළ දෙවියන්වහන්සේගේ ස්වරූපය විකෘති වීම අපි කෙසේ දකින්නෙමුද?`

අප සියළුදෙනාම පාපයෙන් දූෂිත වී තිබෙන බව පැහැදිලිය. (රෝම 3:10-19).  දෙවියන්වහන්සේගේ අපේක්ෂාව වන්නේ අප මුලින් සිටි තත්වයට අපව නැවත නගා සිටුවීමය. අපගේ පාඨය ගැලපෙන්නේ මේ ස්ථානයටය. ශුද්ධාත්මයාණන්ට තම ජීවිතය යටත් කරන්නාවූ අය “පුත්‍රයාගේ ස්වරූපයට සමාන වෙන්ට පූර්වයෙන් නියම කළසේක.”‍ (රෝම 8:29) බවට දෙවියන් වහන්සේගේ සැලැස්ම එළිදරව් කෙරේ.

එහෙත් එහි තවත් පැත්තක් ඇත. “දෙවියන්වහන්සේගේ එම ස්වරූපයම මනුෂ්‍යත්වය තුළ ප්‍රතිනිෂ්පාදනය කළ යුතුව ඇත. දෙවියන්වහන්සේගේ ගෞරවය, ක්‍රිස්තුස්වහන්සේගේ ගෞරවය, උන්වහන්සේගේ දරුවන්ගේ චරිතය අංග සම්පූර්ණත්වයට පත් කිරීම සඳහා සම්බන්ධ වේ.” —Ellen G. White, The Desire of Ages, p. 671.

`ඉහත උපුටා දක්වනු ලැබූ එලන් ජී වයිට් අපට පවසන දෙය අප කෙසේ අවබෝධ කරගනිමුද? (යෝබ් 1; මතෙව් 5:16; 1 කොරින්ති 4:9; සහ එපීස 3:10 බලන්න.)` 

කිතුනුවන් වශයෙන්, අපි කොස්මික් සටනක් මධ්‍යයේ සිටින බව කිසි විටෙකත් අමතක නොකළ යුතු වෙමු. ක්‍රිස්තුස්වහන්සේ සහ සාතන් අතර ඇති මහා අරගලය අප වටා දිග හැරෙමින් පවතී. සටන විවිධ රාමු තුළින් බොහෝ ආකාරයෙන් විදහා දක්වයි. තවද බොහෝ දේ සැඟවී ඇතත්, ක්‍රිස්තුස් වහන්සේගේ අනුගාමිකයින් ලෙස අපට මෙම නාට්‍යයේ කොටසක් කිරීමට ඇති බවත් අපගේ ජීවිත තුළින් ක්‍රිස්තුස්වහන්සේට ගෞරවයක් ගෙන දිය හැකි බවත් අපට අවබෝධ කර ගත හැකිය. 

`ඔබ විශාල ක්‍රීඩා පිට්ටනියක සිටිනවා යැයි සිතන්න. එක් පැත්තක ආසන වල වාඩිවී සිටින්නේ ස්වාමීන්වහන්සේට පක්ෂපාත දූතයන් ය; අනෙක් පැත්තේ සාතන් සහ ඔහුගේ අනුගාමිකයන් ය. පසුගිය පැය 24 තුළ ඔබේ ජීවිතය එම භූමියේ ගත කළේ නම්, ඔබට ප්‍රීති ඝෝෂා වැඩියෙන් නැගිය හැක්කේ කුමන පැත්ත වෙනුවෙන්ද? ඔබගේ පිළිතුර ඔබ ගැන පවසන්නේ කුමක්ද?`