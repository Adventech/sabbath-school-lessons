---
title:  අධික උෂ්ණත්වය
date:  28/07/2022
---

මෙම කාර්තුවේ මේ දක්වා, අපගේ ජීවිතවලට පවිත්‍රතාවය සහ ක්‍රිස්තුස් වහන්සේගේ සමානත්වය ගෙන ඒම සඳහා දෙවියන්වහන්සේ ගෙන එන්නාවූ සියුම් පරීක්ෂණ වල උදාහරණ ගැන අපි සලකා බැලු‍වෙමු. කෙසේ වෙතත්, සමහර අය මෙම උදාහරණ දෙස බලා, දෙවියන්වහන්සේ ඉතා දැඩි, බලෙන් වැඩ ගන්නා අයෙක් හැටියට තීරණය කරනු ඇත. නිශ්චිතවම, සමහරු මෙසේ පැවසිය හැකිය. “දෙවියන්වහන්සේ අපට යහපතක් සිදුවනු දැකීමට කැමති බව අපි දනිමු. එහෙත් මෙම නිදර්ශන මගින් එතරම් සැලකිල්ලක් හෝ ප්‍රේමයක් එළිදරව් නොවේ. ඒ වෙනුවට දෙවියන්වහන්සේ කරදරකාරයෙක් ලෙස පෙනේ. උන්වහන්සේ සියල්ල සැලසුම් කරන්නේ සැලකියුතු දුෂ්කර කාලයක් ඇති කිරීමේ පරමාර්ථයෙන් වන අතර, ඒ වෙනුවෙන් අපට කළ හැකි කිසිවක් නැත.”

පාපයෙන් පිරුණු මෙම ලෝකයේ ජීවත් වන විට, යම් යම් දේවල් එසේ සිදුවන්නේ මන්දැයි අපට වැටහෙන්නේ ස්වල්පයක් පමණක් බව සත්‍යයකි. ස්වර්ගයේදී අපට තවත් බොහෝ දේ අවබෝධ වනු ඇත (1 කොරින්ති 4:5; 1 කොරින්ති 13:12), නමුත් දැනට අප කළ යුත්තේ, දෙවියන්වහන්සේ සිටින  බවත්, අප ගැන සැලකිලිමත් වන බවත් විශ්වාස කරමින් අවිනිශ්චිත භාවයෙන් ජීවත්වීමය. යම් දේවල් ඉතා හොඳයයි සැමවිටම හැඟෙන්නේ නැත. යෙසායා මෙම ආතතිය ඉතා හොඳින් විස්තර කරයි.

යෙසායා 43:1-7 පාඨ කියවන්න. 2 වන පදයේ, දෙවියන්වහන්සේ පවසන්නේ උන්වහන්සේගේ සෙනඟ ජලය සහ ගින්න මැදින් ගමන් කරන බවයි. මේවා උපමා රූපක (එනම් අධික උෂ්ණත්වය පිළිබඳවය) වුවද සමහර විට ඉන් ඉඟි කරන්නේ රතු මුහුද සහ යෝර්දානය තරණය කිරීම ගැනය. එම කාල දෙකම බියජනක අවස්ථාවන්ය. නමුත් ඒ නව ජීවිතයකට මග පෑදූ අවස්ථාය. මෙම අනතුරුවලින් තම සෙනඟව ආරක්ෂා කරන බවත්, පහසු මාර්ගයක් ඔස්සේ ඔවුන්ව යොමු කරන බවත් දෙවියන්වහන්සේ පවසනු ඇතැයි ඔබ අපේක්ෂා කළ හැකිය. එහෙත් ගීතාවලිය 23 පරිච්ඡේදයේ එඬේරා මෙන්, උන්වහන්සේ පවසන්නේ දුෂ්කර කාලයන් පැමිණෙන විට, දෙවියන් වහන්සේගේ සෙනඟ ප්‍රබල විය යුතු බවය, මන්ද උන්වහන්සේ ඔවුන් සමඟ සිටින බැවිනි.

`යෙසායා 43:1-7 පාඨ දෙස ආපසු හැරී බලන්න. ජලයෙන් සහ ගින්නෙන් කරදර ඇතිවන කාලවලදී දෙවියන්වහන්සේ තම දරුවන්ට සැනසීම ලබා දෙන බවට තහවුරු කරන විවිධ ක්‍රම ලියන්න. දෙවියන්වහන්සේගේ කුමන පින්තූරයක් ඔබගේ මනසේ වර්ණවත් කෙරේද?  ඔබට ඔබ වෙනුවෙන් ඉල්ලා සිටිය හැකි පොරොන්දු මොනවාද?`

අප උගත් දෙවියන්වහන්සේගේ සියුම් පරීක්ෂණ අපට තුන් ආකාරයකින් සාරාංශ ගත කළ හැකිය. පළමුව, දෙවියන්වහන්සේගේ අධික උෂ්ණත්වය අපව විනාශ කිරීමට නොව අපගේ පාපය විනාශ කිරීමට දී ඇත. දෙවනුව, දෙවියන්වහන්සේගේ අධික උෂ්ණත්වය අපව දුක්ඛිත බවට පත් කිරීමට නොව අපව නිර්මාණය කර ඇති ආකාරයටම අපව පවිත්‍ර කිරීම සඳහාය. තෙවනුව, දෙවියන්වහන්සේ සෑම දෙයකින්ම අප කෙරෙහි දක්වන සැලකිල්ල නිරන්තර හා මුදු මොළොක් ය. අපට කුමක් සිදු වුවද, උන්වහන්සේ කිසිදා අපව තනි නොකරන සේක.

`දෙවියන්වහන්සේගේ ක්‍රියාවන් සහ චරිතය ගැන මෙම පාඨ මගින් ඔබට උගන්වන්නේ කුමක්ද? (ගීතාවලිය 103:13, 14; මතෙව් 28:20; 1 කොරින්ති 10:13; සහ 1 පේත්‍රැස් 1:7). මෙම පාඨවල අඩංගු යථාර්ථය ඔබ ඔබේ ජීවිතය තුළ අත්විඳ ඇත්තේ කෙසේද?`