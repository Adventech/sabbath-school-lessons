---
title:  “ස්වාමීන්වහන්ස, කොතෙක් කල්ද?”
date:   09/02/2025
---

නපුරේ ගැටළුව පිළිබඳව අදහස් ප්‍රකාශ කර ඇත්තේ නූතන ලියවිලි වල පමණක් නොව, ශුද්ධ ලියවිල්ලෙහිද එසේ කොට ඇත.

`යෝබ් 30:26; යෙරමියා 12:1; යෙරමියා 13:22; මලාකි 2:17 සහ ගීතාවලිය 10:1. මෙම පාඨ තුළින්, මානව අත්දැකීම්වල ඉදිරියටම, නපුරේ ගැටළුව ගෙන එනු ලබන්නේ කෙසේද?`

වර්තමානයේදී පවා අප සමග ඇති බොහෝ ප්‍රශ්න මෙම පාඨ මගින්ද පැන නැගී ඇත. දුෂ්ටකම් කරන්නවුන් සඵලවනවා මෙන් පෙනෙන්නේ ඇයි? තවද, නපුරේ නියැලෙන්නේ ඉන් ලාභ ප්‍රයෝජන ලබන්නේ ඇයි? මෙය නිතර මේ ආකාරයෙන් නොවූවත් සැලකිය යුතු වාර ගණනක් එසේ සිදුවන අන්දම දකින්නට ඇත. ධර්මිෂ්ඨයන් මෙපමණ දුක් විඳින්නේ ඇයි? නපුර සිදුවන විට දෙවියන් ඉන්නේ කොහේද? ඇතැම් විට දෙවියන්වහන්සේ අපෙන් අතිශයින් දුරස්ථවී ගිය බවක් හෝ අපෙන් සැඟවී සිටින බවක් හැඟෙන්නේ ඇයි?

මෙම ප්‍රශ්න පිළිබඳව හෝ පොදුවේ නපුරේ ගැටළු පිළිබඳව පැවසුවත්, අප ඒකාන්ත වශයෙන් වග බලාගත යුත්තේ නපුර සුළුකොට නොතැකීම පිණිසය. ලෝකයේ පවතින නපුර, ඒවායේ වර්ග හෝ ප්‍රමාණ අනුව අවතක්සේරු කිරීම නොකට යුත්තකි. නපුර අතිශයින් නරකය. අපට වඩා දෙවියන්වහන්සේ ඊට ද්වේෂ කරන සේක. එබැවින් අපද, මේ ලෝකයේ පවතින්නාවූ අතිමහත් නපුරු ක්‍රියාවන් සහ අසාධාරණකම්වලට එරෙහිව ශුද්ධ ලියවිල්ල නගන හඬට එකතුවී හඬ නගමු. “ස්වාමීන්වහන්ස, කොතෙක් කල්ද?”

`මතෙව් 27:46 කියවන්න. යේසුස්වහන්සේ විසින් වදාල මෙම වචන ඔබ අවබෝධ කරන්නේ කෙසේද? නපුර දෙවියන්වහන්සේගේ සිතට තදින් බලපෑ බවට එමගින් පෙන්නුම් කරන්නේ කුමක්ද?`

කුරුසිය මතදී යේසුස්වහන්සේ විසින්ම, “මාගේ දෙවියනි, මාගේ දෙවියනි, ඔබ මා අත්හැරියේ මක්නිසාද?” යනුවෙන් ප්‍රශ්න කළසේක (මතෙව් 27:46). මෙහිදී අප දකින කරුණක් වන්නේ නපුර විසින් ක්‍රිස්තුස්වහන්සේවද ස්පර්ශ කළ අතර, කුරුසිය මතදී ක්‍රිස්තුස්වහන්සේ මරණයට පත්වීමෙන්, ලෝකයේ ඇති සියළු නපුර උන්වහන්සේ මතුපිටට වැටීමේ පුදුමාකාර සත්‍යය ප්‍රබල ලෙස ප්‍රදර්ශනය වීමය.

එනමුත්, මෙහිදීද බලාපොරොත්තුවක් ඇත. ක්‍රිස්තුස්වහන්සේ කුරුසිය මත කළ දෙය කරණකොටගෙන, නපුරේ මූලාශ්‍රය වන සාතන් පරාජයට පත්වූ අතර, අවසානයේදී නපුර සම්පූර්ණයෙන්ම ඉවත් කරනු ලබනවා ඇත. යේසුස් වහන්සේ එම වචන ගීතාවලිය 22:1න් උපුටාගත් අතර, ගීතිකාවේ ඉතිරි කොටස ජයග්‍රාහික ලෙස නිමවේ.

`කුරුසිය මතදී, යේසුස්වහන්සේ එම අවස්ථාවේ නුදුටු, බලාපොරොත්තුවක් කෙරෙහි බලා සිටි සේක. අප ඉදිරියේ බලාපොරොත්තුවක් අපට නොපෙනෙන විටෙකදී, උන්වහන්සේගේ අත්දැකීම් තුළින් අප සැනසිල්ල සොයාගන්නේ කෙසේද?`