---
title:  දෙවියන්වහන්සේගේ නම අපකීර්තියෙන් මුදාගැනීම
date:   13/03/2025
---

අවසානයේදී සෑම ආකාරයෙන්ම දෙවියන්වහන්සේගේ නම නිර්දෝෂී බවට පත්කරනු ලබනවා ඇත. පියාණන්ගේත්, පුත්‍රයාණන්ගේත් සහ ශුද්ධාත්මයාණන්වහන්සේගේත් මෙහෙවර කරණකොටගෙන, කිසිම සැකයකින් තොරව, ගැළවීමේ සැලැස්ම තුළ ධර්මිෂ්ඨකම සහ දෙවියන් වහන්සේගේ ප්‍රේමය ප්‍රකාශ වනු ඇත (රෝම 3:25, 26; රෝම 5:8).

`රෝම 3:1-4 කියවන්න. මෙය කියවීමේදී යෙසායා 5:3, 4 පාඨ තුළින් දෙනු ලබන ආලෝකයද සැලකිල්ලට ගන්න. විශ්වීය අර්බුදය තුළ දෙවියන්වහන්සේව නිර්දෝෂී බවට පත්කරනු ලබනවා යන්නෙහි අර්ථය කුමක්ද? උන්වහන්සේ මෙතෙක් කර ඇති දේවලට වඩා තවත් කුමක් උන්වහන්සේට කළහැකිද?`

රෝම 3 සහ යෙසායා 5 තුළින් දෙවියන්වහන්සේ (ඉතා සීමිත ආකාරයෙන්) උන්වහන්සේගේ චරිතය විනිශ්චය කරනු පිණිස උන්වහන්සේගේ මැවිල්ලට ආරාධනා කරන අන්දම අපි දකිමු. එනමුත්, එසේ කිරීමට අපට කිසිම අයිතියක් හෝ වලංගුතාවයක් නැත. අවසානයේදී සියළු ‘පොත්’ විවෘත කොට තිබෙන විට අප විසින් දකිනු ලබන්නේ දෙවියන්වහන්සේ සම්පූර්ණයෙන්ම යුක්ති සහගත සහ ධර්මිෂ්ඨ බවත්ය. දෙවියන්වහන්සේ සියලු බුද්ධිමත් මැවිල්ල ඉදිරියේ තම නිදොස් බව පෙන්නුම් කරනු ඇත.

`එළිදරව් 15:3 සහ එළිදරව් 19:1-6 කියවන්න. අවසානයේදී දෙවියන්වහන්සේගේ නාමය දෝෂාරෝපණ වලින් නිදොස් යයි ප්‍රකාශ කරනු ලැබීම පිළිබඳව මෙම පාඨ පවසා ඇත්තේ කුමක්ද? උන්වහන්සේ මෙතෙක් කර ඇති දේවලට වඩා, උන්වහන්සේට කළ හැක්කේ තව මොනවාද?`

ශුද්ධ ලියවිල්ල මුළුල්ලේම දෙවියන්වහන්සේ උන්වහන්සේගේ නාමය පිළිබඳව මහත් තැකීමකින් යුතුව කටයුතු කරන බව සඳහන් වේ. ඒ ඇයි? යමෙකුගේ චරිත ස්වභාවය ඔබ අප්‍රිය කරන්නේ නම් හෝ, ඔබට එම තැනැත්තාව විශ්වාස කළ නොහැකි නම්, එවැනි පුද්ගලයෙකු සමග ඔබට ගැඹුරු ප්‍රේම සබඳතාවයක් පවත්වාගෙන යාම කළ නොහැක්කකි. යමෙක් ඔබේ සහකරු සමග හෝ සහකරු වන්නට සිටින තැනැත්තා සමග ඔබේ චරිතය පිළිබඳව විශාල බොරු පවසා ඇත්නම්, එම චෝදනා වලට එරෙහිව කළ හැකි සෑමදෙයක්ම ඔබ විසින් කරනු ලබනවා ඇත. මන්දයත්, එවැනි චෝදනා විශ්වාස කරනු ලැබුවහොත්, ඔබේ ප්‍රේම සබඳතාවය දෙදරා යනු ඇත.

අවසානයේදී, කුරුසියේදී සහ සම්පූර්ණයෙන්ම ගැළවීමේ සැලැස්ම තුළදී දෙවියන්වහන්සේ නිර්දෝෂී බව ඔප්පු කරනු ලැබුණි. උන්වහන්සේගේ නැවත පැමිණීමට පෙර වන විනිශ්චයේදී, බලා සිටින විශ්වය ඉදිරියේ දෙවියන් වහන්සේගේ නිර්දෝෂී භාවය ඔප්පු කෙරෙනු ඇත.

යේසුස්වහන්සේගේ පැමිණීමෙන් පසුව සිදුවන්නට යන විනිශ්චයේදී, ගැළවීම ලැබූවන් විසින් “දේවදූතයන් පවා විනිශ්චය කරනු ලබන“ අතර

(1 කොරින්ති 6:2,3) ඔවුන් වාර්තා පිරික්සමින් දෙවියන්වහන්සේ විසින් සිදුකරනු ලැබූ දේවල්, උන්වහන්සේ එසේ කළේ මන්දැයි විමසා බැලීමට අවස්ථාව උදාවන අතර, අවසානයේදී වැටහී යනුයේ දෙවියන්වහන්සේ විසින් සිදුකරනු ලැබූ සෑමදෙයක්ම සර්ව සාධාරණව මෙන්ම ධර්මිෂ්ඨකමින් යුක්තව ප්‍රේමණීයව සිදුකර ඇති බවත්ය. එබැවින් දෙවියන්වහන්සේගේ නාමයේ නිදොස් බව ප්‍රකාශයට පත් කරනු ලබනවා ඇත. ඇසීම පිණිස බොහෝ ප්‍රශ්න නැති කවුරුත් අප අතර සිටිනවාද? සියල්ල හමාර වීමට ප්‍රථමයෙන් අපට ඇති සියළු ප්‍රශ්න වලට පිළිතුරු ලැබෙනවා ඇත (1 කොරින්ති 4:5 බලන්න).

අවසානයේදී, සෑම දණක්ම නමා සෑම මුවකින්ම යේසුස්වහන්සේ ස්වාමීන්වහන්සේ බව ප්‍රකාශ කරනවා ඇත (පිලිප්පි 2:10,11). මේ සියල්ල දෙවියන්වහන්සේගේ චරිතයේ නිර්දෝෂී බව ප්‍රකාශ කිරීමේ වැඩකටයුතුවල ප්‍රධාන අංගයකි.