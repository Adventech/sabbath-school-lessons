---
title:  උදරය කලත්තන ප්‍රේමය
date:   20/01/2025
---

දෙවියන්වහන්සේ මනුෂ්‍ය වර්ගයා කෙරෙහි දක්වන දයානුකම්පිත ප්‍රේමයේ ගණන් කළ නොහැකි ගැඹුර හොෂෙයා තුළින් ප්‍රකාශවේ. දෙවියන් වහන්සේ හොෂෙයාට අණ කොට තිබුණේ “නුඹ ගොස් වේශ්‍යා භාර්යාවක්ද, වේශ්‍යා දරුවන්ද අරගන්න. මක්නිසාද දේශය ස්වාමීන්වහන්සේගෙන් අහක්වී බොහෝසේ වේශ්‍යාකම් කෙරේ යනුවෙන්ය (හොෂෙයා 1:2). දෙවියන්වහන්සේ විසින් පසුව හොෂෙයා 11 වන පරිච්ඡේදය තුළින්, මනුෂ්‍යයා කෙරෙහි වන්නාවූ උන්වහන්සේගේ ප්‍රේමණීය සම්බන්ධතාවය පෙන්නුම් කරන ලද්දේ, ආදරණීය පියෙකු තම දරුවන් සමග වන රූපක ගෙන දක්වමිනි.

`හොෂෙයා 11:1-9 කියවන්න. මෙම පාඨ තුළින් දැක්වෙන රූපක තුළින්, දෙවියන් වහන්සේ, උන්වහන්සේගේ ජනතාව පිළිබඳව සැලකිලිමත්වන අන්දම සහ දක්වන ප්‍රේමයට ජීවමාන ස්වරූපයක් ගෙනෙනු ලබන්නේ කුමන ආකාරයෙන්ද?`

දෙවියන්වහන්සේ උන්වහන්සේගේ ජනතාව හට දක්වන ප්‍රේමය, දෙමාපියන් විසින් තම දරුවන් වෙත දක්වන මෘදු සෙනෙහසට සමාන කර ඇත. කුඩා දරුවකු හට ඇවිදීමට උගන්වන අන්දම පෙන්නුම් කරන රූපක ශුද්ධ ලියවිල්ල භාවිතා කරමින්; “මනුෂ්‍යයෙකු තමාගේ පුත්‍රයා උසුලාගෙන යන්නාක් මෙන්, ඔවුන්ව සුවපත් කරමින් සහ පෝෂණය ලබා දෙමින්, උන්වහන්සේගේ ජනයාව මෘදු ලෙස රැකබලාගන්නා සේක. ලියවිල්ලෙහි තවදුරටත් සඳහන් කරන්නේ මනුෂ්‍යයෙකු තමාගේ පුත්‍රයා ඔසවාගෙන යන ආකාරයට උන්වහන්සේ, තම සෙනඟ “ඔසවාගෙන” යනසේක (ද්විතීය කථාව 1:31). උන්වහන්සේ තමන්ගේ ප්‍රේමයෙත්, දයාවෙනුත් ඔවුන් මුදා, පුරාණයේ සියලුම දවස්වල ඔවුන් උසුලාගෙන ගියසේක (යෙසායා 63:9).

දෙවියන්වහන්සේගේ නොසැලෙන විශ්වාසවන්තකමට සම්පූර්ණයෙන් පටහැනි ලෙස උන්වහන්සේගේ ජනතාව, දෙවියන්වහන්සේව පසෙකට ලූ බැවින්, ඔවුන් පිට විනිශ්චය පැමිණීමෙන් දෙවියන්වහන්සේ අතිශයින් ශෝකයට පත්වූසේක. දෙවියන්වහන්සේ කරුණාවෙන් පූර්ණවූවත්, කිසිවිටෙකත් උන්වහන්සේ සාධාරණත්වය නොලකා හරින්නේ නැත. (අප විසින් පසුව අධ්‍යයනය කරනු ලබන්නාවූ පාඩම් වලට අනුව, ප්‍රේමය සහ සාධාරණත්වය එකට ගමන් කරන බව අවබෝධ වනු ඇත).

ඔබේ උදරය කැලැත්තී යන්නාසේ හැඟීමක්, ඔබ සිතින් දැඩි ලෙස අවුල් සහගත තත්ත්වයකට පත්වූ අත්දැකීමක් තිබෙනවාද? දෙවියන් වහන්සේ විසින් උන්වහන්සේගේ ජනතාව කෙරෙහි ඇති උදාර හැඟීම් ප්‍රකාශ කරනු පිණිස මෙම රූපකය යොදාගෙන ඇත. යමෙකුගේ “සිත කැළඹී යාම,” “කරුණාව දැල්වීම” වැනි රූපක යොදාගනිමින්, දෙවියන්වහන්සේ සහ මිනිසා සතුව ඇති ගැඹුරු හැඟීම් ප්‍රකාශ කරනු පිණිස, වාග් සම්ප්‍රදායෙහි ඇති යෙදුම් උපයෝගී කරගෙන ඇත.

කරුණාව “දල්වනවා” (kamar) කාමර් නම් හීබෘ වචනය අඩංගු රූපකය යොදාගෙන ඇති අතර, දරුවාගේ අයිතිය ඉල්ලා සලමොන් රජු ඉදිරිපිටට පැමිණි කාන්තාවන් දෙදෙනාට මෙම වචනය අදාළ කොට ඇත. සලමොන් රජ දරුවාව දෙපළු කිරීමට (ඔහු තුළ දරුවාට අනතුරුක් කිරීමට උවමනාවක් නොතිබුණි) නියෝග කළවිට, මෙහි යොදා ඇති රූපකය මගින් සැබෑ මවගේ හැඟීම් බර ප්‍රතික්‍රියාව පිළිබිඹු වේ (1 රාජවලිය 3:26; උත්පත්ති 43:30 සමග සංසන්දනය කරන්න).

`මෙම පාඩම තුළින් සාකච්ඡාවට භාජනය කොට ඇති කරුණ පිළිබඳව ඕනෑම දෙමාපියෙකුට හොඳින් අවබෝධ වනු ඇත. වෙනත් කිසිම ලෞකික ප්‍රේමයක් මෙලෙස සැසඳීමකට මුල පුරන්නේ නැත. දෙවියන්වහන්සේ අප කෙරෙහි ඇති ප්‍රේමයේ යථාර්ථය අවබෝධ කරගනු පිණිස මෙය අපට උපකාර වන්නේ කෙසේද? එවැනි අවබෝධයකින් අපට උකහාගත හැකි සහ යුතු සැනසීම කුමක්ද?`