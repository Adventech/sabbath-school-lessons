---
title:  යේසුස්වහන්සේගේ කරුණාව
date:   21/01/2025
---

අලුත් ගිවිසුම තුළද, පරණ ගිවිසුමේ මෙන් දෙවියන්වහන්සේගේ කරුණාව පෙන්නුම් කරනු පිණිස එකම ආකාරයේ රූපක යොදාගෙන ඇත. පාවුල් තුමා පියාණන්ව පිළිබිඹු කරන්නේ, “දයාබර කරුණාවල පියවූද, සෑම සැනසිල්ලේ දෙවිවූද” (2 කොරින්ති 1:3) වශයෙනි. තවදුරටත් පාවුල් තුමා, එපීස 2:4හි පැහැදිලි කරන්නේ, දෙවියන්වහන්සේ දයාවෙන් පොහොසත්ව සිටින සේක් සහ “අපට ප්‍රේම කළාවූ තමන්වහන්සේගේ මහත් ප්‍රේමයෙන්,” අපව ගළවාගත් බවත්ය.

ක්‍රිස්තුස්වහන්සේ නොයෙක් උපමා කථා තුළින්, දරුවන් කෙරෙහි පියෙකුගේ ඇතුලාන්තයෙන්ම එන අනුකම්පාව මිශ්‍ර සෙනෙහස පිළිබඳව දේශනා කළසේක (මතෙව් 18:27, ලූක් 10:33, ලූක් 15:20). පරණ ගිවිසුමේ මෙන්ම, අලුත් ගිවිසුමේ සහ ශුභාරංචි තුළද දේව කරුණාව පෙන්නුම් කිරීම පිණිස යොදාගෙන ඇති එම වචනම, විපතට පත්ව ඇති අය උදෙසා දයාන්විත කරුණාව පෙන්නුම් කරනු පිණිස යේසුස්වහන්සේද යොදාගෙන ඇත.

`මතෙව් 9:36, මතෙව් 14:14, මාර්ක් 1:41, මාර්ක් 6:34 සහ ලූක් 7:13 කියවන්න. තවදුරටත් මතෙව් 23:37 බලන්න. මිනිසුන් වැටී ඇති දුක්ඛිත තත්ත්වය පිළිබඳව ක්‍රිස්තුස්වහන්සේගේ හද සසල වූ බව මෙම පාඨ තුළින් පෙන්නුම් කරන්නේ කුමන ආකාරයෙන්ද?`

අතිශයින් දුක්ඛිත තත්ත්වයට හෝ නා නා මාදිලියේ උවමනාවන්ගෙන් පිරී ගිය මිනිසුන් දුටුවිට, ක්‍රිස්තුස්වහන්සේගේ සිත දයානුකම්පාවෙන් පිරීගිය බව නැවත, නැවත ශුභාරංචි තුළ සනිටුහන් කොට ඇත. උන්වහන්සේ ඔවුන් කෙරෙහි අනුකම්පාව දැක්වූවා පමණක් නොව, මනුෂ්‍යයන්ගේ උවමනාවන් සපයාදීම සඳහාද උන්වහන්සේ කටයුතු කළසේක.

ඇත්තවශයෙන්ම යේසුස්වහන්සේ උන්වහන්සේගේ සෙනඟ උදෙසා ශෝක සුසුම් හෙලූ සේක. යේසුස්වහන්සේ නගරය දෙස බලා ශෝක වූ විට, උන්වහන්සේගේ දෙනෙත් වලින් කඳුළු බිඳු වැටුන ආකාරය යමෙකුට උපකල්පනය කළ හැක. “කිකිළි ඇගේ පැටවුන් පියාපත් යටට එකතු කරගන්නාක් මෙන් නුඹේ දරුවන් එකතු කරගන්ට මම කීවරක් කැමති වුනෙම්ද? එහෙත් නුඹලා කැමති වුනේ නැත” (මතෙව් 23:37). ක්‍රිස්තුස්වහන්සේගේ දුක්වීම, පරණ ගිවිසුමේ සඳහන් දෙවියන්වහන්සේගේ ශෝකයට සහ දුකට පත්වීම පිළිබඳව වන කරුණු සමග සම්පූර්ණ වශයෙන් ගැලපෙන ස්වභාවයක් ඇති බව අප මෙහිදී දකින්නෙමු. පක්ෂියෙකු උගේ පැටවුන් රැක බලා ගන්නාවූ රූපකය, මෑත පෙරදිග රටවල භාවිතා කළේ දෙවියන්වහන්සේට ආදේශ කරගැනීමක් ලෙස පමණක්ම වන බව බොහෝ බයිබල් විශාරදයින් පෙන්වා දෙන කරුණකි. දෙවියන්වහන්සේ පක්ෂියෙකු සේ අඟවන රූපකයක් භාවිතා කරමින්, පක්ෂියා පැටවුන් රකින්නාක් මෙන් උන්වහන්සේගේ ආරක්ෂාව පිළිබඳව ද්විතීය කථාව 32:11හි සඳහන්වේ.

`අප උදෙසා වන දෙවියන්වහන්සේගේ කරුණාවෙන් පූර්ණවූ ප්‍රේමය පිළිබිඹු කරනුq පිණිස යේසුස්වහන්සේ හැර වෙන උතුම් උදාහරණයක් නැත. ප්‍රේමයේ පරම නිරූපණය කිරීම ලෙස උන්වහන්සේ තම ජීවිතය පරිත්‍යාග කළසේක. එනමුත්, ක්‍රිස්තුස්වහන්සේ, දෙවියන්වහන්සේගේ සම්පූර්ණ ප්‍රතිරූපය පමණක් නොවේ. උන්වහන්සේ මනුෂ්‍යත්-වයේද සම්පූර්ණ ආදර්ශය වන සේක. දේව ප්‍රේමය පිළිබඳව දේශනා කිරීමට පමණක් සීමා නොවී, අන්‍යයන්ගේ උවමනාවන් කෙරෙහි සිත යොමු කරමින්, ක්‍රිස්තුස්වහන්සේගේ ජීවිතය අනුව අප ආදර්ශමත් ජීවිත ගතකරන්නේ කෙසේද?`