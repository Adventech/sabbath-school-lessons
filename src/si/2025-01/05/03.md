---
title:  දෙවියන්වහන්සේ උදහස්වීමට ප්‍රමාදය
date:   27/01/2025
---

දෙවියන්වහන්සේ ප්‍රේමය වන බැවින්, නපුර කෙරෙහි උදහස්වන සේක. දෙවියන්වහන්සේ අනුකම්පාවෙන් පූර්ණව දයාවන්ත වන බැවින්, පමණට වඩා අනුකම්පා කිරීම පිළිබඳව අනාගතවක්තෘවරයා දෙවියන්වහන්සේට දොස් තැබුවේය.

`යෝනාගේ කථාන්තරය පිළිබඳව සිතා බලා, නිනිවේ වැසියන් හට දෙවියන්වහන්සේ කරුණාභරිතව සමාව දීම සම්බන්ධයෙන් යෝනාගේ ප්‍රතික්‍රියාව පිළිබඳව මෙනෙහි කරන්න (යෝනා 4:1-4). මෙම කථාව තුළින් යෝනා පිළිබඳව සහ දෙවියන්වහන්සේ සම්බන්ධව කුමක් පවසා සිටීද? (මතෙව් 10:8 කියවන්න).`

දෙවියන්වහන්සේගේ දයාව කෙරෙහි යෝනාගේ ප්‍රතිචාරය දෙයාකාරයකින් පෙන්නුම් කරනු ලබයි. පළමුවෙන්ම, යෝනාගේ දැඩි සිත විදහා දක්වයි. ඇසිරියන්වරුන් විසින් ඊශ්‍රායෙල් ජනතාවට කර ඇති පීඩා මතක් වීමෙන්, දෙවියන්වහන්සේ විසින් ඔවුන්ට කිසිම කරුණාවක් දක්වනවාට යෝනා අකමැති විය.

එය අපට මොනතරම් කදිම පාඩමක්ද! අප කොතරම් අකමැති වුවත්, එවැනි ආකල්ප අප තුළ ඇති නොවන පිණිස අප අතිශයින් ප්‍රවේසම් විය යුත්තෙමු. දේව අනුග්‍රහය ලබා ඇති සියල්ලෝ අවබෝධ කරගත යුතු වන්නේ, අප එම අනුග්‍රහය ලැබීමට සුදුස්සන් නොවන බැවින්, අප ලබන අනුග්‍රහය අනුන් උදෙසා දිගුකිරීමට අපි කැමැත්තෙන් සිටිය යුත්තෙමු.

දෙවනුව, යෝනාගේ ප්‍රතිචාරය තුළින් අප අවබෝධ කරගත යුතු වන්නේ, දෙවියන්වහන්සේගේ කරුණාව සහ අනුග්‍රහය උන්වහන්සේගේ චරිතයට කෙතරම් දුරට කේන්ද්‍රගතවී ඇත්ද යන වගය. දෙවියන්වහන්සේගේ අනුග්‍රහය පිළිබඳව යෝනා තුළ ඉතා පැහැදිලි දැනීමක් තිබූ බැවින් ඔහු පවසා සිටියේ, “ඔබ දයාවන්තවූ කරුණාව ඇත්තාවූ” සහ “උදහස්වීමට පමා වන්නාවූ, ඉතා කරුණාවන්තවූ” දෙවි කෙනෙක් බවය (යෝනා 4:2). දෙවියන්වහන්සේ, නිනිවේ නගරය කෙරෙහි අනුකම්පාව දක්වන බව යෝනා දැන සිටියේය. සෑම ජනවර්ගයක් සහ ජාතියක් කෙරෙහිම දෙවියන්වහන්සේ යුක්තිසහගතව සහ දයාවෙන් පූර්ණව ක්‍රියාකරන සේක.

හෙබ්‍රෙව් භාෂාවෙන් පරිවර්තනය කර ඇති, “උදහස්වීමට පමාවන” හෝ “දිගුකල් ඉවසන” යන වාක්‍ය ඛණ්ඩවලට අනුවම ඇති තේරුම වන්නේ “දික්වූ නාසය” යනුය. හෙබ්‍රෙව් භාෂාවේ (idiom) වාග් ව්‍යවහාරයට අනුව, කෝපය පෙන්නුම් කිරීම පිණිස යෙදූ රූපකය නාසයට අදාළ වූ අතර, නාසයේ දිගු ප්‍රමාණය දැක්වෙන රූපකයට අනුව, යමෙකුට කෝපවීමට ගතවන කාලය නිර්ණය කෙරුනි.

දෙවියන්වහන්සේට “දිගු නාසයකින් හෙබි,” තැනැන්වහන්සේ කෙනෙකු පිළිබිඹු කිරීමෙන් ප්‍රකාශ කරන අදහස වන්නේ, දෙවියන්වහන්සේ උදහස්වීමට පමාවන, බොහෝ කල් ඉවසන කෙනෙකු ලෙසය. මනුෂ්‍යයන් හට කෝපාවිෂ්ට වීම පිණිස එතරම් කාලයක් අවශ්‍ය නොවන අතර, දෙවියන්වහන්සේ බොහෝ කල් ඉවසන, උන්වහන්සේගේ අනුග්‍රහය ස්ව කැමැත්තෙන් මහත් ලෙස වගුරුවනු ලබන නමුත්, පාපය සාධාරණීයකරණය කරන්නේවත්, අසාධාරණය නුදුටුවාසේ සිටින්නේවත් නැත. ඒ වෙනුවට, දෙවියන්වහන්සේ විසින්ම කුරුසිය හරහා පාපය සහ නපුර උදෙසා සමගි කරනු ලැබුවේ, උන්වහන්සේ කෙරෙහි අදහන්නන් වෙනුවෙන් උන්වහන්සේ ධර්මිෂ්ඨකම සහ ධර්මිෂ්ඨකම් කරන්නා ලෙසටය (රෝම 3:25, 26).

`ඔබට එරෙහිව කටයුතු කළාවූ කිසියම් කෙනෙකුට කරුණාව හෝ දයාව පෙන්නුම් කිරීමට ඔබ කිසිවිටෙක හෝ අපොහොසත් වී තිබෙනවාද? දෙවියන්වහන්සේ ඔබට දක්වා ඇති අතිමහත් අනුග්‍රහය හේතුවෙන්, ඔබ විසින් පෙරලා අන් අය උදෙසා වඩාත් කාරුණික විය යුතු බව හොඳින් මතකයෙහි තබාගන්නේ කෙසේද? අප විසින් පාපයට, අපචාරයට හෝ හිංසනයට කිසිම අනුමැතියක් නොදෙමින් දයාව සහ කරුණාව දක්වන්නේ කෙසේද?`