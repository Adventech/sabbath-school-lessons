### ප්‍රේමයේ හා යුක්තියේ දෙවියන්වහන්සේ

දෙවියන්වහන්සේ ප්‍රේමයයි. 1 යොහන් 4:8හි සහ 16වන පදයෙහි එසේ පවසා ඇත. බයිබලය මුළුල්ලෙහිම මෙම සත්‍යය පිළිබඳව සාක්ෂි දරනු ලබයි. කිතුනු ඇදහිල්ල කේන්ද්‍රගතව ඇත්තේ, ප්‍රේමය නම් දිව්‍ය ගුණාංගය පදනම්වය. දෙවියන්වහන්සේ යනු කවුරුන්ද යන්නෙහි හරය ප්‍රේමය වන්නාසේම, අප විසින් විශ්වාස කරනු ලබන්නාවූ සියළු

දේවල හරය මෙන්ම, අප විසින් කරනු ලබන්නාවූ සියල්ලෙහි හරයද එයම විය යුතුය. ඒ අනුව, අප විසින් ප්‍රේමය වටහා ගන්නා පරිද්දෙන්, අපගේ ඇදහිල්ල සහ ඊට අදාළ ක්‍රියාකාරිත්වයන් යන සියලු දේ කෙරෙහි සම්පූර්ණ බලපෑමක් ඇතිවේ. උදාහරණයක් ලෙස, දෙවියන්වහන්සේගේ ප්‍රේමය උපයාගත යුතු හෝ කුසල් රැස්කිරීමෙන් ලබාගත යුතු දෙයක් සේ යමෙක් සලකන්නේ නම්, ඔවුන්ගේ පව්කාර ස්වභාවය හෝ ඔවුන්ගේ නුසුදුසු ස්වභාවය හේතුවෙන් දෙවියන්වහන්සේ ඔවුන්ට ප්‍රේම නොකරන බවට හැඟීමක් ඇතිවිය හැක. තවද මෙම අදහස අන්‍යයන් පිළිබඳව යොමු කොට කල්පනා කළහොත්, ප්‍රේමය ලබනු පිණිස ඔවුන් ක්‍රියාවල නිරත විය යුතු බවට යමෙකුට අපේක්ෂා කළ හැක. මෙය නියත වශයෙන්ම විනාශය කරා මගපෙන්වන වට්ටෝරුවකි.

මේ අන්දමින් සහ තවත් විවිධ ආකාරයෙන් බැලූ විට, අප විසින් දෙවියන් වහන්සේගේ ප්‍රේමය වටහාගන්නාවූ ආකාරය අනුව අපේ ඇදහිල්ල සහ ඊට අදාළ ක්‍රියාකාරකම් වලට බෙහෙවින් බලපානු ලබනවා ඇත. එනමුත් ප්‍රේමය යනු කුමක්ද? ඔබ විසින්, ප්‍රේමය යනු කුමක්දැයි විග්‍රහ කරන ලෙස දස දෙනෙකුට පැවසුවහොත්, ඒ සඳහා එකිනෙකට වෙනස්වූ පිළිතුරු දහයක් ඔබට ලැබෙනු ඇත. කිතුනු බැතිමතුන් අතර පවා දෙවියන්වහන්සේගේ ප්‍රේමය පිළිබඳව නොයෙක් මාදිලියේ මිථ්‍යා මත සහ වැරදි ලෙස අවබෝධ කරගැනීම් ඇත.

උදාහරණයක් ලෙස, පහත සඳහන් ආකාරයේ ප්‍රශ්න වලට නොයෙක් ආකාරයේ පිළිතුර කිතුනුවන් ඉදිරිපත් කරති.

දෙවියන්වහන්සේගේ ප්‍රේමයට දීම මිස ගැනීමක් නැද්ද? දේව ප්‍රේමය සම්පූර්ණයෙන්ම ආත්ම පරිත්‍යාගශීලීද, නැතහොත් මනුෂ්‍යයන් විසින් දෙවියන්වහන්සේව තෘප්තිමත් කරනු ලබනවාට උන්වහන්සේ කැමතිද? දෙවියන්වහන්සේගේ ප්‍රේමය හැගීම්බරවූ දෙයක්ද? දෙවියන්වහන්සේ ඇත්ත වශයෙන් මනුෂ්‍යයන් කෙරෙහි තැකීමකින් කටයුතු කරනවාද? දෙවියන්-වහන්සේගේ ප්‍රේමය ප්‍රතික්ෂේප කිරීමට හෝ අහිමි කිරීමට හැකිද? දෙවියන් වහන්සේ උන්වහන්සේගේ මැවිල්ල සමග සංවාදනාත්මක සබඳතාවයක් පවත්වනු ලබයිද? කෝපය සමග ප්‍රේමයට ගැලපීමක් නැත්ද? ප්‍රේමයත් යුක්තියත් එකට ක්‍රියාත්මක වන්නේ කෙසේද? දෙවියන්වහන්සේ ප්‍රේමණීය නම්, මේ ලෝකයේ මෙතරම් ප්‍රබල ලෙස පාපය පවතින්නේ කෙසේද? දෙවියන්-වහන්සේ ප්‍රේම කරන ආකාරයෙන් මනුෂ්‍යයාට ප්‍රේම කළ හැකිද? එය එසේ නම්, එය කෙබඳු ආකාරයෙන් දැකිය හැකිද?

“බයිබලය තුළින් ඒවා පෙන්වා දෙන පරිදි, දේව ප්‍රේමය සහ යුක්තිය එකට බැඳී පවතින බැවින්, ඉන් එකක් නොමැතිව, අනෙක ලබාගැනීමට ඔබට නොහැක.

මෙහි සඳහන් ඇතැම් ප්‍රශ්න වලට ඇති පිළිතුරු එක එල්ලේම පැහැදැsලිව පෙනෙන්නට තිබුණත්, කිතුනුවන් දේව ප්‍රේමය පිළිබඳව පරස්පර අදහස් දක්වති. බොහෝ පිළිතුරු නිවැරදි පිළිතුරු සේ පෙනෙන්නට තිබෙන නමුත්, එම පිළිතුරු ප්‍රවේශමෙන් නිරීක්ෂණය කිරීමේදී පෙනී යනුයේ, ඒවා දේව ප්‍රේමය පිළිබඳව ඇති ශුද්ධ ලියවිල්ලේ ඉගැන්වීම් සමග නොගැලපෙන බවය.

මෙම සියළු ප්‍රශ්නවලට පිළිතුරු එකවර සැපයීමට අප උත්සාහ නොකරන අතර, මෙම ප්‍රශ්න ඇතුළුව තවත් බොහෝ ප්‍රශ්නවලට පිළිතුරු සෙවීමට අප මෙම කාර්තුව තුළ උත්සාහයක යෙදෙමු. අප සිතනවාට වඩා දෙවියන්වහන්සේගේ ප්‍රේමය අතිශයින් විශාල බව අපි දකින්නෙමු. අද ලෝකයේ බොහෝ දෙනා “ප්‍රේමය” වශයෙන් හඳුන්වනු ලබන දෙයට වඩා, ශුද්ධ ලියවිල්ලෙහි සඳහන් දේව ප්‍රේමය අතිශයින් උතුම් වේ. ඉදිරි සති කිහිපය තුළ, දෙවියන්වහන්සේගේ ප්‍රේමය පිළිබඳව ඉතා පැහැදිලිව දක්නට ඇති එමෙන්ම අතිශයින් අලංකාර වූ, බයිබලයෙහි පෙන්වා දී ඇති කරුණු පිළිබඳව අධ්‍යයනයක යෙදෙමු.

තවද අප ඉදිරියට යන්නාවූ අතර, දේව ප්‍රේමය සහ යුක්තිය බෙදා වෙන් කළ නොහැකි වන පරිදි එකට බැඳී පවතින අන්දම අපි දකින්නෙමු. බයිබලයෙහි සඳහන් දෙවියන්වහන්සේ යුක්තිය අගයනසේක (බලන්න යෙසායා 61:8). බයිබලය තුළින් ඒවා නෝවා දෙන පරිදි, දේව ප්‍රේමය සහ යුක්තිය එකට බැඳී පවතින බැවින් ඉන් එකක් නොමැතිව, අනෙක ලබාගැනීමට ඔබට නොහැක. දෙවියන්වහන්සේ ප්‍රේමය වන බැවින්, ලොවේ පවතින අසාධාරණය සහ දුක් විඳීම පිළිබඳව උන්වහන්සේ අතිශයින් සැලකිලිමත් වන සේක. උන්වහන්සේ පීඩිතයන් සහ දුක් විඳින්නන් සමග පංගුකාරත්වයක් දරමින්, පාපය හේතුවෙන් මැවිල්ලෙහි හටගෙන ඇති වේදනාවේ සහ ශෝකයේ කොටස් කරුවෙකුද වනසේක. උන්වහන්සේ සියල්ලන්ට වඩා පීඩාවට ගොදුරුවූ බැවින්, දෙවියන් වහන්සේට නපුර කරණකොටගෙන ඇතිවූ විපත්තිවල විශාලතම ගොදුර බවට පත්වූසේක.

අපට සිතාගන්ට පවා බැරි ආකාරයෙන් දෙවියන්වහන්සේ අප සෑම කෙනෙකුටම අතිශයින් ප්‍රේම කරන බැවින් උන්වහන්සේ නපුරේ හේතුවෙන් ඇතිවී තිබෙන දුක්විඳීම පිළිබඳව නැවත නැවත ශෝකයට පත්වන බව බයිබලය පුරා සඳහන්ව ඇත. දෙවියන්වහන්සේගේ ප්‍රේමයේ ගැඹුර යමෙකුට වටහාගත හැක්කේ ක්‍රිස්තුස්වහන්සේ උන්වහන්සේගේ සෙනඟ පිළිබඳව දුක්වූ මෙම වදන් දෙස බැලීමෙනි. “අනේ අනාගතවක්තෘවරුන් මරන්නාවූ, තී ළඟට එවූවන්ට ගල්ගසන්නාවූ යෙරුසලම, යෙරුසලම, කිකිළී ඇගේ පැටවුන් පියාපත් යටට එකතුකරගන්නාක්මෙන් තිගේ දරුවන් එකතුකරගන්ට මම කී වරක් කැමති වුණෙම්ද?” (මතෙව් 23:37).

ප්‍රේමය වන බයිබලයෙහි සඳහන් දෙවියන්වහන්සේ ශුද්ධ ලියවිල්ල තුළ බොහෝ විට පෙන්නුම් කර ඇත්තේ උන්වහන්සේගේ ප්‍රේමය ප්‍රතික්ෂේප කිරීමෙන් සහ ප්‍රේමය අහිමිවීමෙන් බිඳුන සිත් ඇති, ශෝකවන්නාවූ දෙවි කෙනෙකු ලෙසය. ශුද්ධ ලියවිල්ලෙහි සඳහන් සම්පූර්ණ කථාන්තරය වනුයේ විශ්වයේ අස්සක් මුල්ලක් නෑර, ප්‍රේමය නැවත ගොඩනගනු පිණිස උන්වහන්සේ අතීතයේ කළාක් මෙන් වර්තමානයේද කරනු ලබන බවය. මෙම කාර්තුවේ අධ්‍යයනය පිණිස මෙම කරුණු මෙන්ම තවත් බොහෝ දේ අන්තර්ගතව ඇත.