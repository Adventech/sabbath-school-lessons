---
title:  ඔබ මට නමස්කාර කරනවා නම්
date:   26/02/2025
---

දෙවියන්වහන්සේගේ සිංහාසනය ඩැහැගන්නා පිණිස සාතන් ඉඩ ප්‍රස්ථාවක් සොයමින් සිටි බව පරීක්ෂාවන් පිළිබඳව මතෙව් 4 සහ ලූක් 4 පරිච්ඡේද වල සඳහන් ජවනිකා තුළින් පෙන්නුම් කර ඇත. යේසුස්වහන්සේ සහ පරීක්ෂකයා අතර ඇතිවුන සිත් කාවදින හමුව තුළින් මෙම අරගලයේ ස්වභාවය පිළිබඳව බොහෝ දේ එළිදරව්වී ඇත. ක්‍රිස්තුස්වහන්සේ සහ සාතන් අතරවූ මහා අරගලයේ යථාර්ථය, නාට්‍යානුසාරයෙන් මෙන් රඟදක්වනු ලැබුණි.

`මතෙව් 4:1-11 කියවන්න. ක්‍රිස්තුස්වහන්සේ සහ සාතන් අතරවූ මහත් අරගලයේ යථාර්ථය මෙහි එළිදරව් කොට ඇත්තේ කෙසේද?`

“යක්ෂයා විසින් පරීක්ෂා කරනු ලැබීම පිණිස” ආත්මයාණන්වහන්සේ විසින් යේසුස්වහන්සේව වනාන්තරයට පමුණුවනු ලැබූසේක (මතෙව් 4:1). මෙම සිද්ධියට මුහුණ දීමට පෙර යේසුස්වහන්සේ දින 40ක් නිරාහාරව හුන්සේක. එම අවස්ථාවේ යේසුස්වහන්සේ අතිශයින් කුසගින්නේ සිටි බව දැන ඉන් වාසියක් ගන්නට සිතූ යක්ෂයා, ගල් රොටී කර කන්න යයි පවසමින් පරීක්ෂාවක් යොමු කළේය. එවිට ක්‍රිස්තුස්වහන්සේ, ශුද්ධ ලියවිල්ල උපයෝගී කරගනිමින්, පරීක්ෂාවට ප්‍රති ප්‍රහාර එල්ල කළ බැවින්, සාතන්ගේ උපාය අසාර්ථක විය.

ඊට පසුව යක්ෂයා යේසුස්වහන්සේ උඩඟු ලෙස ක්‍රියා කිරීමට සැලැස්වීම පිණිස දේව මාළිගයේ මුදුනේ සිට බිමට පනින ලෙස පරීක්ෂාවක් යොමු කළේය. සාතන් ශුද්ධවූ ලියවිල්ලේ අදහස් වෙනස් කරමින්, උන්වහන්සේ සැබවින්ම දෙවියන්වහන්සේගේ පුත්‍රයා නම්, දේවදූතයන් විසින් උන්වහන්සේව ගළවා ගනු ලබනවා ඇතැයි පැවසුවේය. එවිට යේසුස්වහන්සේ නිසි ලෙස ශුද්ධ ලියවිල්ලෙන් උපුටා දක්වමින් එම පරීක්ෂාවද ජයගත්සේක.

යක්ෂයා අත්පත් කරගැනීමට අදහස් කළ සත්‍ය කරුණ තුන්වන පරීක්ෂාව තුළින් පැහැදිලිවම පෙන්නුම් කෙරුණි. යේසුස්වහන්සේ ලවා වැඳ නමස්කාර කරවා ගැනීමට ඔහුට උවමනා විය. යක්ෂයාට අවශ්‍ය වූයේ දෙවියන්වහන්සේට පමණක් හිමි විය යුතුවූ නමස්කාරය තමා වෙත ඩැහැ ගැනීමය.

එසේ කිරීම පිණිස ඔහු, යේසුස්වහන්සේට “ලෝකයේ සියලු රාජ්‍යයන්ද එහි ඓශ්චර්යයද උන්වහන්සේට පෙන්වා, ඔබ බිම වැටී මට නමස්කාර කරන්නෙහි නම් මේ සියල්ල ඔබට දෙන්නෙමි” (මතෙව් 4:8, 9)යි කීවේය. ඇත්තවශයෙන්ම ලූක් 4:6හි සඳහන් කරුණු මතෙව්ගේ පොතේ ඇති කරුණු වලට සමාන්තරව පවතින බව දැකිය හැක. මෙහිදී යක්ෂයා පවසා සිටින්නේ, “මේ මුළු බලයද එහි ඓශ්චර්යයද ඔබට දෙන්නෙමි. මක්නිසාද, ඒවා මට භාරදී තිබේ; මම කැමති කෙනෙකුට ඒවා දෙමි.” (ලූක් 4:6).

තවත් වාරයක් ශුද්ධ ලියවිල්ල තුළින් යේසුස්වහන්සේ පරීක්ෂාවට එරෙහිව ජයගත්සේක, යක්ෂයා මෙවරත් පරාජය විය.

මේ අවස්ථා තුනේදීම යේසුස්වහන්සේ, ප්‍රහාර වලින් බේරුනේ ශුද්ධ ලියවිලි භාවිතයෙනි.

`එපීස 6:12හි අපට සිහිගැන්වෙන්නේ “අපේ පොර බැදීම වනාහි මාංශයට සහ රුධිරයට විරුද්ධව නොව, අධිපතිකිම්වලටත් පරාක්‍රමධාරීන්ටත් මේ අන්ධකාරයේ ලෝක මුලාදෑනීන්ටත් ස්වර්ගීය ස්ථානවල සිටින දුෂ්ටකමේ ආත්ම සේනාවන්ටත් විරුද්ධවය.” අප බියෙන් ජීවත් විය නොයුතු නමුත්, අප අවට නිතර සිදුවෙමින් පවතින අරගලයේ යථාර්ථය අප විසින් නිතර සිහි තබාගත යුත්තේ ඇයි?`