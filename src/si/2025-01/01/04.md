---
title:  නොමිලයේ දී ඇති ප්‍රේමය
date:   31/12/2024
---

ඉශ්‍රායෙල් නැවත, නැවත දෙවියන්වහන්සේට විරුද්ධව කැරලි ගැසූ නමුත්, උන්වහන්සේ ස්වේච්ඡාවෙන්ම ඔවුන්ට ප්‍රේම කළා පමණක් නොව, අපද පව්කරුවන්ව සිටියදීම උන්වහන්සේ, උන්වහන්සේගේ ප්‍රේමය අප මත වගුරුවන සේක. අප දෙවියන්වහන්සේගේ ප්‍රේමය ලැබීමට නුසුදුස්සන් වන අතර, අපට එය උපයා ගැනීමටද නුපුළුවන. අනෙක් අතට දෙවියන්වහන්සේට අපෙන් අවශ්‍යතාවයක් නැත. බයිබලයෙහි සඳහන් දෙවියන්වහන්සේ කිසි දෙයකින් අඩුපාඩුවක් ඇති දෙවි කෙනෙකු නොවේ (ක්‍රියා 17:25). ඔබටත්, මටත් සහ අන් සියල්ලන්ටත් වන දෙවියන්වහන්සේගේ ප්‍රේමය, සම්පූර්ණයෙන්ම උන්වහන්සේගේ කැමැත්තෙන්ම සිදුවන්නකි.

`එළිදරව් 4:11 සහ ගීතාවලිය 33:6 සංසන්දනය කරන්න. මෙම පාඨ මගින් මැවීමට සාපේක්ෂව දෙවියන්වහන්සේ නිදහස පිළිබඳව කුමක් පවසයිද?`

දෙවියන්වහන්සේ ස්ව කැමැත්තෙන් ලෝකය මැවූසේක. මේ හේතුව කරණකොටගෙන දෙවියන්වහන්සේ සියළු තේජස, ප්‍රශංසා සහ බලය ලැබීමට සුදුස්සෙකි. කිසිම ලෝකයක් මැවීමට තරම් අවශ්‍යතාවයක් දෙවියන්වහන්සේට තිබුණේ නැත. ලෝකයෙහි අත්තිවාරම් යෙදීමට පෙර පවා, දේවත්වය තුළ තිබුණාවූ ප්‍රේමණීය සබඳතාවය දෙවියන්වහන්සේ භුක්ති වින්ද සේක.

`යොහන් 17:24 කියවන්න. මෙම ලෝකය බිහිවන්නට පෙර සිට පැවති දේව ප්‍රේමය පිළිබඳව මෙම පාඨවල කුමක් සඳහන්වේද?`

දෙවියන්වහන්සේගේ ප්‍රේමය යොමුවන පිණිස මවනු ලැබූ ජීවීන් උන්වහන්සේට අවශ්‍ය වූයේ නැත. නමුත්, උන්වහන්සේගේ ප්‍රේමයෙහි වූ ස්වභාවය අනුව, දෙවියන්වහන්සේ ලෝකයක් මැවීමට තෝරාගෙන, එහි වසන ජීවීන් සමග ප්‍රේමනීය සබඳතාවයක් ගොඩනැගීමටත් තෝරාගත්සේක.

දෙවියන්වහන්සේ උන්වහන්සේගේ නිර්ලෝභී ප්‍රේමය ප්‍රකාශ කරනු පිණිස ස්වකැමැත්තෙන්ම මෙම ලෝකය මැවුවා පමණක් නොව, මනුෂ්‍යයා ඒදන්හි පාපයට වැටුනායින් පසුවද, අප විසින් පුද්ගලිකව පව්කළාට පසුවද, දෙවියන්වහන්සේ ස්වකැමැත්තෙන්ම මනුෂ්‍යයාට ප්‍රේමකරන සේක.

ඒදන්හි පාපයට වැටුණායින් පසුව, ජීවත්වෙමින් දෙවියන්වහන්සේගේ ප්‍රේමය ලැබීමට කිසිම අයිතියක් ආදම්ට හෝ ඒවට නොතිබුණි. නමුත් “තමන්ගේ බල පරාක්‍රමයේ වචනයෙන් සියල්ල දරමින්” (හෙබ්‍රෙව් 1:3) දෙවියන් වහන්සේ, උන්වහන්සේගේ අතිමහත් ප්‍රේමයෙන්ද, දයාවෙන් සහ කරුණාවෙන්ද ඔවුන්ගේ ජීවිත නඩත්තු කොට, ඔවුන්ව නැවත උන්වහන්සේ සමග සමගි කිරීම පිණිස ප්‍රේමයෙන් යුතුව කටයුතු කළසේක. තවද, එම සමගි කිරීම සඳහා අපවද අදාල කරගෙන ඇත.

`ලෝකයෙහි පව්කාරවූද, දුෂ්ටවූද ස්වභාවය තිබෙන නමුත් දෙවියන්වහන්සේ නොනවත්වා උන්වහන්සේගේ ප්‍රේමය මෙම ලෝකයට වගුරනවා යන්නෙන් උන් වහන්සේගේ ප්‍රේමය සහ චරිත ස්වභාවය පිළිබඳව කුමක් පවසනු ලබයිද? මෙම සත්‍යය, උන්වහන්සේට අප විසින් පෙරලා ප්‍රේම කරනු පිණිස හේතුවක් විය හැක්කේ කෙසේද?`