---
title:  කැඳවනු ලැබූවෝ බොහෝය, නමුත් තෝරාගනු ලැබූවෝ ස්වල්පය
date:   01/01/2025
---

දෙවියන්වහන්සේ ස්ව කැමැත්තෙන්ම මනුෂ්‍යයන්ට ප්‍රේම කරනවා පමණක් නොව, මනුෂ්‍යයන්ද පෙරලා උන්වහන්සේට ප්‍රේමකරන ලෙස උන්වහන්සේ ඔවුන්ට ආරාධනා කරන සේක. දෙවියන්වහන්සේගේ මෙම ප්‍රේමයේ ආරාධනාව ස්ව කැමැත්තෙන් පිළිගැනීමට හෝ ප්‍රතික්ෂේප කිරීමට ඔවුන්ට හැකි බව බයිබලයේ නොයෙක් ස්ථානවල සඳහන්ව තිබෙන අතර, ක්‍රිස්තුස්වහන්සේ විසින් වදාල මංගල්‍යය භෝජනයේ උපමාවේ පැහැදිලිව මෙම කරුණ ඉදිරිපත් කර ඇත.

`මතෙව් 22:1-14 කියවන්න. මෙම උපමාවේ තේරුම කුමක්ද?`

ක්‍රිස්තුස්වහන්සේ විසින් පවසනු ලැබූ මංගල්‍ය භෝජනය පිළිබඳව වන උපමාවේදී, එක්තරා රජකෙනෙක්, තම පුත්‍රයාට සරණ මංගල්‍යයක් පිළියෙල කර, “සරණ මංගල්‍යයට ආමන්ත්‍රණය ලැබූවන් කැඳවන පිණිස තමාගේ දාසයන් යැවුවේය. නුමුත් ඔව්හු එන්ට අකමැති වූවෝය” (මතෙව් 22:2,3). රජතුමා කිහිප වාරයක් ඔවුන්ව කැඳවනු පිණිස දාසයන් යැවූ නුමුත්, ඔවුන් එම කැඳවීම නොසලකා හැර, ඔහුගේ දාසයන් අල්ලා මැරුවෝය (මතෙව් 22:4-6).

පසුව, දාසයන්ගෙන් ඇතැමෙක්ව මරා දැමූ අය සමග කළයුතුදේ කිරීමෙන් පසුව, රජතුමා තම දාසයන්ට පැවසුවේ, “මංගල්‍යය සූදානම්කර තිබේ, නුමුත් ආමන්ත්‍රණය ලැබූවෝ සුදුස්සෝ නොවෙති. ඒ නිසා නුඹලා මංසන්ධි වලට ගොස්, සම්බවෙන සියල්ලන් මංගල්‍යයට කැඳවාගෙන එන්න”යි කීවේය (මතෙව් 22:8, 9). මෙයට පසුව මංගල්‍යය වස්ත්‍රයක් නොමැතිව, මංගල උත්සවයට සහභාගිවූ මිනිසෙකු පිටත්කර හැරීම පිළිබඳව වන අතුරු කථාවට අනුව, පෙන්නුම් කරන්නේ මංගල උත්සවයට සහභාගි වන්නන් රජතුමා විසින් දෙනු ලබන සුදුසු මංගල වස්ත්‍ර වලින් සැරසී පැමිණිය යුතු බවයි. යේසුස්වහන්සේ මෙම කථාව අවසන් කළේ කිසියම් රහසක් ගැබ්ව ඇති, එනමුත් අතිශයින් අර්ථවත් වාක්‍ය ඛණ්ඩයක් වන, “කැඳවනු ලැබූවෝ බොහෝය, නුමුත් තෝරාගනු ලැබූවෝ ස්වල්පය” යනුවෙන් පවසමිනි (මතෙව් 21:14).

මින් අර්ථවත් වන්නේ කුමක්ද? අවසානයේදී, “තෝරාගනු” හෙවත් “තෝරාගනු ලැබූවන්” මංගල්‍යය උත්සවය සඳහා ස්වාමීන්වහන්සේගේ ආරාධනාව පිළිගත්තවුන් වේ. මෙම කථාවෙහි යෙදෙන "call" ආමන්ත්‍රණය කිරීම "invite" ආරාධනා කිරීම යන අර්ථ දෙක සඳහාම ග්‍රීක භාෂාවෙන් යොදා ඇති වචනය වන්නේ kaleo ‘කලෙඕ’ නම් වේ. අවසානයේදී තෝරාගනු ලැබූ තැනැත්තා, එනම් ආරාධනාව සම්පූර්ණයෙන් පිළිගත් තැනැත්තා පෙන්වන්නේ (eklektos) එක්ලෙක්ටොස් නම් ග්‍රීක වචනයෙනි.

නිත්‍යවශයෙන්ම, දෙවියන්වහන්සේ සියල්ලෝම මංගල්‍ය උත්සවය සඳහා කැඳවන හෙවත් ආරාධනා කරනසේක. එනමුත්, අප ඕනෑම කෙනෙකුට දෙවියන්වහන්සේගේ ප්‍රේමය ප්‍රතික්ෂේප කිරීමට පුළුවන. ප්‍රේම උදෙසා නිදහස අත්‍යවශ්‍ය වේ. දෙවියන්වහන්සේ කිසිවෙකු මත උන්වහන්සේගේ ප්‍රේමය බලහත්කාරයෙන් පටවන්නේ නැත. දෙවියන්වහන්සේ සමග අපට ඇති ප්‍රේමණීය සබඳතාවයක් ප්‍රතික්ෂේප කිරීමට අපට හැකිවීම කණගාටුදායකය.

`ඔබේ ජීවිතය පිළිබඳව සැලකීමේදී, ඔබ මංගල්‍යය ආරාධනාව පිළිගෙන, සුදුසු වස්ත්‍රවලින් සැරසී පැමිණ සිටිනවාද?`