---
title:  ආපසු කිසිත් අපේක්ෂා නොකරන ප්‍රේමය
date:   30/12/2024
---

වැටුණාවූ මනුෂ්‍ය වර්ගයා උදෙසා වන දෙවියන්වහන්සේගේ ප්‍රේමය පිළිබඳව කැපී පෙනෙන උදාහරණයක් හොෂෙයාගේ කථාවෙහි ඇත. “නුඹ ගොස් වේශ්‍යා භාර්යාවක්ද වේශ්‍යා දරුවන්ද අරගනින්න. මක්නිසාද දේශය ස්වාමීන්වහන්සේගෙන් අහක්වී බොහෝසේ වේශ්‍යාකම්කෙරේයයි කීසේක” (හොෂෙයා 1:2). ඉශ්‍රායෙල් ජනතාව දෙවියන්වහන්සේට ද්‍රෝහී වෙමින්, ආත්මිකව වෛශ්‍යාවන් ලෙස කටයුතු කළ නමුත්, දෙවියන්වහන්සේ උන්වහන්සේගේ ප්‍රේමය ජනතාවට පෙන්නුම් කරනු පිණිස, හොෂෙයා සහ ඔහුගේ ද්‍රෝහී බිරිඳගේ උදාහරණ ජීවමාන නිදර්ශනයක් වශයෙන් පෙන්නුම් කරනු ලැබුණි. එනම්, මෙම කථාන්තරය තුළින් දෙවියන්වහන්සේගේ ප්‍රේමය ලබන්නට නුසුදුස්සන් වුවත්, උන්වහන්සේ ඒ අය මත තම ප්‍රේමය ස්ව කැමැත්තෙන් වගුරුවන අන්දම පෙන්නුම් කරනු ලබයි.

ඇත්තවශයෙන්ම දෙවියන්වහන්සේ විශ්වාසවන්තව සහ ප්‍රේමනීයව සිටි නමුත්, මෙම සෙනඟ නැවත, නැවත උන්වහන්සේට එරෙහිව කැරලි ගැසූහ. ඒ අනුව ශුද්ධ ලියවිල්ල පුරාවටම නැවත නැවත සඳහන්වන්නේ ද්‍රෝහීවන්නාවූ සහකාරියකට, සැබෑ ආදරවන්තයෙකු ලෙස කිසිදෙයක් ආපසු අපේක්ෂා නොකර කරනු ලබන දෙවියන්වහන්සේගේ ප්‍රේමයයි. උන්වහන්සේ, උන්වහන්සේගේ ජනතාවට සම්පූර්ණ වශයෙන් ඉතා විශ්වාසවන්ත ලෙස ප්‍රේම කළත්, ඔවුන් උන්වහන්සේට නිග්‍රහ කොට, අන්‍ය දෙවිවරුන්ට සේවය කරමින්, නමස්කාර කළ බැවින්, උන්වහන්සේව දුකට පත් කොට, බැලූ බැල්මට නැවත ප්‍රතිසංස්කරණය කළ නොහැකිවාසේ පෙනෙන පරිදි සම්බන්ධතාවයන්ද පළුදු කළහ.

`හොෂෙයා 14:1-4 කියවන්න. ක්‍රිස්තුස්වහන්සේගේ ජනතාවට, උන්වහන්සේගේ ස්ථිර ප්‍රේමය පිළිබඳව මෙම පාඨවලින් පවසන්නේ කුමක්ද?`

දේව ජනතාව නැවත නැවත කැරලි ගැසීමෙන් පසුව, දෙවියන්වහන්සේ ප්‍රකාශ කළේ: මම ඔවුන්ගේ පසුබටවීම් සුව කර, “සිය කැමැත්තෙන්ම, ඔවුන්ට ආදරේවන්නෙමි.” මෙහි “සිය කැමැත්තෙන්” යන වචනයට හෙබ්‍රෙව් භාෂාවෙන් යොදා ඇති වචනය වන්නේ (nedabah) වන අතර, එහි ඇති සම්පූර්ණ අදහස නම්, සිය කැමැත්තෙන් යමක් දෙනු ලැබීමයි. දේව මණ්ඩපය තුළ පැවති ස්ව කැමැත්තෙන් සම්මාදම් දීම පෙන්නුම් කරනු පිණිස යොදා ඇත්තේද එම හෙබ්‍රෙව් වචනයමය.

හොෂෙයා පොත මුළුල්ලේ මෙන්ම, ශුද්ධ ලියවිල්ල පුරාවටද, දෙවියන් වහන්සේ අතිශයින් පුදුමාකාර කැපවීමක් සහ දයාවක් ඇතුව උන්වහන්සේගේ ජනතාව සමග ක්‍රියාකරනසේක. ඔවුන් නැවත නැවත, වෙනත් වෙනත් ආදරවන්තයන් පසුපස ගිය නමුත්, කිසිදිනක නැවතත් ප්‍රතිසංස්කරණය කළ නොහැකි සේ පෙනී යන පරිදි ගිවිසුම් උල්ලංඝනය කළත්, දෙවියන්වහන්සේ සිය කැමැත්තෙන්ම උන්වහන්සේගේ ප්‍රේමය ඔවුන් මත ස්ථාපිත කළසේක. මෙම මිනිසුන් දෙවියන්වහන්සේගේ ප්‍රේමය ලැබීමට තරම් නුසුදුස්සන් බවට පත් වූයේ, ඔවුන් උවමනාවෙන්ම ඒ සඳහා අයිතිවාසිකම් කීම ප්‍රතික්ෂේප කොට අත්හල බැවිනි. එනමුත්, දෙවියන්වහන්සේ කිසිම දෙයක් ආපසු අපේක්ෂා නොකොට, කිසිම බලපෑමක් එනම් යහපත අයහපත පිළිබඳව හෝ වෙනත් කිසිම දෙයක් සම්බන්ධව හෝ නොසිතා, සිය කැමැත්තෙන්ම ඔවුන්ට ප්‍රේම කළසේක. මෙහි මෙන්ම වෙනත් ස්ථානවලද ලියවිල්ලෙහි පෙන්නුම් කර ඇත්තේ දෙවියන්වහන්සේගේ ප්‍රේමය නිදහස්ව. ස්වේච්ඡාවෙන් ලබාදෙන බවය.

`බොහෝ අය දෙවියන්වහන්සේ පිළිබඳව සිතා සිටින්නේ, දුරස්ථව සිටින පරුෂ පාලකයෙකු මෙන්ම විනිශ්චයකරුවෙකු ලෙසය. දෙවියන්වහන්සේට නින්දා කොට සහ දුකට පත්කර, ද්‍රෝහී වන සහකාරියගේ කථාව ආශ්‍රයෙන්, ඔබට දෙවියන්වහන්සේව වෙනස් ආකාරයකින් දැකිය හැක්කේ කෙසේද? එමගින් ඔබ දෙවියන්වහන්සේ සමග ඇති සබඳතාවය වෙනසකට පත්කරගන්නේ කෙසේද?`