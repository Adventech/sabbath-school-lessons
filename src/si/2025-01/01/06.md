---
title:  අප උදෙසා කුරුසිපත් කරනු ලැබීම
date:   02/01/2025
---

දෙවියන්වහන්සේ සමග ප්‍රේමණීය සබඳතාවයක් ඇතිකරගන්නා ලෙස උන්වහන්සේ සියල්ලන් හට ආරාධනා කර සිටින නමුත්, එම ආරාධනාව ස්ව කැමැත්තෙන් පිළිගෙන සිටින අයට පමණක් සදාකාලීන ප්‍රතිඵල භුක්ති විඳීමට හැකිවේ. මංගල්‍යය සාදය පිළිබඳව වන උපමාවේදී මෙන්ම, රජතුමන් විසින් කැඳවනු ලැබූ බොහෝ දෙනෙක් “එන්ට අකමැති වූවෝය” (මතෙව් 22:3)

එසේම, යේසුස්වහන්සේ කුරුසිපත්වීමට ටික කලකට පෙර උන්වහන්සේ දුක් වූයේ, “අනේ අනාගතවක්තෘවරුන් මරන්නාවූ, තී ළඟට එවූවන්ට ගල්ගසන්නාවූ යෙරුසලම, යෙරුසලම, කිකිළී ඇගේ පැටවුන් පියාපත් යටට එකතුකරගන්නාක්මෙන් තිගේ දරුවන් එකතුකරගන්ට මම කී වරක් කැමතිවුණෙම්ද? එහෙත් නුඹලා කැමති වුණේ නැත” (මතෙව් 23:37). ක්‍රිස්තුස් වහන්සේට ඔවුන්ව එකතු කරගන්නට ඕනෑ වුවත්, ඔවුන් ඊට කැමති වූයේ නැත. ඔවුන් එකතු කරගන්නට ක්‍රිස්තුස්වහන්සේ ‘කැමති වීමත්,’ ක්‍රිස්තුස්වහන්සේට ඔවුන් ‘අකමැති වීමත්’ පෙන්නුම් කරනු පිණිස ග්‍රීක භාෂාවෙන් යොදා ඇත්තේ (thelo) නම් වචනයයි. (එමෙන්ම මතෙව් 22:3 පදයෙහිද සඳහන්ව තිබෙන්නේ එම වචනයමය).

එනමුත්, ක්‍රිස්තුස්වහන්සේ මෙම මිනිසුන් උදෙසාද, අප උදෙසාද කුරුසිපත් වූසේක. කෙතරම් පුදුමාකාර ප්‍රේමයක්ද! මනුෂ්‍යයාගේ පාප කරණකොටගෙන ඔවුන් හට මරණය ලැබිය යුතු වුවත්, දෙවියන්වහන්සේම (ක්‍රිස්තුස්වහන්සේ තුළ) නිසි මිල ගෙවා, ස්වර්ගයත් මෙම පොළවත් අතර තිබූ බිඳී ගිය සම්බන්ධතාවය යථා තත්ත්වයට ප්‍රතිසංස්කරණය කළසේක. මේ අතරතුර, උන්වහන්සේ නොනවත්වා උන්වහන්සේගේ ප්‍රේමය අප මත වගුරුවන නමුත් එසේ කරන ලෙස උන්වහන්සේට කිසිම බැඳීමක් නොමැති නමුත් ස්ව කැමැත්තෙන්ම උන්වහන්සේ එසේ කරන සේක.

`යොහන් 10:17, 18 කියවන්න. ගලාති 2:20 සමග සංසන්දනය කරන්න. මෙම පාඨ තුළ අපට ඇති පණිවුඩය කුමක්ද?`

දේව ප්‍රේමය පිළිබිඹු කිරීමේ අතිමහත් සංකේතය වන කුරුසිය මතදී, ක්‍රිස්තුස්වහන්සේ ස්ව කැමැත්තෙන්ම ජීවිතය දුන් ආකාරය අපි දකිම.q ක්‍රිස්තුස් වහන්සේ උන්වහන්සේගේ ජීවිතය පරිත්‍යාග කළේ උන්වහන්සේගේම කැමැත්ත මතය. කිසිවෙක් උන්වහන්සේගේ ජීවිතය උදුරාගත්තේ නැත. උන්වහන්සේ ස්වේච්ඡාවෙන් එය පිළිගැන්වූ සේක. ඒ, මේ ලෝකයේ අත්තිවාරම දමන්නටත් පෙර, ස්වර්ගයේදී එකඟත්වයකට පැමිණියාවූ ගැළවීමේ සැලැස්මට අනුකූලවය.

අපගේ ගැළවීමේ සැලසුම, ආදම්ගේ වැටීමෙන් පසු යොදන ලද්දාවූ, පසුව ඇතිවූ අදහසක් නොවීය. එය වනාහි, “සදාකාලය පටන් නිශ්ශබ්දව තිබී, දැන් එළිදරව්වී තිබෙන,” රහසක්ය. රෝම 16:25. එය සදාකාලයේ සිටම දෙවියන් වහන්සේගේ සිංහාසනයේ අත්තිවාරම වන්නාවූ ප්‍රතිපත්ති දිගහැර පෑමක්ය. පටන් ගැන්මේ සිට දෙවියන්වහන්සේත්, ක්‍රිස්තුස්වහන්සේත් සාතන්ගේ පාපය ගැනද, ඔහුගේ රැවටිලිකාර බලය තුළින් ඇතිවන මනුෂ්‍යයාගේ වැටීම ගැන දැන සිටියහ. පාපය ඇතිවිය යුතුයයි දෙවියන්වහන්සේ නියම නොකළ සේක. එහෙත් එය පැමිණෙන බැව් දුරදී දැක මේ භයානක අවස්ථාවට මුහුණදීමට කටයුතු සූදානම් කළසේක. ලෝකයා කෙරෙහි උන්වහන්සේගේ ප්‍රේමය කොපමණ මහත්වීද යත් උන්වහන්සේ තමන් ඒකජාතක පුත්‍රයාණන් මේ ලෝකයට එවීමට ගිවිසුම් කරගත්තේ “උන්වහන්සේ කෙරෙහි විශ්වාස කරන සෑමදෙනාම විනාශ නොවී සදාකාල ජීවනය ලබන පිණිසය” යොහන් 3:16. —Ellen G. White, The Desire of Ages, p. 22.