---
title:  දයාව අහිමිකරගැනීම
date:   08/01/2025
---

දෙවියන්වහන්සේගේ ප්‍රේමය සදාකාලික වන අතර එය කිසිවිටෙක උපයාගත හැකි දෙයක් නොවේ. එනමුත්, මනුෂ්‍යයන් හට එය ප්‍රතික්ෂේප කිරීමට පුළුවන. එම ප්‍රේමය පිළිගැනීමට හෝ ප්‍රතික්ෂේප කිරීමට අපට ඉඩ ප්‍රස්ථාව ඇති නමුත්, පුරාණයේ සිට අපි කිසිදෙයක් කිරීමට පෙර පවා, දෙවියන් වහන්සේ ස්ව කැමැත්තෙන් සදාකාල ප්‍රේමයකින් අපට ප්‍රේමකළසේක (යෙරමියා 31:3). දෙවියන්වහන්සේට අපේ ඇති ප්‍රේමය අප උන්වහන්සේගෙන් ඉල්ලන්නටත් පෙර උන්වහන්සේ අපට දී ඇති දේවලට අපේ ප්‍රතිචාරයයි.

`1 යොහන් 4:7-20 කියවන්න. එසේ කියවන අතර 7 සහ 19 යන පාඨ කෙරෙහි විශේෂ අවධානයක් යොමුකරන්න. දෙවියන්වහන්සේගේ ප්‍රේමයේ ප්‍රමුඛතාවයන් පිළිබඳව මෙම පාඨවලින් කුමක් පවසයිද?`

දෙවියන්වහන්සේගේ ප්‍රේමය නිතර ප්‍රමුඛ ස්ථානයක් ගනු ලබයි. දෙවියන් වහන්සේ අපට පළමුව ප්‍රේම නොකළා නම්, ආපසු උන්වහන්සේට ප්‍රේම කිරීමට අපට නුපුළුවන. දෙවියන්වහන්සේ අපට ප්‍රේම කිරීමට සහ ප්‍රේමය ලැබීමට හැකියාව ඇතුව මවනු ලැබූ අතර ප්‍රේමයේ සියළුම පදනම සහ මූලාශ්‍රය වනුයේ දෙවියන්වහන්සේමය. එම ප්‍රේමය පිළිගෙන, අපේ ජීවිත තුළින් එය පිළිබිඹු කරනවාද යන්න පිළිබඳව තෝරාගැනීමක් අපට ඇත. මෙම සත්‍යය, කමාව දීම ප්‍රතික්ෂේප කළ සේවකයාගේ උපමාව තුළින් යේසුස්වහන්සේ කදිම උදාහරණයක් පෙන්වා ඇත. (මතෙව් 18:23-35 බලන්න).

ස්වාමියාට ගෙවිය යුතු මුදල මෙම සේවකයාට කිසිසේත් ගෙවා නිම කළ නොහැකි බව මෙම කථාන්තරය තුළින් අපි දකිමු. මතෙව් පොතේ 18 පරිච්ඡේදයේ වාර්තාවට අනුව, මෙම සේවකයා ස්වාමියාට තලෙන්ත 10,000 ණයවී තිබුණි. එක තලෙන්තයක් ඩිනාරි 6000ක් විය. එක ඩිනාරියක් යනු එක් සේවකයෙකුගේ එක් දවසක වේතනය සඳහා වූ මුදලකි (මතෙව් 20:2 සමග සංසන්දනය කරන්න). එබැවින් එක තලෙන්තයක් උපයා ගනු පිණිස සේවකයෙකු දින 6000ක් වැඩ කළ යුතු විය. එසේ බැලූ විට එක් කම්කරුවෙකුට එක් තලෙන්තයක් උපයා ගනු පිණිස දින 6000ක් වැඩ කළ යුතුව ඇත. නිවාඩු දින හැර ගණන් බැලූ විට සාමාන්‍ය කම්කරුවෙකු වසරකට දින 300ක් පමණ වැඩ කිරීමෙන් වසර තුළ ඩිනාරි 300ක් පමණ උපයා ගන්නට ඇත. මෙසේ බැලූ විට, සාමාන්‍ය කම්කරුවෙකුට එක් තලෙන්තයක් ගෙවා දැමීම පිණිස වසර 20ක් පමණ කල්ගතවෙන්නට ඇත. (සාමාන්‍යයෙන් බැලූ විට තලෙන්ත 1ක් } ඩිනාරි 6000 ¸ වසරක් තුළ වැඩකරන දින 300 } ඩිනාරි 6000ක් හෙවත් එක් තලෙන්තයක් ඉපයීමට ගතවන කාලය වසර 20යි). ඒ අනුව තලෙන්ත 10,000ක් ඉපයීම සඳහා සේවකයකු වසර 200,000ක් වැඩකළ යුතුය. කෙටියෙන් පැවසුවහොත්, එම සේවකයාට කිසිදා එම ණය ආපසු ගෙවා නිම කළ නොහැක. එනමුත් ස්වාමියා තම සේවකයා කෙරෙහි අනුකම්පා කොට, සිය කැමැත්තෙන්ම එම විශාල ණය කන්දරාවට සමාව දුන්නේය.

කෙසේවුවද, මෙම ක්ෂමාව ලැබූ සේවකයා ඔහු සමග වැඩ කළ තවත් සේවකයකු ඔහුට ණයව තිබූ ඉතා සුළු මුදලක්වූ ඩිනාරි 100ක මුදල ආපසු නොගෙවූ බැවින්, එම දාසයාව සිරගත කළ හෙයින්, ස්වාමියා කෝපවී, ඔහු දයාවෙන් දුන් සමාව අවලංගු කළේය. මෙම සේවකයා ඔහුගේ ස්වාමියාගේ ප්‍රේමය සහ කමාව අහිමි කරගත්තේය. දෙවියන්වහන්සේගේ දයාව සහ කරුණාව කිසිවිටෙක සිඳී නොයන නමුත්, දෙවියන්වහන්සේගේ දයාව සහ කරුණාව කරණකොටගෙන හිමිවන සියළු වාසි යමෙකුට අවසානයේදී ප්‍රතික්ෂේප කිරීමට හෝ අහිමි කරගැනීමට පුළුවන.

`ඔබට සමාව ලැබූ කරුණු පිළිබඳව මෙන්ම යේසුස්වහන්සේ විසින් එසේ සමාව දීමේදී ඔබට ගෙවිය යුතුවූ මිල පිළිබඳව කල්පනා කරන්න. අනෙක් අයට සමාව දීම පිළිබඳව මෙමගින් ඔබ ඉගෙන ගන්නේ කුමක්ද?`