---
title:  යුක්තිය ස්ථාපිත කරනු පිණිස කැඳවීම
date:   19/03/2025
---

සමාජය තුළ යුක්තිය ඇති කරනු පිණිස දෙවියන්වහන්සේ විසින් කැඳවනු ලැබීම පිළිබඳව ශුද්ධ ලියවිල්ල තුළ සඳහන් අනාගතවක්තෘරවැන් විසින් විශේෂ සඳහනක් කර ඇත. අසාධාරණය සහ මැඩපවත්වනු ලැබීම පිළිබඳව අවධානය යොමුකිරීමෙන් ශුද්ධ ලියවිල්ල පසුබටවී නැත. සැබවින්ම, විනිශ්චය ඉල්ලා දෙවියන්වහන්සේට හඬ නැගීම යනු, යුක්තිය ස්ථාපිත කරන මෙන් දෙවියන්වහන්සේගෙන් කරනු ලබන ඉල්ලීමකි.

උදාහරණයක් ලෙස යෙසායා නම් අනාගතවක්තෘවරයා, එවකට ඊශ්‍රායෙල් දේශයේ වූ අයුක්තිය පිළිබඳව හඬ නැගීමේදී වචන පටලවා ගත්තේ නැත. ඔහු යුක්තිය උදෙසා නැගූ හඬ මහත් හඬකින් සහ පැහැදිලි ලෙස අපේ කන් තුළ නාද විය යුත්තේය. “යහපත්කම් කරන්ට ඉගෙන ගනින්න; යුක්තිය සොයා බලහත්කාරය මැඩපවත්වන්න, මව්පියන් නැත්තාට යුක්තිය කර, වැන්දඹුවගේ නඩුව අසන්න” (යෙසායා 1:17). තවදුරටත් උන්වහන්සේ පවසන්නේ, “අධර්මිෂ්ඨ නියෝග නියම කරගන්නන්ටද අයුක්තිය සටහන් කර තබන්නන්ටද දුක්වේ (යෙසායා 10:1, 2) තවදුරටත් ඔවුන්ට අනතුරු අඟවමින්, පළිගැනීමේ දවසේදීත්, දුරින් එන විනාශයේදීත්, නුඹලා කුමක් කරන්නහුද? උපකාර ලැබීම පිණිස නුඹලා කා ළඟට පලා යන්නහුද? නුඹලාගේ තේජස කොතැන තබා යන්නහුද? (යෙසායා 10:3).

ඒ අයුරින්ම, යෙරමියා අනාගතවක්තෘවරයාද දෙවියන්වහන්සේගේ පණිවුඩය ප්‍රකාශ කරනු ලබයි. “තමාගේ ගෙය අධර්මිෂ්ඨකමින්ද, තමාගේ උඩුමහල් අයුක්තියෙන්ද ගොඩනගා ගන්නාවූ, තමාගේ අසල්වැසියාට කුලී නොදී නිකමට ඔහුගෙන් වැඩ ගන්නාවූ” අයට දුක්වේ... නුඹේ පියා කා බී යුක්තියද ධර්මිෂ්ඨකමද කළා නොවේද? එවිට ඔහුට ශුභ සිද්ධ වූයේය. ඔහු අසරණයාගේද, දිළින්දාගේද නඩුව ඇසුවේය. එවිට ශුභ සිද්ධ වූයේය. මා ඇඳින ගැනීම නම් ඒක නොවේද?”යි ස්වාමීන්වහන්සේ කියන සේක” (යෙරමියා 22:13, 15, 16).

`මතෙව් 23:23-30 කියවන්න. ඉතාමත්ම වැදගත් දෙය පිළිබඳව යේසුස්වහන්සේ මෙහි උගන්වන්නේ කුමක්ද? “වඩාත් වැදගත් කාරණා” ලෙස උන්වහන්සේ අදහස් කළේ කුමක්දැයි ඔබ සිතන්නේද?`

අයුක්තිය පරණ ගිවිසුම තුළ අනාගතවක්තෘවරුන්ට පමණක් සැලකිල්ලට භාජනය වූ කරුණක් වශයෙන් යමෙක් සිතන්නේ නම්, යේසුස්වහන්සේගේ මෙලොව සේවා කාලය තුළ, මෙම පාඨවල මෙන්ම ලියවිල්ලෙහි වෙනත් ස්ථානවලද යේසුස්වහන්සේ විසින්ම මෙම කරුණ සම්බන්ධයෙන් විශේෂ අවධානයක් යොමුකර ඇති බව පෙනී යයි. උන්වහන්සේගේම වචන වලින් උන්වහන්සේ පවසන්නේ: “ලියන්නෙනි, ඵරිසිවරුනි, වංචාකාරවූ නුඹලාට දුක්වේ! මක්නිසාද නුඹලා සුවඳතලාය, ශතපුෂ්පය, සුදුදුරුය යන මෙයින් දසයෙන් කොටසක් දෙන්නහුය, නුමුත් යුක්තියත් දයාවත් විශ්වාසකමත් යන ව්‍යවස්ථාවේ වඩා වැදගත් කාරණා නුඹලා විසින් අත්හැර තිබේ. ඒ දේවලු‍ත් නෑර මේවාත් කටයුතුව තිබුණේය” (මතෙව් 23:23). ලූක්ගේ පොතෙහි ඒ හා සමාන්තර අදහස් දක්වමින් යේසුස්වහන්සේ දුක් වූයේ : “යුක්තියද දෙවියන් වහන්සේ කෙරෙහි ප්‍රේමයද අත්හරින්නහුය” යනුවෙන් දෝෂාරෝපණය කිරීමෙනි (ලූක් 11:42).

`ඔබ අද දවසේදී, “වඩාත් වැදගත් කාරණා” දෙස අවධානය යොමුකරන්නේ නම්, එදා සුවඳ තලා, ශත පුෂ්ප, සුදු දුරු වලින් පවා දශයෙන් එකක් දුන් නමුත්, එදා මෙන් නොව අද ජීවත්වන අප අවධානය යොමු කරන්නේ කුමන දේවල් කෙරෙහිද?`