---
title:  ව්‍යවස්ථාව ශුද්ධය සහ ධර්මිෂ්ඨය සහ යහපත්ය
date:   24/03/2025
---

ප්‍රේමය දෙවියන්වහන්සේගේ ව්‍යවස්ථාවෙහි අත්තිවාරමයි. දෙවියන් වහන්සේ ව්‍යවස්ථාව තහවුරු කරන විට උන්වහන්සේ ප්‍රේමයද තහවුරු කරන සේක. යේසුස්වහන්සේ පව්කරුවන් මුදාගැනීම පිණිස ජීවිතය පූජාකළේ මේ නිසාය, එසේ කිරීමෙන් උන්වහන්සේට ව්‍යවස්ථාව තහුවරු කිරීමට හැකිවූවා සේම, අප හට අනුග්‍රහය දැක්වූ සේක. ඒ ආකාරයෙන් උන්වහන්සේට ධර්මිෂ්ඨකම සහ ධර්මිෂ්ඨ කරනු ලබන්නා යන කර්තව්‍යයන් දෙකම ඉටු කිරීමට හැකි විය (රෝම 3:25, 26). ප්‍රේමයේ කෙබඳු ප්‍රකාශවීමක්ද මේ! ඒ අනුව, ගැළවීමේ ක්‍රියාදාමය තුළ ව්‍යවස්ථාව අවලංගු කොට නැත; එනමුත් එය තවදුරටත් ස්ථිර කොට ඇත.

`රෝම 6:1-3 සහ රෝම 7:7-12 දක්වා කියවන්න. මෙහිදී 12 වන පදය කෙරෙහි විශේෂ අවධානයක් යොමු කරන්න. ක්‍රිස්තුස්වහන්සේගේ මරණයෙන් පසුව පවා ව්‍යවස්ථාව පිළිබඳව මේ පාඨ තුළින් කුමක් පවසනු ලබයිද?`

අනුග්‍රහය සහ ගැළවීම තුළින් ව්‍යවස්ථාව අවලංගු කොට ඇතැයි ඇතැමෙක් විශ්වාස කරන නමුත්, අනුග්‍රහය වැඩිකරන පිණිස අපට පව්කිරීමේ ගැලී නොසිටින ලෙස පාවුල්තුමා ඉතා පැහැදිලිව පවසා ඇත. සැබවින්ම, ක්‍රිස්තුස් වහන්සේ තුළ සිටින්නවුන් ඇදහිල්ල කරණකොටගෙන, “උන්වහන්සේගේ මරණයට බව්තීස්ම ලැබුවෙමු,” එබැවින් ඔවුන් පාපයට මැරුණාවූද, ක්‍රිස්තුස් වහන්සේ තුළ ජීවත්වන්නාවූද අය ලෙස සලකනු ලැබේ.

දේව ව්‍යවස්ථාව පාපය නොවන නමුත්, (වෙනත් දේවල් අතර) එමගින් පාපය මෙන්ම අපේ පව්කාර බව අපට පෙන්වනු ලබයි. “එබැවින් ව්‍යවස්ථාව ශුද්ධය, ආඥාවද ශුද්ධය, ධර්මිෂ්ඨය, යහපත්ය” (රෝම 7:12). වෙන කිසිදු දෙයකට වඩා එමගින් ගළවාගැනීම, මෙන්ම මුදවා ගනු ලැබීමේ අපට අත්‍යවශ්‍ය බව පෙන්නුම් කරනු  ලබන අතර, එම ගැළවීම සහ මුදවාගනු ලැබීම පැමිණෙන්නේ ක්‍රිස්තුස්වහන්සේ තුළින් පමණක්ය. “එසේ වී නම් අපි ඇදහිල්ල කරණකොට ගෙන ව්‍යවස්ථාව අවලංගු කරමුද? එසේ නොවේවා අපි ව්‍යවස්ථාව ස්ථිර කරමුව’‘ (රෝම 3:31).

ක්‍රිස්තුස්වහන්සේ පැමිණියේ ව්‍යවස්ථාව අහෝසිකරන පිණිස නොව, ව්‍යවස්ථාව සහ අනාගතවක්තෘවරුන් තුළින් පොරොන්දුවන ලද සියල්ල සම්පූර්ණ කරනු පිණිසය. එබැවින් උන්වහන්සේ අවධාරණය කොට ඇත්තේ, “අහසත් පොළොවත් පහව යන තෙක් ... ව්‍යවස්ථාවෙන් එක අකුරක්වත් බිංදුවක්වත් කිසිසේත් පහව නොයන්නේය” (මතෙව් 5:18) යනුවෙනි.

දෙවියන්වහන්සේගේ ව්‍යවස්ථාව උන්වහන්සේගේ ශුද්ධවූ භාවය“උන් වහන්සේගේ චරිතයේ සම්පූර්ණත්වය වන ප්‍රේමයද, ධර්මිෂ්ඨකමද, යහපත්කම සහ සත්‍යවාදී භාවය පෙන්නුම් කරනු ලබයි (ලෙවී 19:2; ගීතාවලිය 19:7, 8; ගීතාවලිය 119:142, 172). මේ සම්බන්ධයෙන් සලකා බලන විට, නික්මයාම 31:18ට අනුව අතිශයින් වැදගත් වන්නේ, දෙවියන්වහන්සේ විසින්ම ගල්ලෑලි මත ලියා ඇති මෙම ව්‍යවස්ථා මාලාව, දෙවියන්වහන්සේගේ වෙනස් නොවන චරිත ස්වභාවය පිළිබඳව මෙන්ම, උන්වහන්සේගේ ප්‍රේමණීය සුචරිතවත් පාලන ක්‍රමය පිළිබඳවද වන්නාවූ කදිම සාක්ෂියක් වන අතර“මෙය මහා අරගලයේ කේන්ද්‍රගත තේමාවද වන්නේය.

`“නුඹලා මට ප්‍රේමකරනවා නම්,මාගේ ආඥා රක්ෂා කරන්නහුය” (යොහන් 14:15) හි යේසුස්වහන්සේ විසින් පවසන ලද වදන් තුළින් අපට, ව්‍යවස්ථාව සහ ප්‍රේමය අතර ඇති බැඳීම හොඳින් අවබෝධ කරගත හැකිවන්නේ කෙසේද?`