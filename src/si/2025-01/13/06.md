---
title:  සියලු දේවලට වඩා එකිනෙකා කෙරෙහි ප්‍රේමයක් ඇතුව සිටින්න
date:   27/03/2025
---

ප්‍රේමය යනු ව්‍යවස්ථාවෙහි සම්පූර්ණ වීමක් නම්, වැරදි දේවලින් වැලකී සිටීමෙන් පමණක් යමෙකුට දෙවියන්වහන්සේගේ ව්‍යවස්ථාව නිසි ලෙස පැවැත්වීමට නුපුළුවන. ප්‍රේමයේ ව්‍යවස්ථාව නපුරෙන් වැලකී සිටින ලෙස අපට නියෝග කර සිටිනවා පමණක් නොව, එනමුත් අනුන් උදෙසා දේව ප්‍රේමය පෙන්නුම් කරනු පිණිස සුදුසු ක්‍රියාවල යෙදෙන ලෙසද අපට දන්වා සිටී. එය අනෙක් සභා සාමාජිකයන් ඉලක්ක කරගෙන පමණක් නොවිය යුතු අතර, සැබෑ ක්‍රිස්තියානි සාක්ෂි දැරීමක් බලවත් අපේක්ෂාවෙන් සිටින මුළු ලෝකය කරාම එය පිළිබිඹු විය යුතුය.

`යාකොබ් 2:1-9 කියවන්න. මෙහි අපට දී ඇති වැදගත් පණිවුඩය කුමක්ද?`

සමාජයේ ඇති අයුක්තිය මෙහිදී යාකොබ් ප්‍රබල ලෙස විස්තර කර ඇත්තේ, දුප්පතුන්ට නිගරු කිරීම සහ ඇතැම් පොහොසතුන් විසින් ගෙනෙනු ලබන මැඩපැවැත්වීම වැනි දේ හඳුනාගැනීමෙනි. ඊටපසුව අසල්වාසියා උදෙසා ප්‍රේමයේ ආඥාව ක්‍රියාවට නැගීමේ වැදගත්කම පෙන්වා දෙන අතර, ඔබ මෙම ව්‍යවස්ථාව පවත්වන්නේ නම්, “නුඹලා කරන එක යහපත්ය” යනුවෙන් ඔහු පවසා ඇත (යාකොබ් 2:8).

එලන් වයිට් මහත්මිය පැහැදිලි කර දී ඇති අන්දමට, දෙවියන්වහන්සේගේ ප්‍රේමය පිළිබඳව ඇති ලෞකික සාක්ෂිය නම් මනුෂ්‍යයා කෙරෙහි ඇති ප්‍රේමයයි. තේජසේ රජ්ජුරුවන්වහන්සේ අපගෙන් එක්කෙනෙක්a වූයේ, මෙම ප්‍රේමය පිහිටුවමින් අප එක පවුලක දරුවන් කරන පිණිසය. “මා නුඹලාට ප්‍රේම කළාක් මෙන් නුඹලාත් එකිනෙකාට ප්‍රේම කරපල්ලා” යන උන්වහන්සේගේ වෙන්වීමේ වචන සම්පූර්ණ වූ අතර, (යොහන් 15:12) උන්වහන්සේ ලෝකයට ප්‍රේම කළ අන්දමටම ඊට ප්‍රේම කිරීමට අපත් ඉගෙන ගත් අතර, අප උදෙසා ඇති උන්වහන්සේගේ මෙහෙය සම්පූර්ණ වෙයි. අපගේ හෘදයෙහි ස්වර්ගය තිබෙන හෙයින් අප ස්වර්ගයට සුදුස්සන් කරනු ලබමු” —Ellen G. White, The Desire of Ages p. 641.

ක්‍රිස්තුස්වහන්සේ ලෝකයට ප්‍රේම කළ ආකාරයට අප ලෝකයට ප්‍රේම කරන්නේ නම්, අපි ස්වර්ගයට සුදුස්සන් වන්නෙමු. කිතුනුවෙකුවී ක්‍රිස්තුස් වහන්සේව අනුගමනය කිරීම පිළිබඳව කොතරම් ප්‍රබල ප්‍රකාශනයක්ද!

යේසුස්වහන්සේ, උන්වහන්සේගේ අනුගාමිකයන් හට විධානය කර ඇත්තේ, “මා නුඹලාට ප්‍රේම කළාක් මෙන්, නුඹලාත් එකිනෙකාට ප්‍රේම කරන්න (යොහන් 13:34) යනුවෙනි. යේසුස්වහන්සේ තවදුරටත් ප්‍රකාශ කළේ, “නුඹලා එකිනෙකාට ප්‍රේම කරනවා නම්, නුඹලා මාගේ ගෝලයෝ බව එයින් සියල්ලන් දැනගන්නවා ඇත’‘ (යොහන් 13:35). දෙවියන්වහන්සේ ප්‍රේමය වන බැවින්, ප්‍රේමය කිතුනු ඇදහිල්ල තුළ අතිශයින්ම කේන්ද්‍රගතව පවතිනු ඇත (1 යොහන් 4:8, 16). තවද, තමන් දෙවියන්වහන්සේට ප්‍රේම කරනවා යයි පවසා සිටින අය, එකිනෙකා හට ප්‍රේම කළයුතු වන්නේය (1 යොහන් 3:11; 4:20,21 සමග සංසන්දනය කරන්න)

ඒ අනුව 1 පේත්‍රැස් 4:8 මගින් කිතුනුවන් හට අනුශාසනා කරනුයේ, “ඇරත් ප්‍රේමය පව් රාශියක් වසන බැවින්, සියලු දේවලට වඩා එකිනෙකා කෙරෙහි බලවත් ප්‍රේමයක් ඇතුව සිටින්න (හෙබ්‍රෙව් 10:24 සහ 1 තෙසලෝනික 3:12 තවදුරටත් කියවන්න).

ක්‍රිස්තුස්වහන්සේ ලෝකයට ප්‍රේම කළා මෙන් ඔබත් ලෝකයට ප්‍රේම කිරීම පිළිබඳ වන අදහස මෙනෙහි කරන්න. මෙය මගින් කිතුනුවාගේ සම්පූර්ණත්වයට පැමිණීම පිළිබඳව අප වඩා හොඳින් අවබෝධ කරගන්නේ කෙසේද? තවද අප සදාකාල ජීවනයට සුදුස්සන් වන්නේ කෙසේද? ඔබේ පිළිතුර සබත් දවසේදී පංතියට ගෙන එන්න.