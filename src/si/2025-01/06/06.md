---
title:  ප්‍රේමය සහ යුක්තිය කෙරෙහි තදින් එල්බ සිටින්න
date:   06/02/2025
---

ශුද්ධ ලියවිල්ල අපට නිතර උගන්වන්නේ, “නුඹේ දෙවිවූ ස්වාමීන්වහන්සේ දෙවියන්වහන්සේ බවද උන්වහන්සේට ප්‍රේම කරමින් උන්වහන්සේගේ ආඥා පවත්වන්නන් සමග පරම්පරා දහසක් දක්වා ගිවිසුම් සහ කරුණාව පවත්වන්නාවූ විශ්වාසවූ දෙවියන්වහන්සේ බවද” (ද්විතීය කථාව 7:9). යහපත්කමෙන් සහ ප්‍රේමයෙන් පිරි උන්වහන්සේගේ චරිත ස්වභාවය, ක්‍රිස්තුස් යේaqස්වහන්සේ විසින් විශිෂ්ට ලෙස කුරුසිය මත පිළිබිඹු කරනු ලැබුණි (රෝම 3:25, 26; රෝම 5:8). ගීතාවලිය 100:5ට අනුව, “ස්වාමීන්වහන්සේ යහපත්ය; උන්වහන්සේගේ කරුණාව සදාකාලේටද, උන්වහන්සේගේ විශ්වාසකම සියලු පරම්පරාවලටද පවත්නේය” (මෙය ගීතාවලිය 89:2 සමග සංසන්දනය කරන්න). එබැවින් දෙවියන්වහන්සේ කෙරෙහි විශ්වාසය තැබිය හැකිය; සෑම යහපත් දීමද සෑම සම්පූර්ණ දීමනාවද උන්වහන්සේගේ දරුවන්ට දෙනු ලබන්නේ දෙවියන්වහන්සේ විසිනි (යාකොබ් 1:17 ලූක් 11:11-13 සමග සංසන්දනය කරන්න). උන්වහන්සේගේ සතුරන් ලෙස ස්ථාවරයක් ගන්නාවූ අයට පවා, උන්වහන්සේ යහපත් දේ සපයා දෙන සේක.

`මතෙව් 5:43-48 කියවන්න. දෙවියන්වහන්සේගේ අසීමිත ප්‍රේමය පිළිබඳව මින් පවසන්නේ කුමක්ද? යේසුස්වහන්සේ කළාවූ මෙම ඉගැන්වීම ආදර්ශයට ගත් විට, අප විසින් අන්‍යයන් සමග ක්‍රියා කළ යුත්තේ කෙසේද?`

මතෙව් 5වන පරිච්ඡේදය තුළින් දේව ප්‍රේමය විස්තර කරන්නේ සම්පූර්ණවූ ප්‍රේමයක් ලෙසිනි. අසම්පූර්ණ ප්‍රේමය ලෙස හැඳින්විය හැකි වන්නේ ඔබට ප්‍රේම කරන්නාවූ අයට පමණක් කරනු ලබන ප්‍රේමයයි. එනමුත්, දෙවියන්වහන්සේ, උන්වහන්සේට ද්වේෂ කරන අයට පවා ප්‍රේම කරන අතර, උන්වහන්සේව තමන්ගේ සතුරෙකු සේ සලකන අයට පවා උන්වහන්සේ ප්‍රේමකරන සේක. උන්වහන්සේගේ ප්‍රේමය සම්පූර්ණ වන බැවින් එය ශ්‍රේෂ්ඨ වූ ප්‍රේමයක් වේ.

දෙවියන්වහන්සේගේ ප්‍රේමය සහ කරුණාව අපේක්ෂිත මට්ටම අභිබවා යන නමුත්, එය කිසි විටෙක යුක්තිය නොසලකා හරින්නේවත්, උල්ලංඝනය කරන්නේවත් නැත. ඊට හාත්පසින් වෙනස් ලෙස එමගින් යුක්තිය සහ කරුණාව එකට සංකලනය කරනු ඇත (ගීතාවලිය 85:10). එමෙන්ම, බයිබලය අපට අනුශාසනා කරන්නේ, “කරුණාවද විනිශ්චයද පවත්වා, නුඹේ දෙවියන් වහන්සේ ගැන නිතරම බලා සිටින්න” (හොෂෙයා 12:6). තවත් බයිබල් පිටපතක සඳහන්ව ඇති අන්දමට, “ප්‍රේමය සහ යුක්තිය කෙරෙහි තදින් එල්බ සිටින්න (හොෂෙයා 12:6; ලූක් 11:42 සමග සංසන්දනය කරන්න).

අවසානයේදී, දෙවියන්වහන්සේ විසින්ම සම්පූර්ණ ලෙස යුක්තිය පසිඳලනු ඇත. රෝම 2:5හි සඳහන් වන්නේ, “ධර්මිෂ්ඨවූ විනිශ්චයක් සිදුවන දවසක් උදාවන බවය.” අවසානයේදී ගළවනු ලැබූවන් ගායනා කරනු ඇත්තේ: ඔබගේ ක්‍රියා මහත්ය. විස්මපත්ය; ඔබගේ මාර්ගය සැබෑය. ඔබගේ නාමයට භය නොවන්නෙත් ගෞරව නොකරන්නෙත් කවුද? මක්නිසාද ඔබ පමණක් ශුද්ධය. එබැවින් සියලු ජාතීන් පැමිණ ඔබ ඉදිරියෙහි නමස්කාර කරනවා ඇත; මක්නිසාද ඔබගේ ධර්මිෂ්ඨ ක්‍රියා ප්‍රකාශ කරන ලද්දේය” (එළිදරව් 15:3, 4; එළිදරව් 19:1, 2 සමග සංසන්දනය කරන්න).

`“ස්වාමීන්වහන්ස, ඔබ මාගේ දෙවියන්වහන්සේය; මම ඔබ උසස් කොට ඔබගේ නාමයට ප්‍රශංසා කරන්නෙමි; මක්නිසාද ඔබ පුදුම දේ එනම් පුරාතන මන්ත්‍රණ විශ්වාසයෙන්ද සැබෑකමෙන්ද ඉෂ්ට කළ සේක” යනුවෙන් යෙසායා 25:1හි සඳහන් වේ. නරක කාලවල පවා අප හට දෙවියන්වහන්සේට ප්‍රශංසා කළ හැක්කේ කෙසේද? ඔබගේ බලපෑම් ඇති ස්ථරය තුළ, ඔබේ ජිවිතය තුති පඬුරක් සේ දෙවියන්වහන්සේට පිදිය හැක්කේ කුමන ආකාරයෙන්ද?`