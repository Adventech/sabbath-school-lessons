---
title:  ඔබට සිතාගන්නටවත් බැරි තරම් වටිනා
date:   12/01/2025
---

අප පසුගිය පාඩමකින් ඉගෙනගත් පරිදි යමෙක් තුච්ඡ පව්කරුවකු වුවත්, අතිශයින් නපුරුකම් කරන්නෙකු වුවත්, දෙවියන්වහන්සේගේ ප්‍රේමය නොලබන කෙනෙක් නැත. ඒ අප සිතනවාට වඩා දෙවියන්වහන්සේ මනුෂ්‍යයන්ව වටිනාකොට සලකන බැවිනි. උන්වහන්සේ පාපයට අකමැති වන අතර, පාපය විසින් අපව අත්කරදී ඇති ඉරණම පිළිබඳවද උන්වහන්සේ හොඳින් දන්නා සේක.

`ලූක් 15:11-32 කියවන්න. අකීකරු පුත්‍රයාගේ උපමාව තුළින් දෙවියන්වහන්සේගේ දයාව සහ ප්‍රේමය පිළිබඳව කුමක් පවසයිද? නිවසට වී සිටි අනෙක් පුත්‍රයා මෙන් වන අයට දෙනු ලබන අනතුරු ඇඟවීම කුමක්ද?`

යේසුස්වහන්සේ විසින් පවසන ලද, මෙම කථාවට අනුව එක් මිනිසෙකුගේ පුතෙකු ඔහුට උරුමවන දේපොල වේලාසනින් ඔහුට ලබාදෙන ලෙස ඉල්ලා සිටියේය. ඉන් පෙන්නුම් කළේ ඔහු පියාවත්, පියාගේ ගෙවැසියනුත් ප්‍රතික්ෂේප කළේය යනුවෙනි. ඊට පසුව මෙම අකීකරු පුත්‍රයා, ඔහුට උරුමයෙන් හිමිවූ දේ සියල්ල නාස්ති කළ බැවින් අතිශයින් දරිද්‍රතාවයට පත්ව, කුසගින්නේ සිටි අතර, සත්ව කෑම බහා තිබූ භාජන වලින් ඌරන් කන හැටි දැක එම සතුන් කෙරෙහි ඊර්ෂ්‍යා කළේය. තම පියාගේ ගෘහයේ දාසයන් පවා හොඳ ආහාර ගන්නා බව අවබෝධ වී, ආපසු ගෙදරට ගොස් දාසයෙකු සේ කටයුතු කිරීමට සිතා ගත්තේය.

ඊට පසුව සිදුවූයේ ඉතා බලසම්පන්න දෙයකි. ඇතැම් පියවරු එවැනි පුතුන් පැමිණි විට ඔවුන්ව ආපසු හරවා යවති. “නුඹ නුඹේ උරුමය අත්කරගෙන, මගේ ගෙදරත් සමග ඇති සම්බන්ධකම් කපා හැරියා. නුඹට තවදුරටත් මෙහි ගෙයක් නැත.” එය සාමාන්‍යයෙන් තර්කානුකූල, එමෙන්ම සාධාරණ ආකල්පයක් නොවන්නේද? ඇතැම් මනුෂ්‍යයන්, දෙමව්පියන් ලෙස පවසනු ඇත්තේ, ආපසු ගෙදරට වද්දා ගැනීමට ඔහු දුර ගියා වැඩියි. විශේෂයෙන්ම පුතෙකුට මෙය සුදුසු දෙයක් නොවෙයි. නමුත්, මෙම උපමාවේදී පියා (නියෝජනය කරන්නේ දෙවියන්වහන්සේවය) ඉහත සඳහන් ආකාරයට ප්‍රතිචාර දැක්වූයේ නැත.” ඔහු (අකීකරු පුත්‍රයා) දුර සිටියදීම ඔහුගේ පියා ඔහු දැක, අනුකම්පාවී, දුවගෙන ගොස්, ඔහුගේ බෙල්ල වැළඳගෙන ඔහු සිඹගත්තේය.” (ලූක් 15:20). එම කාලයට අනුව ගෙදර ස්වාමියා ඉදිරියට ගොස් යමෙකු හමුවීම එතරම් නම්බුකාර දෙයක් නොවූවත්, එම පියා මහත් කරුණාවෙන් යුක්තව තමාගේ පුත්‍රයාව හමුවීමට ඉදිරියට දුවගොස්, සියළුදෙනා මවිතයට පත්කරමින් සිය ගෘහවාසීන් අතරට ඔහුව ගත්තේය. එමෙන්ම ඔහුගේ පැමිණීම හේතුවෙන් විශාල සාදයක්ද පවත්වා දෙවියන්වහන්සේගේ දයාව සෑම අකීකරු පුද්ගලයෙකු උදෙසාම වන බවද, එක් තැනැත්තෙක් පමණක් ආපසු නිවෙස කරා පැමිණෙන්නේ නම්, උන්වහන්සේ ඒ පිළිබඳව මහත්සේ ප්‍රීතියට පත්වන බවත් පෙන්නුම් කෙරුණි. දෙවියන්වහන්සේ පිළිබඳව කෙතරම් චමත්කාර ජනක සිතුවමක්ද!

`අනෙක් පුත්‍රයාගේ ප්‍රතිචාරය කුතුහලය අවුළුවන සුළුය. මෙම ප්‍රතිචාරය සාධාරණත්වය පිළිබඳව සිතන කල්හි තරමක් දුරට පිළිගත හැකි මානව ප්‍රතිචාරයක් ලෙස කල්පනා කළ හැක්කේ මන්ද? එනමුත්, මිනිසුන් විසින් සාධාරණ යයි සිතන සංකල්ප ශුභාරංචියේ පණිවුඩය හෝ අප උදෙසා වන දෙවියන්වහන්සේගේ ප්‍රේමය තරම් ගැඹුරු සහ හරවත් නොවන බව ඔහුගේ (ගෙදර සිටි පුත්‍රයා) පැත්තෙන් ඉදිරිපත් කර ඇති කථාවෙන් අපට කුමක් කියා දෙනු ලබයිද?`