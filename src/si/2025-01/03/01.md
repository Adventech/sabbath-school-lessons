---
title:  දෙවියන්වහන්සේට ප්‍රසන්නව සිටීම
date:   11/01/2025
---

### මේ සතියේ පාඩමේ අධ්‍යයනය සඳහා කියවන්න

ලූක් 15:11-32, ශෙපනියා 3:17, එපීස 5:25-28, යෙසායා 43:4, රෝම. 8:1, රෝම. 5:8, මාර්ක් 9:17-29.

> <p>කටපාඩම් පදය</p>
> “නුඹේ දෙවිවූ ස්වාමීන්වහන්සේ නුඹ තුළ සිටිනසේක, උන්වහන්සේ ගළවන්ට බලවත්වූ තැනන්වහන්සේය. උන්වහන්සේ සන්තෝෂ-යෙන් නුඹ කෙරෙහි ප්‍රීතිවී, තමන්ගේ ප්‍රේමයෙහි නිශ්චලව සිටිනසේක, ප්‍රීති ඝෝෂාවෙන් නුඹ කෙරෙහි ප්‍රීතිමත්වනසේක.” (ශෙපනියා 3:17).

මෙහි සඳහන්වන දර්ශනය පිළිබඳව සිතා බලන්න: පියවරුන්ගේ දිනයේදී අවුරුදු පහක් වයසැති දරුවෙකු නිසි ලෙස ඔතා නැති තෑග්ගක් සමග සිය පියා වෙත පැමිණෙයි. මහත් උද්‍යෝගයකින් එම දරුවා සිය ත්‍යාගය පියා වෙත පිරිනමයි.

පියා මෙසේ පැවසුවා කියා උපකල්පනය කරන්න, “පුතේ, ඔයාගේ තෑග්ගෙන් මට පලක් නැහැ. ඇත්තටම, මාව සතුටු කරන්න ඕනෑ කිසි දෙයක් දෙන්නට ඔයාට හැකියාවක් නැහැ. ඔබ මට දෙන ඕනෑම දෙයක්, මටම මිලදී ගන්න පුළුවනි. ඔබ මට දෙන්න යන ඕනෑම දෙයක් මගේ සල්ලි වලින් ගත්ත දෙයක් හෝ මාගේ සල්ලි වලින් ගත්ත භාණ්ඩ වලින් නිමකරන ලද දෙයක් වන්නට ඕනේ. ඒක නිසා ඔයාගෙ තෑග්ග තියාගන්න. මට ඒ සඳහා අවශ්‍යතාවයක් හෝ උවමනාවක් නැහැ. ඒ වුනත් මම ඔයාට ආදරෙයි.”

අනේ අපොයි!

මෙම පියාගේ ප්‍රතික්‍රියාව සම්බන්ධයෙන් ඔබ කුමක් සිතනවාද? ඇතැම් විට, හිතක් පපුවක් නැති, උණුසුමක් නැති, හැඟීමක් නැති වැනි වචන ඔබේ මනසට එන්නට පුළුවන. දෙවියන්වහන්සේ අපට ප්‍රතිචාර දක්වන්නේ මේ ආකාරයෙන්ද? ඇත්තටම අපට දෙවියන්වහන්සේට ප්‍රසන්නව සිටීමට පුළුවන්ද? ඒ ගැන සිතීමටවත් අපහසු වුවත්, අප වැටී සිටින්නාවූ ජීවීන් ලෙස, පාපයෙන් දූෂ්‍ය වී නපුරට නැඹුරු වුවත්, පිළිතුර වන්නේ ඔව් අපට පුළුවනි යනුවෙනි. තවත් ආකාරයකට පැවසුවහොත්, එම පියාගේ ආකල්ප දෙවියන්වහන්සේ සතුව නොමැති අතර, උන්වහන්සේ අපගේ ත්‍යාග දෙස හෝ අප කෙබඳු අයද කියා බලමින් තීරණ ගන්නේ නැත. යථාර්ථය වන්නේ අපට දෙවියන්වහන්සේ ඉදිරියෙහි ප්‍රසන්නව සිටිය හැකි අතර එය සිදුවන්නේ ක්‍රිස්තුස්වහන්සේ තුළින් පමණක්ය.

ජනවාරි 18 වන සබත් දිනට සුදානම් වන පිණිස මෙම සතියේ පාඩම අධ්‍යයනය කරන්න.