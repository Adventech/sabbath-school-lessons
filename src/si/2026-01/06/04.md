---
title:  වැදගත් ලෙස සැලකිය යුතු කරුණු
date:   03/02/2026
---

ඊයේ පාඩම තුළින් පෙන්වා දුන් පරිදි, පාවුල් මහත් ආඩම්බරයෙන් වැදගත් යයි පෙර සැලකූ දේවල් ඇත්තවශයෙන්ම ඔහුගේ ඇදහිල්ලට බාධාවක් වූයේ, ඔහුගේ ජීවිතයට ක්‍රිස්තුස්වහන්සේගේ අවශ්‍යතාවය ඒ දේවල් කරණකොටගෙන නොදැක, අන්ධයෙකු සේ ක්‍රියා කළ බැවිනි. පාවුල් තුමා මෙහිදී ලාභ, පාඩු වැනි වාණිජ්‍යය විෂයට අදාළ වචන භාවිතා කරමින්, ඔහු ඇදහිලිවන්තයෙකු වීමට පෙරවූ ඔහුගේ ආත්මික ලෙජරයේ ශේෂය පෙන්නුම් කරමින් විස්තර කර ඇත. අප ඒ පිළිබඳව කල්පනා කිරීමට එතරම් කැමැත්තක් නොදක්වන නමුත්, සෑම මනුෂ්‍යයෙකුටම “ආත්මික ලෙජරයක්” (මූල්‍ය වාර්තා පොතක්) ඇත්තේය. මුලින් ඔහුගේ ලෙජරයේ වටිනාකම් ගණනය කළේ එවකට යුදෙව් සමාජය තුළ තිබූ අගයන් හෙවත් වටිනාකම් මුල් කරගනිමින් මිස, බයිබලය තුළින් උගන්වනු ලැබූ යේසුස්වහන්සේද ඉගැන්වූ අගයන් හෝ සාරධර්ම වැදගත් යයි සලකමින් නොවේ.

ඔහුගේ හැරීමෙන් පසුව, ඔහුගේ ආත්මික ලෙජරයේ ස්වභාවයෙහි සම්පූර්ණ වෙනසක් වූයේ, මෙතෙක් කල් අගයන් මණිනු ලැබූ මිමි වල වෙනසක් ඇති කරමින් “යුදෙව් ආගමේ වලංගු මුදල්” වෙනුවට “ස්වර්ග රාජ්‍යයට වලංගු මුදල්” භාවිතය ආරම්භ කළ බැවිනි.

“ස්වර්ගයෙන් පැමිණි තැනැන්වහන්සේට ස්වර්ගය පිළිබඳව කථා කිරීමට හැකියාව තිබෙන අතර, ඒවා ස්වර්ගයෙහි භාවිතා වන මුදල් ඒකකය තුළින් හරියාකාරව ඉදිරිපත් කර ඇති බැවින්, එය මතුපිට උන්වහන්සේගේ ප්‍රතිබිම්බය මෙන්ම ශීර්ෂ පාඨයද වන්නේය. පිරිහීමට පත්ව සිටින ජනතාව ඉන්නාවූ භයානක තත්ත්වය පිළිබඳව හොඳ දැනීමක් උන්වහන්සේට ඇති බැවින්, ඔවුන්ව එම තත්ත්වයෙන් උන්වහන්සේගේ සිංහාසනය ළඟට ඔසවා තැබීමට උන්වහන්සේට අවශ්‍යව ඇත. නිෂ්ඵල වූද, අතිශයින් භයානක වූද අයගේ තදබල අනතුරු තත්ත්වය ඔවුන්ට පෙන්වා දෙමින්, අසීමිත ලෙස ඔවුන් උදෙසා ආදරය වගුරවන සේක. නිෂ්ඵල දේවල් කෙරෙහි, අපේ කාලයත්, අපේ කුසලතාවයනුත් මෙන්ම අපට ලැබෙන ඉඩ ප්‍රස්ථාවනුත් අපතේ නොහරින පිණිස, අපේ මනස භූමික දේවලින් වෙන්කොට ස්වර්ගීය දේවල් කරා යොමු කරනු පිණිස උන්වහන්සේ උනන්දුවනසේක.” —Ellen G. White, in The Advent Review and Sabbath Herald, July 1, 1890.

`පළමුවන සියවසයේ දමස්කයට පිවිසෙන මාර්ගයේ, තේජාන්විත යේසුස් වහන්සේ දැකීමෙන් අන්ධ භාවයට පත්වන තුරු යුදෙව් ආගම තුළ පාවුල් නැගී එන තරුවක් මෙන් ඉතා ජනප්‍රිය පුද්ගලයෙකු වූ අතර (ක්‍රියා 9) එහිදී ඔහුගේ ආත්මික අන්ධ භාවය සුවපත් කරනු ලැබීමෙන් පසුව ඔහුට ඉතා පැහැදිලිව දකින්නට පුළුවන් විය.`

`අන්ධව සිටියාවූ පසුව යේසුස්වහන්සේව දුටු තවත් මනුෂ්‍යයෙකු පිළිබඳව යොහන් 9හි සඳහන් වේ. උන්වහන්සේ තවදුරටත් පවසා සිටියේ, “ඇස් නොපෙනෙනවුන්ට පෙනෙන පිණිසද ඇස් පෙනෙනවුන් අන්ධවෙන පිණිසද මේ ලෝකයට ආවෙමියි කීසේක (යොහන් 9:39). මෙම ප්‍රතිප්තතිය ඔබේ ජීවිතයට අදාළ කරගන්නේ කෙසේද?`

ස්වර්ගයෙහි මෙන්ම අලුත් පොළෙවෙහි සදාකාල ජීවනයට වඩා වටින්නාවූ යමක් තිබේද? එනමුත් ලෝකයා වටිනවායයි සලකනු ලබන දේවල් කරණකොටගෙන බොහෝ අය මෙම යථාර්ථයට අන්ධයන් බවට පත්වේ. මේ ලෝකය වටිනවායයි සලකනු ලබන්නාවූ දේවල් සහ ස්වර්ගය වටිනවා යයි සලකනු ලබන දේවලට ආවේනික වූ වෙනස්කම් ඇත (මතෙව් 13:22; ලූක් 4:5,6; 1 යොහන් 2:16). ස්වර්ගීය වටිනාකම් වන්නේ ක්‍රිස්තුස්වහන්සේගේ චරිතයට සමාන චරිතයකින් හෙබිව, ආත්ම ගළවා ගැනීමයි.

`ආත්මික සත්‍යතාවයන්ට මෙන්ම ඇත්තවශයෙන් වැදගත් දේවලට ලෝකය විසින් අපව අන්ධ භාවයට පත් කිරීමට පුළුවන. අතිශයින්ම වැදගත් දේ කෙරෙහි අපේ අවධානය යොමු කිරීම පිණිස අවශ්‍යවන ප්‍රධාන සාධකය කුමක්ද?`