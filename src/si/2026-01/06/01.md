---
title:  ක්‍රිස්තුස්වහන්සේ තුළ පමණක් විශ්වාසය
date:   31/01/2026
---

### මේ සතියේ පාඩමේ අධ්‍යයනය සඳහා කියවන්න
පිලිප්පි 3:1-16; රෝම 2:25-29; යොහන් 9:1-39; එපීස 1:4, 10; 1 කොරින්ති 9:24-27.

> <p>කටපාඩම් පදය</p>
> “යම් අන්දමකින් මළවුන්ගෙන් නැගිටීමට පැමිණෙන ලෙස, උන්වහන්සේ සහ උන්වහන්සේගේ නැවත-නැගිටීමේ බලයත් උන්වහන්සේගේ දුක්වල පංගුකාරකමත් දැනගන්නා පිණිසත්ය.” (පිලිප්පි 3:10, 11).

ව්‍යවස්ථාවේ ක්‍රියාවලින් තොරව, ඇදහිල්ලෙන් පමණක් ගැළවීම ලැබේ යන සංකල්පය දෙස සැකයෙන් බැලීම අප තුළ ජනිතව ඇති දෙයකි. මොනයම් හෝ හේතුවක් කරණකොටගෙන, ක්‍රියා තුළින් ගැළවීම ලබාගත හැකි යයි යන සිතුවිල්ල අපට ඇතිවීම හේතුවෙන් අප ඒ සඳහාම නැඹුරු වන්නෙමු. ගැළවීම ලැබීම සඳහා චර්මඡේදනය අනිවාර්ය යයි පවසමින් තර්ක විතර්ක කළ බොහෝ දෙනාගේ අවධානය තදින් ඇදගනු පිණිස පාවුල් තුමා මේ කරුණ පිළිබඳව එම තර්කයට එරෙහිව කරුණු ඉදිරිපත් කළේය.

චර්මඡේදනය කිරීම කරණකොටගෙන සහ වෙනත් ක්‍රියා හේතුවෙන් තම ගැළවීම ළඟා කරගත හැකිවේයයි ඇතැමෙක් තුළ තිබූ සිතුවිල්ලට එරෙහිව පාවුල් තුමා පැහැදිලිව පවසා සිටියේ, ධර්මිෂ්ඨකම ක්‍රිස්තුස්වහන්සේගෙන් ලැබෙන තිළිණයක් බවත්, එය ඇදහිල්ල කරණකොටගෙන ලැබෙනවා මිස කිසිසේත් ව්‍යවස්ථාව තුළින් එය නොලැබෙන බවත්ය. චර්මඡේදනය වර්තමානයේදී එතරම් සැලකිය යුතු කරුණක් නොවූවත්, ඊට අදාළව ඇති ප්‍රතිපත්ති තවමත් එසේමය.

ප්‍රොතෙස්තන්ත ප්‍රතිසංස්කරණය ආරම්භ වූයේ මෙම හේතුව නිසාමය. එනම්: ක්‍රිස්තු අනුගාමිකයන් තුළ වන ඇදහිල්ල සහ ක්‍රියා පිළිබඳව කිතුනු බැතිමතාගේ භූමිකාවයි. අවසානයේදී ක්‍රිස්තුස්වහන්සේ, “ඇදහිල්ලේ කර්තෘවරයාද සම්පූර්ණ කරන්නාද” වන බැවින් උන්වහන්සේ අපට අන් සියල්ලටම වඩා වැදගත් වන්නේ (හෙබ්‍රෙව් 12:2). අපේ ප්‍රමුඛතා නිසි පරිදි පෙළගස්වා තිබේ නම්, අපට දෙවියන්වහන්සේගේ ප්‍රේමයේ සහතිකය අප සමග තිබෙනවා පමණක් නොව, වර්තමානයේදී පවා දෙවියන්වහන්සේගේ පොරොන්දු බුක්ති විඳිමින්, එමෙන්ම ගැළවීම කෙරෙහි විශ්වාසය තබමින්, “මාංශය තුළ විශ්වාසයක් නැතුව” (පිලිප්පි 3:3) සිටින්නෙමු.

පෙබරවාරි 07 වන සබත් දවස සඳහා සූදානම් වීමට මෙම සතියේ පාඩම අධ්‍යයනය කරන්න.