---
title:  එක දෙයක් පමණි-ක්‍රිස්තුස්වහන්සේව දැනගැනීම
date:   05/02/2026
---

`පිලිප්පි 3:10-16 කියවන්න. මෙම ඡේදය තුළින් පාවුල් තුමා ඉදිරිපත් කරන ප්‍රධාන කරුණු මොනවාද?`

සැබවින්ම, ක්‍රිස්තුස්වහන්සේව දැන හඳුනා ගැනීමට වඩා වැදගත් දෙයක් නැත. ඒ මන්දයත් අවසානයේදී උන්වහන්සේ අප පිළිබඳව දන්නවාසේම, පියාණන්වහන්සේ ඉදිරියෙහි අපව හඳුනන බවට සහතික වනවා ඇත. (මතෙව් 7:21-23; මතෙව් 10:32, 33 බලන්න). අප උන්වහන්සේව හඳුනන්නේ කෙසේද? උන්වහන්සේගේ ලිඛිත වචනය කියවීමෙන් සහ ඒ අනුව ජීවත් වීමෙන් එසේ කිරීමට හැකිවනු ඇත. ගෝලයින් කළාක් මෙන්, අපට උන්වහන්සේව මුහුණට මුහුණ ලා දැකීමට නුපුළුවන. එනමුත්, සැලකිල්ලට ගත යුතු කරුණක් වන්නේ, එම දැනුම තිබුනමුත් උන්වහන්සේගේ වචන අවබෝධ කරගැනීමට අපොහොසත් වූ බැවින්, අපට මගපෙන්වන ලෙස, ශුද්ධාත්මයාණන්ගේ අවශ්‍යතාවයේ වැදගත්කමද හුවා දක්වනු ලබයි (යොහන් 16:13). අප උන් වහන්සේව හඳුනන්නාවූ තරමට, අප උන්වහන්සේ වෙතට සමීප වන්නෙමු. එසේ වන්නේ, “නැවත නැගිටීමේ බලය” අප අත්දකින බැවිණි (පිලිප්පි 3:10), එමගින් අපව “ජීවනයේ අලුත්කම” උදෙසා නැගිටුවනු ලබනවා ඇත (රෝම 6:4).

යේසුස්වහන්සේට සමීපව සිටීම පිණිස තවත් එක් මාර්ගයක් වන්නේ, “උන්වහන්සේගේ දුක්වල පංගුකාරකමක්” ඇතුව සිටීමය (පිලිප්පි 3:10). අප මුහුණ දෙන්නාවූ සෑම පරීක්ෂාවක් පාසාම, අප දරන්නාවූ සෑම වේදනාකාරී අත්දැකීමක් තුළින්ම, යේසුස්වහන්සේ අප වෙනුවෙන් වින්දාවූ දේවල් පිළිබඳව මනා අවබෝධයක් ලැබීමට මෙන්ම උන්වහන්සේ අප උදෙසා කළාවූ දේවල් අගය කිරීමටත් පැහැදිලිවම හැකිවනු ඇත.

උන්වහන්සේට සමීපවනු පිණිස ඇති තුන්වන මාර්ගය වනුයේ, “දිනුම්පළ කරා” ඉස්සරහට තිබෙන, ඒවා දෙසම බලාගෙන යාමයි (පිලිප්පි 3:14). දිනුම්පළ කුමක්ද? එම වචනය ග්‍රීක භාෂාවෙන් ‘ස්කෝපොස්’ (skopos) යනුවෙන් වන අතර, එය අලුත් ගිවිසුම තුළ සඳහන්ව ඇති එකම ස්ථානයද මෙය වන්නේය. එයින් පෙන්නුම් කරනු ලබන්නේ ධාවන තරඟයක් අවසාන කරන ස්ථානය මෙන්ම ජයග්‍රාහකයාට ත්‍යාග ලබාදෙන ස්ථානය ලෙසය. පාවුල් තුමා එය හඳුන්වන්නේ, “ක්‍රිස්තුස් යේසුස්වහන්සේ තුළ දෙවියන්වහන්සේගේ උතුම් කැඳවීමේ දිනුම පිණිස දිනුම්පළ” ලෙසය (පිලිප්පි 3:14). යේසුස් ක්‍රිස්තුස් වහන්සේ, උන්වහන්සේගේ මරණයෙන් උත්ථානවී ස්වර්ගය කරා ඔසවාගනු ලැබුවාසේම, එවැනිම ස්වර්ගීය ත්‍යාගයක් ලබාගනු පිණිස දෙවියන්වහන්සේ අපට ආරාධනා කර සිටින සේක -එනම් සදාකාල ජීවනයයි.

අප මෙතෙක් එය අත්පත්කරගෙන නොමැති බව ප්‍රත්‍යක්ෂ කරුණකි. “අපේ පහත්කමේ ශරීර තමන්වහන්සේගේ තේජසේ ශරීරයට සමානවන පිණිස ඒවා වෙනස්කරන” තෙක් අපි හරියාකාරව සම්පූර්ණත්වයට පැමිණෙන්නේ නැත (පිලිප්පි 3:21). එනමුත්, අප දිනපතා උන්වහන්සේව දැනහැඳින ගනිමින්, අපේ ජීවිත තුළට උන්වහන්සේට ආරාධනා කර සිටීමෙන්, අපට දැනට හැකි සෑම ආකාරයකින්ම යේසුස්වහන්සේ මෙන් වන පිණිස දිණුම්පළ කරා ඉදිරියට යා යුත්තෙමු. පාවුල් තුමාගේ සම්පූර්ණ අවධානය යොමුවී ඇති එකම දෙයද වන්නේ මෙයයි. තරඟයකදී දුවන්නාක් මෙන් (1 කොරින්ති 9:24-27), අප සිටියේ කොහේද, අප පසුපසින් ඉන්නේ කවුද යන දේවලට අප අපේ අවධානය යොමු කරන්නේ නැත. අපේ සම්පූර්ණ අවධානය යොමුවී ඇත්තේ, ඉදිරියට ඇති දේවල් කෙරෙහිය“එනම්, අප උදෙසා පිළියෙල කර ඇත්තාවූ ස්වර්ගීය තිළිණය කෙරෙහිය. මෙහි ඉදිරිපත් කර ඇති රූපකය විචිත්‍රවත්ය. ධාවකයෙකු දිනුම්පළ කරා තම සම්පූර්ණ අවධානය යොමුකර ඇත, ඔහු එල්ලය කරා පිවිසෙනු පිණිස ඉදිරියට නැමී මුළු සිරුරේම වෙර යොදා දිණුම්පළ කරා සීඝ්‍රයෙන් ඇදෙමින් පවතී.

`ස්වාමීන්වහන්සේ සමග ඔබ යන ගමනේදී, ආපහු හැරී නොබලමින්, ඔබේ පාප සහ අසමත් වීම් පිළිබඳව නැවත නැවත ලතවීමෙන් තොරව, ක්‍රිස්තුස්වහන්සේ තුළ ඔබට දැනට ඇති පොරොන්දු කෙරෙහි විශ්වාසය තබමින් කටයුතු කිරීම වැදගත් වන්නේ ඇයි?`