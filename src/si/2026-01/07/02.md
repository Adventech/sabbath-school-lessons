---
title:  පරමාදර්ශ
date:   08/02/2026
---

අප විසින් අගය කරන්නාවූද, අප විසින් අනුකරණය කරන්නට කැමති වන්නාවූද පුද්ගලයන් අප සියලුදෙනාටම පාහේ අප ජීවිත කාලය තුළ වරින් වර අපට හමුවී තිබෙනවා ඇත. කුඩා ළමුන්ට යහපත් පරමාදර්ශී පුද්ගලයන් සිටීම අතිශයින් වැදගත් වේ. මේ සඳහා ඉතාම සුදුසු පුද්ගලයන් වන්නේ, එම දරුවන්ගේ පියා සහ මවය. ඔවුන් ක්‍රමයෙන් වැඩෙන අතර, ඔවුන් වෙනත් පරමාදර්ශීන් සොයාගනු ඇත, ඇතැම් විට ඔවුන් තෝරාගත් වෘත්තියට අදාළ අය හෝ චරිත කථාවලින් කියවා හඳුනාගත් අය වන්නට පුළුවන. එමෙන්ම, බයිබලයෙහි සඳහන් පුද්ගලයන් තෝරාගනිමින්, ඔවුන්ගේ අත්දැකීම් තමන් සමඟ සංසන්දනය කිරීමට පුළුවන.

අද දවසේ අවාසනාවකට මෙන් ජනසන්නිවේදන මාධ්‍ය තුළ බහුලව දකින්නට ඇත්තේ නරක ආදර්ශයක් දෙන තැනැත්තන්ය. අපට තොරතෝංචියක් නොමැතිව, මුලාවන ශීර්ෂ පාඨ සමගින් කාමෝද්දීපන ගැටළු සහ ජීවිතය අවුල් කරගත් ප්‍රසිද්ධ සහ ජනප්‍රිය පුද්ගලයන්ගේ තොරතුරු අසන්නට ලැබේ. පිලිප්පියේ සිටි පාවුල්ගේ පාඨකයන්ද, එදා ඔවුන්ට අන්තර්ජාලය නොතිබුණත් මෙවැනිම අභියෝගවලට මුහුණ පෑහ.

සත්‍යය වන්නේ, එදා පාවුල් ජීවත්වූ ලෝකය, අද අප ජීවත්වන ලෝකය මෙන් දූෂිත වූද, සදාචාරයෙන් තොරවූද, නපුරුවූද ස්ථානයක් විය. ලෝකය පුරා පැතිරයන තරම් වන නපුරක් එදා තිබූ අතර, එය අවසානය දක්වා ඉදිරියටත් ඕනෑවටත් වඩා එම නපුර පවතිනු ඇත. අපට ඇති ප්‍රශ්නය වන්නේ:අප ඊට කෙසේ ප්‍රතිචාර දැක්විය යුතුද යන්නයි.

`පිලිප්පි 3:17-19 කියවන්න. මෙම ඡේදය තුළින් යහපත් සහ අයහපත් ආදර්ශ විස්තර කර ඇත්තේ කුමන ආකාරයටද? ඔවුන් අතර ඇති වෙනස හඳුනාගන්නා පිණිස දී ඇති ඉඟි මොනවාද?`

පාවුල් තුමා එකඟ නොවූ අයට පවා දැක්වූ ආදරය පිළිබඳව අප විසින් අමතක කළ යුතු නොවේ. ඔහු ඔවුන් උදෙසා හඬා වැලපුනේය! එසේම ඔවුන්ව ඔහුගේ සතුරන් බව පවසන්නේ නැති අතර, ඔවුන්ව හඳුන්වා දී ඇත්තේ, “ක්‍රිස්තුස්වහන්සේගේ කුරුසියට සතුරන්” ලෙසටය (පිලිප්පි 3:18). මීට වඩා විශාල ගැටළුවලට මුහුණ පෑමට ඇති බව පාවුල් අවබෝධ කරගත් අතර, එනම් කුරුසිය සියලුම බාධක සහ අවහිරතා බිඳ දමමින් අප සියලු දෙනාවම එකම මට්ටමක තැබීම මෙන්ම පව්කරුවන් ලෙස සියල්ලන් හට ගැළවුම්කරුවෙකුගේ අවශ්‍යතාවයද වන්නේය. (එපීස 2:11-14 බලන්න).

යහපත් ආදර්ශ දෙස මිස අයහපත් දේ මත අවධානය යොමු නොකරන සේ පාවුල් පිලිප්පිවරුන්ට ආයාචනා කළ අන්දම අප විසින් සුළුකොට සැලකීම නුසුදුසුය. ඔහුගේ ජීවිතයට අතිශයින් සමාන ඇවතුම් පැවතුම් ඇති අයව හොඳින් නිරීක්ෂණය කරන ලෙස ඉල්ලා සිටියේය. පාවුල් තුමා එවැනිම ආකාරයේ භාෂා ශෛලියක් රෝමවරුන්ට අවවාද කිරීම සිත් ඇදගන්නා කරුණකි. “නුඹලා ඉගෙනගත් ධර්මයට විරුද්ධව භේදයන්ද බාධාවට හේතුවූ දේවල්ද උපදවන්නන් බලා, ඔවුන්ගෙන් අහක්වන මෙන් ඉල්ලමි” යනුයි (රෝම 16:17). රෝමයේ සිටි රැවටිලිකරුවන්ව විස්තර කර ඇත්තේ, “එබඳු අය අපගේ ස්වාමිවූ ක්‍රිස්තුස්වහන්සේට නොව තමුන්ගේම බඩට සේවය කරමින්...” සිටින බවය (රෝම 16:8).

`ඇත්තවශයෙන්ම, යේසුස්වහන්සේ එකම සම්පූර්ණ ආදර්ශය වන නමුත්, යම් යම් අංශවලින් ආදර්ශමත් විය හැකි පුද්ගලයන් සිටිති. ඒ අතරතුර, ඔබ විසින් අනුන් ඉදිරියේ පෙනී සිටින්නේ කුමන ආකාරයේ පරමාදර්ශයක් ලෙසද?`