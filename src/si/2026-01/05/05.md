---
title:  ඔප්පු වූ චරිත ස්වභාවය
date:   28/01/2026
---

මෙම ලිපියේ සම යැවුම්කරුවකු සේ කටයුතු කළාවූ තිමෝතිගේ මෙහෙවර පිළිබඳව මෙහි සඳහන් කර ඇත (පිලිප්පි 1:1). තිමෝති පාවුල් සමග සම සේවකයෙකු සේ කෙතරම් වැදගත් සේවාවක් ඉටුකළේ දැයි පාවුල් සවිස්තරාත්මකව පවසා ඇත. ඔහුව ශුභාරංචිය ප්‍රකාශ කරන්නෙකු ලෙස හඳුන්වාදී ඇති අතර (2 තිමෝති 4:5) පාවුල් තුමා ඔහුව මකිදෝනියට පිටත් කර හැර තිබුණි (1 තෙසලෝනික 3:2; ක්‍රියා 18:5, ක්‍රියා 19:22 සසඳන්න) එමෙන්ම, කීපවරක්ම කොරින්තියටද ඔහුව පිටත් කර යවනු ලැබුණි. (1 කොරින්ති 4:17, 1 කොරින්ති 16:10) මුලින් ඔහු පාවුල් සහ සීලස් සමඟ කොරින්තියේදී (1 තෙසලෝනික 1:1, 2 තෙසලෝනික 1:1) සහ පසුව එපීසයේද (1 තිමෝති 1:2, 3; ක්‍රියා 19:22 සසඳන්න) ධර්ම දූත සේවාවල යෙදී තිබුණි. පාවුල් තිමෝතිව හඳුන්වන්නේ ඔහු හා “සමාන අදහස් ඇත්තෙකු” ලෙසයි (පිලිප්පි 2:20). මෙම අදහස ග්‍රීක භාෂාවෙන් ප්‍රකාශ කිරීමේදී අර්ථ ගැන්වෙන්නේ, (“ආත්මයෙන් එක සමාන”) යනුවෙන් වන අතර, බොහෝ අංග වලින් ඔහු පාවුල්ට සමාන විය. එය තුළ ක්‍රිස්තුස්වහන්සේ උදෙසා වූ කැපවීම, ශුභාරංචිය ප්‍රචාරය කරනු පිණිස ගනු ලැබූ මුදු මොලොක් උත්සාහය මෙන්ම පිලිප්පිවරුන් උදෙසා වූ බලවත් තැකීම මෙන්ම උනන්දුව යන ගුණාංග දෙදෙනාටම පොදුවූ ඒවා විය.

`පාවුල් තුමා තිමෝති පිළිබඳව මෙහිදී දීර්ග ලෙස ධනාත්මකව කථා කිරීමට හේතුව කුමක්දැයි ඔබ කල්පනා කරන්නේද? (පිලිප්පි 2:19-23 බලන්න)? පාවුල්තුමා තිමෝති පිළිබඳව තව කුමක් පවසා තිබේද (1 කොරින්ති 4:17, 2 තිමෝති 1:5 බලන්න)?`

පාවුල් තුමා, තිමෝතිගේ ගුණාංග පිළිබඳව සඳහන් කිරීමේදී ඔහු විසින් පවසා ඇති වැදගත් දෙයක් වන්නේ තිමෝතිගේ, “ඔප්පු වූ චරිත ස්වභාවය”යි (පිලිප්පි 2:22). මේ පිළිබඳව යොදාගෙන ඇති ග්‍රීක භාෂාවේ වචනයේ අර්ථය වන්නේ, දැඩි පරීක්ෂණවලට භාජනය කිරීමෙන් පසුව (රෝම 5:4), එම තැනැත්තාගේ චරිතය මෙන්ම ඔහුගෙන් වන සේවාව නිර්ව්‍යාජ එකක් වන බව ඔප්පුවී ඇති බවය (2 කොරින්ති 2:9 2; කොරින්ති 9:13). තිමෝති පිළිබඳව සඳහන් කර ඇති කාරණා සත්‍යවූ ඒවා බව පාවුල් හොඳින් අවබෝධ කරගත්තේ, ඔවුන් දෙදෙනා එක්ව ශුභාරංචිය ප්‍රකාශ කළ අවස්ථාවේදී, තිමෝති ක්‍රියා කළ ආකාරය ඔහු හොඳින් දුටු බැවිණි.

ඇත්තවශයෙන්ම යමෙක් දුෂ්කර අවස්ථාවලට මුහුණ දෙන විට, එම දුෂ්කරතා වලට ඔහු මුහුණ දෙන ආකාරය දෙස බැලීමෙන් ඔහු කෙබඳු පුද්ගලයෙක් දැයි මැනගැනීමට හැකිවනු ඇත. එලන් වයිට් මේ ආකාරයෙන් පවසා ඇත. එනම්: “ජීවිතයක් තුළ විනයාරක්ෂක ස්වභාවයක් තිබිය යුත්තේය... යමෙක් ඉක්මනින් කිපෙනවාදැයි දැනගැනීම පිණිස ඕනෑකමින්ම කෝපගන්වනවා ඇත. මේ දේවල් නිසි ආකල්පවලින් යුතුව බාර ගැනීමෙන් ක්‍රිස්තියානි අනුග්‍රහය වර්ධනය වනවා ඇත. හිංසනය සහ නිග්‍රහය, මුදු ගුණයෙන් යුතුව දරා සිටින්නේ නම්, පරිභව කරන්නාවූ වචනවලට සන්සුන්ව ප්‍රතිචාර දක්වන්නේ නම්, තවද මර්දනකාරී ලෙස සලකනු ලබන විට කරුණාවෙන් කටයුතු කරන්නේ නම්, ක්‍රිස්තුස්වහන්සේගේ ආත්මයාණන් සිත තුළ වැඩ සිටින බවට කදිම සාක්ෂියක් වේ —Ellen G. White, Testimonies for the Church, vol. 5, p. 344. ඇය තවදුරටත් පවසා සිටින්නේ, “අපට පැමිණෙන්නාවූ දුෂ්කරතා සහ හිරිහැර අප හොඳින් දරා සිටින්නේ නම්, එමගින් අප තුළ ක්‍රිස්තුස් වහන්සේගේ චරිතාංග වලට සමාන ගුණාංග වර්ධනය වන බැවින්, කිතුනුවා ලෞකික පුද්ගලයාගෙන් වෙන්කොට දක්වනවා ඇත.” —Testimonies for the Church, vol. 5, p. 344.

`ඔබ මෑතකදී මුහුණ දුන් ප්‍රකෝප ගැන්වීම්, දුෂ්කරතා, සහ හිරිහැර පිළිබඳව සිතා බලන්න. ඔබ ඒවාට “නිහතමානීව දරාගනිමින්” සහ “ඉතා හොඳින් ඉවසා” සිටියාද? මෙවැනි අත්දැකීම් පැමිණෙන විට ඔබට වඩාත් හික්මීමක් ඇති පුද්ගලයෙකු සේ ක්‍රියාකරනු පිණිස කළ හැකිවන්නේ කුමක්ද?`