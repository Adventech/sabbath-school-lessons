---
title:  දෙවියන්වහන්සේ අප තුළින් ක්‍රියාකරන දෙය අපි බාහිරව ක්‍රියාත්මක කරන්නෙමු
date:   25/01/2026
---

පාවුල්තුමා, යේසුස්වහන්සේව, නිහතමානීකමේ සහ කීකරුකමේ මෙන්ම, දෙවියන්වහන්සේගේ කැමැත්ත ඉටුකිරීමේ සම්පූර්ණ වූ උදාහරණයක් ලෙස ඉදිරිපත් කිරීමෙන් පසුව, පාවුල් තුමා පිලිප්පිවරුන් දෙසට හැරුනේය. ඔවුන් ස්වාමීන්වහන්සේට කීකරුව ජීවත්වීම ආරම්භ කළේ ඔවුන්ට ශුභාරංචි පණිවුඩය ලැබීමෙන් පසුව බව පාවුල් තුමා සනාථ කළ අතර (ක්‍රියා 16:13-15, 32, 33 බලන්න) එම කීකරුකම තුළම ජීවත්වන ලෙස ඔවුන්ට ආයාචනා කළේය.

පාවුල්, ක්‍රිස්තුස්වහන්සේගේ ජීවිතය තුළින් උදාහරණ දක්වමින්, එමෙන්ම කුරුසිය ගැළවීමට මග බවද පෙන්වා දෙමින්, මේ සියළු කාරණා ප්‍රායෝගිකව ක්‍රියාත්මක වන්නේ කෙසේදැයි පාවුල් තුමා වැඩි අවධානයක් යොමු කරයි.

`පිලිප්පි 2:12, 13 කියවන්න. “නුඹලාගේම ගැළවීම ඉෂ්ටකරගන්න” යනුවෙන් පැවසීමෙන් පාවුල් අදහස් කළේ කුමක්ද? ඇදහිල්ල සහ ක්‍රියා අතර සම්බන්ධතාවය ඔබ විස්තර කරන්නේ කෙසේද?`

මෙම පාඨ දෙක තුළින්, රෝම පොතේ සහ ඔහුගේ වෙනත් ලිපිවලට වඩා වෙනස්වූ ශුභාරංචි පණිවුඩයක් පාවුල් තුමා ඉදිරිපත් කරන්නේ නැත. මෙහිදී සහතික වශයෙන්ම පාවුල් තුමා ඉදිරිපත් කරන පණිවුඩය වන්නේ ඇදහිල්ලෙන් ධර්මිෂ්ඨ කරනු ලබන බවට ඇති ශුභාරංචියයි. එම පණිවුඩයම ඔහු පිලිප්පියේ සහ වෙනත් ස්ථානවල දේශනා කළේය. එමෙන්ම කිසියම් මාතෘකාවක් සම්බන්ධයෙන් ඒ පිළිබඳව බයිබලයේ සඳහන් සියලු කාරණා සැලකිල්ලට ගැනීම වැදගත්වන අතර, විශේෂයෙන් බොහෝ විට මිනිසුන් විසින් වරදවා අවබෝධ කරගන්නාවූ ගැළවීම පිළිබඳව වන මාතෘකාව පිළිබඳව සැලකිලිමත් විය යුත්තෙමු.

`රෝම 3:23, 24; රෝම 5:8 සහ එපීස 2:8-10 කියවන්න. මෙම පාඨ තුළින් අපට ගැළවීම පිළිබඳව උගන්වනු ලබන්නේ කුමක්ද?`

ගැළවීම, දෙවියන්වහන්සේගේ ක්‍රියාවක් බවට කිසිදු විවාදයක් නැති අතර, ඒ සඳහා අපට කිසිදු ගෞරවයක් ලබාගැනීමට අයිතියක් නැත. තවද, ඇදහිල්ල පවා ශුද්ධාත්මයාණන්වහන්සේගෙන් ලැබෙන ත්‍යාගයකි. අපේම ක්‍රියා වලින් අපට ගැළවීම ලබාගත නොහැක. එනමුත්, අලුත් ඉපදීමක් තුළින්, දෙවියන් වහන්සේ අපව ආත්මිකව නැවත මවා ඇත. එබැවින් අපට යහපත් ක්‍රියා කිරීමේ හැකියාව ඇතිවේ. දෙවියන්වහන්සේ අප තුළ ක්‍රියාකරන බැවින්, අපේ කැමැත්ත අනුව හරි දෙය තෝරා ගැනීමට බලගැන්වේ. පරීක්ෂාවන් ප්‍රතික්ෂේප කිරීමට හැකිවේ. එමෙන්ම හරිදෙය තෝරාගැනීමට හැකිවේ.

එබැවින් දෙවියන්වහන්සේ අප තුළින් ක්‍රියාත්මක කරන දෙය අප බාහිරව ක්‍රියාත්මක කරන්නෙමු. එසේ කිරීම, “භයෙනුත්, වෙවුලුමෙනුත්” වන බවද සඳහන්වේ (පිලිප්පි 2:12). කීකරුවීම සඳහා වන අපේ දුර්වල උත්සාහයේදී අප දෙවියන්වහන්සේගේ විනිශ්චයට බියෙන් සිටිය යුතු බව මින් අදහස් කෙරේද? කිසිසේත් නැත. මෙම වාක්‍යයෙන් පෙන්නුම් කරන්නේ දෙවියන්වහන්සේගේ වැඩසිටීම අවබෝධ කරගනිමින් (ගීතාවලිය 2:11 බලන්න) උන්වහන්සේට කීකරුව සිටීමේ අපේ උවමනාව පිළිබඳවයි.

`ක්‍රිස්තුස්වහන්සේ ඔබ තුළ ක්‍රියාත්මක වන අයුරු ඔබ විසින් අත්දැක ඇත්තේ කුමන ආකාරයෙන්ද? ඔබේ වැටුනාවූ ස්වභාවය කරණකොටගෙන, දෙවියන්වහන්සේ ඔබ තුළ ක්‍රියාත්මක වනවාට ඔබ ප්‍රතිරෝධයක් දක්වන නමුත්, ඔබට එම බලපෑමට එරෙහිව කටයුතු කළ හැක්කේ කෙසේද?`