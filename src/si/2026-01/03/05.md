---
title:  එක්සත්කම තුළ ස්ථිරව සිටින්න
date:   14/01/2026
---

යේසුස්වහන්සේ ගෝලයන් උදෙසා කළ අවසාන යාච්ඤාව තුළ එක් ප්‍රධාන තේමාවක් ප්‍රබලව තිබුණේය. යේසුස්වහන්සේ කුරුසියට ඔබ්බෙන් දකිමින්, පියාණන්වහන්සේ සමග මෙන්ම අප සමග නැවත එකතුවීම අපේක්ෂා කළසේක. “පියාණෙනි, ඔබ මට දුන් මහිමය ඔබ මට දුන්නාවුන් විසිනුත් දක්නා පිණිස මා සිටින තැන ඔවුනුත් මා සමග සිටිනවාට කැමැත්තෙමි.” (යොහන් 17:24). යේසුස්වහන්සේ යාච්ඤා කළේ, “අප ඒකත්වයක්ව සිටින්නාක් මෙන්ම ඔවුන්ද ඒකත්වයක් වන පිණිස” (යොහන් 7:11) යනුවෙනි. එමෙන්ම, අසමගිය තුළ ඇත්තාවූ බියකරු ප්‍රතිවිපාක පිළිබඳවද උන්වහන්සේ හුවා දැක්වූ සේක. බොහෝ අයගේ ඇදහිල්ල පහවීම සඳහා එය හේතුවක් වන්නේය. යේසුස් වහන්සේ, උන්වහන්සේගේ මෙම කෙටි යාච්ඤාව තුළ දෙවතාවක්ම, උන් වහන්සේ සහ පියාණන්වහන්සේ සමග අපේ ඒකත්වය පිළිබඳව සඳහන් කළසේක. එසේ වීමෙන්, “ලෝකයා විශ්වාස කරන පිණිසත් ඔබ මා එවූ බවද “. ලෝකයා දැනගන්නා පිණිසත්” (යොහන් 17:21, 23).

`පිලිප්පි 1:27 සහ යොහන් 17:17-19 කියවන්න. තවද, මෙම පාඨ සංසන්දනය කරන්න. යේසුස්වහන්සේ සහ පාවුල් විසින් පැවසූ සභාවේ එකමුතුකම පිණිස නැතුවම බැරි දෙය කුමක්ද?`

ග්‍රීක භාෂාවේ ඇති වචනයක් පිලිප්පි 1:27 හි දැක්වෙන පරිදි පරිවර්තනයේදී දෙනු ලබන අර්ථය වන්නේ, “ඔබින ලෙස හැසිරෙන්න” යනුවෙනි. එම ග්‍රීක වචනය, politeuomai යනුවෙන් වන අතර එහි මුල් අදහස වන්නේ, “පුරවැසියෙකු ලෙස ජීවත්වන්න” යනුයි. ඉන් අර්ථවත් වන්නේ ලෞකික රාජ්‍යයක නොව, ස්වර්ග රාජ්‍යයේ පුරවැසියන් වශයෙන් බවය. කන්ද උඩ දේශනාව තුළින්, ස්වර්ගයේ පියාණන්ගේ දරුවකු වීම පිළිබඳව ලස්සන පිංතූරයක් ඉදිරිපත් කර තිබෙන අතර, උන්වහන්සේගේ රාජ්‍යයේ කොටස් කරුවන් වීම පිළිබඳවද සඳහන්ව ඇත්තේ මෙසේය: සිතින් දිළින්දෝ නිහතමානී අයද, ධර්මිෂ්ඨකමට සාපිපාසා ඇත්තන්ද, දයාවන්තයන්ද, පවිත්‍ර සිත් ඇත්තන්ද, සමාදානය කරන්නන්ද, අනෙක් කම්මුල හරවන්නන්ද, සතුරන්ට ප්‍රේම කරන්නන්ද, අපට ශාප කරන්නාවූ අය උදෙසා යාච්ඤා කරන්නන්ද, අපට ද්වේෂ කරන්නන් උදෙසා යහපත කරන්නාවූ අය විය යුතු බවය. ඒ පිළිබඳව සැකෙවින් දැක්වුවහොත්, “ධර්මිෂ්ඨකම් කිරීමත්, කරුණාවට ප්‍රේමවීමත්, නුඹේ දෙවියන් වහන්සේ වෙත යහපත් ලෙස හැසිරීමත් මිස ස්වාමීන්වහන්සේ නුඹෙන් ඉල්ලන්නේ වෙන කුමක්ද?”යි සඳහන්වේ. (මීකා 6:8).

එවැනි කෙනෙක් සමග අමනාප වීම හෝ කෝපවීම දුෂ්කර කරුණකි. ඇත්තටම එය එසේමද? ඇතැම් විට ඉතා හොඳ මිනිසුන්ව පවා අප ප්‍රතික්ෂේප කරන්නෙමු. ඇතැම් අවස්ථාවලදී එවැනි අයව පවා කපා හැර දමමින්, ඔවුන්ගේ දුර්වලකම් කියාපාමින්, ඒ අය පෙනෙන තරම් හොඳ අය නොවේ යනුවෙන් පවසමින්, අප පිළිබඳව කිසියම් අභිමානයකින් කටයුතු කරන අවස්ථා ඇත. එසේ නොකර, අපට ප්‍රේමණීය පුද්ගලයන් බවට පත්විය හැකිද, තවත් නිර්ලෝභීව ක්‍රියා කළ හැකිද, දායාවන්ත පුද්ගලයන් වීමට හැකිද, එමෙන්ම මීට වඩා නිහතමානී විය හැකිද යන්න විමසමින් ක්‍රියා කළ යුත්තෙමු.

එලන් වයිට්, “දෙවියන්වහන්සේට සහ සත්‍යයට ප්‍රේම කරනවාට වඩා, ලෝකයට ඇලුම් කරමින්, වඩ වඩාත් ලාභ ප්‍රයෝජන ලබන මිනිසුන් පිළිබඳව සඳහන් කර ඇත.” —Testimonies for the Church, vol. 5, p. 277.

බොහෝ අවස්ථාවලදී සභාව තුළ ඇති අසමගිය පැන නගින්නේ උඩඟුකම හේතුවෙනි. උඩඟුකම සහ ලෞකික දේවලට ඇති තදබල ආශාව අගය කොට ඇති බැවින්, ක්‍රිස්තුස්වහන්සේගේ ආත්මය පිටත්ව ගොස් ඇති අතර, අනුන්ව පරදවා තමන් මුදුන්පත්වීමට ඇති තදබල ආශාව මෙන්ම ආරවුල්වලට තුඩුදෙන මතභේද හේතුවෙන්ද, කලහකිරීම් හේතුවෙන්ද සභාවේ අරමුණු වෙනත් අතකට යොමුවීමට මෙන්ම සභාව දුර්වල කිරීමට හේතු සාධක වී ඇත” —Testimonies for the Church, vol. 5, pp. 240, 241.

යේසුස්වහන්සේ විසින් අපට ආකෘතියක් ලෙස ඉදිරිපත් කර ඇති නිහතමානීකම සහ යටහත් පහත් ගුණාංග අප එකිනෙකා වර්ධනය කරගන්නේ නම් එය කොපමණ වැදගත්ද! එසේ වූවා නම් කෙතරම් වෙනස්වූ සභාවක් අප සතුවනවා නොවේද?