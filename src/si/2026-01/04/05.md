---
title:  ක්‍රිස්තුස්වහන්සේගේ සිත
date:   21/01/2026
---

“මමයි ශ්‍රේෂ්ඨතමයා” යනුවෙන් මොහමඩ් අලි වරක් පැවසුවේය. 1963 වසරේදී, ඉහළ බර කාණ්ඩයේ බොක්සිං ශූරතාවය දිනා ගැනීමට පෙර ඔහු විසින්, “මමයි ශ්‍රේෂ්ඨතමයා’ යනුවෙන් ගීත තැටියක් නිකුත් කර තිබුණි. අලි ශ්‍රේෂ්ඨ ක්‍රීඩකයෙකු වූ බවට කිසිදු සැකයක් නොමැති නමුත්, යමෙකුට ක්‍රිස්තුස් වහන්සේගේ සිත ඇතුව සිටීමට අවශ්‍ය වන්නේ නම්, අලි ඒ සඳහා සුදුසු උදාහරණයක් නොවේ.

යේසුස්වහන්සේ ඊට සම්පූර්ණයෙන්ම වෙනස්වූ ලෙස පාප රහිතව සිටිසේක. සියලු ආකාරයෙන්ම අප වාගේ පරීක්ෂා කරනු ලැබූ නමුත් (හෙබ්‍රෙව් 4:15), උන්වහන්සේ කිසිවිටෙක අප වාගේ පව්කළේ නැත. එපමණක් නොව සිතුවිල්ලකින් පවා උන්වහන්සේ පව් නොකළ සේක. එනමුත්, හෙබ්‍රෙව් 5:8හි පෙන්නුම් කරන්නේ, “උන්වහන්සේ පුත්‍රයෙක්ව සිටි නමුත්, තමන් වින්ද දේවලින් කීකරුකම ඉගෙනගත්සේක” යනුවෙනි. යේසුස්වහන්සේ, පියාණන් වහන්සේගේ කැමැත්තට බාරවීම සෑම අවස්ථාවකදීම සම්පූර්ණ වූ දෙයක් විය. බොහෝ අවස්ථා වලදී දෙවියන්වහන්සේගේ කැමැත්තට යටත්වීම දුෂ්කර කරුණක් වුවත්, කිසිදු අවස්ථාවක යේසුස්වහන්සේ ඒ සඳහා පසුබැස්සේ නැත.

`පිලිප්පි 2:5-8 දක්වා කියවන්න. මෙම පාඨ ශුද්ධ ලියවිල්ල තුළ ඇති ඉතාම අලංකාරවූත්, බලසම්පන්නවූත් බයිබල් පාඨ ලෙස ඇතැම් අය කල්පනා කරති. පාවුල් තුමා මෙම පාඨ තුළින් අපට පවසා සිටින්නේ කුමක්ද? මෙම වචනවලින් ගම්‍ය වන අදහස් මොනවාද? මෙහි ප්‍රකාශ කර ඇති ප්‍රතිපත්ති අපේ ජීවිත තුළ ක්‍රියාවට නංවන්නේ කෙසේද? මෙය අතිශයින් වැදගත් වන බව සලකන්න.`

දෙවියන්වහන්සේ හා සමාන යේසුස්වහන්සේ, දෙවියන්වහන්සේද වන නමුත්, උන්වහන්සේ මනුෂ්‍යයෙක්ව මාංශාකාරයෙන් පැමිණියා පමණක් නොව “දාසයෙකු” බවට පත්වී (ග්‍රීක භාෂාවෙන් ‘වහලා’ යන අර්ථයද ඇත), අපේ පාප උදෙසා උන්වහන්සේ පූජාවක් බවට පත්වූ සේක! තවත් ස්ථානයක, පාවුල් තුමා පවසා ඇත්තේ උන්වහන්සේ “අප උදෙසා ශාපයක්” වූ බවයි (ගලාති 3:13).

මෙහි පවසා ඇති කරුණුවලින් අපේ මනස ආවරණය කරගන්නේ කෙසේද? ඊටත් වැඩියෙන් මෙම පාඨවල සඳහන් දේ අප විසින් ක්‍රියාවට නගන්නේ කෙසේද? එනම්, අනුන්ගේ යහපත උදෙසා, යටහත් පහත් වීමට මෙන්ම ආත්ම පූජාවක් බවට පත්විය හැක්කේ කෙසේද?

තවත් ස්ථානයක යේසුස්වහන්සේ පැවසුවේ, නුමුත් නුඹලා අතරෙන් ඉතා උත්තමයා නුඹලාගේ සේවකයා වන්නේය. තමාම උසස්කරගන්න කවරෙක් නුමුත්, පහත් කරනු ලබන්නේය. තමාම පහත් කරගන්නා කවරෙක් නුමුත් උසස් කරනු ලබන්නේය” (මතෙව් 23:11, 12). මෙය බොහෝ ආකාරයකින් පාවුල් තුමා පිලිප්පි 2:5-8 පවසන කාරණාවල පිළිබිඹු කිරීමක් වන අතර අපේ ක්‍රියාකාරකම් ඒ අනුව පවත්වාගෙන යාමට අනුශාසනා කර ඇත.

මෙහිදී පාවුල් තුමා කලින් පවසා ඇති දේ ප්‍රබලව මෙන්ම පැහැදිලිව පවසා ඇත්තේ, “පක්ෂවාදී කමෙන්වත් නිෂ්ඵල පාරට්ටු කරගැනීමෙන්වත් කිසිදෙයක් නොකරන” ලෙසටය (පිලිප්පි 2:3).

`පිලිප්පි 2:5-8 දක්වා ඇති කොටසින් පෙන්වා දී ඇති පරිදි, ක්‍රිස්තුස්වහන්සේ අප උදෙසා කර ඇති දේවල් සම්බන්ධයෙන් අප විසින් ප්‍රතිචාර දැක්විය යුත්තේ කුමන ආකාරයෙන්ද? ඇතැම් විට දණින් වැටී නමස්කාර කරනවා හැරුණු විට, ක්‍රිස්තුස් වහන්සේ අප වෙනුවෙන් කර ඇති දේවල් පිළිබඳව සලකා බැලීමේදී, අප විසින් ඊට දක්වන ප්‍රතිචාරවලදී කුමන ආකාරයේ ප්‍රතිචාරයක් “ප්‍රමාණවත්ද” නොඑසේ නම් කිනම් ප්‍රතිචාරයක් වටින්නේද? ක්‍රිස්තුස්වහන්සේ අප වෙනුවෙන් කර ඇති දේවල් උදෙසා අප විසින් කරන්නාවූ යහපත් ක්‍රියා ප්‍රමාණවත් යයි සිතෙන සිතුවිල්ල අතිශයින් වැරදි සිතුවිල්ලක් වන්නේ ඇයි?`