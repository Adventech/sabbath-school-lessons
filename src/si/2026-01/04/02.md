---
title:  පිලිප්පියේ පැවති අසමගිය
date:   18/01/2026
---

`පිලිප්පි 2:1-3 කියවන්න. සභාව තුළ අසමගිය ඇතිවීමට තුඩුදුන් කරුණු මොනවාද? ඊට ප්‍රතිකර්මයක් ලෙස පාවුල් යෝජනා කළේ කුමක්ද?`

පාවුල්තුමා විසින් ඉතා ආදරයෙන් ස්ථාපිත කළාවූ සභාව තුළ එදිරිවාදීකම් තුළින් විනාශයට පත්වීම මෙන්ම මතභේද හේතුවෙන් ක්ෂයවී යන තත්ත්වයකට පත්වනු දැකීම, පාවුල් තුමා හට අධෛර්යයට පත්වන්නට ප්‍රධාන හේතුවක් වන්නට ඇත. මෙම ගැටළුව විස්තර කිරීම පිණිස ඔහු තදින් කථා කළේය. මෙම තත්ත්වය විස්තර කිරීම පිණිස පාවුල් තුමා යොදා ඇති ‘එරිතියා’ (erithea) නම් වචනයේ අදහස වන්නේ “ආත්මාර්ථකාමී අභිලාෂය” වන අතර, පිලිප්පි 1:17 යොදා ඇති පරිදි, රෝමයේ සිටි ඇතැම් විරුද්ධවාදීන්, ක්‍රිස්තුස්වහන්සේගේ වැඩකටයුතු කරනවා වෙනුවට, ඔවුන් විසින් ඔවුන්වම උසස් කර දැක්වීමට පෙළඹුන බව සඳහන් වේ.

“ආත්මාර්ථකාමී අභිලාෂ,” මාංශයේ ක්‍රියා මත අතර (ගලාති 5:20), යාකොබ් පෙන්වා දී ඇත්තේ, ඊර්ෂ්‍යාවත් පක්ෂවාදීකමත් ඇති තැන, අවුල්කමත් සියලු නපුරු ක්‍රියාවලුත් ඇත්තේය” (යාකොබ් 3:16) යනුවෙනි. උඩඟුකම උදෙසා වන ග්‍රීක වචනය අලුත් ගිවිසුම තුළ යොදාගෙන ඇත්තේ මෙම ස්ථානයේ පමණක් වුවත්, එම වකවානුවට අදාළවූ, බයිබලය හැර වෙනත් සාහිත්‍ය තුළ දැක්වෙන පරිදි, වාතය, පුහු ආඩම්බරය, තමාව පාරට්ටු කරගැනීම සඳහන්ව ඇත. පාවුල් තුමා ඊට සමීප වදන් ගලාතිවරුන්ට අවවාද කිරීමේදී යොදාගෙන ඇත: “නිෂ්ඵල පාරට්ටු නොකරමු. එකිනෙකා කෝප නොකරමු. එකිනෙකාට ඊර්ෂ්‍යා නොවෙමු” (ගලාති 5:26).

පාවුල් තුමා මෙම ගැටළු උදෙසා යෝජනා කළ ප්‍රතිකර්ම ලැයිස්තුව දෙස බලන්න.

1. ක්‍රිස්තුස්වහන්සේ තුළ සැනසිල්ල. ප්‍රබල අභිප්‍රේරණයක් ලෙස පාවුල් ක්‍රිස්තුස්වහන්සේගේ උදාහරණ උපයෝග කරගත්තේය.

2. ප්‍රේමයේ සැනසුම. දිව්‍ය ප්‍රේමය යේසුස්වහන්සේ එළිදරව් කරමින් “මා නුඹලාට ප්‍රේම කළ පරිදි, නුඹලාත් එකිනෙකාට ප්‍රේමකරපල්ලා” (යොහන් 15:12) යයි පැවසූ සේක.

3. ආත්මයාණන්වහන්සේගේ සහභාගිත්වය. ශුද්ධාත්මයාණන් වහන්සේගේ වැඩසිටීම හේතුවෙන් ඉතා සමීප ක්‍රිස්තියානි සබඳතාවයක් ඇතිවන අතර, එවැනි සම්බන්ධතාවයක් මුල් සභාව තුළද පැවතුනේය (ක්‍රියා 2:42 2 කොරින්ති 13:14 සංසන්දනය කරන්න).

4. ස්නේහය (හෝ දයානුකම්පාව) මෙම දේව ගුණාංගය නිතරම ක්‍රිස්තුස් වහන්සේ තුළ විද්‍යමාන වන අයුරු අප දැක ඇත (මතෙව් 9:36; මතෙව් 20:34 සහ මාර්ක් 1:41) තවද, යහපත් සමාරිතයාගේ උපමාව තුළින් මේ බව විස්තර කර ඇත (ලූක් 10:33) එමෙන්ම අකීකරු පුත්‍රයාගේ කථාවෙන්ද එළිදරව් වනු ඇත (ලූක් 15:20).

5. දයාව. යේසුස්වහන්සේ විසින් මෙම ගුණාංගය ආදර්ශයක් වශයෙන් දැක්වූ සේක. එමෙන්ම එම ගුණාංගය ක්‍රිස්තුස්වහන්සේගේ අනුගාමිකයන්ගේ ජීවිත තුළ දකින්නට අපේක්ෂා කෙරේ. (ලූක් 6:36).

6. සමාන සිත් ඇතුව සිටීම, එකම ආකාරයේ ප්‍රේමය තිබීම, ඒකත්වයෙන් සිටීම, එක් මනසකින් සිටීම. කුමන සිතුවමක්ද! මීට වඩා ප්‍රබල ලෙස පාවුල්තුමාට එක්සත්කම පිළිබඳව අවධාරණය කළ හැක්කේ කෙසේදැයි සිතීමට පවා අපහසුය. පාවුල්තුමා පෙන්නුම් කරන පරිදි අපට තිබිය යුතු මනස, ක්‍රිස්තුස් යේසුස්වහන්සේ තුළද විය (පිලිප්පි 2:5).