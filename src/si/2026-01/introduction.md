### ස්වර්ගය සහ පොළොව එක්සත් කිරීම

ඔබ විසින් සිදු කර ඇති අතිශයින්ම දුෂ්කර වූ රැකියාව පිළිබඳව සිතා බලන්න. එය එපමණ දුෂ්කර ක්‍රියාවක් වූයේ මන්ද? එසේ වූයේ ඉන් අපේක්ෂා කළ දේ නිසාද, නැතහොත් ඊට මිඩංගු වූ කාලය හේතු කොටගෙනද? නැතහොත් එම කාරණා දෙකම ඊට අදාළ වීද? එම කර්තව්‍ය උදෙසාවූ ඔබේ ආකල්ප ඊට අදාළ වූයේද? එසේත් නොමැති නම් ඔබ සමග වැඩෙහි යෙදුනු මනුෂ්‍යයන් ඒ සඳහා හේතුවක් වීද? ඇතැම්විට, කිසිවිටෙක සාර්ථක වීම කළ නොහැක්කක් සේ ඔබට පෙනීගියාවත්ද?

ගැළවීමේ සැලැස්ම පිළිබඳව සිතා බලන්න: එය ස්වර්ගයත් පොළොවත් සම්බන්ධ කරන පිණිස වූවකි. මෙය කළ නොහැක්කක් සේ පෙනී යනවා නොවේද? මනුෂ්‍යයන් වශයෙන් කල්පනා කිරීමේදී, ඇත්තවශයෙන්ම එය එසේම වන බව සිතාගැනීමට පුළුවන. එනමුත්, යේසුස්වහන්සේ ස්වර්ගයට ඔසවාගනු ලැබීමට පෙර, බැලූ බැල්මට අති දුෂ්කර කටයුත්තක් සේ පෙනෙන ක්‍රියාවලියක් ගෝලයන් හට නියම කළසේක. එනම් ,නුඹලා ගොස් සියලු ජාතීන් ගෝලයන් කරන්න. පියාණන්ගේත්, පුත්‍රයාණන්ගේත්, ශුද්ධාත්මයාණන්ගේත් නාමයට ඔවුන්ව බව්තීස්ම කරන්න. මා විසින් නුඹලාට අණ කළ සියල්ලම පවත්වන්ට ඔවුන්ට උගන්වන්න.” (මතෙව් 28:19,20)

බැලූ බැල්මට දුෂ්කර යයි පෙනීයන කටයුත්තක් ඉටුකරන පිණිස යේසුස්වහන්සේ පාවුල් තුමාව අන්‍යජාතිකයන් වෙත පිටත් කර හැරිය සේක. “ඔවුන් අන්ධකාරයෙන් ආලෝකයටද සාතන්ගේ බලයෙන් දෙවියන්වහන්සේ වෙතටද හැරෙන ලෙස ඔවුන්ගේ ඇස් පහදවන්ට ඔවුන් වෙතට නුඹ යවමි”යි කීසේක. (ක්‍රියා 26:18).

ඇතැමෙක් එවැනි කාර්යයක් බාර දුන් විට තම ප්‍රතිරෝධය දක්වනු ඇත. එනමුත්, යේසුස්වහන්සේ විසින් මෙම අවස්ථා දෙකෙහිදීම දුන් පොරොන්දු අප විසින් අමතක කළ යුතු නොවේ. තම ගෝලයන්ට උන්වහන්සේ තවදුරටත් පැවසුවේ, “මමද ලෝකාන්තිමය දක්වා සෑම කල්හිම නුඹලා සමග සිටිමි” යනුවෙනි (මතෙව් 28:20). තවද, පාවුල් තුමා හට යේසුස්වහන්සේ පැවසුවේ, “මක්නිසාද යම් යම් දේ සඳහා නුඹ මා දුටුවෙහිද, නුඹට ප්‍රකාශ වන්නෙම්ද, ඒ දේවල් ගැන නුඹ සේවකයෙක්ද, සාක්ෂිකාරයෙක්ද කොට නියම කරන පිණිස මම නුඹට පෙනුණෙමි.” (ක්‍රියා 26:16)

මේ පිළිබඳව සංක්ෂිප්තව පැවසුවහොත්, මිනිසුන් වශයෙන් කිසිසේත් කළ නොහැකි යයි අපට හැඟී යන කාර්යයන් යේසුස්වහන්සේ විසින් අපට නියම කරනු ලබන්නේ, එම කර්තව්‍යයන් ඉටුකිරීම කෙරෙහි අපේම ශක්තිය මත රඳා නොපවතිමින්, උන්වහන්සේ කෙරෙහි විශ්වාස කරනු පිණිසය. උන්වහන්සේ කිසිවිටෙක, කිසි කටයුත්තක් කිරීම පිණිස අවශ්‍ය බලගැන්වීම නොකොට කිසිදු කටයුත්තක් අපට පවරන්නේ නැත. මනුෂ්‍යයාගේ කැමැත්ත, දෙවියන් වහන්සේගේ හා සමග සහයෝගිතාවයෙන් ක්‍රියාකරන විට, එය සර්වබලධාරි බවට පත්වනු ඇත. උන්වහන්සේගේ අණ ඇතුව කරන්නට නියමිත ඕනෑම කටයුත්තක් සඳහා උන්වහන්සේගේ ශක්තිය ලැබෙනු ඇත. උන්වහන්සේ අත්පත් කරගන්නා ලෙස නියම කරනු ලබන්නාවූ සියලු දේ, ඉටුකරගැනීම සාර්ථක වනවා ඇත. Elen G. White, Christ Object Lessions p. 333.

පාවුල් කොලොස්සිවරුන්ට ලියූ ලිපිය ලියනු ලැබූ අවස්ථාව වන විට, පුදුමාකාර ලෙස “මුළු ශුභාරංචියම අහසින් යට මුළු මැවිල්ලෙහි ප්‍රකාශ වුණේය.” (කොලොස්සි 1:23). නියත වශයෙන්ම සියලුදෙනා එය පිලිනොගත්හ. එනමුත්, අප විසින් උන්වහන්සේ ගෝලයන්ට නියම කළ දේවල් (මතෙව් 28:18-20), මෙන්ම පාවුල්තුමාටද නියම කළාවූ කාරණා දෙස බැලූ විට අවබෝධ වනු ඇත්තේ, සියලු දෙනා ගෝලයන් වන බවට හෝ සියල්ලන් තම ආගමික ඇදහිලි හෝ මත වෙනස් කරගන්න යන බවට යේසුස්වහන්සේ ගෝලයන්ටවත් පාවුල් තුමාටවත් පොරොන්දු වී නොමැති බවය. එහි පවසා ඇත්තේ, “රාජ්‍යයේ මේ ශුභාරංචිය සියලු ජාතීන්ට සාක්ෂියක් පිණිස ලොව මුළුල්ලේ ප්‍රකාශ කරනු ලබන්නේය. එවිට අන්තිමය පැමිණෙන්නේය” යනුවෙනි. (මතෙව් 24:14) එවැනි සාක්ෂියක් කුමන ආකාරයෙන් දැකිය හැකිද? එය නිශ්චිත වශයෙන් යථාර්ථයක් බවට පත්කර ගත හැක්කේ කෙසේද?

පාවුල් තුමා විසින් පිලිප්පිවරුන්ට සහ කොලොස්සිවරුන්ට ලියන ලද ලිපි මෙම කාර්තුව තුළ හදාරන්නෙමු. මෙහි වැදගත් සමානාත්මකතාවයන් ඇත. මේ සියල්ලටම වඩා එම ලිපිවලින් ක්‍රිස්තුස්වහන්සේව එළිදරව් කරනු ලබන අතර, ස්වර්ගයත්, පොළොවත් එක්සත් කළ හැක්කේ උන්වහන්සේට පමණි. මෙම පොළොවේ සිට ස්වර්ගය දක්වා දිගුවූ ඉණිමග ලෙස යාකොබ් දුටුවේ උන්වහන්සේමය. (උත්පත්ති 28:12ත යොහන් 1:51 පද සසඳන්න). මනුෂ්‍ය පුත්‍රයා ලෙසත්, දේව පුත්‍රයා ලෙසත්, උන්වහන්සේ අපව පාපයෙන් මුදාගන්නවා සේම අප උදෙසා මැදිහත් වනසේක.

මෙම ලිපි හැදෑරීමේදී අපි යේසුස්වහ්සේගේ ජිවිතයේ අංශ දෙකම පිළිබඳ විමසිලිමත් වන්නෙමු. ක්‍රිස්තුස්වහන්සේගේ දේවත්වය පිළිබඳව මෙන්ම, අපව මුදා ගැනීම පිණිස උන්වහන්සේ සියල්ල අත්හැර දැමූ අන්දම පිළිබඳවත් මෙම ලිපි තුළ ඇති උත්කෘෂ්ට වැකි පිළිබඳව අප අවධානය යොමු කරන්නෙමු. පාවුල් තුමා සිරගතව සිටියදී එක්තරා සභාවක (පිලිප්පියේ සභාව) හටගත් ගැටළු සමග පාවුල් තුමා දැරූ ආයාසය පිළිබඳව මෙන්ම, ඔහු කිසිවිටෙක හෝ බැහැ නුදුටු සභාවේ (කොලොස්සියේ සභාව) ගැටළු සම්බන්ධයෙනුත් අප ඉගෙන ගනිමු. පාවුල් තුමා එවකට පැවැති ලෝක සභාව සමග ගොඩනගා ගෙන තිබූ සම්බන්ධතාවයන් හේතුවෙන්, එවකට ඔහු රෝමයේ සිරගෙයක් තුළ සිටියත්, හටගත් අභියෝගවලට මුහුණ දීමට ඔහු සමත් විය. ඔහුට ඇති කාලය ඉතා කෙටි බව ඔහු අවබෝධ කරගත් බැවින්, සභාව ස්වර්ගයට මෙන්ම එකිනෙකාට සමීප කිරීම පිණිස ඔහුට හැකි සියල්ල ඉටු කළේය. එසේ කිරීමෙන් ඔහු පෙන්නුම් කර හිටියේ වර්තමානයේ ඇති සභාව ස්වර්ගය සමග එකතු වීමෙන්, එළිදරව් 14 හි සඳහන් වන නියෝගය අපට සම්පූර්ණ කළ හැකි බව වන අතර, අප දන්නා පරිදි එම අභියෝගය දේවදූතයන් තුන්දෙනාගේ පණිවිඩය සේ සලකමු.