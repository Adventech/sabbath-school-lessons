---
title:  අලුත් ජීවිතයේ චරිත ස්වභාවය
date:   11/03/2026
---

නරක පුරුදු සහ සෘණාත්මක ගුණාංග පිළිබඳව විස්තර කිරීමෙන් පසුව, අප ක්‍රිස්තුස්වහන්සේ වෙතට පැමිණෙන විට ඒවා ඉවත්වන බව පවසමින් පාවුල් තුමා, ධනාත්මක දේ පිළිබඳව සඳහන් කරයි. ඔහු විසින් එය අඳුරේ සිට ආලෝකය කරා ගමන් කිරීමට සමකර ඇත.

`කොලොස්සි 3:12-14 කියවන්න. ඇදහිලිවන්තයින්ව විස්තර කර ඇත්තේ කුමන ආකාරයටද? ඔවුන් විසින් තම ජීවිත තුළ තබාගත යුතු යහපත් ගුණාංග වලට, ඔබ සිතන පරිදි ගැලපෙන්නේ කෙසේද?`

දෙවියන්වහන්සේ විසින් ඉශ්‍රායෙල්වරුන්ව උන්වහන්සේගේ විශේෂ සෙනඟක් වීමට උන්වහන්සේගේ චරිත ස්වභාවය පිළිබිඹු කිරීම පිණිස කැඳෙව්වා සේම, යේසුස්වහන්සේ කෙරෙහි ඇදහිලිවන්තයින් “දෙවියන් වහන්සේගේ තෝරාගත්තවුන්” (කොලොස්සි 3:12) ලෙස හඳුන්වනු ලබති. සියලු දෙනා මේ කැඳවීමට අනුව ජීවත් නොවෙති. යේසුස්වහන්සේ වරක් පැවසුවේ, කැඳවනු ලැබුවෝ බොහෝය, තෝරාගනු ලැබුවෝ ස්වල්පය” (මතෙව් 22:14; මතෙව් 24:22, 24, 31 සංසන්දනය කරන්න) යනුවෙනි. තෝරාගත්තවුන් පිළිබඳව පාවුල් තුමා කළ සඳහනේද ඇත්තේ එවැනිම අර්ථයකි (රෝම 8:33; 2 තිමෝති 2:10). ඉශ්‍රායෙල්වරුන්ට මෙන්ම, ඇදහිලිවන්තයින්ටද දෙවියන්වහන්සේ විසින් “ප්‍රේමකළා” සේම ශුද්ධවූ සෙනඟක් සේ ගණන් ගනු ලැබුණි (ද්විතීය කථාව 7:6-8). එම වරප්‍රසාද සමගම ඔවුන්ට විශේෂ වගකීමක් පැවරුණි. එනම්:“අන්ධකාරයෙන් විස්මපත් ආලෝකයට නුඹලා කැඳවාගත් තැනැන් වහන්සේගේ උත්කෘෂ්ටතාවන් දක්වන පිණිසය” (1 පේත්‍රැස් 2:9). තවද අප ජීවත්වන ආකාරය අනුව අපි එය පෙන්වන්නෙමු.

පාවුල් තුමා සඳහන් කළාවූ ගුණාංග අට සෑහෙන තරමක ලැයිස්තුවකි! දයාබර හිතක්ද, ගුණවන්තකමක්ද, යටත්කමද, මෘදුකමද, ඉවසිලිවන්තකමද, එකිනෙකාට කමාවෙන්නාවූද සහ මේ සියල්ලට උඩින් ප්‍රේමයෙන්ද බැඳී සිටිය යුතු වන්නේය (කොලොස්සි 3:12-14). මෙවැනි ගුණාංග පැන නැගිය හැක්කේ ක්‍රිස්තුස්වහන්සේ තුළ එක්සත් වූ හදවතක් ඇති විටෙක පමණක් වන්නේ ඒවායින් උන්වහන්සේගේ චරිත ගුණාංග විස්තර කරනවා සේම, අප සමග උන්වහන්සේ ක්‍රියා කර ඇති ආකාරයත් පෙන්නුම් කරනු ලබයි. “ක්‍රිස්තුස් වහන්සේ ඔබට කමාවුණාක් මෙන් ඔබත් කරන්න” (කොලොස්සි 3:13). “ප්‍රේමය සම්පූර්ණකමේ බැම්ම වේ” (කොලොස්සි 3:14) අප උදෙසා වන උන් වහන්සේගේ ප්‍රේමය කරණකොටගෙන අප උන්වහන්සේ සමඟ බැඳීමකට ලක්වන අතර, ඒ හේතුවෙන් අනුන්ට ප්‍රේම කිරීමටද අපට හැකිවේ (1 යොහන් 4:11, 12).

මෙම ගුණාංග අපේ සම්බන්ධතාවයන් වලට දෙආකාරයකින් බලපානු ඇත. පළමුව, අනුන් හට ප්‍රේමය, දයාව, කරුණාව සහ කමාවීම දිගුකළ විට, එමගින් අපට මෙන් අන්‍යයන් හටද ආශිර්වාදයක් වේ. අනුන් හට ප්‍රේම කිරීමෙන් සහ ආශිර්වාද කිරීමෙන් අපි සම්පූර්ණත්වයට පත්වෙමු. අප කාරුණික වන්නේ නම්, සාමාන්‍යයෙන් මනුෂ්‍යයන් කාරුණිකව ප්‍රතිචාර දක්වනවා සේම අපට නොකඩවා දෙවියන්වහන්සේගේ දයාව සහ කමාව ලැබෙනු ඇත (මතෙව් 5:7; මතෙව් 6:14). දෙවනුව, දෙවියන්වහන්සේව මහිමයට පත්කරනු ලබන අතර, යේසුස්වහන්සේව අනුගමනය කිරීම සඳහා අනුන්ව දිරිමත් වනවා සේම, දේව අනුග්‍රහයේ බලයද පෙන්නුම් කරන බැවින් මෙය ඉතා වැදගත් කරුණක් බවට පත්වේ. “පරාර්ථකාමී ජීවිතයකට තරම් වෙන කිසිම බලපෑමකට මනුෂ්‍ය ආත්මය ආවරණය කිරීමට නුපුළුවන. ශුභාරංචියට පක්ෂව ගෙන ආ හැකි ප්‍රබලතම තර්කය වන්නේ ප්‍රේමකරන්නාවූ මෙන්ම සෙනෙහස වඩන්නාවූ කිතුනු බැතිමතෙකි.” —Ellen G. White, The Ministry of Healing, p. 470.

`ඔබ අනුන්ට සලකන ආකාරයෙන්, විශේෂයෙන් ඔබට එතරම් කරුණාව නොදක්වන්නා වූ අය වෙනුවෙන්, ඔබ යේසුස්වහන්සේව නියෝජනය කරන්නේ කෙසේද?`