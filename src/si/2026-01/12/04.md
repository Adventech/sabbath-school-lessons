---
title:  වෘත්තීය සබඳතා
date:   17/03/2026
---

`කොලොස්සි 3:22-25 සහ කොලොස්සි 4:1 කියවන්න. වහලුන් සඳහා දී ඇති අවවාද මොනවාද? වෘත්තීය සබඳතා උදෙසා පොදුවේ මෙහිදී ඇති ප්‍රතිපත්ති මොනවාද?`

අද දවසේ මිනිසුන්, වහලුන් පිළිබඳව ප්‍රශ්න ඇදගන්නේ ඇතැම්විට බයිබලයේ ඇති, අතීතයේදී කරනු ලැබූ, අවවාද පහත් කොට සැලකීමට හෝ, එසේත් නොමැති නම් සම්පූර්ණයෙන්ම ශුද්ධ ලියවිල්ලට අවමන් කිරීමේ අදහසින් විය යුත්තේය. එනමුත්, මෙහි ඇති උත්ප්‍රාසය වනුයේ, පරණ ගිවිසුම සමයේ ඉශ්‍රායෙලය පිළිබඳව වන ඓතිහාසික පසුබිම මොවුන් විසින් නොසලකා හැරීමයි. මනුෂ්‍යයාව දෙවියන්වහන්සේගේ ස්වරූපයෙන් මවා ඇති අතර, මවන ලද්දාවූ අන් සියලුම බුද්ධිමත් ජීවීන් මෙන්ම මනුෂ්‍යයාව සැලසුම් කොට ඇත්තේ නිදහස භුක්ති විඳින පිණිසය. ඉශ්‍රායෙල්වරුන්ව නිත්‍ය වහලුන් ලෙස තබාගැනීම මෝසෙස්ගේ ව්‍යවස්ථාවෙන් තහනම් කර තිබූ අතර (ද්විතීය කථාව 15:12) යමෙක් ණය බරින් මිරිකී සිටින්නේ නම්, ණය ගෙවීම පිණිස එම තැනැත්තාව වහල් සේවයේ යෙදිය හැකිවූ උපරිම කාලය වූයේ වසර හයකි (නික්මයාම 21:2-6; ලෙවීකථාව 25:39-43). වර්තමානයේ සිටින්නවුන් හට බයිබලයේ සඳහන් වහල් සේවය කෙතරම් අප්‍රසන්නවූ දෙයක් වන නමුත්, කලකට පෙර බටහිර ලෝකයේ පැවති අතිශයින් වහලුන්ට පීඩාකළාවූ, පිළිකුල් සහගත ලෙස මානව වර්ගයාට එරෙහිව ක්‍රියා කළාවූ වහල් මෙහෙය තරම් දුෂ්ට නොවූ බව පැවසිය යුත්තේය.

අලුත් ගිවිසුම සමයේදී, සභාව ක්‍රියාත්මක වීමේදී රෝම නීතියේ රාමුව තුළ කටයුතු කිරීමට සභාවට සිදුවිය. එවකට එම නීතියට අනුව වහලුන් අයිතිකරගැනීමට ඉඩ ප්‍රස්ථාව සලසා තිබුණි:“නවීනයේ පවතින වහල් සේවය මෙන් නොව, රෝම ව්‍යවස්ථාව යටතේ ඔවුන්ට සැලකිය යුතු මට්ටමේ අයිතිවාසිකම් මෙන්ම, ඉඩප්‍රස්ථාවන්ද තිබුණ අතර, මෙම ක්‍රමය අතුගා දැමීමට උත්සාහයක් ගෙන තිබුණේ නම්, ඇතැම් විට ශුභාරංචියේ සීඝ්‍ර ගමන නවතා දැමීමටද එවක සිටි රෝම පාලකයන් තර්ජනාත්මකව කටයුතු කරන්නට ඇත.” —Clinton Wahlen, "Culture, Hermeneutics, and Scripture: Discerning What Is Universal," in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

ඇත්තවශයෙන්ම, රෝම රාජධානිය තුළ නොව, එනමුත් සභාව තුළ වහලෙකුගේ වගකීම ප්‍රථමකොට තිබුණේ ස්වාමීන්වහන්සේ කෙරෙහිය. එමෙන්ම, ඔවුන්ගේ ස්වාමිවරුන්ගෙන් ඉල්ලා සිටියේ, “ස්වර්ගයෙහි නුඹලාටත් ස්වාමි කෙනෙක් සිටින බව දැන” නුඹලාගේ දාසයන්ට සාධාරණව මෙන්ම ධර්මිෂ්ඨව සලකන ලෙසය (කොලොස්සි 4:1). තවද, පාවුල්තුමා පිලෙමොන්ට අවවාද කළේ තවදුරටත් ඔනේසිමස්ට, ඔහුගේ වහලෙකු සේ නොසලකන ලෙසත්, එනමුත් සහෝදරයෙකුට මෙන් සලකන ලෙසත්ය (පිලෙමොන් 16) ඇත්තවශයෙන්ම, පරණ ගිවිසුම තුළ මෙන්ම අලුත් ගිවිසුම තුළද, ඇදහිලිවන්තයන්ව දෙවියන්වහන්සේගේ වහලුන් (හෝ දාසයන්) වශයෙන් හඳුන්වා දී ඇත. (උදාහරණ සඳහා ගීතාවලිය 34:22; ලූක් 17:10; 1 පේත්‍රැස් 2:16 බලන්න).

ඇතැම් බයිබල් පාඨ තුළින් දකින්නට ලැබෙන සංස්කෘතිමය අවස්ථාවලට අප තුළ එතරම් කැමැත්තක් නොවූවත්, එම පාඨය ලියනු ලැබූ අධිකාරිත්වය අප විසින් පිළිගත යුත්තෙමු. එසේ නොවන්නේ නම්, අප විසින් අපවත්, අපේ සංස්කෘතියත් ශුද්ධ ලියවිල්ලට ඉහලින් තබා ඇත්තෙමු. ඔබට කළහැකි ඉතාමත්ම සුදුසු තීරණය වන්නේ බයිබලයේ සඳහන් මාතෘකාවක් පිළිබඳව තීරණයකට එළැඹීමට මත්තෙන්, එම මාතෘකාව පිළිබඳව බයිබලයෙහි සඳහන් සියලු දේ හොඳින් විමසා බැලීමයි.

`මෙම ඡේදය ඔබ වැඩකරන ස්ථානයේ ඇති සම්බන්ධතාවලට අදාළ කරගැනීමට හැකිවන්නේ කෙසේදැයි සිතා බලන්න. සේවා ආයතනයේ ප්‍රධානියා ලෙස හෝ එහි සේවකයෙකු ලෙස එම ප්‍රතිපත්ති ඔබට උපකාර විය හැක්කේ කෙසේද?`