---
title:  දෙමාපියන් සහ දරුවන්
date:   16/03/2026
---

පවුල් සංස්ථාව තුළ දරුවන් හට වැදගත් භූමිකාවක් ඇත. ඔවුන්ව පවුල තුළ අගය කරන බවත්, පවුලේ ආදරය ඔවුන්ට හිමිවන බවත් ඔවුන් ස්වර්ග රාජ්‍යයේ පුරවැසියන් ලෙස වටිනා පුද්ගලයන් සේ සලකනු ලබන බවත් ඔවුන් විසින් දැනගත යුතුය. ඉතා සරල නමුත්, නිතිපතා උදේ සවස පවුලේ නමස්කාරයක් පැවැත්විය යුත්තේමය. කුඩා වයසේදීම ගේ දොර පවිත්‍ර කිරීම වැනි සැහැල්ලු වැඩකටයුතුවල දරුවන් නිරතවිය යුතුය. ඉතාම වැදගත් කටයුත්ත වනුයේ ඔවුන් විසින් පාවුල්ගේ නියෝගවලට අවනත වීමයි:“දරුවෙනි, සියලු කාරණාවලදී මව්පියන්ට කීකරු වෙන්න, මක්නිසාද ඒක ස්වාමීන්වහන්සේට ප්‍රසන්නය” (කොලොස්සි 3:20).

**පහත දැක්වෙන ඡේද කියවන්න. දරුවන් හදා වඩා ගැනීම සම්බන්ධව දී ඇති ප්‍රතිපත්ති මොනවාද?**

`හිතෝපදේශ 22:6, 15`

`මතෙව් 19:14`

`ද්විතීය කථාව 6:6, 7`

`හිතෝපදේශ 1:8, 9`

ශික්ෂාවන් සහ නිසි ආදර්ශ තුළින් දරුවන්ව නිසි ලෙස ස්වාමීන්වහන්සේ උදෙසා පුහුණු කරන්නේ නම්, ඔවුන් පවුලටද, සභාවටද සහ ඉන් ඔබ්බටද ආශිර්වාදයක් වනවා ඇත. තවද, පාවුල්තුමා ස්වාමි පුරුෂයන්ට සහ බිරින්දෑවරුන්ට උපදෙස් දුන්නාසේ දෙමාපියන්ට දී ඇති උපදෙස් සමබරවූද අන්‍යොන්‍ය වශයෙන් එකිනෙකා ගොඩනගන්නාවූද ඒවා වන්නේය:“පියවරුනි, නුඹලාගේ දරුවන් කලනොකිරෙන පිණිස ඔවුන් කොප නොකරව” (කොලොස්සි 3:21). දෙමාපියන් විශේෂයෙන්ම පියවරුන් තම දරුවන් සමඟ අන්‍යොන්‍යව ක්‍රියාකරන ආකාරය, මෙන්ම දඬුවම් පමුණුවන ආකාරය එම දරුවාගේ ආත්මික වර්ධනය කෙරෙහි බලවත් සේ බලපෑම් ඇතිකරනු ලබයි.

දෙමාපියන් දෙදෙනාම දේවස්ථානයට යන්නේ නම්, ඔවුන්ගේ දරුවන්ගෙන් විශාල ප්‍රතිශතයක් දේවස්ථානයට යාමට හුරුවන අතර, එක මාපියෙක් පමණක් දේවස්ථානයේ කටයුතුවලට සහභාගි වන්නේ නම්, දේවස්ථානයට යන දරුවන්ගේ ප්‍රතිශතයද පහල මට්ටමේ එකක් වනු ඇත. තවත් අතිශයින් වැදගත් කරුණක් වන්නේ, මවට වඩා පියා දේවස්ථානයේ කටයුතු වලට සහභාගි වන්නේ නම්, ඔවුන්ගේ දරුවන් වැඩිහිටියන් වූ පසුව, අතිවිශාල ප්‍රමාණයක් දේවස්ථානයට යාමට පුරුද්දක් කරගන්නාහ. එබැවින්, දරුවෙකුගේ ආත්මික අභිවර්ධනය උදෙසා පියෙකුගෙන් ලැබෙන දායකත්වය අවතක්සේරු කළයුතු නොවේ. එබැවින්, පියවරුන් ඔවුන්ගේ භූමිකාව පිළිබඳව වඩාත් සැලකිලිමත්ව ක්‍රියාකිරීම කොතරම් වැදගත්ද?

`එනමුත් සෑම පියෙක්ම, තමන්ගේ දරුවන්ට සුදුසු, ආදර්ශමත් පුද්ගලයෙකු ලෙස, ඔවුන්ගේ ‘පිය’ භූමිකාව තුළ කටයුතු කර නැත. විශේෂයෙන්ම ලෞකික පියවරුන් අතිමහත් ලෙස හානිදායක කටයුතු කොට ඇති බැවින්, මෙම තත්ත්වය සුවපත් කරනු පිණිස අපේ දෙවි පියාණන්වහන්සේ පිළිබඳව වන දැනුම ප්‍රයෝජනවත් වන්නේ කුමන ආකාරයටද?`