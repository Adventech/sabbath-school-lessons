---
title:  ආත්මික අවබෝධය ප්‍රායෝගිකව
date:   06/01/2026
---

පාවුල් සිරගත කොට ඇති බවට වූ ආරංචිය පිලිප්පිවරුන්ට ලැබුණ විට ඔවුන් දැඩි ශෝකයට පත්වීම අවබෝධ කරගැනීමට පුළුවන. මේ හේතුවෙන් ඔහු කරගෙන ආ වැඩකටයුතු බැරෑරුම් ලෙස අඩපණ වී ඇත. ඔහුට ගමන් කිරීමට නුපුළුවන. දේශනා කිරීමද කළ නොහැකි විය. යේසුස්වහන්සේ මෙසියස් වහන්සේ බව පවසමින් සිනගෝගවලට යාමට තවදුරටත් හැකියාවක් තිබුණේ නැත. තවදුරටත් දේවස්ථාන ගොඩනැගීමටද ඔහුට නුපුළුවන් විය. අපෝස්තුළු වරයාගේ සෞඛ්‍ය තත්ත්වය සොයා බලා, ඔහුව දිරිගන්වා, ඔහුගේ ශාරීරික අවශ්‍යතා ලබාදීම පිණිස පිලිප්පිවරුන් එපප්‍රොදිකස් නැමැත්තාව පිටත්කර යැවුහ.

`කියවන්න. පිලිප්පි 1:12-18. පාවුල් තුමා ඔහුගේ සිරගතවීම පිළිබඳව දැරූ ආකල්ප මොනවාද? ඔහු කුමන තත්ත්වයකට පත්වුවත්, ඔහුගේ ආකල්පවලින් අපට ගත හැකි පාඩම් මොනවාද?`

පාවුල් තුමා ඔහු සමග යැවුවාවූ පණිවිඩය හේතුවෙන් පිලිප්පිවරුන් මවිතවන්නට ඇත. පාවුල් තුමා, ඔහු සිටි තත්ත්වය, වෙනත් ඇස්වලින් දුටුවේය. ඔහුගේ ආත්මික ඒත්තුගැනීම තුළින්, සිරගතවීම යහපත් දෙයක් සේ ඔහුට පෙනෙන්නට විය. ඉන් කිසිසේත් ඔහුගේ වැඩට බාධාවක් ඇති නොවූ නමුත්, ඇත්තවශයෙන්ම ශුභාරංචියේ දියුණු වීමට හැරී තිබෙන බව (පිලිප්පි 1:12) ඔහු දුටුවේය. අනෙක් අය යකඩ දම්වැල් සහ කම්බි කූරු දුටු නමුත්, පාවුල් තුමා දුටුවේ ඔහු ළඟ සිටි රෝම හේවායන් දේව රාජ්‍ය සඳහා සුදුස්සන් විය හැකි ආත්ම ලෙසය. එමෙන්ම, ඔහුගේ සිරගතවීම හේතුවෙන් අනෙක් අය ශුභාරංචි කටයුතු කිරීමට දිරිමත් වූ අන්දමත්, ඒ සඳහා අධිෂ්ඨානයෙන් යුතුව, නිර්භයව ඉදිරිපත් වූ අන්දමද ඔහු දුටුවේය.

ඇතැම්විට මෙය විශ්වාස කිරිමට පවා අපහසු වූවත්, ඇතැම් අය පාවුල්ගේ සිරගත වීමෙන් ලාභ ප්‍රයෝජන ලබන්නට උත්සාහ කළහ. පාවුල් තුමා කලක් අප්‍රකටව සිටි බැවින් ඇතැම් දේශකයන් කල්පනා කළේ, ඔවුන් වෙත මිනිසුන්ගේ අවධානය දිනාගන්නා පිණිස ඇති හොඳම අවස්ථාව මෙය ලෙසය. එබැවින් ඔවුන් ශුභාරංචිය දේශනා කළේ ඔවුන්ට රිසි ආකාරයටය. මෙය සභාව තුළ පවතින්නාවූ මානව ආත්මාර්ථකාමිත්වය පෙන්නුම් කරන්නාවූ ප්‍රබල වූද අතිශයින් කණගාටුදායකවූද උදාහරණයකි. පාවුල් තුමා සිටි අවධියට බොහෝ කලකට පෙර සිටි යෙරෙමියා පවසා ඇත්තේ, “සියල්ලට වඩා සිත රැවටිලිකාරව තිබේ. ඒක දුෂ්ටවම තිබේ. ඒක කාට දැනගන්ට පුළුවන්ද?” (යෙරෙමියා 17:9).

වාසනාවකට, ඊට හාත්පසින්ම වෙනස්ව ඇතැම් විශ්වාසවන්ත සේවකයන් ඉතා උනන්දුවෙන් ශුභාරංචිය ප්‍රචාරය කළහ. පාවුල් තුමා ඔහුගේ ඇදහිල්ල වෙනුවෙන් දැරූ පීඩා දැකීමෙන්, ඔවුන් වඩ වඩාත් පාවුල් තුමාට ඇලුම් කරමින්, ක්‍රිස්තුස්වහන්සේව විශ්වාස කරමින්, ස්වාමින්වහන්සේ උදෙසා නිර්භීතව ක්‍රියාශීලී වූහ. මීට පෙර යාමට බියෙන් සිටි ස්ථාන කරා යාම පිණිස ඔවුන් ඉන් ශක්තිමත් වූහ. මීට ඉහත ඔවුන් නිශ්ශබ්දව සිටි අවස්ථා වලදී මෙන් නොව, මෙය කරණකොටගෙන දැන් ඔවුන් කථා කිරීමට පෙළඹුණාහ. එබැවින් වැඩි පිරිසක් ක්‍රිස්තුස්වහන්සේව පිළිගැනීමට පෙළඹුණාවූ හේතුවෙන්, ගැළවීමේ ශුභාරංචිය ප්‍රචලිත විය.

`ඒකාන්තයෙන්ම නරක අත්දැකීම් තුළින් යාමට සිදුවුවත්, එය තුළින් යම් යහපත් කාරණා ඔබට සිදුවූයේ නම්, එය කරණකොටගෙන ඔබ උගත් පාඩම් මොනවාද? ඇතැම්විට එතරම් වාසියක් පෙනෙන්නට නොතිබුණත් දෙවියන්වහන්සේ කෙරෙහි විශ්වාසය තබාගැනීම පිණිස අප ඉගෙන ගන්නේ කෙසේද?`