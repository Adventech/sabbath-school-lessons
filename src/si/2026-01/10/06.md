---
title:  මනුෂ්‍යයන්ගේ ආඥා
date:   05/03/2026
---

`කොලොස්සි 2:20-23 කියවන්න. මෙම පරිච්ඡේදය තුළ සාකච්ඡාවට බඳුන්වී ඇති අනෙක් කරුණු දෙස බැලීමේදී, පාවුල්තුමාගේ දැනමුතුකම් ඔබ අවබෝධ කරගන්නේ කෙසේද?`

ගලාතිවරුන්ට ලියූ යැවුම් පත්‍රයේ මෙන්, පාවුල්තුමා යුදෙව් උත්සව පැවැත්වීම පිළිබඳව දැක්වූ අදහස වූයේ, ඒවා “ලෝකයේ ගුරුකම්” ලෙසය (කොලොස්සි 2:8, 20; ගලාති 4:3,9 සංසන්දනය කරන්න). තවත් ආකාරයකින් පැවසුවහොත් භූමියේ පිහිටා තිබූ දේව මාළිගය මෙන්, මෙම දේවල් භූමියට අයත් වේ, එනමුත් අපේ නාගරිකත්වය හෙවත් පුරවැසිභාවය ඇත්තේ ස්වර්ග රාජ්‍යයෙහිය. අප චාරිත්‍ර ව්‍යවස්ථාවේ බර ඇදගෙන යා යුතු නොවන්නේ, ඒවා අප වර්තමානයේ ක්‍රිස්තුස්වහන්සේ තුළ භූක්ති විඳින්නාවූ දේවල පූර්ව ලක්ෂණයක් වන බැවිනි. ඉන් අදහස් වන්නේ මේ කරුණු මුලින් දෙවියන්වහන්සේ අපට දී ඇති නමුත්, එම ව්‍යවස්ථා ස්ථාපිත කළාවූ හේතු දැන් නිමවී ඇති බැවින්, ඒවා තව දුරටත් අවශ්‍ය නොවේ යනුයි.

මේ සෑම නියමයක්ම කුරුසි සමග අවසානය කරා යොමු වූයේ, අදෘශ්‍යමාන දේව හස්තය මගින් මාළිගයේ තිරය ඉරා දැමීමත් සමගින්ය (මතෙව් 27:5; දානියෙල් 9:27 සමඟ සංසන්දනය කරන්න). එමෙන්ම සියලු කිතුනුවන් (යුදෙව් කිතුනුවන් සමග) මෙම අණ පනත් පැවැත්වීම අවශ්‍ය නොවේ. අප ඒවාට අවනතවීමෙන්, අප නියතවශයෙන්ම ලෝකයා සමග සිටින අතර, එය ඉක්මනින් පහව යන අතර, ඊට බෙහෙවින් වෙනස්වූ කාරණය වන්නේ, ක්‍රිස්තුස්වහන්සේ පොරොන්දු වී ඇති අලුත් ලෝකයට පිවිසීමයි.

“එහෙත් ධර්මිෂ්ඨකම වාසයකරන අලුත් අහසක්ද අලුත් පොළොවක්ද උන්වහන්සේගේ පොරොන්දුවේ හැටියට අපි බලා සිටිමුව” (2 පේත්‍රැස් 3:13) එය මෙම පරණ දෙය අලුත්වැඩියා කිරීමකට පමණක් සීමා වූවක් නොවේ.

ඒ හැරුණු විට ඵරිසිවරුන් සහ ලියන්නන් මෝසෙස්ගේ ව්‍යවස්ථාවලට අමතරව මනුෂ්‍යයන් විසින් සම්පාදිත වෙනත් බොහෝ නීති රීති එකතු කරමින් (මාර්ක් 7:1-13), ක්‍රිස්තුස්වහන්සේ තුළ සම්පූර්ණත්වයට පැමිණි, තවදුරටත් වලංගු නොවූ පරණ ගිවිසුමේ මංගල්‍යය මෙන්ම මනුෂ්‍යයන් විසින් නියම කළාවූ සේවාවන්ද ඉදිරියටත් කරගෙන යනසේ බලකර සිටියහ. ඇත්තවශයෙන්ම එවැනි දේ ඇදහිල්ලට තවත් බරක් වූවා මිස, එය ඇදහිල්ල වර්ධනය කරගැනීමට කිසිදෙයකින් උපකාරයක් වූයේ නැත. මෙවැනි චාරිත්‍ර කිරීම ආරම්භ කිරීමටත්, එමෙන්ම එසේ කිරීමෙන් තමන් එසේ නොකරන අයට වඩා වැදගත් බවත්, එමෙන්ම එසේ කිරීමෙන් තමන් දෙවියන්වහන්සේගෙන් ප්‍රතිලාභ ලැබිය යුත්තෙක් වන බවත්, ඒ හේතුවෙන් තමා ගැළවීමට සුදුස්සෙකු වන බවටත් සිතුවිලි ඇතිවීමෙන්, අප හසුවන්නට අකමැති වුවත් උගුලක පැටලෙනු ඇත.

කිතුදහමේ ඉතිහාසය තුළ, වැදගත් ආගමික ප්‍රකාශන කිරීමට ගොස්, බයිබලය පිළිබඳව නිපුණත්වයක් තිබෙනවා යයි පවසන පුද්ගලයන් ප්‍රබල පරීක්ෂාවලට ගොදුරුවී ඇත්තේ, යම්කිසි පාඨයක අර්ථය සොයාගැනීම පිණිස ශුද්ධාත්මයාණන්වහන්සේගේ මඟපෙන්වීම නොසලකා හරිමින්, උන්වහන්සේගේ බලය උදුරා ගැනීමට මෙන් කටයුතු කරමින් තමන්ගේ මතය තහවුරු කිරීමට ප්‍රයත්න දැරීමෙනි. පාවුල්තුමා සහ වෙනත් බයිබල් ලේඛකයන් ලියා ඇති පරිදි, ක්‍රිස්තුස්වහන්සේ සත්‍යය ගලා එන උල්පත වන සේක.

`අපේ ගැළවීමට ඇති එකම පදනම යේසුස්වහන්සේ, අපට පිටතින්ද, අප තුළද, අප වෙනුවෙන්ද ඉෂ්ට කර ඇති දේවල් හේතුවෙන් බව අපට හොඳින් වැටහී ඇතැයි අප අවබෝධ කරගන්නේ කෙසේද?`