---
title:  ක්‍රිස්තුස්වහන්සේ තුළ මුල්බැස වර්ධනය වීම
date:   02/03/2026
---

කිතුනු ජීවිතයක් උපරිමයෙන් ගතකිරීම පිළිබඳව වන තේමාව සම්බන්ධව පැහැදිලි විස්තරයක් කොලොස්සි තුළ දකින්නට ඇත:“නුඹලා ස්වාමිවූ ක්‍රිස්තුස් යේසුස්වහන්සේව පිළිගත් ලෙස... උන්වහන්සේ තුළ හැසිරෙන්න” (කොලොස්සි 2:6). අපට ගැළවීම හිමිවන්නේ පුද්ගලයෙකු පිළිගැනීමෙන් මිස, ඉගැන්වීම් සමූහයක් නිසා නොවේ. යේසුස්වහන්සේව පිළිගන්නවා යනුවෙන් අදහස් වන්නේ, අපොස්තුළුවරුන්ගේ මාර්ගයෙන් සහ බයිබලයේ අනාගත-වක්තෘවරුන්ගේ මාර්ගයෙන් දී ඇති උන්වහන්සේගේ ඉගැන්වීම් පිළිගන්නා බවයි. (එපීස 2:20 බලන්න).

අන් සියලුම දේවලට වඩා, ක්‍රිස්තුස්වහන්සේව පිළිගන්නේ නම්, ඉන් අර්ථවත් වන්නේ ආත්මාර්ථකාමිත්වය ඉවත් කොට, ජීවමාන ක්‍රිස්තුස්වහන්සේ වෙතට සම්පූර්ණයෙන් බාරවීමයි.

ක්‍රිස්තුස්වහන්සේගේ ජීවමාන වචනය, ලියා ඇති වචනයෙන් (බයිබලය) වෙන්කොට දැක්විය නොහැක. එය එකම කාසියේ දෙපැත්ත මෙනි. ඇත්ත වශයෙන්ම අපට යේසුස්වහන්සේව දැන හැඳිනගත හැකිවන්නේ ශුද්ධ ලියවිල්ල තුළින් පමණි. අප උන්වහන්සේ තුළ “ගමන් කරනවාය” හෝ උන්වහන්සේ තුළ “ජීවත්වනවාය” යනුවෙන් අදහස්වන්නේ අපේ ජීවිතයේ සෑම තීරණයකදීම මෙන්ම සෑම කටයුත්තකදීම අප විසින් උන්වහන්සේගේ වචනයට මෙන්ම උන්වහන්සේගේ ආත්මයාණන්වහන්සේට ඉඩදී කටයුතු කරන බවය.

කොලොස්සි 2:7හි පාවුල්තුමා බයිබලය තුළ පොදුවේ දකින්නට ලැබෙන, කිතුනු බැතිමතා යම්කිසි පැලෑටියකට සමකරන්නාවූ රූපකයක් භාවිතා කර ඇත. අප ක්‍රිස්තුස්වහන්සේ තුළ මුල් ඇදගන්නේ ක්‍රිස්තුස්වහන්සේව අපේ ගැළවුම්කරු ලෙස පිළිගනිමින්, උන්වහන්සේගේ වචනයට ප්‍රකාරව අපේ ජීවිත සකස් කරගැනීමෙනි. අප “ඇදහිල්ල තුළ ස්ථාපිතවන්නේ” ඒ අයුරිනි.

`ඇදහිලිවන්තයන්ගේ ලාංඡනයක් ලෙස, පැලෑටියක් පිළිබඳව වන රූපකය, පහත සඳහන් පාඨ තුළින් වඩාත් පැහැදිලි කරනු ලබන්නේ කෙසේද? (යෙසායා 61:3 මතෙව් 3:10 ලූක් 8:11-15 1 කොරින්ති 3:6)`

ඇදහිලිවන්තයින්ට ඇති තෝරාගැනීම් දෙක පාවුල්තුමා පැහැදිලිව නිරූපණය කර ඇත. “ස්වාමීන්වහන්සේ විසින් සිටවනු ලැබූවකු” (යෙසායා 61:3) සේ, උන්වහන්සේ කෙරෙහි මෙන්ම උන්වහන්සේගේ ඉගැන්වීම් කෙරෙහි එල්බ සිටිමින්, කටයුතු කළයුතු වේ. අනෙක් තෝරාගැනීම වන්නේ කෘත්‍රිම පැලෑටියක් වීම වන අතර, එසේ වූ විට සැබෑදෙයක් සේ පෙනෙන්නට ඇති නමුත් එය තුළ ජීවයක් නැත. මනුෂ්‍යයන්ගේ ධර්මතාවයන් සහ සම්ප්‍රදායන් පිළිගැනීමෙන් අප “සිරකරුවන්” හෙවත් ‘කොල්ලයකට හසුවූවන්’ (කොලොස්සි 2:8) මෙන් වන්නෙමු. ක්‍රිස්තුස්වහන්සේ විසින් අපව මුදාහරිනු ලැබ තිබෙන නමුත්, නැවතත් අප දාසකම නමැති වියගහට හසුවී සිටීමට ඉඩ ප්‍රස්තාව ඇත (ගලාති 5:1; ක්‍රියා 15:10 සංසන්දනය කරන්න).

කෙටියෙන් පවසනවා නම්, බයිබලයට පටහැනි ඉගැන්වීම් පිළිගැනීම ක්‍රිස්තුස්වහන්සේ ප්‍රතික්ෂේප කිරීමට සමවන්නේ, බොරු ඉගැන්වීම් පිළිගන්නාවූ අය අවාසනාවකට මෙන් වෙනත් ශුභාරංචියක් පිළිගෙන ලියවිල්ලේ ඇති අධිකාරිත්වයට ඉහලින් මනුෂ්‍යයාගේ අධිකාරිත්වය පිළිගන්නා බැවිණි. (ගලාති 1:6-9). මෙය මුල් සභාව තුළ තිබුණාවූ භයානක තත්ත්වයක් වූ අතර, අද දවසේ පවා එම තත්ත්වය දැකීමට පුළුවන.

`ක්‍රිස්තුස්වහන්සේව ලබාගැනීම පිණිස මරණයට පත්වූවෙමි යන්න පිළිබඳව ඔබේ අත්දැකීම කෙබඳු එකක්ද? එය නොකඩවා ක්‍රියාත්මක වන්නාවූ ක්‍රියාවලියක් විය යුත්තේ ඇයි?`