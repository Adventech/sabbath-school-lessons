---
title:  'ක්‍රිස්තුස්වහන්සේ : දානියෙල්හි කේන්ද්‍රස්ථානය'
date:   29/12/2019
---

`ලූක්‌ 24:25-27, යොහන්‌ 5:39 සහ 2 කොරින්ති 1:19,20 කියවන්න. ශූද්ධ ලියවිල්ලේ කේන්ද්‍රස්ථානය බවට ක්‍රිස්තුස්වහන්සේ පත්වන්නේ කුමන ආකාරයෙන්ද?`

යේසුස්වහන්සේ ශුද්ධ ලියවිල්ලෙහි කේන්ද්‍රය බවට කිසිදු පැනයක්‌ නැත. මෙය දානියෙල්‌ පොතටද, අදාළ වන්නේය. උදාහරණයක්‌ වශයෙන්‌ 1 වැනි පරිච්ඡේදයේ පෙන්වන පරිදි ඉතා සීමාසහිත ලෙස හා පරිපූර්ණ නොවූවද දානියෙල්ගේ අත්දැකීම ක්‍රිස්තුස්වහන්සේ හා සමාන වන්නේය. ක්‍රිස්තුස්වහන්සේ ස්වර්ගය අතහැර දමා මෙම පව්කාර ලෝකයේ ජිවත්‌ වන්ටත්‌ අන්ධකාරයේ බලවේගයන්ට මුහුණ දීමටත්‌ පැමිණ සිටිසේක. තවදුරටත්‌ බබිලෝනීය සමාජ සංස්කෘතිය තුළ ඇති අභියෝගයන්ට මුහුණ දීමට හැකි වන පිණිස දානියෙල්‌ හා ඔහුගේ සගයන්ව ස්වර්ගය විසින්‌ ක්‍රිස්තුස්වහන්සේ මෙන්‌ වූ ප්‍රඥාවකින්‌ සන්නද්ධ කර තිබුණි. 2 වන පරිච්ඡේදයේ සඳහන්‌ වන්නාවූ අන්තිම කාලය පිළිබඳ වූ දර්ශනයෙහි අතින්‌ නොකැපූ ගල තුළින්‌ ක්‍රිස්තුස්වහන්සේගේ රාජ්‍යය ලෝකයේ සියලු රාජ්‍යයන්‌ අභිබවා රාජ්‍යත්වයට පත්වන ආකාරය විස්තර කරන්නේය. 3 වන පරිච්ඡේදයේ ක්‍රිස්තුස්වහන්සේ තම ඇදහිලිවන්ත සේවකයින්‌ සමඟ ගිනි උදුන තුළ ඇවිදිමින්‌ සිටි අයුරු හෙළිකරන්නේය. “ස්වර්ගය විසින්‌ බලය පවත්වන බව (දානියෙල්‌ 4:26) නෙබුකද්නේශර්‌ රජුට අවබෝධ කරදෙන පිණිස කෙටි කාලයක්‌ සඳහා දෙවියන්වහන්සේ විසින්‌ ඔහුව එම රාජ්‍යයෙන්‌ ඉවත්‌ කර තිබූ අයුරු 4 වන පරිච්ඡේදයේ දැක්වේ. “ස්වර්ගය විසින්‌ බලය පවත්වන බව යන කියමන තුළින්‌ අප සිහි කරන්නේ ක්‍රිස්තුස්වහන්සේ, “මනුෂ්‍ය පුත්‍රයා (දානියෙල්‌ 7:13) වශයෙන්‌ දානියෙල්‌ 7 දක්වන පරිදි රාජ්‍යයේ බලය හා හිමිකම දරන්නාවූ බවයි. 5 වන පරිච්ඡේදයේ බබිලෝනිය විනෝදය හා අශිෂ්ටත්වයෙන්‌ පිරි රාතියකදී පර්සියන්වරු අතට පත්‌ වූ අයුරුය. මේ තුළින්‌ රූපයට නැගෙන්නේ සාතන්ගේ පරාජය සහ ක්‍රිස්තුස්වහන්සේ සහ උන්වහන්සේගේ දූතයින්‌ විසින්‌ සිදුකිරිමට යන අන්තිම කාලයේ බබිලෝනිය මකා දැමීමයි. 6 වැනි පරිච්ඡේදයේ පෙන්වන්නේ දානියෙල්ට විරුද්ධව නැගි කුමන්ත්‍රණය වන අතර එතුළින්‌ උත්තම පූජකයින්‌ යේසුස්වගන්සේට විරුද්ධව හඬ නැඟූ ආකාරය හැඟවෙන්නේය. තවදුරටත්‌ දාරියුස්‌ රජු විසින්‌ දානියෙල්ව මුදවා ගැනීමට ගත්‌ අසාර්ථක උත්සාහය මෙන්‌ පිලාත්‌ විසින්‌ යේසුස්වහන්සේව බේරාගැනීමට ගත්‌ උත්සාහය අසාර්ථක විය. (මතෙව්‌ 27:17-24) 7 වැනි පරිච්ඡේදයේ නිරූපණය කරන්නේ ක්‍රිස්තුස්වහන්සේ මනුෂ්‍ය පුත්‍රයාණන්‌ වශයෙන්‌ තම රාජ්‍යය අත්කර ගන්නා අන්දම හා එහි රාජ්‍යත්වය තම සෙනඟ මත පවත්වන අන්දමද වේ. 8 වෙනි පරිච්ඡේදයේ ක්‍රිස්තුස්වහන්සේ ස්වර්ග රාජ්‍යයේ ශුද්ධස්ථානයෙහි පූජකයාණන්‌ ලෙස පෙන්වන්නේය. 9 වැනි පරිච්ඡේදයේ දෙවියන්වහන්සේ සහ උන්වහන්සේගේ සෙනඟ අතර වන ගිවිසුම නැවතත්‌ තහවුරු කරලන්නාවූ පූජාව ලෙස පෙන්වා දෙන්නේය. එමෙන්ම 10 – 12 වන පරිච්ඡේදයන්‌ ක්‍රිස්තුස්වහන්සේව මිකායෙල්‌ ලෙස ඉදිරිපත්‌ කරන්නේය. ඒ දුෂ්ටකමේ සේනාවන්‌ හා සටන්‌ කර දෙවියන්වහන්සේගේ සෙනඟ ජයග්‍රාහීලෙස මරණයේ බලයෙන්‌ පවා මුදවා ගන්නාවූ ප්‍රධාන අධිපතියා වශයෙනි.

එබැවින්‌ ක්‍රිස්තුස්වහන්සේ දානියෙල්හි කේන්ද්‍රස්ථානය බව අපගේ සිත්වල තබාගනිමු. පොතෙහි ඇති සෑම පරිච්ඡෙදයකම අපව ක්‍රිස්තුස්වහන්සේ වෙතට යොමු කරලන්නාවූ යම්කිසි අත්දකීමක්‌ හෝ අදහසක්‌ ඇත්තේය.

කරදර පීඩා මෙන්ම මහත් වූ ප්‍රීතිමත් අවස්ථාවන්‌ හා සෞභාග්‍යමත් අවස්ථා මධ්‍යයේ වූවද ක්‍රිස්තුස්වහන්සේව අපගේ ජීවිත වල කේන්ද්‍රය ලෙස තබාගැනීමට අපට ඉගෙන ගත හැක්කේ කෙසේද? එසේ සිදුකිරීම අපට වැදගත්‌ වන්නේ කෙසේද?