---
title:  ලොව මුළුල්ලේ යන්න
date:   26/09/2024
---

`මාර්ක් 16:14-20 කියවන්න. යේසුස්වහන්සේ උන්වහන්සේගේ ගෝලයන් ඉදිරියේ පෙනී සිටි විට, උන්වහන්සේ ඔවුන්ට පැවසුවේ කුමක්ද? මෙම වචන තුළින් වර්තමානයේ ජීවත්වන අපට ගත හැකි පාඩම කුමක්ද?`

යේසුස්වහන්සේ මුල්වරට තම ගෝලයන්ට පැවසූ වචන මාර්ක් 16:14හි වක්‍රෝත්තියෙන් වාර්තා කොට ඇත. ඔවුන්ගේ අවිශ්වාසකමට සහ දැඩි සිත්වලට උන්වහන්සේ ඔවුන්ට තරවටු කළසේක. අවිශ්වාසය පිළිබඳව වන ගැටළුව එය නූතනයට පමණක් අයිති ගැටළුවක් නොවේ. අප දැක ඇති පරිදි, යේසුස්-වහන්සේගේ මුල් ගෝලයන්ද විශ්වාසය පිළිබඳව අරගලයකට (මතෙව් 28:17, යොහන් 20:24-29), මුහුණ දුන් අතර, ඔවුන් යේසුස්වහන්සේ මාංශවත් වී මෙලොව වාසය කළ කාලය තුළ, උන්වහන්සේ සමග සිටිමින්, උන්වන්සේ විසින් කරනු ලැබූ ප්‍රාතිහාර්යය නැවත, නැවත දුටු අය වූහ.

එනමුත්, නොයෙක් මාදිලියේ සාක්ෂි තුළින් උන්වහන්සේගේ උත්ථාන වීමේ යථාර්ථය ඔවුන්ට පැහැදිලි කළසේක. එවිට, ඔවුන්ගේ සාක්ෂිය, සඳුදා පාඩම තුළ සංක්ෂිප්තව දක්වා ඇති සාක්ෂි සමග එකතු කළ විට ඇදහිල්ල පිළිබඳව ස්ථිර අත්තිවාරමක් ගොඩ නැගිය හැක.

ඊට පසුව යේසුස්වහන්සේගේ ශුභාරංචිය ලොව මුළුල්ලේ ගෙන යාමේ වගකීම තම ගෝලයන්ට පැවරූ සේක. උන්වහන්සේගේ විධානය ව්‍යාප්ත විය යුතු එකකි. ලෝ මුළුල්ලේ ගොස් සියළු මැවිල්ලට ශුභාරංචිය ප්‍රකාශ කිරීම ඔවුන්ට නියම විය. යේසුස්වහන්සේ, ඔවුන්ගේ මෙහෙයේ ප්‍රතිඵලයක් ලෙස දුකට සහ සැපට, සැමට බලපාන අයුරු පැහැදිලි කරමින්, ඇදහිලිවන්තයන් වැරදිකරුවන් ලෙස ප්‍රකාශයට පත්කරනු ලබන බවත් පැවසූ සේක.

ගෝලයන්ගේ වැඩකටයුතු වලට අදාල වන ලකුණු පිළිබඳව යේසුස්වහන්සේ විස්තර කරමින් යක්ෂයන් පලවා හැරීම, අළුත් භාෂා වලින් කථාකිරීම, අනතුරු වලින් ආරක්ෂාව දීම සහ රෝගීන් සුව කිරීම පිළිබඳව පැවසූ සේක. ඇතැම් අය මාර්ක් 16:18ට වැරදි අර්ථකථනයක් දෙමින්, කිතුනුවන්ට තම ඇදහිල්ල ප්‍රකාශ කරන පිණිස විෂකුරු සර්පයන් තම අත්වලින් අල්ලා ගත යුතු බව පවසති. මෙහි එවැනි ආකාරයෙන් දෙවියන්වහන්සේව පරීක්ෂාවට යොමු කිරීමේ ඉගැන්වීමකට අවසර ඇත්තේ නැත. නමුත් මෙහි යේසුස්වහන්සේ අදහස් කරන්නේ යේසුස්වහන්සේගේ මෙහෙවරේ යෙදෙන අයට ලැබෙන ආරක්ෂාව පිළිබඳව වන අතර, ක්‍රියා 28:3-6 දක්වා ඇති පරිදි පාවුල් අන්‍යයන්ට සේවය කළ අවස්ථාවක් සඳහන්වේ.

ඇත්තවශයෙන්ම, කිතුනුවන්ව සෑම අවස්ථාවකදීම අනතුරුවලින් ගළවාගන්නා බවට ඉගැන්වීමක් බයිබලය තුළ නැත. ඇතැම් අවස්ථාවලදී උන්වහන්සේගේ ශුභාරංචි මෙහෙවරේ අභිවෘද්ධිය පිණිස උන්වහන්සේ ප්‍රාතිහාර්ය සිදුකරන සේක. ඇතැම් අවස්ථාවලදී සාක්ෂි දැරීම හේතුකොටගෙන කිතුනුවන්ට පීඩා පැමිණේ. එවැනි අවස්ථාවලදී ඔවුන්ගේ ඉවසීම සහ දණ ගැසීම විශ්වාස නොකරන්නන් හට ඇදහිල්ලේ බලය පිළිබඳව තවත් සලකුණක් වනු ඇත.

උන්වහන්සේ මෙහි සඳහන් සියල්ල කළ පසුව, “ස්වර්ගයට ඔසවාගනු ලැබ, දෙවියන්වහන්සේගේ දකුණු පැත්තෙහි වාඩිවූ සේක” (මාර්ක් 16:19). යේසුස්-වහන්සේ නපුරේ සියළු බලවේග පරාජය කොට, අතිවිශිෂ්ට බලය ඇති ස්ථානය වූ දෙවියන්වහන්සේගේ දකුණු පැත්තෙන් සිටිනු පිණිස, යේසුස්වහන්සේව ස්වර්ගයට ඔසවා ගනු ලැබුණි.

අවසාන පාඨය කෙරෙහි අවධානය යොමුකරන්න. ඔවුන් “සියලු තැන්වලට” ගොස් දේශනා කළේ තනිවම නොවේ. “ස්වාමීන්වහන්සේද ඔවුන් සමග ක්‍රියා කරමින් ඔවුන් අතින් සිදුවූ ලකුණුවලින් වචනය ස්ථිර කළ සේක. ආමෙන්” (මාර්ක් 16:20). උන්වහන්සේ ඔවුන් සමග සිටි අතර, ඔවුන් ආරම්භ කළාවූ මෙහෙවරෙහි අපද නොනවත්වා යෙදී සිටින්නේ නම්, වර්තමානයේ අප සමග සිටීමටද උන්වහන්සේ පොරොන්දු වන සේක.

`“මමද ලෝකාන්තිමය දක්වා සෑම කල්හිම නුඹලා සමග සිටිමි” (මතෙව් 28:20). අප ශුභාරංචිය සියලු තැන්වල ප්‍රකාශ කිරීමට අපේක්ෂාවෙන් සිටින බැවින්, මෙම පොරොන්දුව තුළින් අපට ලබාගත හැකි සහ අප විසින් ලබා ගත යුතු සැනසිල්ල කුමක්ද?`