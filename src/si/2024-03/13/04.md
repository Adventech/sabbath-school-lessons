---
title:  සොහොන ළඟ සිටි ස්ත්‍රීන්
date:   24/09/2024
---

කුරුසිය ළඟ සිටි ස්ත්‍රීන්, සබත් දින ගෙවීයන තුරු පැය ගණනාවක් බලා සිටියහ. සතියේ පළමු දින හිමිදිරියේම ඉතා වටිනා සුවඳ ද්‍රව්‍ය රැගෙන යේසුස්වහන්සේගේ ශරීරය ගල්වනු පිණිස මෙම ස්ත්‍රීන් සොහොන් ගෙය කරා ගමන් කළහ. උන්වහන්සේ මළවුන්ගෙන් නැගිටුනු ලබන බවක් ඔවුන්ට කල්පනා වූයේ නැත. ඔවුන්ගේ බලාපොරොත්තුවේ හිරු බැසගොස් තිබූ අතර, රාත්‍රියේ අන්ධකාරය ඔවුන්ගේ සිත් තුළ පැල පදියම් වී තිබුණි. ඔවුන් ගමනේ යෙදුන අතර, ක්‍රිස්තුස්වහන්සේගේ දයාවේ මෙහෙවර සහ උන්වහන්සේගේ සැනසිලිදායක වචන ඔවුහු ආවර්ජනය කළහ. නමුත් ඔවුන්ට අමතක වූයේ “නැවත නුඹලා දකින්නෙමි” (යොහන් 16:22) යනුවෙන් උන්වහන්සේ පැවසූ වදන්ය. —Ellen G. White, _The Desire of Ages_, p. 788.

`මාර්ක් 16:1-8 කියවන්න. මෙහිදී කුමක් සිදුවීද, එම ස්ත්‍රීන් මුලින්ම ප්‍රතිචාර දැක්වූයේ කුමන ආකාරයටද?`

ශුභාරංචිය ආරම්භයේ සිට, යේසුස්වහන්සේ මෙසියස්වහන්සේ බව පාඨකයා දනී. එනමුත්, පාඨ තුළින් පෙන්වා දෙන්නේ, යේසුස්වහන්සේ මෙසියස් වහන්සේ වන බව යක්ෂාවේශ නොවූ පුද්ගලයන්ගෙන් මුල්වරට අවබෝධ කරගත්තේ පේත්‍රැස් බව මාර්ක් 8:29හි සඳහන්වේ. මෙම ප්‍රකාශයද, පොතේ මැදක් යන තුරු සිද්ධ වන්නේ නැත.

මාර්ක්ගේ ශුභාරංචිය පුරාවටම පාහේ යේසුස්වහන්සේ සමූහයාට පැවසුවේ, උන්වහන්සේගේ අනන්‍යතාවය පිළිබඳව සහ උන්වහන්සේ විසින් කරනු ලැබූ සුවකිරීම් පිළිබඳව නිශ්ශබ්දතාවය රකින ලෙසය. කුෂ්ට රෝගියෙකුට සුවකළ අවස්ථාවේ, කිසිවෙකුට ඒ බව නොපවසන ලෙස සුවය ලත් තැනැත්තාට යේසුස්-වහන්සේ පැවසූ බව මාර්ක් 1:44හි සඳහන් වේ. මාර්ක් 5:43 සඳහන් කරන්නේ, ඔවුන්ගේ දියණියව මළවුන්ගෙන් නැගිටවූ බව කිසිවෙකුට නොපවසන ලෙස යායිරස්ට සහ ඔහුගේ බිරිඳට යේසුස්වහන්සේ කී බවයි. ගොළු බිහිරි මනුෂ්‍යයෙකුව සුවකළායින් පසුව, ඒ පිළිබඳව කාටවත් නොකියන ලෙස සමූහයාට යේසුස්වහන්සේ පැවසූ බව මාර්ක් 7:36හි සඳහන්වේ. ඊට පසුව උන්වහන්සේ ගෝලයන්ට පවසන්නේ, උන්වහන්සේ මෙසියස්වහන්සේ බව කාටවත් නොකියන ලෙසය (මාර්ක් 8:30 සහ මාර්ක් 9:9). යේසුස්වහන්සේ ඔවුන්ට නිශ්ශබ්දතාවය රැකීමට යයි කීමට ප්‍රධාන හේතුව වන්නට ඇත්තේ, දානියෙල් 9:24-27 දක්වා ඇති කාල අනාවැකිය අනුව, උන්වහන්සේගේ මෙහෙය හමාර කිරීම පිණිස උන්වහන්සේට උවමනා කරන කාලය අවශ්‍යවූ හෙයින් බවට කිසිදු සැකයක් නැත.

දැන්, මෙම ජවනිකාවේදී, යේසුස්වහන්සේ මළවුන්ගෙන් උත්ථාන වී ඇති බව ඔවුන්ට පවසනු ලැබූවත්, එම කාන්තාවන්, බියටත්, මවිතයටත් පත්වී, සොහොනෙන් ඉවතට දුවගොස්, මුලින්ම කිසිවෙකුට මේ පිළිබඳව කිසිත් නොපවසා සිටියහ.

එනමුත්, නිශ්ශබ්දතාවය වැඩි වේලාවත් පැවතුනේ නැත. මාර්ක් පොත් අවසානයට පැමිණෙන විට අපට කියවන්නට ලැබෙන්නේ මෙයයි: “ඔව්හු පිටත්ව ගොස්, සියලු තැන්වලම දේශනා කළෝය. ස්වාමීන්වහන්සේද ඔවුන් සමග ක්‍රියා කරමින්, ඔවුන් අතින් සිදුවූ ලකුණු වලින් වචනය ස්ථිරකළසේක” (මාර්ක් 16:20).

මේ ආකාරයෙන්, යේසුස්වහන්සේ යනු කවුරුන්ද යන වග පිළිබඳවත්, නිශ්ශබ්දතාවය රැකීම පිළිබඳව වූ රටාව කුඩුපට්ටම් වී ගියේය. මෙම පොත අවසන් වන්නේ ඔවුන්, “සියළු තැන්වලම දේශනා කළ බව පවසමිනි.

`යේසුස්වහන්සේ සහ උන්වහන්සේ විසින් කර ඇති දේ පිළිබඳව අප නිශ්ශබ්දව සිටිය යුතු නැත්තේ ඇයි? යේසුස්වහන්සේ සහ උන්වහන්සේගේ ගැළවීමේ සැලැස්ම පිළිබඳව ඔබට පැවසිය හැක්කේ කාටද?`