---
title:  යේසුස්වහන්සේගේ බෞතීස්මය
date:   03/07/2024
---

`මාර්ක් 1:9-13 කියවන්න. යේසුස්වහන්සේ බෞතීස්ම වූ අවස්ථාවේ එතැන පෙනී සිටියේ කවුරුන්ද? කුමක් සිදුවීද?`

යොහන්, යේසුස්වහන්සේව යොර්දාන් ගංගාවේ බෞතීස්ම කළේය. යේසුස්වහන්සේ වතුරෙන් එලියට එනවාත් සමගම, අහස විවරවී ශුද්ධාත්මයාණන්වහන්සේ පරවියෙකුගේ ස්වරූපයෙන් පහලට එනවා උන්වහන්සේ දුටු සේක. “නුඹ මාගේ ප්‍රේමවන්ත පුත්‍රයාය. නුඹ කෙරෙහි ඉතා ප්‍රසන්නව සිටිමි, යනුවෙන් ස්වර්ගයෙන් නික්මෙන හඬක් උන්වහන්සේට අසුනේය (මාර්ක් 1:11).

මෙම සිද්ධීන් තුළින් යේසුස්වහන්සේගේ බෞතීස්මයේ වැදගත්කම පෙන්වනු ලබයි. යේසුස්වහන්සේගේ සේවයේ ආරම්භය ඒත්තුගනිමින් පියාණන්, පුත්‍රයාණන් සහ ශුද්ධාත්මයාණන්වහන්සේලා වැඩසිටියහ. මෙම සිද්ධියේ වැදගත්කම මාර්ක් 15හි සඳහන් අන්දමට, යේසුස්වහන්සේගේ කුරුසිපත් වීමේදී නැවත දෝංකාර නගනු ලැබුණි. එම දසුනේදී මුලින් තිබූ ජවනිකාවේ බොහෝ කරුණු අන්තර්ගතව තිබුණි.

ආත්මයාණන්වහන්සේ විසින් යේසුස්වහන්සේව වනාන්තර ස්ථානයක් කරා පැමිණෙවූ සේක. මෙහි “පැමිණෙවූ” යන වචනයට ග්‍රීක භාෂාවෙන් යොදා ඇති වචනය වනුයේ 'ekballo' නම් වචනය වන අතර, මාර්ක්ගේ ශුභාරංචියට අනුව මෙහි පොදු අරුත වන්නේ යක්ෂයින් පන්නා දැමීම වැනි අදහසකි. ශුද්ධාත්මයාණන්වහන්සේ මෙහි සිටීමෙන් පෙන්නුම් කරනු ලබන්නේ, යේසුස් වහන්සේගේ ජීවිතය තුළ ඇති ශුද්ධාත්ම බලයයි. ස්වාමීන්වහන්සේ මේ වන විට උන්වහන්සේගේ සේවය ආරම්භ කොට ඇති අතර, උන්වහන්සේ ක්ෂණිකවම කරනු ලබන්නේ සාතන්ට කෙලින් මුහුණ දීමයි. මෙම ජවනිකාව තුළ දැකිය හැකි අරගලයේ ඇති අර්ථවත් භාවය පෙන්නුම් කර ඇත්තේ, වන මෘගයන් මැද දින 40ක් තුළ පරීක්ෂා කරනු ලැබූ සමය තුළ, දේව දූතයන් යේසුස්වහන්සේට සේවය කළ ආකාරය පෙන්නුම් කිරීමෙනි.

මාර්ක්ගේ ශුභාරංචිය ආරම්භයේදීම පෙන්වාදී ඇති අසාමාන්‍ය ගුණාංගයක් වනුයේ මනුෂ්‍යත්වය මෙන්ම දේවත්වය ඇති අයෙකු ලෙස යේසුස්වහන්සේව හඳුන්වා දෙනු ලැබීමයි. දේවත්වය පිළිබඳව සලකා බලන විට: උන්වහන්සේ ක්‍රිස්තුස්වහන්සේය, මෙසියස්වහන්සේය (මාර්ක් 1:1) පණිවුඩකරු ප්‍රකාශ කළ පරිදි ‘ස්වාමීන්වහන්සේය’ (මාර්ක් 1:2, 3), යොහන්ට වඩා බලසම්පන්න කෙනෙකි (මාර්ක් 1:7), ආත්මයාණන්වහන්සේ බැස එන ප්‍රේමවන්ත පුත්‍රයාය (මාර්ක් 1:10, 11). එනමුත්, මනුෂ්‍යත්වය ලෙස අප පහත සඳහන් දේ දකිමු: එතුමන්ව යොහන් විසින් බෞතීස්ම කරනු ලැබුණි. (මාර්ක් 1:9), උන්වහන්සේව පමුණුවනු ලැබුවේ ආත්මයාණන්වහන්සේ විසිනි. (මාර්ක් 1:12), සාතන් විසින් උන්වහන්සේව පරීක්ෂාවට ලක්කරනු ලැබුණි. (මාර්ක් 1:13), වන මෘගයන් සමග (මාර්ක් 1:13), දේවදූතයන් විසින් උපස්ථාන කරනු ලැබුණි (මාර්ක් 1:13).

මෙම පරස්පරයන් මන්ද? අපේ ස්වාමීන්වහන්සේද, අපේ ගැළවුම්කරුවාණන්ද වන ක්‍රිස්තුස්වහන්සේගේ යථාර්ථය මෙමගින් පෙන්නුම් කරනු ලබන අතර, උන්වහන්සේ අපේ දෙවියන්වහන්සේ මෙන්ම මනුෂ්‍යයෙකි, අපේ සහෝදරයා මෙන්ම අපේ ආදර්ශයයි. අපේ මනස මගින් මෙම අදහස සම්පූර්ණයෙන්ම උකහාගන්නේ කෙසේද? අපට එසේ කිරීමට නොහැක. එනමුත් අප මෙය ඇදහිල්ලෙන් පිළිගෙන, මනුෂ්‍ය වර්ගයා කෙරෙහි එළිදරව් කර ඇති දේව ප්‍රේමය පිළිබඳව විශ්මයට පත්වෙමු.

`යේසුස්වහන්සේ දෙවියන්වහන්සේ වන නමුත් උන්වහන්සේ මනුෂ්‍යත්වය වැළඳගැනීමෙන් අපව ගළවා ගැනීමට කටයුතු කිරීමේ ක්‍රියාදාමය තුළින් දෙවියන්වහන්සේගේ පුදුමාකාර ප්‍රේමය පිළිබඳව කුමක් පැවසිය හැකිද?`