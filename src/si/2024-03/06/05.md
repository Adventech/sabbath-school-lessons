---
title:  දිව ගැටගසා තිබීම
date:   07/08/2024
---

`කියවන්න: මාර්ක් 7:31-37. යේසුස්වහන්සේ වෙතට කැඳවාගෙන එනු ලැබුවේ කාවද? තවද යේසුස්වහන්සේ ඔහු උදෙසා කළේ කුමක්ද?`

තීර් සහ සීදොන් පලාත් වල සිට ගලීලයට එනු පිණිස යේසුස්වහන්සේ කෙටිම මාර්ගය ගත්තේ නැත. පෙනී යන්නේ යේසුස්වහන්සේ, තීර් දේශයේ සිට උතුරට, සිදොම් නම් ප්‍රදේශ හරහා ගොස්, ඊට පසුව නැවතත් රට තුළට බැස ඇවිත්, ගලීලයේ මුහුදු ප්‍රදේශයේ සිට ඊසාන දිග ප්‍රදේශයට ගොස්, අවසානයේ මුහුද කරා පැමිණි බවයි. එම ගමන කෙලින්ම ගමනාන්තය කරා නොගොස්, වක්‍ර මාර්ග ඔස්සේ ගමන් කළ බැවින්, උන්වහන්සේගේ ගෝලයන්ට උගන්වන පිණිස අමතර කාලයක් උන්වහන්සේට තිබුණ බව බොහෝවිට පෙනීයයි.

මෙම මිනිසාව යේසුස්වහන්සේ වෙතට ගෙන ආවේ කවුරුන්ද යන වග බයිබල් පාඨ තුළ සඳහන් නොවන නමුත්, ඔහුට තිබූ ගැටළුව ඉතා පැහැදිලි එකක් විය. ඔහු ශ්‍රව්‍ය ආබාධිතයෙක් වූ අතර, කථනයෙහිද දුෂ්කරතා ඔහුට විය. ශ්‍රව්‍ය ආබාධ ඇතිවූ විට මිනිසුන්ව ඔවුන් සිටින පරිසරයෙන් කොන්වන අතර, සම්පූර්ණ බිහිරි භාවයට පත්වුවහොත් කථනය ඉගෙනීම අතිශයින් අභියෝගාත්මක කරුණක්වේ. මෙම මිනිසාගේ ගැටළුව දිගු කලක් තිස්සේ වූවක් විය හැක.

යේසුස්වහන්සේ මෙම මනුෂ්‍යයා පත්ව සිටි අසීරු තත්ත්වය වටහාගෙන, වෙනත් අයගේ අවධානයෙන් තොරව මිනිසාව පැත්තකට කැඳවාගත් සේක. ස්වාමීන්වහන්සේ මෙම මිනිසාව සුවකළ ආකාරය, විශේෂයෙන්ම නවීන පාඨකයන්ට කුතුහලය දනවන සුළු එකකි. උන්වහන්සේ එම මිනිසාගේ කන් තුළට ඇඟිලි ඔබා, කෙළගසා, ඔහුගේ දිව ස්පර්ශ කොට සුසුමක් හෙලූ සේක. මිනිසාව සුවකරනු පිණිස ආබාධිත ශරීර අංග උන්වහන්සේ ස්පර්ශ කළාවුවද, සුසුමක් හෙලුවේ මන්ද? “උන්වහන්සේ සුසුම්ලෑවේ, සත්‍යය කරා විවෘත නොවන කන් පිළිබඳවත්, ගැළවුම්කරුට කෘතඥතාවය ප්‍රකාශ කිරීම ප්‍රතික්ෂේප කරන දිවවල් පිළිබඳවත්ය.” —Ellen G. White, _The Desire of Ages_, p. 404.

යේසුස්වහන්සේ ප්‍රාතිහාර්යය පාමින්, එම මිනිසාගේ ශ්‍රවණය ඇති කොට, ඉතා පැහැදිලි ලෙස කථාකිරීමට සැලැස්සූ සේක. උන්වහන්සේගේ සුසුම්ලෑමෙන් පෙන්නුම් කරන්නේ, මනුෂ්‍යයාගේ තෝරාගැනීමේ නිදහස පිළිබඳව දෙවියන්වහන්සේ විසින් උන්වහන්සේට තබා ඇති සීමාවන් පිළිබඳවයි. උන්වහන්සේ කිසිවකුගේ ස්ව කැමැත්තට බලහත්කාරකම් කරන්නේ නැත. තමන් විසින් තම ජීවිතයට මගපෙන්වන්නේ කවුරුන්ද යනුවෙන් තෝරාගැනීමේ නිදහස සෑම මනුෂ්‍යයෙකුටම ඇත. ජීවනයේ කුමරුන්ද නැතහොත් අන්ධකාරයේ කුමාරයාද යනුවෙනි. බිහිරි කන් විවර කිරීමට යේසුස්වහන්සේට හැකිවුවත්, උන්වහන්සේ මෙසියස්වහන්සේ බව විශ්වාස නොකරන හදවත්වලට, උන්-වහන්සේව පිළිගන්නා ලෙස, බලකරන්නේ නැත.

මෙම කථාන්තරයෙන් පෙන්නුම් කරනු ලබන්නේද, ස්ව කැමැත්තෙන්ම දෙවියන්වහන්සේ වෙතට හැරෙන්නවුන් උදෙසා උන්වහන්සේට කළ හැකිදේ පිළිබඳවය. ඇතැම් විට, ඇදහිල්ල පිළිබඳ කරුණු අනෙක් අයට පැවසීමේදී යම්කිසි මැලි බවක්, කිව යුතු දේ කුමක්ද කියා නොදැන දිව ගැටගැසී ඇතුවාක් මෙන් වන හැඟීමක් ඇතිවන්නට පුළුවන. අනුන් කෙරෙහි වඩා සංවේදී වනු පිණිස, ස්වාමී වූ යේසුස්වහන්සේට ඔබේ කන් විවෘත කළහැකි බවට වන දිරිගැන්වීමක් ලෙස මෙම ප්‍රාතිහාර්යය සැලකිය හැකි වනවා මෙන්ම ඔවුන්ගේ දිවි ගමනේදී ඔවුන්ව ඔසවා තැබීම පිණිස වචනයක් භාවිතා කිරීමටද ඔබට හැකිවේ.

`ඔබට ලැබී ඇති ශ්‍රවණය සහ කථන හැකියාව වැනි තෑගිවලින් ඔබ කරන්නේ කුමක්ද? ඔබ ඒවා භාවිතා කරන්නේ කෙසේද?`