---
title:  ජයාන්විත ඇතුලත්වීම
date:   25/08/2024
---

`මාර්ක් 11:1-11 සහ සෙකරියා 9:9-10 කියවන්න. මෙහි සිදුවන්නේ කුමක්ද?`

මෙම කථාවෙන් අඩකම ඇත්තේ, යේසුස්වහන්සේට යෙරුසලමට යෑම පිණිස කොටළුවෙකු රැගෙන ඒම සඳහා අසල ගමකට ගෝලයන් දෙදෙනෙකු යැවීමේ සිද්ධියක් පිළිබඳවය. මෙම සිද්ධිය පිළිබඳව මෙතරම් කාලයක් ගතකරන්නේ මන්ද?

ඊට අදාළ පිළිතුර දෙආකාරය. පළමු එකෙන් පෙන්නුම් කරන්නේ, උන්වහන්සේගේ උදාරත්වය බලවත් ලෙස උසස් කොට දක්වමින්, එය දේව කැමැත්තට අනුබද්ධ කරමින් වූ යේසුස්වහන්සේගේ අනාගතය හෙළිකරන බලය පිළිබඳවය. මෙම කථාවේ දෙවන අංගය සෙකරියා පොතේ 9:9, 10 පදවලට සම්බන්ධවී, රජතුමන් කොටළුවෙකුගේ පිටමත නැගී යෙරුසලමට පැමිණෙන ආකාරය සඳහන් කරයි. එය සාලමොන්ව කොටළුවෙකු මත යෙරුසලම නගරය කරා රැගෙන ඒම පිළිබඳව යළි සිහිගැන්වීමකි. (1 රාජාවලිය 1:32-48), මෙය සිදුවූයේ අදෝනියා නමැත්තකු සිංහාසනය බලහත්කාරයෙන් පැහැරගැනීමට තැත් කළ විට, සාලමොන්ට වහාම ඔටුණු පළඳවන ලෙස දාවිත් රජතුමා නියෝග කළවිටය.

“ක්‍රිස්තුස්වහන්සේගේ උපතට වසර පන්සියයකට පෙර ඉශ්‍රායෙල් දේශයට රජ කෙනෙකුගේ පැමිණීම පිළිබඳව අනාගතවක්තෘ සෙකරියා එළිදරව් කොට තිබුණි. එම අනාවැකිය සම්පූර්ණ වීමට දැන් ඉතා ආසන්නය. රාජකීය ගෞරව දිගු කලක් තුළ ප්‍රතික්ෂේප කරමින් සිටි උන්වහන්සේ දැන් යෙරුසලමට පැමිණෙන්නේ, දාවිත්ගේ සිංහාසනයට පොරොන්දුවූ උරුමකාරයා ලෙසටය.” —Ellen G. White, _The Desire of Ages_, p. 569.

අඩි 2,400ක් (මීටර් 740ක් පමණ) උස් කඳු ප්‍රදේශයක යෙරුසලම පිහිටා ඇත. යේසුස්වහන්සේ විසූ කාලයේ එහි ජනගහනය 40,000 සිට 50,000 දක්වාවූ ප්‍රමාණයක් යයි සිතිය හැකි අතර, පාස්කු උත්සවය සමයේදී එහි ජනගහනය පිරී ඉතිරී ගියේය. මෙම නගරයම පිහිටා තිබුණේ අක්කර 250ක් පමණ වුන භූමි භාගයක වූ අතර, ඉන් අක්කර 37ක්ම, දේව මාලිගය තිබූ කඳු මුදුන වසා ගත්තේය. අලංකාර දේවමාලිගා සංකීර්ණය නගරයේ කැපී පෙනුනේය.

යේසුස්වහන්සේ ඔලීව කන්දෙන් බැස, බොහෝ විට නැගෙනහිර රන් දොරටුවෙන් (මෙය වර්තමානයේදී ගඩොල් බිත්තියකින් වසා ඇත) ඇතුල්වී දේව මාළිගය පිහිටි කඳුගැටය කරා ලංවන්නට ඇත. උන්වහන්සේගේ ඇතුල්වීමත් සමග මුළු නගරයම කැළඹීමට පත්විය, මෙම ලකුණක් වූ ක්‍රියාවේ වැදගත්කම සියළුදෙනා හඳුනාගත්හ. යේසුස්වහන්සේ අනුව ගිය සමූහයා “හෝසන්නා” යයි හඩ” නැගූ අතර, එහි මුල් අර්ථය වූයේ, “දැන්ම ගළවන්න,” වන නමුත්, පසු කලෙක එහි අර්ථය “දෙවියන්වහන්සේට ප්‍රශංසා වේවා” යනුවෙන් වෙනස් විය.

මාර්ක්ගේ ශුභාරංචිය තුළ බොහෝ අවස්ථාවල යේසුස්වහන්සේ පවසා සිටි රහස්‍ය බවේ කාලය, දැන් ඉකුත්වී ඇත. දැන් යේසුස්වහන්සේ එවක හොඳින් දැන සිටි රාජකීය ලාංඡන ක්‍රියාවක් සමග යෙරුසලමට ප්‍රසිද්ධියේ ඇතුල්වූසේක. උන්වහන්සේ දේවමාළිගයට ඇතුල්වී, ඒ වන විට දවස ගෙවී ගොස් තිබූ බැවින්, වට පිට බලා ගෝලයන් දොලොස් දෙනා සමග විවේක ගනු පිණිස බෙතානියට පිටත්ව ගියසේක. විශාල කෝලාහලයක් හෝ රාජ්‍ය විරෝධී කැරැල්ලක් වන්නට තිබූ දෙයක් වෙනුවට, නිශ්චල විවේකයක් දක්වා වෙනසක් ඇති විය. නමුත් හෙට දින වෙනස්ම දවසක් වනු ඇත.

`කොටළුවකු පිට නැගීයාම නිහතමානීකම පිළිබිඹු කරයි. කිතුනුවන් හට එය අතිශයින් වැදගත් ගුණාංගයක් වන්නේ ඇයි? කුරුසියේ ආලෝකය පදනම් කරගෙන අපට ආඩම්බර වීමට ඇත්තේ කුමක්ද?`