---
title:  සම්මාදම තුළ කුඩා කාසි දෙකක්
date:   01/09/2024
---

`මාර්ක් 12:41-44 කියවන්න. වැන්දඹූ ස්ත්‍රිය දුන්නේ කොපමණද? ඒ පිළිබඳව පැවසීමට යේසුස්වහන්සේට තිබුණේ කුමක්ද?`

යෙරුසලමේ දේවමාළිගය අතිශයින් අලංකාරවූ ගොඩනැගිල්ලක් විය. දේවමාළිගය පිහිටි කඳුගැටය, නගරයේ ඉහළින් කැපී පෙනෙන ලෙස තිබූ අතර, එම ගොඩනැගිල්ල ගොඩනගනු පිණිස යොදාගත් අති විශාල ගල්වල ප්‍රමාණය අද දවසටත් පුදුමයට පත්වන කරුණක් වන්නාසේම, එක ගලක් ටොන් සිය ගණනක බරින් යුක්ත විය. දේවමාළිගයේ කඳු ගැටය සහ මාළිගය ප්‍රතිසංස්කරණය සහ විශාල කිරීමේ කටයුතු මහා හෙරොද් රජු යටතේ ක්‍රි. පූ. 20දී පමණ පටන්ගෙන සැරසිලි සහ අලංකාර කිරීමේ කටයුතු ක්‍රි. ව. 60 දක්වා සිදුවිය.

බොහෝ අය තුටු පඬුරු ගෙන අවුත්, දේවස්ථානය අසල කාන්තාවන්ගේ චතුරශ්‍රය තුළ තබා තිබූ පෙට්ටගම් 13න් එකක තැන්පත් කිරීම කළහ. යේසුස්වහන්සේ මෙම ස්ථානයේ වාඩිවී සිටින විට, එක් කාන්තාවක් එක් පෙට්ටගමක් වෙතට පැමිණ ‘සල්ලි දෙකක්’ එය තුළට දැම්මාය. මෙම මුදල එකල තිබූ ව්‍යවහාරික මුදල් වර්ගයක්වූ ඩෙනාරියස් එකකින් තිස්දෙකෙන් එක්කොටසක් තරම් සුළු වටිනාකමක් ඇති මුදලක් විය. සාමාන්‍යයෙන් කම්කරුවෙකුගේ දෛනික කුලිය ඩෙනාරියස් එකක් පමණ විය. එබැවින්, මෙම කාන්තාවගේ සම්මාදම ඉතා සුළු වටිනාකමක් ඉසිලීය.

එනමුත්, ඇගේ සම්මාදම පිළිබඳව යේසුස්වහන්සේ අතිශයින් පැහැදීමකට පත්විය. බොහෝ පොහොසතුන් පැමිණ විශාල මුදල් ප්‍රමාණයක් තැන්පත් කළ නමුත්, යේසුස්වහන්සේ ඔවුන් පිළිගැන්වූ සම්මාදම් පිළිබඳව කථා කළේ නැත. නමුත් මෙම වැන්දඹුවගේ සම්මාදම, උන්වහන්සේගේ ප්‍රශංසාවට ලක්විය. උන්වහන්සේ පැවසුවේ වෙන කිසිවෙකුට වඩා ඇය දුන් බවය. එය එසේ විය හැක්කේ කෙසේද? යේසුස්වහන්සේ අවබෝධ කරගත්තේ, ඔවුන් දුන්නේ ඔවුන්ට තිබූ විශාල දේපලවලින් කොටසක් නමුත්, ඇය ඇගේ දිළිඳුකමෙන් දුන් බවයි. ඔවුන් දුන්නායින් පසු තවත් බොහෝ දේ ඔවුන් සතුව තිබූ නමුත්, ඇය දුන්නේ ඇයට ජීවත්වීමට තිබූ සියල්ලයි. මෙම හේතුව නිසාම ඇය දුන්නාවූ දෙය සුළු මුදලක් වුවත් ප්‍රමාණය ඉක්මවා යාමකි.

මෙම කථාවෙහි, සම්පත් කළමනාකරණය පිළිබඳව ගැඹුරු පාඩමක් ගැබ්ව ඇත. දෙවියන්වහන්සේගේ කටයුතු උදෙසා දෙනු ලැබීමේදී එහි වලංගුභාවය සනාථ කිරීම පිණිස නායකයන්ගේ ක්‍රියාකාරකම් අදාලවන්නේ නැත. දේව මාළිගයෙහි සිටි ආගමික නායකයන් දූෂිත පුද්ගලයන් වුවත්, සම්මාදම් නොදී සිටිය යුතුයයි යේසුස්වහන්සේ සනාථ කර සිටියේ නැත. කිසිකලෙක හෝ දූෂිත ආගමික නායකයන් (කායාඵස්, අන්නස්) සිටියා නම්, එකල සිටි අය අති දූෂිතයන් වූහ. යේසුස්වහන්සේද මේ බව දැනසිටියේය.

තිබෙන්නාවූ සම්පත් ශුද්ධවූ වගකීමකින් යුතුව පරිහරණය කිරීම නායකයන් විසින් කළ යුතු අතර එය දේව කැමැත්තේ ප්‍රකාරයට සිදුකළ යුතු වුවත්, ඇතැම් විට නායකයන් එසේ නොකලත්, දේව කාර්යය සඳහා දෙනු ලබන අයට, මේ ස්ත්‍රියට වූවාක් මෙන් දේව ආශිර්වාද ලැබෙනු ඇත.

තවත් අතකින් බැලූ කල, නායකයන් කරන දේවල් හේතුකොටගෙන දශභාගය සහ සම්මාදම් නොදී සිටින්නේ නම්, ඉන් අදහස් වන්නේ අපේ දීමේ පුරුද්ද බැඳී පවතින්නේ, දෙවියන්වහන්සේට ස්තූතිවන්ත භාවය ප්‍රකාශ කිරීමට නොව, නායකයන්ගේ ක්‍රියා කලාපයට වන බවය. එසේ කිරීම පිණිස තදබල පරීක්ෂාවක් පැමිණියත් එසේ කිරීම වරදකි.

`ස්වාමීන්වහන්සේගේ සේවය උදෙසා දීමේදී විශ්වාසවන්තවීමේ වැදගත්කම පිළිබඳව මෙම කථාවෙන් අප ඉගෙනගත යුත්තේ කුමක්ද?`