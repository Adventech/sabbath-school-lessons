---
title:  මහත් පීඩා
date:   04/09/2024
---

`මාර්ක් 13:19 කියවන්න. මෙම පාඨයෙන් පෙන්නුම් කරන්නේ කුමක්ද?`

මාර්ක් 13:14හි සඳහන්වන “පාළුකරන පිළිකුල” මෙම සම්පූර්ණ පරිච්ඡේදය රඳා පවතින අඩයකට සමකළ හැක. (අඟහරුවාදා පාඩම බලන්න). එමෙන්ම, මාර්ක් 13:19 සංක්‍රමණික ස්ථානයක් වශයෙන්ද සැලකේ. මැවීමේ සිට මේ දක්වා සිදු නොවූ අන්දමේ විපත්ති කාලයක් පිළිබඳව ඉන් පෙන්නුම් කරනු ලබයි. යෙරුසලම වැටුණාවූ අවස්ථාවේ සිදුවූවාට වඩා විශාල පීඩාවක් සිදුවන බවට පෙරනිමිති දක්වා ඇත. මාර්ක් 13:19හි දක්වා ඇති අදහස් අනාගත කාලයෙන් ලියා ඇති අතර, ඉන් පෙන්නුම් කෙරෙන්නේ මෙම සිදුවීම යේසුස්වහන්සේගේ කාලයේ සිට බොහෝ ඉදිරි කාලයක් තුළ සිදුවනු ඇති බවයි.

මාර්ක් 13:14 තුළින් දානියෙල් 9හි සඳහන් දෙයම පවසනු ලබන අතර, මාර්ක් 13:19-23 දක්වා වන කොටසින්, දානියෙල් 7 සහ 8හි සඳහන් අනාවැකි වන කුඩා අඟ සහ එහි බල අධිකාරිත්වය, දේව සෙනඟට, “කාලයකටද, කාලවලටද, කාලභාගයකටද” පීඩා කරන්නේය යන අදහස ප්‍රතිරාවය කර ඇත. (දානියෙල් 7:25). මෙම දින 1260කට සමානවේ (ගණන් කථාව 14:34, එසකියෙල් 4:6). මෙම කාල පරිච්ඡේදය වන්නේ ක්‍රි.ව. 538 සිට ක්‍රි.ව. 1798 දක්වා වන කාලයයි. ක්‍රි.ව. 1798දී නැපෝලියන් අධිරාජයා තමාගේ උසස් හමුදා නිලධාරියෙකු යවා පාප්තුමාව අත් අඩංගුවට ගත්තේය. වසර 1260ක් වූ මෙම කාල පරිච්ඡේදය තුළ, කුඩා අඟ සහ එහි බල අධිකාරිත්වය ආගමික නායකයන් විසින් ගෙන ගිය පාලන ක්‍රමය අනුමත නොකළ හෝ ඊට විරුද්ධවූ සියළුදෙනාටම පීඩා පමුණුවා මරණයට පවා පත්කළහ.

`මාර්ක් 13:20-23 කියවන්න. පීඩා පවතින අවධියේදී දෙවියන්වහන්සේ, උන්වහන්සේගේ සෙනඟට දෙනු ලබන බලාපොරොත්තුව කුමක්ද? එය වීමට ආසන්න වන අවස්ථාවලදී උන්වහන්සේ දෙන අනතුරු ඇඟවීම කුමක්ද?`

දෙවියන්වහන්සේගේ සෙනඟ උදෙසා පීඩා කාලය කෙටිකරනු ලබන බව මාර්ක් 13:20හි සඳහන්වේ. ඓතිහාසිකව දකින්නට ඇති කරුණක් වන්නේ, ප්‍රොතෙස්තන්ත ප්‍රතිසංස්කරණ සිදුවූ අවධියේ පීඩාවේ ගිණිදැල් නිවෙමින් පැවති අතර, එම හේතුවෙන් පීඩා කාලය කෙටි විය. කුඩා අඟේ බලය හීනවෙමින් පැවැති අතරතුර, තවත් බොහෝ පිරිසක් ප්‍රතිසංස්කරණවාදීන්ට එකතු වූහ. එනමුත්, එළිදරව් 13හි සඳහන් අනාවැකියට අනුකූලව කුඩා අඟ නැවතත් බලයට එනු ඇත.

මාර්ක් 13:21-23 දක්වා වන කොටසින් තවත් තර්ජනයක් පිළිබඳව යේසුස්වහන්සේ අනතුරු අඟවන සේක: එනම්, උන්වහන්සේගේ නැවත පැමිණීමට පෙර බොරු අනාගතවක්තෘවරුන් සහ බොරු ක්‍රිස්තුවරුන්ගේ පැමිණීමයි. ඔවුන්ගෙන් ප්‍රවේසම් වන ලෙස යේසුස්වහන්සේ උන්වහන්සේගේ අනුගාමිකයන්ට අවවාද කළසේක.

`යේසුස්වහන්සේ බොරු ක්‍රිස්තුස්වරු පිළිබඳව අනතුරු ඇඟවූ කාලයේ, උන්වහන්සේගේ ව්‍යාපාරය ආරම්භ වූවා පමණි. එනමුත් එවැනි පුදුම සහගත අනාවැකි කීමට උන්වහන්සේට හැකි වූ අතර, ඒවා ඉෂ්ටවී ඇත (අද දවසේ පවා තමන් යේසුස් යයි පවසන මිනිසුන් සිටිති). මෙම අනාවැකිය තුළින් දේව වචනය කෙරෙහි අප තුළ ඇති විශ්වාසය වැඩි කළ හැක්කේ කෙසේද?`