---
title:  අවසාන කාලය
date:   31/08/2024
---

### මේ සතියේ පාඩමේ අධ්‍යයනය සඳහා කියවන්න
මාර්ක් 12:41-44, මාර්ක් 13:1-32, දානියෙල් 9:24-27, දානියෙල් 7:25, 1 තෙසලෝනික 4:13-18.

> <p>කටපාඩම් පදය</p>
> “එකල මනුෂ්‍ය පුත්‍රයා මහත් බලයෙන්ද තේජසින්ද යුක්තව වලාකුල්වල එනවා ඔව්හු දකින්නෝය. එවිට උන්වහන්සේ තමන් දූතයන් යවා, පොළොවේ කෙළවර පටන් අහසේ කෙළවර දක්වා සතරදිගින් තමන්වහන්සේගේ තෝරාගත්තවුන් රැස්කරවනවා ඇත.” (මාර්ක් 13:26, 27).

මෙම සතියේ පාඩම ආරම්භ වන්නේ මාර්ක් 12 පරිච්ඡේදයේ අවසානයේ සඳහන්ව ඇති කෙටි කථාන්තරයකින් වන අතර, එහිදී යේසුස්වහන්සේ කණවැන්දුම් ස්ත්‍රියක් විසින් කරන ලද සුළු ක්‍රියාවක් සම්බන්ධයෙන් හෘදයාංගම ප්‍රකාශයක් කළසේක. එනමුත් මෙම සතියේ පාඩමේ වැඩි කොටසකට අදාළ වන්නේ මාර්ක් 13 වන පරිච්ඡේදය වන අතර, යෙරුසලමේ දේවමාළිගයේ ඉරණම පිළිබඳව සහ වෙනත් කරුණු සම්බන්ධව සිතට කාවදින අනාවැකි පිළිබඳව හදාරන්නෙමු. මෙම පරිච්ඡේදය සහ මතෙව් 24 සහ ලූක් 21 හි ඇති සමාන්තරතාවයන් තුළින් පවසන්නේ යෙරුසලමේ වැටීම සහ ඉන් ඉදිරියට ඇති කාලයත්, ලෝක අන්තිමය දක්වා වන සිද්ධීන්ද පිළිබඳවය.

මාර්ක් 13හි පැහැදිලිව ඉදිරිපත් කර ඇත්තේ, අනාගතවක්තෘවරුන් සිටි කාලයේ සිට යේසුස්වහන්සේගේ කාලය දක්වාද, අවසාන කාලය සහ දෙවන පැමිණීම දක්වාද අනාවැකි වලින් පැවසූ දේ පෙන්වා දෙනු ලබයි. මෙම රටාව හෙවත් ක්‍රමවේදය අනුගමනය කරන්නේ, “අවසාන කාලයේ අනාවැකිවලට දෙනු ලබන ඉතිහාසඥයන්ගේ අර්ථකථනය” වන අතර ඊට ප්‍රතිවිරුද්ධ ක්‍රමවේදය වන්නේ අතීතයේ වූ මෙම අනාවැකි අනාගතය කරා යොමුකර, අර්ථකථනය කිරීමේ ක්‍රමයයි.

මාර්ක් ශුභාරංචියේ ඇති යේසුස්වහන්සේගේ ඉගැන්වීම් බොහොමයක් ප්‍රශ්නයකට පිළිතුරු දීම හෝ උන්වහන්සේගේ ගෝලයන් විසින් වරදවා වටහාගත් අවස්ථාවලදී කරනු ලැබූ ඒවාය. මෙම ප්‍රශ්න කිරීම් තුළින් හෝ වරදවා අවබෝධ කරගත් අවස්ථාවලදී, ක්‍රිස්තියානි ජීවිතයට සහ අත්දැකීම්වලට අතිශයින් වැදගත් කරුණු ඉගැන්වීමට උන්වහන්සේට ඉඩ ප්‍රස්ථාව ලැබුණි. යේසුස්වහන්සේ ඉදිරිය පිළිබඳව අනාවැකියෙන් කීවා පමණක් නොව, එන්නාවූ පීඩා සහිත කාලවලට සූදානම් වනු පිණිස එදා මෙන් අදත් ගෝලයන්ට අවවාද කරන සේක.

සැප්තැම්බර් 07 වන දිනට යෙදෙන සබතට සූදානම් වනු පිණිස මෙම සතියේ පාඩම අධ්‍යයනය කරන්න.