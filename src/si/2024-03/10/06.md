---
title:  මනුෂ්‍ය පුත්‍රයාගේ පැමිණීම
date:   05/09/2024
---

`මාර්ක් 13:24-32 කියවන්න. මෙහි විස්තර කර ඇති උතුම් සිද්ධිය කුමක්ද?`

මාර්ක් 13:24-32 දක්වා විස්තර කෙරෙන අතිවිශේෂ සිද්ධිය වන්නේ, යේසුස්වහන්සේ මහත් තේජසකින් යුක්තව නැවත පැමිණෙන අතර, ඊට ප්‍රථමයෙන් ඉරු, චන්ද්‍රයා සහ තාරකාවලින් දැක්වෙන විශේෂ ලකුණු පිළිබඳවත්ය. මෙම චමත්කාරජනක සිද්ධිය සම්බන්ධයෙන්, නව ගිවිසුම පුරාවට සවිස්තරාත්මක අනාවැකි සඳහන්වේ. පාවුල් අපෝස්තුළුවරයා 1 තෙසලෝනික 4:13-18 දක්වා ඇති කොටසින් පවසා සිටින්නේ, ක්‍රිස්තුස්වහන්සේ තුළ සැතපුනාවූ අය ජීවනයට නැගිටුවනු ලැබ, ජීවත්ව සිටින ශුද්ධවන්තයින් සමග යේසුස්වහන්සේව හමුවනු පිණිස අහසට ඔසවා ගනු ලබන බවයි. 1 කොරෙන්ති 15වන පරිච්ඡේදයේ අපෝස්තුළුවරයා, යේසුස්වහන්සේ නැවත පැමිණෙන විට, මළවුන්ගේ නැගිටීමේ යථාර්ථය පිළිබඳව සවිස්තරාත්මකව පැහැදිලි කර ඇත.

පේත්‍රැස්තුමාද, 2 පේත්‍රැස් 3:3-13 දක්වා වන කොටසෙහි, එම උතුම් දවස පිළිබඳව සඳහන් කරමින්, දෙවියන්වහන්සේ උන්වහන්සේගේ පොරොන්දු පිළිබඳව පමා නොවන බවත්, සියළුදෙනා පසුතැවිලිවීම උන්වහන්සේගේ කැමැත්ත බවත් ප්‍රකාශකර සිටී. යේසුස්වහන්සේගේ නැවත පැමිණීම පිළිබඳව එළිදරව් පොතේ විචිත්‍රවූ විස්තර ඇත (එළිදරව් 1:7, එළිදරව් 6:12-17, එළිදරව් 14:14-20 සහ එළිදරව් 19:11-21 බලන්න). යේසුස්වහන්සේගේ නැවත පැමිණීම පිළිබඳව අලුත් ගිවිසුමේ ඇති ස්ථාවර ඉගැන්වීම වනුයේ, එය පෞද්ගලික වූද, නියත වශයෙන්ම සිදුවන්නාවූද, සියළුදෙනාට දර්ශනය වන්නාවූද සහ සියළුදෙනාට ශ්‍රවනය වන්නාවූද එකක් බවය. උන්වහන්සේ පැමිණෙන විට සියළුදෙනාම උන්වහන්සේව දකිනු ඇත.

“මේ පරම්පරාව” සහ “ඒ දවසේදී” හෝ ඒ පැය යන වචන වලින් ක්‍රිස්තුස් වහන්සේ අදහස් කරන්නේ කුමක්ද? යේසුස්වහන්සේ පැවසූ මෙම වචන හේතුවෙන් බොහෝදෙනෙක් කරදරයට පත්වන්නේ උන්වහන්සේ එම වචන පැවසූ පරම්පරාව තවදුරටත් ජීවතුන් අතර නොසිටින බැවිනි.

මෙම ඡේදය පිළිබඳව ගැටළු නිරාකරණය කරගනු පිණිස විසඳුම් කීපයක් ඉදිරිපත් කර ඇත. ඇතැම් අය තර්ක කරන්නේ, “පරම්පරාව” යන වචනයෙන් යම්කිසි ජන වර්ගයක්, මෙම අවස්ථාව අනුව යුදෙව් ජනයාව පෙන්නුම් කරනු ලබන බවයි. ඉන් අර්ථගැන්වෙන්නේ ක්‍රිස්තුස්වහන්සේ නැවත පැමිණීමට පෙර යුදෙව් ජාතිය විනාශ නොවන බවයි. තවත් විසඳුමක් වන්නේ, ක්‍රිස්තුස් වහන්සේගේ පැමිණීමට පෙර මිය නොයන අය මෙන්, සියළු ලකුණු සම්පූර්ණ වන අයුරු දකින මනුෂ්‍ය පරම්පරාවක් පිළිබඳවය.

ඉතාමත් සරල විසඳුමක් වනුයේ, මාර්ක් 13:30හි යේසුස්වහන්සේ, “මේ” යන වචනය “මේ පරම්පරාව” හඳුන්වා දීමටද, මාර්ක් 13:32හි “ඒ” යන වචනය, “ඒ දවසවත් ඒ පැයවත්” පෙන්නුම් කිරීම පිණිස යොදා ඇත. මාර්ක් 13 වන පරිච්ඡේදයේ, “මේ” යන අදහස ප්‍රකාශ කරනු පිණිස (houtos, hautē, touto) යන ග්‍රීක වචන, 1-13 දක්වා පදවල වැඩිවශයෙන් යොදාගෙන යෙරුසලමේ විනාශය පිළිබඳව පෙන්නුම් කරනු ලබයි. ‘ඒ’ (that) යන වචනය මෙම පරිච්ඡේදයේ අවසාන කොටසේ දැකිය හැකි ලක්ෂණයකි.

එබැවින්, “මේ පරම්පරාව” යනුවෙන් බොහෝවිට අදහස් කරන්නට ඇත්තේ, මාර්ක් 13:30හි සඳහන්ව ඇති පරිදි, යෙරුසලමේ විනාශය ඇසින් දුටු, පළමුවන සියවසයේ විසූ පරම්පරාව වීමට බොහෝ ඉඩ ප්‍රස්ථාව ඇත. එනමුත් මාර්ක් 13:32හි සඳහන්වන්නේ, තවත් ඉදිරියට සිදුවීමට ඇති, යේසුස් වහන්සේගේ දෙවන පැමිණීම වන අතර, පළමුවන සියවසේ සිට කල්පනා කරන විට එය අනාගතයේ ඉතා දුර ඇති දිනක සිදුවන්නට නියම වූවකි. මාර්ක් 13:32හි 1වන සියවසයේ සිට ඉතා ඈත දිනයක් හෝ වකවානුවක් පෙන්නුම් කරනු පිණිස “ඒ” (that) යන වචනය භාවිතා කර ඇත.