---
title:  යේසුස්වහන්සේ සහ කුඩා ළමයි
date:   19/08/2024
---

`මාර්ක් 10:13-16 කියවන්න. යේසුස්වහන්සේ වෙතට කුඩා ළමුන් ගෙනා අයට උන්වහන්සේ කුමක් කළසේක්ද?`

පුරාණ ලෝකයේ විශාල ලෙස ළමුන්ව අපේක්ෂා කළ අතර (එවකට පුරුෂාධිපත්‍ය මූලික සමාජයක් වූ බැවින්, බොහෝ විට පිරිමි දරු උපත් අපේක්ෂා කෙරුණි), දරු උපත් සහ ළමා විය පහසු දෙයක් නොවිණි. එකල, අද මෙන් නවීන වෛද්‍ය පහසුකම් නොතිබුන හෙයින්, මව්වරුන් විසින් දරුවන් බිහිකිරීමේදී මවට සහ අළුත උපන් දරුවාට, කුඩා ළමුන්ට සහ ළදරුවන්ට වූ අවදානම ඉහළ එකක් විය. බොහෝ සංස්කෘතීන් තුළ පාරම්පරික වෙදකම්, අනර්ථකාමී බලවේගවලින් බේරාගනු පිණිස සුරයක් වැනි දෙයක් බැඳගැනීම ආරක්ෂාව පිණිස කළහ.

ඔවුන් දරුවන්ව අපේක්ෂා කළත්, ඔවුන්ට හිමිවූයේ අඩු සමාජ පිළිගැනීමක් වූ අතර, ඔවුන්ව දාසයෙකුට වඩා උසස් ස්ථානයක් දෙනු නොලැබුණි. (ගලාති 4:1,2). ග්‍රීක-රෝමානු සමයේදී, ආබාධිතව උපන්නවුන් හෝ අප්‍රසන්න පෙනුමක් තිබූ දරුවන්ව අනතුරු ආදියට මුහුණ පාන්නට සැලැස්වීම හෝ ගඟට විසිකර දැමීම පවා කරන්නට යෙදුනි. පිරිමි දරුවන්ව ගැහැණු දරුවන්ට වඩා අගය කෙරුණි. ඇතැම් අවස්ථාවලදී ස්වභාව ධර්මයේ බලවේගවලට හසුවී ගැහැණු දරුවන්ව මිය යන්නට සැලැස්වූහ. ඇතැම් විට මේ ආකාරයෙන් අත්හැර දමන ලද ළදරුවන්ව මුදවාගෙන ඔවුන්ව ඇති දැඩි කළ අවස්ථා ඇතත්, ඔවුන් එසේ ඇති දැඩි කරන්නේ පසුව වහලුන් ලෙස විකුණා දැමීම පිණිසය.

යේසුස්වහන්සේ කී බවට මාර්ක් 9හි සඳහන් ස්වර්ග රාජ්‍යය, ළමයෙකු සේ පිළිගන්න යන කියමන ගෝලයන්ට වැටහුන බවක් පෙනෙන්නට නැත. (මාර්ක් 9:33-37). දරුවන්ව ආශිර්වාද ලබනු පිණිස යේසුස්වහන්සේ වෙතට ගෙන ආ අයට මෙම අවස්ථාවේදී ඔවුහු තරවටු කළහ. ඇතැම් විට මෙවැනි සුළු සුළු දේවල් කරන්නට උන්වහන්සේට කාලය නැතැයි ඔවුන් සිතන්නට ඇත.

ඔවුන්ට සම්පූර්ණයෙන්ම වැරදී ඇත. යේසුස්වහන්සේ කෝප විය. මාර්ක්ගේ පොත පුරාවටම, යේසුස්වහන්සේ කැපී පෙනෙන ලෙස මිනිසුන්ට ප්‍රතිචාර දැක්වූ අතර, එක් වැදගත් ඉගැන්වීමක් වන්නේ, උන්වහන්සේ ඉතා තදබල ලෙස ප්‍රතිචාර දැක්වූ අවස්ථාවක් වන්නේද ළමුන්ව උන්වහන්සේගෙන් ඉවත් කොට තැබීමට තැත් කළ මිනිසුන් කෙරෙහිය.

උන්වහන්සේ තද බල ලෙස අවධාරණය කළේ ඔවුන් ළමුන්ට බාධකයක් වන පරිදි නොසිටිය යුතු බවය. ඒ ඇයි? දෙවියන්වහන්සේගේ රාජ්‍යය ඔවුන්ට අයිතිවන බැවිණි. එය යමෙක් පිළිගත යුත්තේ ළමයෙකුගේ ආකල්පයෙන් සහ අපේක්ෂාවන් තුළිනි. මෙය ඉතා සරල ලෙස, අසීමිතව දෙවියන්වහන්සේ කෙරෙහි විශ්වාස කළ යුතු බව පෙන්නුම් කරන්නක් විය හැක.

“ක්‍රිස්තු චරිතයට අසමාන ඔබේ චරිතය තුළින් යේසුස්වහන්සේව වැරදි ලෙස නියෝජනය නොකරන්න. ඔබේ උදාසීනත්වය හෝ ඔබේ පරුෂ භාවය හේතුවෙන් කුඩා ළමුන් උන්වහන්සේගෙන් ඉවත් කර නොතබන්න. ඔවුන් ස්වර්ගයෙහි සිටියා නම් එය එතරම් සුන්දර ස්ථානයක් නොවේ යන හැඟීම ඔවුන් තුළ ඇතිවීමට කිසිවිටෙකත් ඉඩ නොදෙන්න. ආගම යනු ළමුන්ට අවබෝධ කරගත හැකි දෙයක් නොවේ යන අදහස කිසිවිටෙක පැවසීම සුදුසු නොවන අතර, ඒ අයට ඔවුන්ගේ ළමා කාලයේ ක්‍රිස්තුස්වහන්සේව පිළිගැනීම ඔවුන්ගෙන් අපේක්ෂා නොකරන ලෙස ක්‍රියා නොකරන්න. ක්‍රිස්තුස්වහන්සේගේ ආගම නිතරම ශෝකයෙන් සිටිය යුතු ආගමක් ලෙස ඔවුන් තුළ බොරු හැඟීමක් ඇති නොකළ යුතු අතර, ජීවිතයේ සතුටුදායක දේවල්, ගැළවුම්කරු වෙතට පැමිණි විට අත්හැරිය යුතුය යන බොරුවද නොපැවසිය යුතුය. —Ellen G. White, _The Ministry of Healing_, pp. 43, 44.

`ඔබ අවට සිටින ඕනෑම ළමයෙකුට යහපත් අන්දමට යේසුස්වහන්සේව අනාවරණය කළ හැක්කේ කෙසේද?`