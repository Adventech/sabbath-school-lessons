---
title:  පහන සහ කුරුණිය
date:   24/07/2024
---

`කියවන්න: මාර්ක් 4:21-23. පහන පිළිබඳව උපමාවේදී යේසුස්වහන්සේගේ විශේෂයෙන් අවධාරණය කළේ කුමක්ද?`

යේසුස්වහන්සේගේ කාලයේ, ලෝකයේ එම ප්‍රදේශයේ තිබූ නිවාස පිහිටි ස්ථාන සහ පුද්ගලයාගේ වත්කම අනුව, යෙදූ ගොඩනැගිලි ද්‍රව්‍යවල සහ ගෘහයේ ප්‍රමාණය වෙනස්විය. එම කාලයේ ගොඩනැගූ නිවාස බොහෝ විට ග්‍රීක්වරුන්ගේ ගෘහනිර්මාණ ශිල්පය අනුගමනය කළ බැවින් මැද මිදුලකින් යුතුව, එකිනෙකාට අවශ්‍ය පරිදි, එවක පැවති නවීනත්වයේ මිනුම් දඬු ඔස්සේ නොයෙක් මාදිලියෙන් ගොඩනැගූහ. නොඑසේනම්, ගොවියෙකුට අයත් කුඩා නිවාසයක් පිළිබඳව යේසුස්වහන්සේ පවසනවා විය හැක. ලොකු හෝ කුඩා නිවසක් වේවා, ප්‍රධාන කාර්යය නම් අදාලවන ප්‍රතිපත්තියයි. යම් දිනෙක යේසුස්වහන්සේ පිළිබඳව වන සත්‍යය එළිදරව් වනු ඇත.

මාර්ක් 4:21 තුළින් යේසුස්වහන්සේ ප්‍රශ්න දෙකක් විමසා සිටින සේක. පළමුවන ප්‍රශ්නයට අපේක්ෂිත පිළිතුර වන්නේ නැත යන්නයි. “පහත ගෙනෙන්නේ කුරුණිය යට හෝ ඇඳ යට හෝ තබන පිණිසද?” දෙවන ප්‍රශ්නයට බලාපොරොත්තු වන පිළිතුර වන්නේ ඔව් යනුවෙනි. “පහන් රුක උඩ තැබීමට නොවේද?” යේසුස්වහන්සේ, උන්වහන්සේ අදහස් කළ කරුණ ඉටු කරගනු පිණිස යොදාගත් ක්‍රමවේදය අතිශයින්ම මෝඩ මෙන්ම හාස්‍යජනක එකක් සේ පෙනී යනු ඇත. පහන් ඇත්තේ ආලෝකය බැබලවීමට වන බැවින්, එසේ නොවෙන්නේ නම් එය නිෂ්ඵල දෙයක් වනු ඇත. රහස් ප්‍රසිද්ධියට පත්වන බව පෙන්වමින් මාර්ක් 4:22 හි උපමාව පැහැදිලි කර ඇත. තම විද්‍යුත් තැපෑල හෝ පරිඝනකය තුළට අනවසරයෙන් යමෙක් ඇතුළුවීමේ අත්දැකීම් ලැබූ අයට, රහස් ප්‍රසිද්ධ වීම පිළිබඳව සහ ඊට ඇති ඉඩකඩ පිළිබඳව ඉතා හොඳින් අවබෝධ වනු ඇත. එනමුත්, යේසුස්වහන්සේ මෙහි සඳහන් කරන්නේ ශුභාරංචිය පිළිබඳවය.

`කියවන්න: මාර්ක් 4:24,25. කුරුණිය පිළිබඳ උපමාව තුළින් යේසුස්වහන්සේ ප්‍රකාශ කළ පාඩම කුමක්ද?`

ලෝකයේ බොහෝ ප්‍රදේශවල, නැවුම් නිෂ්පාදන පොළට ගෙනවිත් අලෙවි කරති. තමන් අලෙවි කරන භාණ්ඩ මැනීම සඳහා උපකරණ වෙළෙඳුන් ළඟ ඇත. භාණ්ඩ මිලදී ගන්නාවූ තැනැත්තාගේ සිත සතුටුවන පිණිස භාණ්ඩ මැනීමෙන් පසුව එම භාණ්ඩ වර්ගයෙහි තව ස්වල්පයක් එකතු කිරීම, බොහෝ රටවල වෙළඳුන්ගේ පුරුද්දක් වන අතර, තමන්ට සාධාරණයක් වූ බවට පාරිභෝගිකයාද සිතයි. හොඳ වෙළෙඳුන් තමන්ගෙන් මිලදී ගන්නාවූ අයට සලකන අන්දම යේසුස් වහන්සේ උදාහරණයකට ගනිමින්, සත්‍යයට විවෘතව සිටීම පිළිබඳව පැහැදිලි කළසේක. යමෙක් විවෘතව ආලෝකය අනුගමනය කරන්නේ නම්, ඔහුට හෝ ඇයට තව තවත් වැඩියෙන් ලැබෙනු ඇත. එනමුත්, යමෙක් ආලෝකය ප්‍රතික්ෂේප කරන්නේ නම්, ඔවුන්ට කලින් තිබූ දේ පවා අහිමි වේ.

`ඔබ මැන දෙන මිණුම් දණ්ඩෙන්ම, ඔබටත් මැනදෙනු ලබනවා යන ප්‍රතිපත්තිය අපට වඩා හොඳින් අවබෝධ කරගත හැක්කේ කෙසේද? ඔබ අනුන් සමග කරන සෑම ගණුදෙනුවකදීම, මේ පිළිබඳව සිතන්න.`