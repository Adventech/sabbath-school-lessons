---
title:  බීජ වැපිරීමේ උපමා
date:   25/07/2024
---

`කියවන්න: මාර්ක් 4:26-29. මෙම උපමාව ප්‍රධාන වශයෙන් අවධානය යොමුකරන්නේ කුමකටද?`

මාර්ක්ගේ ශුභාරංචියේ බොහෝ විට, මතෙව් හෝ ලූක් ශුභාරංචිවල හෝ එම ශුභාරංචි දෙකම තුළ සමානාත්මතාවයන් ඇත. නමුත් මෙම උපමාව එවැනි ඝනයේ එකක් නොවේ. එය මාර්ක්ගේ ශුභාරංචියට පමණක් විශේෂිත වූවකි. මෙම ඉතා කෙටි උපමාවේ අවධාරණය කර ඇත්තේ වර්ධනය වන්නාවූ ක්‍රියා මාර්ගයයි. දෙවියන්වහන්සේගේ රාජ්‍යයේ කටයුතු වන්නේ මේ ආකාරයෙන් යයි යේසුස්වහන්සේ පෙන්නුම් කරනසේක. මනුෂ්‍යයන් හට කිරීමට වැඩ කොටසක් ඇති නමුත් සැබෑ වර්ධනය සිදුකරන්නේ දෙවියන්වහන්සේ විසිනි. එය නිමක් නැති ක්‍රමවේදයක් නොවේ. ධාන්‍ය පැසුන විගස කථාව ක්ෂණික අවසානයකට පැමිණෙයි. එය ක්‍රිස්තුස්වහන්සේගේ දෙවන පැමිණීමත් සමගම, ලෝක ඉතිහාසයේ අවසානය පැමිණෙනවා මෙන්ය.

`කියවන්න: මාර්ක් 4:30-32. අබ ඇටයේ උපමාව තුළින් ඉතා වදැගත් ලෙස අවධාරණය කරනු ලබන්නේ කුමක්ද?`

ඉතා කුඩාවූ යමක්, සැලකිය යුතු අන්දමේ දෙයක් ලෙස වර්ධනය වන අන්දම පිළිබඳව මෙම උපමාව තුළින් අවධාරණය කරනු ලබයි. සාමාන්‍යයෙන්, අබ ඇටයක විෂ්කම්භය වනුයේ මිලිමීටර් 1ක් හෝ 2ක් පමණි. මෙහි විස්තර කෙරෙන අබ වර්ගය කළු පැහැති අබ විය හැකි අතර, එයින් එක් ග්‍රෑමයක් සඳහා අබ ඇට 700ක් පමණ අවශ්‍යවේ. මෙය ලොවේ ඇති කුඩාම බීජය නොවුණත්, එමගින් ඇතිවන පැලෑටිය පිළිබඳව සැලකිලිමත් වුවහොත්, එම බීජයෙන් හටගන්නා වෘක්ෂය මීටර් තුනක් පමණ උසට වැඩේ. යේසුස්වහන්සේ සනිටුහන් කරගෙන තිබූ කරුණක්වන්නේ ඇතැම් අබ ගස් වල අතු මත පක්ෂීන් පවා කූඩු තනන බවය. මෙහි අවසාන සඳහන, ගීතාවලිය 104:12 පෙන්නුම් කරන ඉඟියක් වන අතර, මෙය දානියෙල් 4:10-12 වන කොටස පිළිබඳවද වන ඉඟිකිරීමක් විය හැක. ගීතාවලිය 104හි ලෝකය මැවීම පිණිස දෙවියන්වහන්සේට තිබූ බලය පිළිබඳව සඳහන් වන අතර, දානියෙල් 4 වන පරිච්ඡේදයෙන් නෙබුකද්නේසර් රජුව පෙන්නුම් කරනු ලබන්නේ මුළු ලොවටම සෙවන සහ ආහාර සපයන අති විශාල වෘක්ෂයක් ලෙසය.

යේසුස්වහන්සේ මෙහිදී පෙන්වා දෙන කරුණ වන්නේ, ඉතා කුඩාවට ආරම්භවූ දෙවියන්වහන්සේගේ රාජ්‍යය අති විශාලව සහ සිත්කාවදින ලෙස වර්ධනය වන බවය. යේසුස්වහන්සේගේ කාලයේ සිටි මිනිසුන්, බොහෝ විට ගලීලයේ සිට පැමිණ, දූවිලිවලින් වැසීගත්, තැනින් තැන, තම ගෝල පිරිසත් සමග ගියාවූ දේශකයාව සුළු කොට තකන්නට ඇති නමුත්, කාලයත් සමග උන්වහන්සේගේ දයාවේ රාජ්‍යය මුළු ලොව පුරා පැතිරෙන්නට විය.

`“රාජ්‍යයේ මේ ශුභාරංචිය සියළු ජාතීන්ට සාක්ෂියක් පිණිස ලොව මුළුල්ලේ ප්‍රකාශ කරනු ලබන්නේය. එවිට අන්තිමය පැමිණෙන්නේය.” (මතෙව් 24:14). යේසුස්වහන්සේ එම අනාවැකිය ප්‍රකාශ කළ අවධියේ කිතුනු සභාව පැවති අන්දම පිළිබඳව සිතා බලන්න. මෙය මෙතරම් වැදගත් සහ ඇදහිල්ල තහවුරු කරන අනාවැකියක් වන්නේ ඇයි?`