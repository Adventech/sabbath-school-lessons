---
title:  ප්‍රතික්ෂේප කිරීම සහ පිළිගැනීම
date:   31/07/2024
---

`කියවන්න: මාර්ක් 6:1-6. යේසුස්වහන්සේගේ ගමේ විසූ සෙනඟ උන්වහන්සේව ප්‍රතික්ෂේප කළේ ඇයි?`

සාමාන්‍යයෙන් කුඩා නගරයකින් පැමිණෙන කෙනෙක් ජනප්‍රියත්වයට පත්වුවහොත් එම නගරයේ සිටින අය එම ජනප්‍රියතාවය බුක්ති විඳිමින් ප්‍රීතියට පත්වෙති. නමුත් නාසරෙත්හි එසේ සිදු නොවුනි. යේසුස්වහන්සේ ගුරුවරයකු සහ සුවකරන්නෙකු ලෙස උන්වහන්සේගේ සාර්ථකත්වය දැකීමෙන් ඔවුහු අමනාපයටත් මවිතයටත් පත්වූහ. උන්වහන්සේ ගොඩනැගිලි කම්කරුවෙකුව සිට ගුරුවරයෙකු ලෙස වෙනස්වීම, පිළිගැනීමට අති දුෂ්කර දෙයක් විය. ඇතැම් විට, උන්වහන්සේගේ ප්‍රාතිහාර්යය බොහොමයක් කපර්ණවුමේ සිදුකිරීම සම්බන්ධයෙන්, ඔවුන්ගේ සිත් තුළ වෛරයක් ඇතිවන්නට ඇත (ලූක් 4:23 බලන්න). තවද මේ වන විට උන්වහන්සේ සිය පවුලේ උදවිය සමග එකඟ නොවන්නාවූ අවස්ථා තිබුණි (මාර්ක් 3:31-35).

`කියවන්න: මාර්ක් 6:7-30. ගෝලයන් දොළොස්දෙනාගේ මෙහෙය, යොහන් බව්තීස්තගේ හිස ගසා දැමීමේ සිද්ධියත් අතර ඇති පරස්පරය වන්නේ කෙසේද?`

මාර්ක්ගේ ශුභාරංචියේ සඳහන් තුන්වන කථා මැද කථාව මෙයයි (3 වන පාඩම බලන්න). ගෝලයන් දොළොස් දෙනා යේසුස්වහන්සේගේ පණිවුඩය රැගෙන සෑම ප්‍රදේශයක් කරාම පිටත්ව යාම යොහන් බව්තීස්තව සිරගතකොට නිශ්ශබ්ද කිරීම එකිනෙකාට පරස්පරවූ සිද්ධීන් දෙකකි. වැඩි බරක් නොගෙන ඉතා සැහැල්ලුවට ගමන් කරන ලෙසත්, ඔවුන්ගේ නඩත්තුව වෙනත් අයගෙන් අපේක්ෂා කරන ලෙසටත් ගෝලයන්ට දන්වනු ලැබුණි. මෙම උපාය මගින්, ධර්ම ප්‍රචාරක මෙහෙයේ යෙදෙන්නන්ට ඔවුන් ප්‍රේමය කරන්නාවූ පුද්ගලයන් කෙරෙහි රඳා පවතින්නට සිදුවන අතර, එය තුළින් ඔවුන්ගේ පණිවුඩය අවශ්‍ය කරන පුද්ගලයන් සහ ඔවුන් අතර බැඳීමක් ඇතිවීමට උපකාර වේ.

එනමුත්, යොහන් බෞතීස්තට එවැනි බැඳීමක් හෙරෝද් සහ ඔහුගේ පවුලේ අය සමග නොවීය. කුමන්ත්‍රණකාරී හෙරෝදියස්, හෙරෝද්ගේ දෙගිඩියාවෙන් සහ අධික කාම තෘෂ්ණාවෙන්, අනිසි වාසි ලබාගෙන සිදුකළ යොහන්ගේ මරණය පිළිබඳව මවිතය දනවන පරිද්දෙන් සවිස්තරාත්මකව පවසා ඇත. හෙරෝදියස්ගේ දියණිය නින්දාසහගත සැලැස්මට අස්වාභාවික ඉල්ලීමක් එක්කරමින්, තැටියක් මත තබා යොහන්ගේ හිස ඉල්ලා සිටියාය.

යොහන්ගේ කාහල නාදය නිශ්ශබ්ද කරනු ලැබුවේ, යොහන් මුලදී කළාක් මෙන්, ගෝලයන් දොළොස්දෙනා පසුතැවිල්ලට මනුෂ්‍යයන් කැඳවීම ආරම්භ කළ අවස්ථාවේදීය. යොහන්ගේ මරණය යේසුස්වහන්සේට වන්නට යන දෙයෙහි පෙරනිමිත්තක් බඳු විය. යොහන්ව මරණයට පත්කිරීමෙන් පසුව, භූමදානය කළද, ඔහු මරණයෙන් උත්ථාන වූ බවට වාර්තා වුණි. (මාර්ක් 6:14-16, 29) යේසුස්-වහන්සේද ඉදිරියේදී උත්ථානය වනු ඇත (මාර්ක් 15 සහ 16). මෙම සමානාත්මතාවයන් පෙන්නුම් කරන කථාන්තර තුළින් යේසුස්වහන්සේට සහ උන්වහන්සේගේ අනුගාමිකයන්ට ඇතිවන්නට යන අර්බුද පිළිබඳව පෙන්නුම් කරයි.

`ඔබව කවදා හෝ යේසුස්වහන්සේව මෙන් ප්‍රතික්ෂේප කොට ඇත්ද, නොඑසේනම්, අවබෝධ කරගැනීමට අපහසු අර්බුදයකට මුහුණ පා තිබේද? ඊළඟ වතාවක මෙවැනි දෙයක් ඔබට සිදුවුවහොත් ඔබට නිසි ලෙස සූදානම් විය හැකි පරිදි, එම අත්දැකීම් තුළින් ඔබ ඉගෙනගත්තේ කුමක්ද?`