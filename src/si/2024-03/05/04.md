---
title:  යේසුස්වහන්සේ සමග රෝලර් කෝස්ටරයක (ජීවිතයේ උස් පහත් අවස්ථා)
date:   30/07/2024
---

`කියවන්න: මාර්ක් 5:21-24. යායිරස් පිළිබඳව කැපී පෙනෙන ලක්ෂණ මොනවාද?`

යායිරස් වැනි ආගමික නායකයන් සාමාන්‍යයෙන් යේසුස්වහන්සේගේ මිතුරන් නොවූහ (මාර්ක් 1:22; මාර්ක් 3:2,6 සහ ලූක් 13:14 බලන්න).

බොහෝ විට ඔහු තම අසීරු තත්වයෙන් ගැළවීම ලබන්නට ඕනෑම දෙයක් කිරීමට සූදානම්ව සිටියා විය හැක. මෙම අසරණ භාවය හේතුවෙන්ම යායිරස් යේසුස්වහන්සේ ඉදිරියේ දනින් වැටීම කදිම උදාහරණයකි. ඔහුගේ ආයාචනය ඕනෑම දෙමාපියෙකුට අවබෝධ කරගැනීමට පුළුවන. ඔහුගේ දියණිය මරණාසන්නව සිටියාය. නමුත්, යේසුස්වහන්සේට ඔහුට උපකාර කළ හැකි බවට විශ්වාසයක් ඔහුට තිබුණි. යේසුස්වහන්සේ කිසිත් නොකියාම පියා සමග ඔහුගේ නිවස කරා පිටත් වූවේය.

`කියවන්න: මාර්ක් 5:25-34. යායිරස්ගේ නිවස කරා යමින් සිටි ගමනට ඇතිවූ බාධාව කුමක්ද?`

මෙම කථාව විගසම තවත් දිසාවකට සහ වෙනත් ජවනිකාවකට වෙනස්වේ. මෙම සානුකම්පිත සිද්ධියේදී, එක් ස්ත්‍රියක් වසර 12ක් තිස්සේ රෝගයකින් දරුණු ලෙස පීඩා විඳි අයෙකි. යායිරස්ගේ මෙම කථාව සහ ස්ත්‍රියගේ කථාව මාර්ක් පොතේ ඇති දෙවන කථා මැද කථාවකි (බලන්න මාර්ක් 3:20-35). මෙම කථාවේදී පරස්පර ස්වභාවයන් ඇති, යායිරස් සහ ස්ත්‍රිය සරණ පතා යේසුස්වහන්සේ වෙතට පැමිණියහ.

ස්ත්‍රිය යේසුස්වහන්සේගේ පිටුපසින් පැමිණ, උන්වහන්සේගේ වස්ත්‍රය ස්පර්ශ කළාය. ක්ෂණිකව ඇය සුවපත් විය. නමුත් යේසුස්වහන්සේ නැවතී, “මාගේ වස්ත්‍රවලට අතගැසුවේ කවුදැ”යි ඇසූ සේක?

බොහෝ රෝගාතුරව සිටි ස්ත්‍රිය, ක්ෂණිකව සුවය ලැබුවාය. එනමුත්, සිදුවූ දෙයින් යේසුස්වහන්සේ උදහසට පත්වන්නට ඇතැයි සිතා ඇය බියට පත්වූවාය. ඇගේ සිතෙහි වූ හැඟීම් විවිධාකාරවූ අතර, ක්ෂණික විපර්යාසයකටද පත්විය. යේසුස්වහන්සේට සුවකිරීමට අවශ්‍ය වූයේ ඇගේ ශරීරය පමණක් නොව, ඇගේ ආත්මයද නිරෝගිමත් කිරීමට උන්වහන්සේට අවශ්‍ය විය.

නැවත යායිරස් වෙත පැමිණෙමු (මාර්ක් 5:35-43). සිනගෝගයේ නායකයෙකු වූ ඔහුගේද සිතෙහි විවිධාකාර, එකිනෙකට වෙනස්වූ හැඟීම් ඇතිවිය. පේත්‍රැස්, යාකොබ්, යොහන් සහ දැරියගේ දෙමාපියන් හැර වෙන කිසිවෙකුට ඇතුළුවීමට උන්වහන්සේ ඉඩදුන්නේ නැත. දැරිය මැරී නැති බවත් ඇය නින්දේ පසුවන බවත් යේසුස්වහන්සේ පැවසූ සේක. එහි විලාප නගමින් සිටි සියළුදෙනාවම ඉවත් කොට, මියගිය දැරියගේ සිරුර තබා තිබූ කාමරයට උන්වහන්සේ ගියසේක. යේසුස්වහන්සේ ඇගේ අතින් අල්ලා, “තලිතා කුම්” යනුවෙන් පැවසූ සේක. මාර්ක් මෙම වචන පරිවර්තනය කර ඇත්තේ, “යෞවනිය නැගිටින්න” යනුවෙනි. ඇත්ත වශයෙන්ම (Talitha) තලිතා යන වචනයෙහි සැබෑ අර්ථය වන්නේ ‘බැටළු පැටියා’ යනුයි. මෙම වචනය ගෙදර තුළ එම දරුවාට ඇති ආදරය පෙන්නුම් කිරීම පිණිස තබා තිබූ සුරතල් නමක් විය හැක. මේ දේවල් රහසිගතව තබාගන්නා ලෙස දෙනු ලබන විධානය මාර්ක් ශුභාරංචිය පුරාවටම දැකිය හැකි එළිදරව් කිරීමේ / රහස්‍ය භාවය පිළිබඳව වන රටාවක ස්වරූපය වන අතර, යේසුස්වහන්සේ කවුරුන්ද යන වග මාර්ක් තුමන් පෙන්වා දෙන්නාසේම, අවසානයේදී උන්වහන්සේව සඟවා තැබීමට කිසිසේත් නොහැකි වනු ඇත.