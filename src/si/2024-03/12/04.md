---
title:  කුරුසිපත් කිරීම
date:   17/09/2024
---

`මාර්ක් 15:21-28 කියවන්න. කෙතරම් භයානක සහ වේදනාකාරී (උත්ප්‍රාසයක්) ඇනුම්පදයක් මෙම පාඨ තුළ දැකිය හැකිද?`

යේසුස්වහන්සේගේ දුක් පීඩා විඳීමේ ජවනිකාවේ මෙම අවස්ථාව වන විට, යේසුස්වහන්සේව මරණයට පත්කිරීම ඒකායන අධිෂ්ඨානය කරගත් මිනිසුන්ගේ නිහඬ ගොදුරක් බවට උන්වහන්සේ පත්ව සිටිසේක. යේසුස්වහන්සේව අත් අඩංගුවට ගත් මොහොත තෙක්, ශුභාරංචිය පුරාවටම දක්වා ඇත්තේ උන් වහන්සේ ක්‍රියාකාරකම්වල ප්‍රධානියා බවය. නමුත් දැන් ඔවුන්ට අවශ්‍ය දේ ඔවුහු උන්වහන්සේට කරති. උන්වහන්සේ ශක්තිමත් සංචාරක දේශකයෙක් වුවත්, උන්වහන්සේට දෙනු ලැබූ පහරදීම් හේතුවෙනුත්, ආහාරත්, නින්දත් නොමැතිව බොහෝ වේලා සිටි බැවිනුත්, උන්වහන්සේ දුර්වලව සිටි බැවින් එහි සිටි අමුත්තෙකුට උන්වහන්සේගේ කුරුසිය උසුලාගෙන යාමට සිදුවිය.

කුරුසිය සමීපයේදී උන්වහන්සේගේ වස්ත්‍ර ඉවත් කර, ඒවා හේවායන් අතර බෙදාගනු පිණිස, ඒවා කාට හිමි විය යුතුදැයි දැනගනු පිණිස පස ඇට දැමූහ (ගීතාවලිය 22:18 සංසන්දනය කරන්න). සාමාන්‍යයෙන් කුරුසිපත් කිරීම, වැඩි රුධිර වැගිරවීමකින් තොරව කරනු ලබන මරණ දණ්ඩනයකි. මනුෂ්‍යයාව කුරුසියට සම්බන්ධ කරන ඇණ ගසනු ලැබුවේ අත්ලට පහලින් පිහිටි මැණික් කටුව ප්‍රදේශයට වන බැවින් එම ස්ථානයේ ප්‍රධාන රුධිර නාල නොමැති බැවින්, රුධිර වහනය වූයේ මඳ වශයෙනි. (යොහන් 20:24-29 සංසන්දනය කරන්න). (ග්‍රීක් සහ හෙබ්‍රෙව් යන භාෂා දෙකෙන්ම “අත” යන වචනයෙන් අනුබාහුව හෙවත්, වැළමිටේ සිට මැණික් කටුව දක්වා වන කොටසද අර්ථගැන්වේ). යමෙකුට අතේ අත්ල කුරුසිය මත තබා ඇණ ගසනු ලැබුවහොත්, ශරීරයේ බර දරා සිටීමට තරම් හැකියාවක් අත්ලට නැත. එසේ කරනු ලැබුවහොත් අත්ලේ ඇති ප්‍රධාන ස්නායුවක් ඇණ ගැසීමේදී බිඳී යන බැවින් දරාගත නොහැකි තරමේ වේදනාවක් බාහුව දිගටම ඇතිවනු ඇත. ශ්වසනය අතිශයින් දුෂ්කර විය. ආශ්වාස කිරීමේදී, ඇණ ගසා ඇති පයට බරදී, බාහුව දිගු කිරීමට සිදුවීමේදී නැවත නැවත අධික වේදනා ඇතිවේ. දැඩි වෙහෙස හේතුකොටගෙන හුස්ම හිරවීම මෙවැනි අයගේ මරණයට එක් හේතුවක් විය හැක.

යේසුස්වහන්සේව කුරුසිපත් කිරීමේදී උන්වහන්සේට දැඩි සමච්චල් වලට සහ ලජ්ජා කරනු ලැබීමට මුහුණ පාන්නට සිදුවිය. මාර්ක්ගේ පොතේ එළිදරව් කිරීමේ රැ රහස් බවේ රටාවක් ඇති අතර, යේසුස්වහන්සේ රහසක් ලෙස තබාගන්නා ලෙස ඉල්ලා තිබුණේ උන්වහන්සේ යනු කවුරුන්ද යන වග පිළිබඳවය. එම නිසාම ක්‍රිස්තුස්වහන්සේට දී තිබූ, “ස්වාමීන්වහන්සේ,” “දේව පුත්‍රයාණෝ,” හෝ “ක්‍රිස්තුස්වහන්සේ,” වැනි පදවි නාම මෙම ජවනිකාව තුළ එතරම් සංඛ්‍යාවක් දකින්නට නැත.

කුරුසියේදී මෙම ස්වභාවය වෙනසකට පත්වේ. උන්වහන්සේව සඟවා තබාගත නොහැක. මෙහි ඇති (උත්ප්‍රාසය) ඇනුම්පදය වනුයේ යේසුස්වහන්සේට කවටකම් කිරීම පිණිස මෙම පදවි නාම යොදාගනිමින් කටයුතු කළේ ආගමික නායකයන් වීමයි. මෙම මිනිසුන් ඔවුන්ව වැරදිකරුවන් කරගත් අන්දම කෙබඳුද!

ඔවුන් කවටකම් කළ එක් ප්‍රකාශයක් කැපී පෙනෙන ලෙස ඇත. මාර්ක් 15:31හි සඳහන් වන්නේ, “ඔහු අනුන් ගැළවුවේය; තමාම ගළවාගන්ට බැරිය” යනුවෙනි. උන්වහන්සේ කුරුසිය මත දැන් සිටින අසරණ තත්වය උළුප්පා දැක්වීම පිණිස, උන්වහන්සේ අනුන්ට “උපකාර” කළ බවත්, (එම වචනයෙහි ග්‍රීක් අර්ථය “ගැළවීම,” “සුව කිරීම,” “බේරාගැනීම) ප්‍රකාශ කළහ. එබැවින්, ඇනුම්පදයකින් වුවද, උන්වහන්සේ ගැළවුම්කරු බව ඔවුහු පිළිගත්හ. මෙම ඇනුම්පදය තවදුරටත් පෙන්වාදෙන්නේ, උන්වහන්සේව ගළවාගන්නට උන්වහන්සේට නුපූළුවන් වූයේත්, උවමනාවක් නොතිබුණේත්, කුරුසිය මත උන්වහන්සේ අනුන්ව ගළවාගනිමින් සිටි බැවිනි.

`යොහන් 1:1-3 කියවන්න. මෙම ඡේදය තුළින් මාර්ක්ගේ පොතේ කුරුසිපත් කළ බව සඳහන් වන යේසුස්වහන්සේ පිළිබඳව කල්පනා කරන්න. ක්‍රිස්තුස්වහන්සේගේ මරණය පිළිබඳව අපේ මනස බාරගන්නේ කුමන ආකාරයකින්ද?