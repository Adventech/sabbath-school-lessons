---
title:  කන්ද සහ ජන සමූහයා
date:   13/08/2024
---

`කියවන්න: මාර්ක් 9:1-13. යේසුස්වහන්සේ සමග එක් රාත්‍රියක් සිටීමෙන්, පේත්‍රැස්, යාකොබ් සහ යොහන් යන අය කුමක් දුටුවෝද?`

මාර්ක් 9:1හි යේසුස්වහන්සේ සඳහන් කළේ උන්වහන්සේ සමග සිටි සමහරෙක් දෙවියන්වහන්සේගේ රාජ්‍යයේ බලයෙන් පැමිණෙනු දකින තෙක් මරණය අත්විඳින්නේ නැති බවය. උන්වහන්සේ පේත්‍රැස්, යාකොබ් සහ යොහන්ව උස් කඳු මුදුනකට තනිවම ගෙන ගිය විට, දින කිහිපයක් තුළ එම අනාවැකිය සම්පූර්ණ විය. එහිදී උන්වහන්සේ, ඔවුන් ඉදිරියේ ස්වර්ග රාජ්‍යයේ ඇති තේජසින් යුක්තව අන්වෙසකට පත්වූ සේක.

එලියා සහ මෝසෙස් ස්වර්ග රාජ්‍යයේ සිට පැමිණ යේසුස්වහන්සේ සමග සංවාදයෙහි යෙදුනාහ. ලූක් සඳහන් කරන්නේ, ඔවුන් යේසුස්වහන්සේගේ ඉකුත්වීම පිළිබඳව, එනම් උන්වහන්සේ යෙරුසලමේදී සිදුකරන්නට යන දේ පිළිබඳව සාකච්ඡා කළ බවයි. (ලූක් 9:30, 31). එබැවින් මෙම තේජසේ දසුන, කුරුසිය මත යේසුස්වහන්සේගේ මරණය හා සමග සම්බන්ධව පවතී (මාර්ක් 9:9 සමග සංසන්දනය කරන්න). ගෝලයන් උන්වහන්සේව කුරුසිපත් කරනු දකින විට, එමගින් බලාපොරොත්තුව ඇතිකරනු ලබයි.

පසුදා උදෑසන කඳු මුදුනින් පහලට පැමිණෙන විට එම ගෝලයන් තිදෙනා, එලියාගේ ප්‍රථමයෙන් පැමිණීම පිළිබඳව විචාලෝය. බොහෝ විට, මෙසියස්වහන්සේගේ පැමිණීමට ප්‍රථමයෙන් එලියා පැමිණෙනු ඇතැයි එකල තිබූ පොදු අපේක්ෂාව හේතුකොටගෙන විය හැක (සංසන්දනය කරන්න මලාකි 4:5,6). යේසුස්වහන්සේ පිළිතුරු දෙමින්, දැනටමත් එලියා පැමිණ ඇතැයි පැවසුවේ යොහන් බව්තීස්ත පැවසූ කරුණක් උපුටා දක්වමිනි. ඔවුන් යොහන්ව මරා දැමුවාසේම, ඔවුන්ගේ අත්වලින් යේසුස්වහන්සේවද මරණයට පත්කරනු ලබන නමුත්, දින තුනකට පසු උන්වහන්සේ නැවත උත්ථාන වනු ඇත.

තේජසේ රාත්‍රියෙන් පසු, කඳු පාමුල වූ දර්ශනය කණගාටුදායක සහ අවුල් සහගත එකක් විය (බලන්න: මාර්ක් 9:14-29). එහි සිටි ගෝලයන් නව දෙනාට යක්ෂාවේශවූ පිරිමි දරුවකු ගෙනෙනු ලැබූවත්, ඔහුව සුවපත් කිරීමට ඔවුන්ට නුපුළුවන් විය. යේසුස්වහන්සේ එම ස්ථානයට පැමිණි විට, උන්වහන්සේව හමුවනු පිණිස සියළුදෙනා උන්වහන්සේ වෙතට දුව ගියහ. යක්ෂයාගේ බලවේගය මගින් මෙම දරුවාව මැඩ පවත්වන කථාව මෙහිදී දිගහරිනු ලැබීය. යක්ෂාවේශ වීම පිළිබඳව සවිස්තරාත්මකව දැනගනු පිණිස යේසුස්වහන්සේ දිගු වේලාවක් ප්‍රශ්න කළ බව පෙනී යයි. මෙම පියාට දරාගත නොහැකි තත්ත්වයකට ඔහු පත්ව සිටි බව සහතික වශයෙන්ම පෙනෙන්නට තිබූ අතර, පියා අවිචාරයෙන් මෙන් කියා සිටියේ, “ඔබට යමක් කරන්ට පුළුවන් නම්, අපට අනුකම්පාකර පිහිට වුව මැනව” යනුවෙනි (මාර්ක් 9:22).

මෙම පුද්ගලයාගේ සැකය ප්‍රකාශ වූ අන්දම යේසුස්වහන්සේ ක්ෂණිකවම අවබෝධ කරගත්තේය. ස්වාමීන්වහන්සේගේ ප්‍රතිචාරය ව්‍යවහාරික භාෂාවෙන් ඉදිරිපත් කළහොත්, “ඔබ අදහස් කරන්නේ කුමක්ද, “ඔබට පුළුවන්නම් කියලා” (මාර්ක් 9:23). එවිට ක්ෂණිකවම, අහසින් පාත්වූ අකුණු සැරයක් මෙන්, ගැටළුවක් ඇත්තේ පුතාට පමණක් නොවන බව පියා දකී. ඔහුට අවිශ්වාසය පිළිබඳ ගැටළුවක් ඇත. ඔහුගේ පුතාට සුවය නොලැබීමට ඔහුගේ අවිශ්වාසය හේතුවක් විය හැක. එවිට අසරණවූ පියා යේසුස්වහන්සේ ඉදිරියේ දණින් වැටී, උන්වහන්සේගෙන් කරුණාවෙන් ඉල්ලා සිටියේ, “මම විශ්වාස කරමි; මාගේ විශ්වාසය මදිකමට පිහිටවුව මැනව” යනුවෙන් අමතක නොවන වදන් පෙල කියා සිටියේය. (මාර්ක් 9:24). යේසුස්වහන්සේ පිරිමි දරුවාව සුවකළ සේක.

`මම විශ්වාස කරමි; මගේ විශ්වාසය මදිකමට පිහිට වුව මැනව යනුවෙන් ඔබට පැවසීමට සිදුව ඇත්තේ කුමන වාතාවරණයකදීද? එම අත්දැකීම් වලින් ඔබ ඉගෙනගත්තේ මොනවාද?`