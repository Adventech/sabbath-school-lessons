---
title:  පැහැදිළිව දැකීම
date:   11/08/2024
---

`කියවන්න: මාර්ක් 8:22-30. අන්ධ මනුෂ්‍යයාව සුවකරනු පිණිස දෙවරක් ස්පර්ශ කිරීමට යේසුස්වහන්සේට අවශ්‍ය වූයේ ඇයි, තවද මෙම සිද්ධියෙන් පැනනැගුණ පාඩම් මොනවාද?`

යේසුස්වහන්සේ විසින් සුවකරනු ලැබූ අන්ධ පුද්ගලයන් කිහිපදෙනෙකු පිළිබඳව ශුභාරංචි තුළ වාර්තා කර ඇත. මාර්ක් 8හි සඳහන් මෙම ඡේදය හැරුණු විට, අන්ධ පුද්ගලයෙකු වූ බර්තිමේයුස් නමැත්තාව සුව කිරීම පිළිබඳව මාර්ක් 10:46-52 දක්වා වන කොටසෙහි සඳහන්වේ. අන්ධ පුද්ගලයින් දෙදෙනෙකුව සුවකිරීම පිළිබඳව මතෙව් සඳහන් කරන අතර (මතෙව් 20:29-34), යොහන් 9හි සඳහන් කරන්නේ, අන්ධව උපත ලැබූ පුද්ගලයාට සම්පූර්ණ සුවය ලැබීම පිණිස සිලෝවම් පොකුණෙන් සෝදාගැනීමට සිදුවිය යනුවෙනි.

නමුත්, මාර්ක් 8හි සඳහන් මෙ කථාව අද්විතීය එකකි. එය සඳහන්ව ඇත්තේ මාර්ක් ශුභාරංචියේ පමණක් වන අතර, සම්පූර්ණ සුවය ලබනු පිණිස ක්‍රියාකාරකම් දෙකක් සිදුකළ යේසුස්වහන්සේගේ එකම ප්‍රාතිහාර්යය විය. මෙම කථාවේ කොටසක් ලෙස, සිතේ අනුකම්පාව ඇති කරන සවිස්තරාත්මක විස්තර කිරීමක් ලෙස යේසුස්වහන්සේ අන්ධ මනුෂ්‍යයාගේ අතින් අල්ලාගෙන සුවය ලබාදෙනු පිණිස ගෙන ගිය අන්දම සඳහන්වේ. මෙම මිනිසාට තිබූ ආබාධිත තත්ත්වය පිළිබඳව උන්වහන්සේ තුළ තිබූ අනුකම්පාව පිළිබඳව යමෙකුට අවබෝධ වනු ඇත.

එනමුත්, දෙවරක් ස්පර්ශ කළේ ඇයි? ක්‍රියාකාරකම් දෙකක් අවශ්‍යවූ එකම ප්‍රාතිහාර්යය මෙය වූ අතර, එසේ සිදුවූයේ යේසුස්වහන්සේ සතුව ප්‍රමාණවත් බලයක් නොතිබුණ නිසා නොවේ. එනමුත්, එය බොහෝ විට, ආත්මික බුද්ධියක් එළිදරව් වීම පිණිස තරමක කලක් ගතවිය හැකි බව පැහැදිලි කරනු පිණිස උන්වහන්සේ උපමාවක් රඟදැක්වූවා වන්නට පුළුවන. යේසුස්වහන්සේගේ ගෝලයන්ට සිදුවන්නේ එයයි. මාර්ක් 8:22-10:52 දක්වා වන සම්පූර්ණ කොටසම, ආරම්භ වන්නේත්, අවසන් වන්නේත් යේසුස්වහන්සේ අන්ධ මනුෂ්‍යයා සුවකිරීම පිළිබඳව වන කථාවෙනි. මාර්ක් පොතේ මෙම කොටසින් විශේෂයෙන්ම යේසුස්වහන්සේ තම ගෝලයන්ට උගන්වන්නේ ඉදිරියේදී සිදුවන්නට නියමිතව තිබෙන උන්වහන්සේගේ මරණය පිළිබඳවය. උන්වහන්සේ ඒ පිළිබඳව නොයෙක් වතාවක් පැවසූ නමුත්, එය වටහා ගැනීමට ඔවුන්ට නුපූළුවන් විය. අන්ධ මිනිසාට මෙන්, ඔවුන්ටද පැහැදිලිව දකින පිණිස “දෙවරක් ස්පර්ශ කිරීම” අවශ්‍ය විය. කිසිම දැක්මක් නැති ගෝලයන්ට පෙනීම ස්ථාපිත කිරීම, රූපකයක් හෙවත් උපමාවක් බඳුවිය.

ගුරුවරු ප්‍රශ්න වලට ප්‍රියකරති. බොහෝ විට ශිෂ්‍යයන්ගේ අවබෝධතාවය විවර කිරීමට ඇති යතුරක් මෙන් ඒවා ක්‍රියාත්මක වේ. මාර්ක් 8හි මෙම ඡේදය තුළ, පොතෙහි හැරවුම් ලක්ෂය මතුවී ඇත. මෙම නිගමනය, විශේෂ ලක්ෂණ තුනක් මගින් සනාථ කෙරේ. පළමුවැන්න වනුයේ උන්වහන්සේගේ අනන්‍යතාවය පිළිබඳව යේසුස්වහන්සේ ගෝලයන්ගෙන් ප්‍රශ්න කිරීම වන අතර එවැනි දෙයක් උන්වහන්සේ මීට පෙර සිදුකර තිබුණේ නැත. දෙවනුව, යක්ෂාවේශ නොවූ පුද්ගලයන් අතරෙන්, යේසුස්වහන්සේ මෙසියස්වහන්සේ බව කී ප්‍රථම තැනැත්තා පේත්‍රැස්ය. තුන්වෙනුව, යේසුස්වහන්සේ කවුරුන්ද යන වග එළිදරව් වූ විගස, උන්වහන්සේ යන්නේ කොයිබටදැයි පැහැදිලි කරයි. කුරුසිය කරා යන ගමනකි.

යේසුස්වහන්සේ මෙසියස්වහන්සේ බව කිසිවෙකුට නොකියන ලෙස, උන්වහන්සේ ගෝලයන්ට පැවසුවේ ඇයි? එය දේව රාජ්‍යය ගොඩනැගීමේදී වූ ප්‍රතිවිරෝධී කටයුත්තක් සේ පෙනේ. කෙසේවුවද, යේසුස්වහන්සේගේ කාලයේ “මෙසියස්” යන නාමයට දේශපාලන නැඹුරුවක් විය. එනම් රෝම පාලනය පෙරලා දැමීමයි. යේසුස්වහන්සේ එවැනි මෙසියස් කෙනෙකු වීමට නොපැමිණි බැවින්, උන්වහන්සේගේ අනන්‍යතාවය පිළිබඳව නිශ්ශබ්ද වන ලෙස ගෝලයන්ට පැවසූ සේක.

`කිසියම් තොරතුරක් කොතරම් සත්‍ය වුවත් ඇතැම් අවස්ථාවලදී කිසිත් නොකියා සිටීමේ වැදගත්කම පිළිබඳව මෙම කථාව තුළින් අපට කුමක් උගන්වනු ලබයිද?`