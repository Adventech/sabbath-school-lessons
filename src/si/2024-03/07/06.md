---
title:  නිරයේ සිටින නිරෝගී මිනිසා
date:   15/08/2024
---

`මාර්ක් 9:42-50 කියවන්න. මෙම ඡේදය තුළ යේසුස්වහන්සේගේ ඉගැන්වීම් එකට බැඳ තබන්නේ කුමකින්ද?`

පළමුවෙන්ම මෙම ඡේදය දෙස බැලූවිට පෙනීයන්නේ, යේසුස්වහන්සේගේ කිසි සමානකමක් නැති ඉගැන්වීම් වල එකතුවක් වන අතර එහි කිසිම ගැළවීමක් හෝ හේතුවක් නොමැති බවයි. නමුත් මේ දෙස සමීපව හා විපරමින් බැලුවහොත්, පසුවට එන පාඩම තුළ, පෙර අධ්‍යයනය කළ පාඩම හා සමග ප්‍රධාන වචනවලින් හෝ අදහස්වලින් ගැළවීමක් තිබෙන බව පෙනී යයි. මෙම කොටසේ කරනු ලබන ඉගැන්වීම් පියවරෙන් පියවරට ගෙනයනු පිණිස ප්‍රධාන වචන තුනක් වටා භ්‍රමණය වේ. “පාපයට හේතු” “ගින්දර” සහ “ලුනු”ය.

පළමු ඉගැන්වීම “කුඩා දරුවන්” පිළිබඳව වන අතර, මින් අදහස් කෙරෙන්නේ, අලුත් ඇදහිලිවන්තයන්ය. දේව රාජ්‍යයේදී ගුරුවරුන් හා නායකයන් හට පවරනු ලබන වගකීමක් වන්නේ මෙම අළුත හැරුණාවූ අයව විශේෂ සැලකිල්ලකින් යුතුව බලාගැනීම වන අතර, එය පුරාණ ගිවිසුම සමයේ පැවති සමාජයේ සිටි දුර්වලම අය රැකගැනීම සම්බන්ධයෙන් පැවති සාරධර්ම නීතියට සමාන වූවකි. එනම් කණවැන්දුම් ස්ත්‍රීන්, අනාථයින් සහ විදේශිකයින්ද වේ. යේසුස්වහන්සේ මෙහිදී අතිශයෝක්තියෙන් කථා කරමින්, පවසා සිටියේ, “මේ බාලයන්ගෙන් එකෙකුටවත්” පව්කිරීමට ඉඩ සලස්වන්නෙක් සිටීනම්, ඔහු මුහුදේ ගිල්වා දැමීම යහපතැයි කීසේක.

මෙහි ඇති ප්‍රධාන වාක්‍ය ඛණ්ඩය වන “පව් කිරීමට ඉඩසලසන්නේ නම්” යන්න මෙම ඡේදයෙහි ඇති දීර්ඝතම ඉගැන්වීම හා සම්බන්ධව පවතී. මෙහිදී ප්‍රහේලිකා දෙකක් පාඨකයාට හමුවේ. පළමුවැන්න නම් යේසුස්වහන්සේ මිනිසුන්ට තමන්ගේ අත් හෝ පාද කපා දමන ලෙසත්, ඇස් උගුල්ලා දමන ලෙසත් ඇත්තටම උගන්වනවාද? උන්වහන්සේ සදහටම ඇවිලෙන නිරයක් පිළිබඳව උගන්වනවාද? පළමුවන ප්‍රශ්නයට පිළිතුර වන්නේ නැත යනුයි, එනම් ශරීර අංග කපාගන්නා ලෙස යේසුස්වහන්සේ උගන්වන්නේ නැත. මෙවැනි ඉගැන්වීම් යුදෙව් ආගම් තුළද ප්‍රතික්ෂේප කර තිබුණි. (ද්විතීය කථාව 14:1; 1 රාජාවලිය 18:27, 28 සංසන්දනය කරන්න). ස්වාමීන්වහන්සේ, උගන්වන කරුණක් සනාථ කරනු පිණිස අතිශයෝක්තියෙන් පවසා ඇත. අතක්, කකුලක් හෝ ඇසක් අහිමිවීම භයානක දෙයක් නම්, කිතුනු දහම අදහන්නෙකු පව් කිරීම කෙතරම් විනාශකාරී දෙයක් වනු ඇත්ද?

දෙවන ප්‍රශ්නයටද ලැබෙන්නේ නැත යන පිළිතුරයි; නැත, යේසුස්වහන්සේ සදහටම ඇවිලෙන නිරයක් පිළිබඳව උගන්වන්නේ නැත. අප එය දන්නේ කෙසේද? පළමුව, මෙම ඡේදය තුළ හාස්‍ය දනවන කොටසක් ඇත. මනුෂ්‍යයන්, එක ඇසක්, එක අතක් හෝ එක කකුලක් සමග ස්වර්ගීය නගරය තුළට ඇතුල්වෙනවා උපකල්පනය කරන්න. ඇත්තවශයෙන්ම මෙය අග මුල මාරුවීමක් නොවේද? නිරෝගී මිනිසා නිරයේ? හාස්‍යය එයයි. ඉතා බැරෑරුම් මාතෘකාවක් ඉගැන්වීමේදී, මෙවැනි හාස්‍ය තිබීමෙන් තේරුම් ගත යුත්තේ, ඇතැම් කරුණු ඉගැන්වීමේදී යේසුස්වහන්සේ අතිශයෝක්තිය යොදාගනිමින් කරුණු පැහැදිලි කර ඇති බවයි. පාපය ඉතා බැරෑරුම් දෙයක් සේ සැලකිය යුත්තේ, පාපය කරනවාට වඩා අතක්, පයක් හෝ ඇසක් නැතිවීම වඩාත් යහපත් නිසාය.

නිරයේ සදාකාලිකත්වය පිළිබඳව පැවසීමේදී, ඉන් ලැබෙන ප්‍රතිඵලය හෙවත් විපාකය සදාකාලික වන නමුත්, එහි දැල්වෙන ගිනිදැල් සදාකාලික නොවේ. “මක්නිසාද දෙවියන්වහන්සේ ස්වකීය ඒකජාතක පුත්‍රයාණන් දෙන තරම්, ලෝකයට ප්‍රේමකළසේක. එසේ කළේ උන්වහන්සේ කෙරෙහි අදහාගන්න සෑමදෙනම විනාශ නොවී සදාකාල ජීවනය ලබන පිණිසය” (යොහන් 3:16). විනාශ වන්නාවූ අය සදාකාලයටම පිලිස්සෙමින් නොසිටින අතර, ඔවුන් සදහටම විනාශවී යනු ඇත. මෙහි විශාල වෙනසක් ඇත!