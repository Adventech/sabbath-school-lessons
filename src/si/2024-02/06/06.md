---
title:  සත්‍යය ජයගනී
date:   09/05/2024
---

සතුරාගේ ප්‍රහාරයන් තිබුණත්, මිහිපිට ඇති දෙවියන්වහන්සේගේ වැඩකටයුතු තේජාන්විත අග්‍ර ප්‍රාප්තියකට පැමිණෙනු ඇත. ශුභාරංචිය, “සියළු මනුෂ්‍ය ජාතීන්ටද, ගෝත්‍රයින්ටද, භාෂාවන්ටද, සෙනඟටද” ප්‍රකාශ කරනු ලබනවා ඇත. (එළිදරව් 14:6). ක්‍රිස්තුස්වහන්සේ සම්පූර්ණයෙන්ම නිරයේ බලය විනාශ කිරීමෙන් පසුව, ක්‍රිස්තුස්වහන්සේ සහ සාතන් අතර ඇති මහත් අරගලය නිමාවට පත්වේ. දෙවියන්වහන්සේගේ රාජ්‍යය නපුරට එරෙහිව ජයගන්න අතර, පාපය මුළු විශ්වයෙන්ම අතුගා දමනු ඇත. එළිදරව් 11වන පරිච්ඡේදය ආරම්භවන්නේ ප්‍රංශ විප්ලවය තුළින් ක්‍රිස්තියානි ඇදහිල්ල සහ දෙවියන්-වහන්සේ කෙරෙහි ඇති විශ්වාසය සම්පූර්ණයෙන්ම බිඳ හෙලීමට සාතන් විසින් ගනු ලබන උත්සාහය පිළිබඳව සඳහන් කරමිනි. නමුත් පරිච්ඡේදය අවසන් වන්නේ, අනෙක් බල අධිකාරීන් විනාශ කොට, දේව රාජ්‍යයේ ජයග්‍රහණය පිළිබඳව සඳහන් කරමිනි. ගිණිමය පරීක්ෂා තුළින් ගමන් කොට, ක්‍රිස්තුස් වහන්සේගේ කාර්යය සහ උන්වහන්සේගේ සත්‍යය උදෙසා පෙනී සිටින අයට ධෛර්යය සපයනු ලැබේ.

`එළිදරව් 11:15-18 කියවන්න. මෙම බයිබල් පාඨවලට අනුව, කාලයාගේ අවසානයේ හත්වන හොරණෑව වාදනය වන විට කුමන සිද්ධීන් ඇතිවේද?`

මේ ලෝකයේ රාජධානි, අපේ ස්වාමීන්වහන්සේගේ රාජධානි බවට පත්ව ඇත. නපුර පරාජය කර ඇත. යේසුස්වහන්සේ ජයග්‍රහණය කරන අතර සාතන් පරාජයට පත්වේ. ධර්මිෂ්ඨකම විශිෂ්ට ජයග්‍රහණයක් ලබයි. සත්‍යය රජකරයි. අප පහත සඳහන් උපදේශ වලට අනුගත වන්නේ නම්, අපට යහපතක්ම සිදුවේ. “මනුෂ්‍යයාගේ අධිකාරිත්වය මත යමක් ගොඩනගනු ලබන්නේද, එය බිඳ හෙලනු ලබන්නේය. නමුත්, යමක් දෙවියන්වහන්සේගේ පර්වතය නමැති වෙනස් නොවන වචනය මත ගොඩනගන්නේද, එය සදාකාලයටම පවතින්නේය.” —Ellen G. White, The Great Controversy, p. 288.

`එළිදරව් 11:19 කියවන්න. ස්වර්ගයෙහි කුමන දෙයක් විවෘත කර තිබෙනවා යොහන් තුමා දුටුවේද? ඔහු ස්වර්ගය දෙස බැලූ විට ඔහු දුටුවේ කුමක්ද?`

යොහන්ට දර්ශනය වන පරිදි ස්වර්ගයෙහි ශුද්ධස්ථානය විවෘතකර තිබුණි. ඔහු අති ශුද්ධස්ථානය වෙත නෙත් යොමා සිටි විට, ඔහු ගිවිසුම් පෙට්ටිය දුටුවේය. ස්වර්ගයෙහි ඇති මුල් සැලසුම අනුව සාදා තිබූ පරණ ගිවිසුමේ මණ්ඩපය තුළ තිබුණාවූ, ගිවිසුම් පෙට්ටියේ පියන මත, දෙවියන්වහන්සේගේ තේජාන්විත වැඩසිටීම පෙන්නුම් කරන පිණිස, දේව දූතයන් දෙදෙනෙකුගේ පිළිරූ නිමකොට තිබුණි. ගිවිසුම් පෙට්ටිය තුළ දෙවියන්වහන්සේගේ ව්‍යවස්ථාව විය. අප ඇදහිල්ල කරණකොටගෙන දේව අනුග්‍රහයෙන් ගැළවීම ලබන නමුත්, දේව නීතියට අවනතවීමෙන්, අපේ ඇදහිල්ල සත්‍යවූ එකක් දැයි පෙන්නුම් කරයි. දෙවියන්වහන්සේගේ ව්‍යවස්ථාව විනිශ්චයේ පදනම හෙවත් ප්‍රමිතිය වේ (යාකොබ් 2:12). කාලයාගේ අවසානයේදී මෙම යථාර්ථය විශේෂයෙන්ම වැදගත්වේ. (එළිදරව් 12:17, එළිදරව් 14:12 බලන්න).

`ප්‍රංශ විප්ලව සමයේ තිබූ අදේවවාදය සහ එළිදරව් 11 වන පරිච්ඡේදයෙහි සඳහන් තේජාන්විත අවසානයත් අතර ඇති පැහැදිලි පරස්පරයන් අද සිටින අපට අමතන්නේ කෙසේද?`