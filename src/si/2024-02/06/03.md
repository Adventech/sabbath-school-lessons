---
title:  අනාගතවාක්‍ය කාල වකවානු
date:   06/05/2024
---

`එළිදරව් 11:3 සහ එළිදරව් 12:5, 6, 14, 15 දානියෙල් 7:25 සමග සංසන්දනය කරන්න. මෙම අනාවැකියෙන් කී කාල පරිච්ඡේද තුළ ඔබ දකින සමානාත්මතාවයන් මොනවාද?`

සාක්ෂිකරුවන් දෙදෙනා “ගෝණි රෙදි හැඳ, එක්දහස් දෙසිය හැට දවසක් දිවැස් වැකි කියන්නෝය” (එළිදරව් 11:3). කාල පරිච්ඡේදයට අදාල කාලය මාස 42ක් ලෙස ඉදිරිපත් කර ඇති අතර, මෙම කාල පරිච්ඡේද දෙකම එක හා සමානය. මෙම කාලය තුළදී විජාතීන් (දෙවියන්වහන්සේගේ සත්‍යයට එරෙහි වන අය) ශුද්ධ නගරය පයින් පාගා දමන්නෝය (එළිදරව් 11:2). දෙවියන්වහන්සේට සතුරුව සිටින අය, දේව සත්‍යය මත දවස් 1260ක් තුළ ඇවිදිමින් සිටියහ. (42 x 30 = 1,260) අනාගතවාක්‍යමය දවසක් යනු අවුරුද්දකි. දෙවියන්වහන්සේගේ සාක්ෂිකරුවන් දෙදෙනා වන පරණ සහ අළුත් ගිවිසුම් මගින් මෙම එකම කාලයේ ඔවුන්ට එරෙහිව අනාගත වාක්‍ය පැවසූහ.

(4 වන පාඩම බලන්න) අප විසින් දැනටමත් දැක ඇති, රෝම අධිරාජ්‍යය කැඩී බිඳී ගියාට පසුව නැගී එන කුඩා අඟ මගින් දේව සෙනඟව පීඩාවට පත්කරන බව දානියෙල් 7:25හි සඳහන් වේ. “ඔහු ..... කාලයකටද කාලවලටද කාල භාගයටකද” යනුවෙන් සඳහන්ව ඇති අතර, කාලයකට යනු එක් වසරක් හෙවත් දවස් 360ක් වන බැවින් කාල තුනහමාරක් සමාන වන්නේ දවස් 1260කටය.

එළිදරව් 12:6, 13 පාඨවල දවස් 1260 පිළිබඳව පවසන්නේ, මෙම වකවානුව දේව සෙනඟට පීඩා ඇතිවන කාලයක් බවයි. එළිදරව් 12:14හි කාලය, කාලවල්, කාල භාගය පිළිබඳව සඳහන්ව ඇත. එළිදරව් 13:5න් මාස 42 පිළිබඳව කථා කරයි. මාස 42 සහ දවස් 1260 යන දෙකම එළිදරව් 11:2, 3හි සඳහන්ව ඇති බව අපි දකිමු. මෙම සියළුම අනාවැකි මගින්, ඓතිහාසිකව එකම කාලයේ වූ සිද්ධිවල විවිධ පැතිකඩ පෙන්වනු ලබයි.

ශුද්ධ ලියවිල්ලෙහි ඇති බලය නොසලකා හරිනු ලැබුවහොත්, ඒ වෙනුවට වෙනත් (මිනිසුන් විසින් ගොඩනැගූ) බල අධිකාරි පැන නගිනු ඇත. සාමාන්‍යයෙන් මෙවැනි දෙයක් සිදුවූ විට දේව වචනය වැදගත් යයි සිතා කටයුතු කරන අයට පීඩා පමුණුවනු ලබන අතර, ක්‍රි. ව. 538 සිට 1798 දක්වා පාප් අධිකාරි බලය තුළින් මෙවැනි පීඩා ඇතිවිය. එම යුගයේදී එනම් මධ්‍යතන කාලයේ සභාව ගැඹුරු ලෙස ආත්මික පසුබැස්මකට යොමුවිය. දෙවියන්වහන්සේගේ ආඥා වෙනුවට මනුෂ්‍යයන්ගේ අණපනත් යොදාගනු ලැබුණි. මනුෂ්‍ය සම්ප්‍රදායන් විසින් ශුභාරංචියේ සරල භාවය වසාගනු ලැබුණි. රෝමානු සභාව, ලෞකික බල අධිකාරීන් සමග එක්වී යුරෝපය පුරාම තම බලය ප්‍රචලිත කළෝය.

මෙම වසර 1260 තුළ දේව වචනයද, එහි සාක්ෂිකරුවන් දෙදෙනාවද, ගෝණි රෙදිවලින් පොරවනු ලැබුණි. ඒවායේ සත්‍යතාවයන් මත සම්ප්‍රදායන් සහ චාරිත්‍ර වාරිත්‍ර ගොඩගසනු ලැබුණි. මෙම සාක්ෂිකරුවන් දෙදෙනා අනාවැකි ප්‍රකාශ කළ අතර, බයිබලයද සාක්ෂි දැරුවේය. මෙම ආත්මික අන්ධකාරය තිබූ අවධියේ පවා දේව වචනය ආරක්ෂා විය. එය අගය කළාවූද, එහි ප්‍රතිපත්ති අනුව ජීවත්වූ බොහෝ අය සිටියහ. නමුත් එම පිරිස යුරෝපයේ සිටි ජන සමූහය සමග සසඳනු ලැබුවහොත් එය ඉතා සුළු පිරිසකි. වෝල්ඩෙන්සිවරුන්, ජෝන් හස්, ජෙරෝම්, මාර්ටින් ලූතර්, යුල් රිච් ස්විංග්ලි, ජෝන් කැල්වින්, ජෝන් චාර්ල්ස් වෙස්ලි සහ තවත් බොහෝ අය ඔවුන්ට අවබෝධ වූ අන්දමට දේව වචනයට විශ්වාසවන්තව සිටියහ.

`කිතුනුවන් බොහෝ දෙනෙකු විසින් අද දවසේ කරනු ලබන, දේව වචනය තුළ දක්නට නැති, සම්ප්‍රදාය මත පදනම් වූ ඉගැන්වීම් කිහිපයක් සඳහන් කරන්න.`