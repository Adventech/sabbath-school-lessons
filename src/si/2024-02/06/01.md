---
title:  සාක්ෂි කරුවන් දෙදෙනා
date:   04/05/2024
---

### මේ සතියේ පාඩමේ අධ්‍යයනය සඳහා කියවන්න
එළිදරව් 11:3-6; සෙකරියා 4:14; එළිදරව් 12:5, 6, 14, 15; දානියෙල් 7:25; යෙසායා 54:17; ගීතාවලිය 119:89; එළිදරව් 11:15-18.

> <p>කටපාඩම් පදය</p>
> “තණකොළ වියළෙයි, මල පරවෙයි. නුමුත් අපේ දෙවියන්වහන්සේගේ වචනය සදාකාලේටම පවත්නේය කියාය.” (යෙසායා 40:8).

සියවස් ගණනාවක් මුළුල්ලේ දේව වචනය සියුම් ලෙස පරීක්ෂාවට ලක් කොට, සැකයට යොමුකර, ඉවතලා ඇත. එය තාපසාරාම තුළ දම්වැල් වලින් ගැට ගසාද, ප්‍රසිද්ධ චතුරස්‍ර තුළ ගිණි තබාද, කීතු කීතු වශයෙන් ඉරා දමාද ඇත. එය කෙරෙහි විශ්වාසය තැබූවන්ව සමච්චලයට ලක්කොට, අවමානයට ලක් කර, සිරගතකොට සහ මරණයට පවා පත්කර ඇත. ඒ සියළුදේ කරනු ලැබූවත් දේව වචනය ව්‍යාප්ත විය.

මධ්‍යතන යුගයේ වූ සභාව මගින්, විශ්වාසවන්තවූ බයිබලය විශ්වාස කළාවූ කිතුනුවන් හට පීඩා කරනු ලැබීය. නමුත් දේවවචනය අන්ධකාරය ආලෝකමත් කළේය. දැඩි ලෙස මැඩපවත්වනු ලැබීමෙන් හෝ පීඩා කිරීම් වලින් දේවවචනය ප්‍රකාශ කිරීම නවතා දැමීමට නුපුළුවන් විය. විලියම් ටින්ඩේල් නම් ඉංග්‍රීසි ජාතික බයිබල් පරිවර්තකයාට එරෙහි නඩුව විභාගවූ අවස්ථාවේදී, දේව වචනය ප්‍රචලිත කිරීමට වැඩියෙන් උපකාර කළේ කවුදැයි ඔහුගෙන් ප්‍රශ්න කරනු ලැබීය. ඔහු ටික වෙලාවක් සිතා බලා, “බිෂොප් ඩර්හැම්” "the Bishop of Durham" යයි පැවසුවේය. මහේස්ත්‍රාත්වරු තිගැස්මට පත්වූහ.

ටින්ඩේල් පැහැදිලි කරමින් වතාවක් එම බිෂොප් තුමා ඔහුගෙන් ඉංග්‍රීසියට පරිවර්තනය කළ බයිබල් තොගයක් මිලට ගෙන ප්‍රසිද්ධියේ ගිණි තැබුවේය. එම අවස්ථාවේ බිෂොප්වරයා දැනසිටියේ නැහැ ඔහු සත්‍යය උදෙසා විශාල උපකාරයක් කරන බව. ඔහු සාමාන්‍ය මිලට වඩා වැඩි මිලක් ගෙවා බයිබල් ලබාගත්තේය. මෙවැනි විශාල මුදලකට මිලදී ගැනීම නිසා ගිණිබත්කළ බයිබල් පිටපත් වලට වඩා අති විශාල ලෙස වැඩි බයිබල් ප්‍රමාණයක් මුද්‍රණය කිරීමට ටින්ඩේල්ට හැකි විය. දූවිල්ලට දමා පොඩිකර දැමූ සත්‍යය, සියළු තේජසින් යුක්තව නැවත, නැවත බබලන්නට හැකිවිය.

මෙම සතිය තුළ ශුද්ධ ලියවිල්ලට සහ කිතුනු ඇදහිල්ලට වන්නාවූ එක් දරුණු ප්‍රහාරයක් පිළිබඳව අපි අධ්‍යයනයක යෙදෙමු. ප්‍රංශ විප්ලවය තිබූ සමයේ ප්‍රංශයේ වීදි ඔස්සේ රුධිරය ගලා ගියේය. ප්‍රංශයේ ප්‍රසිද්ධ චතුරස්‍රයක ගිලටිනය සවිකොට, දහස්ගණනින් ඝාතනය කරනු ලැබුණි. අදේවවාදය රාජ්‍යයේ ආගම බවට පත්විය. ඒ කෙසේවුවත්, දේව වචනයේ සාක්ෂිය නිහඬ කිරීමට නුපුළුවන් විය.

මැයි මස 11වන සබත් දවසට සුදානම් වන පිණිස මහත් අරගලය පොතේ 12-17 දක්වා වන පරිච්ඡේද පාදක කොටගෙන සකස් කර ඇති මෙම පාඩම අධ්‍යයනය කරන්න.