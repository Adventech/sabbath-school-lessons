---
title:  සාක්ෂිකරුවන් දෙදෙනාව ඝාතනය කර ඇත
date:   07/05/2024
---

`එළිදරව් 11:7-9 කියවන්න. මෙහි සඳහන්ව ඇති දේ සංකේත භාෂාවෙන් පවසා ඇති බව මතක තබාගනිමින්, දෙවියන්වහන්සේගේ මෙම සාක්ෂිකරුවන් දෙදෙනා හට, එනම් පරණ සහ අළුත් ගිවිසුම්වලට කුමක් වන්නේදැයි අනාගත වාක්‍යයෙන් පවසා ඇත්තේද?`

ක්‍රි. ව. 538 වන විට, රෝම අධිරාජ්‍යය බිඳී ගොස් තිබුණි. රෝමානු අධිරාජයෙකු වූ ජස්ටීනියන් නැමැත්තා, ඔහු සතුව තිබූ සමාජයීය දේශපාලනික සහ ආගමික බලය ‘විජිලිස්’ නමැති පාප්වරයාට භාර දුන්නේය. එතැන් පටන් මධ්‍යතන යුගයේ සභාවේ බල අධිකාරිත්වයේ දීර්ඝකාලීන යුගයේ ආරම්භය සිදුවිය. එය ක්‍රි.ව. 1798 දක්වා පැවතුණි. 1798 පෙබරවාරි මස 10 වන දින, නැපොලියන්ගේ අණ පරිදි, ප්‍රංශ ජාතික ජෙනරාල්වරයෙකු වූ බර්තියර් නමැත්තා, කිසිම බාධාවකින් තොරව රෝමය කරා, හමුදාව මෙහෙයවීය. VI වන ෆියුස් නමැති පාප්තුමාව අත්අඩංගුවට ගෙන ප්‍රංශයට පිටුවහල් කරනු ලැබූ අතර, එහිදී ඔහුගේ අභාවය සිදුවිය. මෙම දවස අනාවැකියෙන් පෙන්වාදී තිබූ පරිදි පාප් සංස්ථාවෙහි සමාජයීය බලයෙහි අවසානය සනිටුහන් කෙරුන අතර, එය දානියෙල් පොතේ සහ එළිදරව් පොතේ සඳහන්ව ඇති අන්දමට, දවස් හෙවත් වසර 1260 අනාවැකියට අදාල වේ. (ඊයේ අධ්‍යයනය කළ කොටස බලන්න).

මෙය බයිබල් සත්‍යය සම්බන්ධයෙන් අනාවැකි සඵලවීම පිළිබඳව කොතරම් ප්‍රත්‍යක්ෂ කරුණක්ද! දානියෙල් තුමා විසින් ක්‍රි. පූ. 500දී පමණ ලියා ඇති දේවල්, ඉන් වසර 2300කට පසුව කාලයක් දක්වා අනාවැකියෙන් පවසා තිබීම කෙතරම් විශ්මිතද? ඇත්තවශයෙන් බයිබලයේ දී ඇති අනාවැකි පහසුවෙන්ම අපට විශ්වාස කළ හැකිය.

මේ සියලුම දේවල් අතර, ශුභාරංචියේ ඇති සත්‍යතාවයන්, වචනයේ සාක්ෂිකරුවන් මගින් ජීවමානව තබාගනු ලැබුණි. එනමුත්, වඩාත් විශාල අභියෝග මගින් බයිබල් සත්‍යතාවයන් කෙරෙහි තර්ජන ඇතිවිය. පාතාලයෙන් නැගී ආ මෘගයා (සාතන්) ශුද්ධ ලියවිල්ලට එරෙහිව යුද්ධ කළේය. 1798 ඇරඹි ප්‍රංශ විප්ලවය තුලින් අළුත් ආකාරයකින් බයිබලයේ අධිකාරිත්වයට ප්‍රහාර එල්ල කිරීම ආරම්භ කළේය.

ප්‍රංශ විප්ලව සමයේදී, ක්‍රිස්තියානි ධර්මය වෙනුවට, ‘විචාරන බුද්ධියේ ලබ්ධිය’ යනුවෙන් රාජ්‍ය අනුග්‍රහයෙන් අදේවවාදී ඇදහිලි ක්‍රමයක් ඇති කළහ. “විචාරයෙහි මංගල්‍ය” ලෙස උත්සවයක් ක්‍රි.ව. 1793 නොවැම්බර් මස 10 වන දින ආරම්භ කොට එය රට පුරා පැවැත්විණි. ප්‍රංශයේ තිබූ සියළුම දේවස්ථාන, විචාර බුද්ධියේ දෙව් මැදුරු ලෙස නම්කොට, විචාරයේ දේවතාවිය ලෙස ජීවමාන කාන්තාවක් සිංහාසනාරූඪ කළහ. බයිබලයේ පිටපත් වීථිවල ගිණිබත් කරනු ලැබුණි. දෙවිකෙනෙක් කියා කෙනෙක් නැති බවත්, මරණය යනු නිමාවක් නොමැති නින්දක් බවත් ප්‍රකාශ කළහ. සාතන්, දෙවියන් නොඇදහූ මිනිසුන් තුළින් දෙවියන්වහන්සේගේ සාක්ෂිකරුවන් දෙදෙනා විනාශ කිරීම පිණිස කටයුතු කළේය. “ඔවුන්ගේ මළකඳන්, උපමා අර්ථයෙන් සොදොම් මිසරයයි කියන්න, ඔවුන්ගේ ස්වාමීන්වහන්සේ කුරුසියෙහි ඇණ ගැසූ, මහා නුවර වීදියෙහි හෙළනු ලබන්නේය” (එළිදරව් 11:8).

ඊජිප්තුව යනු බහු දේව සංස්කෘතියක් තිබූ, සැබෑ දෙවියන්වහන්සේ ප්‍රතික්ෂේප කළ ස්ථානයක් විය. නික්මයාම 5:2 බලන්න. සොදොම්වලින් පෙන්නුම් කෙරෙන්නේ අතිශයෙන් පවතින දුරාචාරයයි. ප්‍රංශ විප්ලවය තුළින්, දෙවියන්වහන්සේගේ සාක්ෂිකරුවන් දෙදෙනා වන අළුත් සහ පරණ ගිවිසුම ඝාතනය කරනු ලැබූ හේතුවෙන්, දුරාචාරය මෙන්ම අදේවවාදය වර්ධනය වී, විප්ලව සාමයේ ලේ වැගිරීම පවා සාමාන්‍ය දෙයක් සේ සලකන තත්වයට පත් විය.

එළිදරව් 11:9හි සඳහන් වන පරිදි දෙවියන්වහන්සේගේ සාක්ෂිකරුවන් දෙදෙනාගේ ශරීර භූමිදානය කිරීමකින් තොරව “දින තුනහමාරක්” පවතිනු ඇති බවය. උදා: මෙම දවස් අනාවැකි දවස්ය. එනම් දවසක් වසරකට සමානවන බැවින් එය වසර තුනහමාරක කාලයකි. ප්‍රංශ විප්ලවය තිබූ කාලය තුළ, එනම් වසර තුනහමාරක කාලය තුළ, අදේවවාදය ඉතා ඉහල ස්ථරයක පැවතුණි. මෙම කාලවකවානුව, 1793 නොවැම්බර් මස 26 දින සිට, එනම් ආගම් තහනම් කරමින් පැරිස් නගරයේ ආඥාවක් නිකුත් කළ දින සිට 1797 ජුනි මස 10 දින තෙක්, එනම් ප්‍රංශ රජය විසින් ආගමික තහංචි ඉවත් කර ආඥාවක් නිකුත් කළ දින දක්වා පැවතුණි.