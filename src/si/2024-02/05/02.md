---
title:  පාඩම
date:   28/04/2024
---
දේව වචනය පමණයි

`ගීතාවලිය 119:103, 104; ගීතාවලිය 147 සහ ගීතාවලිය 119:162. දේව වචනය කෙරෙහි දාවිත්ගේ ආකල්ප කෙබඳු වීද? මෙය ප්‍රතිසංස්කරණ ක්‍රියාවලියෙහි යෙදුන අයට බලපෑවේ කෙසේද? එමෙන්ම අද ජීවත්වන අපගේ ජීවිත කෙරෙහි එය බලපාන්නේ කෙබඳු ආකාරයෙන්ද?`

බයිබලය ප්‍රතිසංස්කරණවාදීන්ගේ ඇදහිල්ලේ අත්තිවාරම වූ අතර, ඔවුන්ගේ ඉගැන්වීමේ හරය විය. ඔවුන් කටයුතු කරන්නේ “දෙවියන්-වහන්සේගේ ජීවමාන, සදාතන වචනය,” සමග බව ඔවුන් අවබෝධ කරගත්හ. (1 පේත්‍රැස් 1:23). ඔවුහු සෑම වචනයක්ම අගය කොට සැලකූහ. ඔවුන් එහි පිටු කියවමින්, එහි අන්තර්ගත පොරොන්දු විශ්වාස කරමින්, කටයුතු කළ අතර ඔවුන්ගේ ඇදහිල්ල ශක්තිමත් වී, ධෛර්යය ප්‍රකෘතිමත් විය. “දෙවියන්-වහන්සේගේ සෑම පොරොන්දුවක්ම ඒ ආකාරයෙන්ම සිදුවේ. ඒවා තුළින් උන්වහන්සේ අප එකිනෙකාට පෞද්ගලිකව සහ සෘජුව පවසන්නේ උන්වහන්සේගේ හඬට අපට කෙලින්ම සම්බන්ධවන්නට හැකිවාක් මෙන්ය. ක්‍රිස්තුස්වහන්සේ අපට උන්වහන්සේගේ අනුග්‍රහය සහ බලය සන්නිවේදනය කරන්නේ මෙම පොරොන්දු තුළිනි. ඒවා, “ජාතීන්ගේ සුවවීම පිණිස,” වන වෘක්ෂයේ පත්‍රවේ. එළිදරව් 22:2. ඒවා ලබාගෙන ජීර්ණය කළහොත්, එය අපගේ චරිතය ශක්තිමත් වීමට, සිත් තුළ මහත් ප්‍රබෝධයක් ඇතිවීමට සහ ජීවිතය ආරක්ෂාකාරීව පවත්වාගෙන යාමට අදාළවේ. එවැනි සුවකිරීමේ බලයක් වෙන කිසිම දෙයකට තිබිය නොහැක. සම්පූර්ණ පුද්ගලයාට අතිශයින් වැදගත් වන ශක්තිය ලබාදීම ධෛර්යය සහ ඇදහිල්ල හැරුණුවිට වෙනත් කිසිදෙයකින් ලබාදිය නොහැක. —Ellen G. White, The Ministry of Healing, p. 122.

අපේ දුක මත ප්‍රීතියත්, අධෛර්යයට පත්වීම මත බලාපොරොත්තුවත්, අඳුර මත ආලෝකයත් බබලන්නට ශුද්ධ ලියවිල්ල ක්‍රියා කරයි. එමගින් අප ව්‍යාකූලත්වයට පත්ව සිටින විට මගපෙන්වීමත්, සැක සාංකාවෙන් සිටිනවිට ස්ථිරත්වයත්, අපේ දුර්වලකමේදී ශක්තිය සහ නොදැනුවත්ව සිටින විට දැනුමත් ලබාදේ. අප ඇදහිල්ලෙන් යුතුව දේව වචනය මෙනෙහි කරමින් එහි ඇති පොරොන්දු විශ්වාස කරන්නේ නම්, දෙවියන්වහන්සේගේ ජීවය දෙන්නාවූ බලය තුළින් අපව ශාරීරිකව, මානසිකව, චිත්තවේගීව සහ අධ්‍යාත්මිකව පූර්ණවනු ඇත. ප්‍රතිසංස්කරණවාදීන්, ශුද්ධ ලියවිල්ල තුළින් ඔවුන්ගේ මනස පුරවාගත්හ. ඔවුන් ශුද්ධ ලියවිල්ලට අනුකූලව ජීවත්වූ අතර, බොහෝ දෙනෙක් ශුද්ධ ලියවිල්ල කරණකොටගෙන මරණයට පත්වූහ. ඔවුන් අපරික්ෂාකාරී ලෙස, නාමික ක්‍රිස්තු භක්තිකයන්ව, අනියමින් කාලය ගෙවූ, එම තත්ත්වය පිළිබඳව සෑහීමකට පත්, මතු පිටට පමණක් පෙනෙන සේ භක්තිමත් ජීවිතයක් ගත කළ අය නොවෙති. දේව වචනයෙහි බලයෙන් තොරව, ඔවුන්ට විරුද්ධව එන්නාවූ නපුරේ බලවේගවලට මුහුණ දීමට නොහැකි බව ඔවුන් හොඳින් දැන සිටියහ.

ජෝන් වික්ලිෆ්ගේ දැඩි උවමනාව වූයේ, සාමාන්‍ය පුද්ගලයන්ට කියවා තේරුම්ගත හැකි පරිදි බයිබලය ඉංග්‍රීසි භාෂාවට පරිවර්තනය කිරීමයි. එම ක්‍රියාව නීති විරෝධී යයි සැලකූ අය ඔහුව මිථ්‍යාදෘෂ්ටිකයෙකු ලෙස හඳුන්වා, නඩු විභාගයක් පවත්වා මරණ දණ්ඩනය නියම කළහ. වික්ලිෆ්ගේ විනිශ්චයේදී ඔහු අවංක ඉල්ලීමක් කළේය. එනම්, “ඔබ මේ තරඟ කරන්නේ කා සමගදැයි ඔබ සිතන්නේද? මරණයට ආසන්නව සිටින මහළු මිනිසෙක් සමගද? නැත! සත්‍යය සමගය. එම සත්‍යය ඔබට වඩා ශක්තිමත්ය, එය ඔබව පරදා ජයගනු ඇත. —Wylie, book 2, chapter 13, quoted in Ellen G. White, The Great Controversy, p. 90. දේව වචනයෙහි ආලෝකය විසින් මධ්‍යතන යුගයේ අඳුර පහකරනු ලැබූ අවස්ථාවේ මරණාසන්නව සිටි වික්ලිෆ් විසින් පැවසූ වචන සත්‍ය බවට පත් විය.

`ඔබට පරීක්ෂාවලට මුහුණ දීමට තිබූ අවස්ථාවලදී, ශුද්ධ ලියවිල්ල ඔබට සැනසිල්ලක් ගෙන ආවේ කුමණ ආකාරයටද?`