---
title:  සියලු අවාසි අභිබවා ඇදහිල්ල
date:   27/04/2024
---

### මේ සතියේ පාඩමේ අධ්‍යයනය සඳහා කියවන්න
ගීතාවලිය 119:162; යොහන් 16:13-15; 2 පේත්‍රැස් 1:20, 21; එපීස 2:8, 9; රෝම 3:23, 24; රෝම 6:15-18.

> <p>කටපාඩම් පදය</p>
> “ඔබට විරුද්ධව පව් නොකරන පිණිස ඔබගේ වචනය මාගේ සිතේ නිධාන කරගතිමි.” (ගීතාවලිය 119:11)

විසි එක්වන සියවසයේ ජීවත්වන මිනිසුන් සඳහා අත්‍යවශ්‍යවූ දෙයක් ප්‍රොතෙස්තන්ත ප්‍රතිසංස්කරණවාදීන් සතු විය. එනම් ඔවුන්ගේ ජීවිතවලට සැබෑ අර්ථයකි. අමෙරිකානු මනෝ විද්‍යාඥයෙකුවූ, පිලිප් කුෂ්මන් නමැති ප්‍රසිද්ධ ගත්කරු ඔයැ The Empty Self (හිස් මමත්වය ) නම් ග්‍රන්ථය තුළින් පැවසුවේ බොහෝ දෙනෙක් කිසිම පරමාර්ථයකින් තොරව තම ජීවිත ගතකරන බවයි. ඔවුන්ගේ විශ්වාසයන් නොගැඹුරුය. ඉතා වැදගත් දේවල් ඔවුන්ට එතරම් වැදගත් නැත. තම ජීවිතය පරිත්‍යාග කිරීම තරම් වැදගත් කිසිම දෙයක් ඔවුන් සතුව නොමැත. එම නිසාම, ජීවත්වීම පිළිබඳව කිසිම වටිනාකමක්ද ඔවුන්ට නැත.

නමුත්, ප්‍රොතෙස්තන්ත ප්‍රතිසංස්කරණ වාදයේ ක්‍රියාශීලීව සිටි, ස්ත්‍රීන්, පුරුෂයන් සහ දරුවන් තුළ කැපී පෙනෙන වෙනසක් තිබුණි. ඒ අයට ජීවත්වීම සඳහා වැදගත් අපේක්ෂාවක් ඔවුන් තුළ තිබුණි. ඔවුන් විශ්වාස කළාවූ දෙය වැදගත් යයි ඔවුන් සැලකූ අතර, කිසිවිටෙකත් ඔවුන්ගේ අවංක භාවය පිළිබඳව සම්මුතිවලට එළඹීමට හෝ කේවල් කිරීමට ඔවුහු අකමැති වූහ. ඔවුන්ගේ මූලික ඇදහිල්ල කිසිසේත් ඔවුන්ගෙන් වෙන් කළ නොහැකි විය. මෙම ඇදහිල්ල ප්‍රතික්ෂේප කිරීම යනු, ඔවුන්ට ඔවුන්ගේ අනන්‍යතාවය ප්‍රතික්ෂේප කිරීම හා සමාන විය. මරණය හමුවේ පවා ඔවුන්ගේ සිත් තුළ සමාදානය තිබුණි.

ප්‍රතිසංස්කරණවාදීන්ගේ උදාහරණ ගෙනහැර පාමින්, මෙම සතියේ පාඩම තුළින්, ජීවිත වෙනස් කරන්නාවූ ශුද්ධ ලියවිල්ලේ ඇති ඉගැන්වීම මගින්, ජීවිතයට සැබෑ පරමාර්ථයක් සහ අර්ථයක් දෙනු ලබන්නේ කෙසේදැයි අවබෝධ කරගනු පිණිස ගවේෂණයක යෙදෙමු. මෙම සදාකාලික සත්‍යතාවයන් වටහාගැනීමෙන් යහපත සහ නපුර අතර ඇති අවසාන අර්බුදයට මුහුණ දීමට සූදානම් වන්නෙමු. ප්‍රතිසංස්කරණවාදීන් කළාවූ සටන තවමත් නිමවී නොමැති අතර, ඔවුන් නැවැත්වූ තැන සිට ඉදිරියට ගෙන යනු පිණිස අපව කැඳවා ඇත. අප විසින් මුහුණ දෙන්නාවූ සෑම අභියෝගයකටම මුහුණ දිය හැකි බලවත් දෙවි කෙනෙක් මෙම ගවේෂණය තුළින් අපට හමුවන අතර, එම දෙවියන්වහන්සේ ලොවේ වෙන කිසිවෙකුට කළ නොහැකි පරිද්දෙන් අපේ ජීවිතවලට අරුතක් සහ පරමාර්ථයක් දෙනු ඇත.

මැයි මස 4වන සබත් දවසට සුදානම් වන පිණිස මහා අරගලය පොතේ 7-11 වන පරිච්ඡේදය පාදක කොටගෙන සකස් කර ඇති මෙම පාඩම අධ්‍යයනය කරන්න.