---
title:  පොළොව මත අවුරුදු දහසක්
date:   25/06/2024
---

එළිදරව් 19 වන පරිච්ඡේදයේ පෙන්නුම් කරනු ලබන්නේ, චමත්කාරජනක දර්ශනයක් වන ක්‍රිස්තුස්වහන්සේගේ නැවත පැමිණීම සහ දුෂ්ටයන්ගේ විනාශයයි. එනමුත් කථාව එතැනින් නිම නොවේ. එළිදරව් 20 වන පරිච්ඡේදය අපට අවුරුදු දහසක කාල පරාසයක් හඳුන්වා දෙනු ලැබේ.

`එළිදරව් 20:1-3 දක්වා කියවන්න. යේසුස්වහන්සේ නැවත පැමිණෙන විට සාතන්ගේ ඉරණම කෙබඳුවේද?`

එළිදරව් 20:1-3 දක්වා ඇති දර්ශන, සංකේතයන්ය. සාතන්ව එහි සඳහන්ව ඇති අන්දමට දම්වැල් වලින් ගැටගසා, වලකට දමා නැත. ඔහු විසින්ම ඇතිකරගත් තත්වය අනුව, ඔහුව අවුරුදු දහසක කාල පරිච්චේදයක් තුළ පාළු ජනාවාසයෙන් තොරවූ පොළොව මත බැඳ දැමුවාසේ, ඔහුට සිටින්නට වනු ඇත. 2 පේත්‍රැස් 2:4හි සඳහන් වන්නේ, සාතන්ව සහ ඔහුගේ දූතයන්ව ඔවුන්ට හිමි දණ්ඩනය පමුණුවන තෙක්, “අන්ධකාර ගුහා” වලට ඔවුන්ව භාර දුන් බවයි. අවස්ථා දාමයක් තුළ, පරීක්ෂාවට ලක් කිරීමට කිසිවෙකුත් නොමැතිව, මේ ලෝකයට පමණක් සීමාවී සිටීමට සාතන්ට සිදුවනු ඇත. ඔහුගේ මුරණ්ඩුකම විසින් ඇතිකරනු ලැබූ වැනසීම, හානිය සහ මහත් විපත දෙස අවුරුදු දහසක් මුළුල්ලේ ඔහු බලා සිටිනු ඇත.

ග්‍රීක භාෂාවෙන් ඉංග්‍රීසි භාෂාවට පරිවර්තනය කර ඇති වචනයේ මතුපිට තේරුම වන්නේ “පතුලක් නැති විවරය” වන අතර ඉංග්‍රීසි බසින් එය "abyss." (ඇබිස්) යන වචනයද යෙදේ. එහි සිංහල අරුත වන්නේද “පාතාලය” හෝ “පතුලක් නැති වල” යනුවෙනි. එම වචනයම පරණ ගිවිසුමේ ග්‍රීක පරිවර්තනය සඳහා උපයෝගී කරගෙන ඇත. එය විස්තර කරන්නේ මැවීමේදී පොළොව තිබූ ස්වභාවයයි. “පොළොව හිස්ව පාළුව තිබිණි. මහ සයුර මත අන්ධකාරය විය” (උත්පත්ති 1:2). මෙහිදී ග්‍රීක බසින් ගැඹුර පෙන්වීමට යොදා ඇති වචනය abyssos සහ ඉංග්‍රීසි බසින් යොදා ඇති වචනය "abyss." අතර ඇති සමානතාවයන් පෙන්නුම් කරනු ලැබේ. ඉන් පෙන්නුම් කෙරෙන්නේ පාළුවට පත්වූ පොළොවයි. “පතුලක් නැති විවරය” හෙවත් “පාතාලය” යනු යම්කිසි ප්‍රදේශයක පොළොව යට පිහිටි විශාල සිදුරක් හෝ විශ්වයේ යම් ස්ථානයක ඇති විශාල භූමික පැලීමක් නොවේ. සාතන්ගේ පව්කාර සහ විනාශකාරී ක්‍රියා ඇතුළුව දෙවන පැමිණීමට පෙර සිදුවන ව්‍යාකූලත්වයද, මෙම පොළොව ඉතා අඳුරු, අවුල් සහගත තත්වයකට ගෙනවිත් තිබෙන අතර, එම තත්වය මැවිල්ල ආරම්භයේදී පොළොව තිබූ තත්වයට සමාන වේ.

`යෙරමියා 4:23-26 සහ යෙරමියා 25:33 කියවන්න. මෙම දර්ශනය බයිබලයේ සඳහන් අනාගතවක්තෘවරයා විස්තර කරන්නේ කෙබඳු ආකාරයෙන්ද?`

ක්‍රිස්තුස්වහන්සේගේ දෙවෙනි පැමිණීමට ප්‍රථමයෙන් වන අතිමහත් විනාශය පිළිබඳව අනාගතවක්තෘවරයා කියා සිටින්නේ වසර දහසක කාලය තුළ මෙම මිහිතලය පිට කිසිම ජීවමාන පුද්ගලයෙකු නොසිටින බවය. සාතන් සහ ඔහුගේ නපුරු දූතයන් විසින් කැරලි ගැසීම නිසා ඇතිකළ විනාශය පිළිබඳව කල්පනා කර බැලීම පිණිස ඔවුන්ට ඉඩහරිනු ඇත. පාපයේ කුලිය නම් මරණය බව මුළු විශ්වයම නැවත අවබෝධ කරගනු ඇත. නැවතත් වාරයක් පාපයේ ගැටළුව ඇති නොවන පිණිස දෙවියන්වහන්සේ ක්‍රියා කරනසේක (නාහුම් 1:9). දෙවියන්වහන්සේ මෙය ඉටුකරගන්නාවූ ප්‍රධාන විධි තුනක් ඇත. පළමුව උන්වහන්සේගේ අසීමිත ප්‍රේමය පෙන්නුම් කරනු ඇති අතර එය තුළ මානව වර්ගයා ගළවාගනු පිණිස ඇති දැඩි ආශාව සහ නොනවත්වා ගනු ලබන උත්සාහයයි. දෙවනුව, උන්වහන්සේගේ ධර්මිෂ්ඨකම, සාධාරණත්වය සහ යහපත්කම පෙන්නුම් කරන සේක. තෙවනුව, පාපයේ සහ කැරලි ගැසීමේ අවසන් ප්‍රතිඵලය මුළු විශ්වයටම දකින්නට සලස්වන සේක.