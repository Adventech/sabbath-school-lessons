---
title:  දේව ප්‍රේමයේ ජයග්‍රහණය
date:   22/06/2024
---

### මේ සතියේ පාඩමේ අධ්‍යයනය සඳහා කියවන්න
එළිදරව් 22:11, 12; යෙරෙමියා 30:5-7; ගීතාවලිය 91:1-11; යෙරෙමියා 25:33; එළිදරව් 21:2; එළිදරව් 20:11-15.

> <p>කටපාඩම් පදය</p>
> “මෙන්න, දෙවියන්වහන්සේගේ මණ්ඩපය මනුෂ්‍යයන් සමගය, උන්වහන්සේ ඔවුන් සමග වාසයකරනසේක, ඔව්හු උන්වහන්සේගේ සෙනඟ වන්නෝය, දෙවියන්වහන්සේම ඔවුන් සමග සිට ඔවුන්ගේ දෙවියන්වහන්සේ වනසේක. උන්වහන්සේ ඔවුන්ගේ ඇස්වලින් සියලු‍ කඳුළු පිසදමනසේක; මරණය තවත් නොවන්නේය; වැලපීමත් හැඬීමත් වේදනාවත් තවත් නොවන්නේය. මක්නිසාද පළමු දේවල් පහව ගියේයයි සිංහාසනයෙන් කියන මහත් හඬක් මට ඇසුණේය.” (එළිදරව් 31:3,4).

අපට බලාපොරොත්තුවෙන් යුතුව අනාගතයට මුහුණ දීමට පුළුවන. අභියෝගාත්මක කාලයක් අප ඉදිරියේ තිබෙන නමුත්, කුමන ආකාරයේ දුක් වේදනා දැරීමට සිදුවුවත්, කෙතරම් අග හිඟකම් දැරීමට සිදුවුවත්, කුමන ආකාරයේ ශෝකයක් අප අත්දුටුවත් යහපත් අනාගතයක් එන බවට බලාපොරොත්තුවක් අප තුළ තිබේ නම්, අපට අද අරමුණක් ඇතුව ප්‍රීතිමත් ජිවිතයක් ගතකිරීමට පුළුවන. වර්ෂ 1933 - 1945 දක්වා අමෙරිකා එක්සත් ජනපදයේ අතිශයින් දුෂ්කර කාලයක ජනාධිපතිවූ ෆ්‍රැන්ක්ලින් ඩී. රූස්වෙල්ට් (Franklin D. Roosevelt) නමැත්තා පෝලියෝ රෝගයෙන් පෙළුන බැවින්, යමෙකුගේ උපකාර නොමැතිව ඇවිදීමට පවා ඔහුට අපහසු විය. ඔහු වරක් මෙසේ ලියා තිබේ. “ක්ෂිතිජයට එපිටින්, යහපත් ජීවිතයක්, යහපත් ලෝකයක් ඇති බව අප නිතරම බලාපොරොත්තු ඇතුව, විශ්වාස කරමින් අවබෝධයෙන් යුක්තව සිටියෙමු” ලෝකයේ සිටි අති දක්ෂ මිනිසෙකු වූ ඇල්බර්ට් අයින්ස්ටයින් (Albert Einstein) ලියා ඇත්තේ, “ඊයේ දවසින් පාඩම් ඉගෙන ගන්න, අද දවස උදෙසා ජීවත් වන්න, හෙට දවස කෙරෙහි බලාපොරොත්තු තබන්න.” වික්ටෝරියා රැජිනගේ පාලන සමයේ ජීවත්වූ, ඉංග්‍රීසි ජාතික කාව්‍යයෙකු වූ ඇල්ෆ්‍රඩ් ලෝඩ් ටෙනිසන් නමැත්තා වරක් ලියුවේ, “පැමිණෙන්නට තිබෙන්නාවූ වසරේ එලිපත්තේ සිට බලාපොරොත්තුව සිනාපාමින්, රහසින් පවසන්නේ, “එය වඩාත් ප්‍රීතිමත්” එකක් වන බවය.

විශ්වයේ ඉතිහාසයේ අතිශයින් කලබලකාරී සමයක, ක්‍රිස්තුස්වහන්සේගේ නොසැලෙන ප්‍රේමය සහ මහ අරගලයේදී උන්වහන්සේගේ සම්පූර්ණ ජයග්‍රහණය පිළිබඳව මෙම කාර්තුවේ අවසාන පාඩම තුළින් අප අධ්‍යයනය කරමු. බයිබලයේ අවසාන පොත වන එළිදරව් තුළින් අපට අදට, හෙටට සහ සදාකාලයට අවශ්‍ය බලාපොරොත්තුව දෙනු ලැබේ.

ජුනි 29 වන දිනට යෙදී ඇති සබතට සූදානම් වීම පිණිස, මහ අරගලය පරිච්ඡේද 39-42 ආශ්‍රයෙන් සකසා ඇති පාඩම අධ්‍යයනය කරන්න.