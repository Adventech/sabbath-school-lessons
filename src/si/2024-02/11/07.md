---
title:  වැඩිදුර අධ්‍යයනය සඳහා
date:   14/06/2024
---

මෘගයාට සහ උගේ රූපයට නමස්කාර කිරීම පිළිබඳ ඉඟියක් දානියෙල් තුන්වන පරිච්ඡේදයෙහි සඳහන්ව ඇති අතර, එම විස්තරයට අනුව ෂද්‍රක්, මේෂක් සහ අබෙද්නෙගෝ යන අයට රණින් නිම කළ ප්‍රතිමාව ඉදිරියේ නමස්කාර කළ යුතු බවට බබිලෝනියේ රජු නියම කළ අතර, එය ප්‍රතික්ෂේප කළහොත් ගිණි උදුනකට දමනු ලබන බවත් පවසනු ලැබුණි. පුරාණ බබිලෝනියේ මෙන්ම නවීන බබිලෝනියේ විවාදයට ලක්වන ප්‍රධාන කරුණ වන්නේ නමස්කාරයයි. සැබෑ නමස්කාරය, දෙවියන්වහන්සේගේ වචනය විසින් උගන්වනු ලැබූ මනසකින් නික්මෙන අතර, එවැන්නන්ගේ ආත්මය උන්වහන්සේගේ ප්‍රේමයෙන් වෙනස්වී, හදවත උන්වහන්සේගේ ආත්මයෙන් පිරී පවතිනු ඇත. එවිට අපි, “මේ ලෝකයේ ආකාරයට අනුකූලව නොවන,” නමුත් දේව වචනයෙහි සඳහන් උන්වහන්සේගේ කැමැත්ත අනුව ජීවත්වනවා ඇත. අපේ එකම ආරක්ෂාව වන්නේ එයයි!

“දෙවියන්වහන්සේ කිසිවිටෙක අපේ කැමැත්තට හෝ හෘදසාක්ෂියට බලකරන්නේ නැත; නමුත් සාතන් නිතරම ඔහුගේ වසඟයට ගැනීමට නොහැකි අයව, නපුරු ක්‍රියා තුළින් බලහත්කාරකම් කරයි. බියගැන්වීම හෝ බලහත්කාරය තුළින් ඔහු හෘද සාක්ෂිය තම බලයට නතුකොටගෙන තමන්ට පූජාසත්කාර ලැබීමට උත්සාහ දරයි. මෙම පරමාර්ථය අත්පත් කරගනු පිණිස ඔහු ආගමික සහ සිවිල් බල අධිකාරීන් සමග කටයුතු කරමින්, දේව නීතිවලට පටහැනිව, මනුෂ්‍යයා විසින් සාදා ඇති නීති බලගැන්වීමට කටයුතු කරයි. —Ellen G. White, The Great Controversy, p. 591.

“ඔවුන් ඉදිරියේ ඇති පරීක්ෂා වලින් ජයගැනීම පිණිස, ශුද්ධ ලියවිල්ලේ ඇති අන්දමට ඔවුන් දේව අභිප්‍රාය අවබෝධ කරගත යුතුය. ඔවුන් හට උන්වහන්සේට ගෞරව කළ හැක්කේ, උන්වහන්සේගේ ස්වභාවය ආණ්ඩු ක්‍රමය සහ පරමාර්ථය පිළිබඳව නිවැරදි අවබෝධයක් ඔවුන්ට තිබී නිසියාකාරව ඒවාට අනුකූලව ක්‍රියාත්මක වුවහොත් පමණි. තමන්ගේ මනස බයිබලයේ ඇති සත්‍යතාවයන් තුළින් ශක්තිමත් කරගත් අය හැර වෙන කිසිවෙකුට අවසාන අරගලයට සාර්ථකව මුහුණ දීමට නොහැක. —The Great Controversy, p. 593.

සෑම ඉගැන්වීමකම ප්‍රමිතිය ලෙස සහ සෑම ප්‍රතිසංස්කරණයකම පදනම ලෙස, බයිබලය මිස වෙන කිසිදෙයක් පිළිබඳව රඳා නොසිටින පිරිසක් සෑම අවස්ථාවකම මෙම පොළොව මතුපිට දෙවියන්වහන්සේ වෙනුවෙන් සිටිනු ඇත. උගතුන්ගේ මත, විද්‍යාවේ නිගමන, පූජක නිකායවල සහ සාමයික සභාවල තීන්දු බහුතරයකගේ හඬ යන සියළුදේ ඔවුන් නියෝජනය කරන සභාවන් මෙන්, නා නා මාදිලියේ ඒවා වන අතර, ඒවා තුළ කිසිදු එකමුතුකමක්ද දකින්නට නැත. ඉහත සඳහන් දේ වලින් එකක් හෝ සියල්ල ආගමික ඇදහිල්ල පිළිබඳ ප්‍රශ්නයක් පැන නගින විට ඊට පක්ෂව හෝ විපක්ෂව අදාළ කරගත යුතු නොවේ. කිසිම ඉගැන්වීමක් හෝ නියෝගයක් පිළිගැනීමට පෙර, “ඊට සහයෝගය දැක්වීමට නම් “ස්වාමීන්වහන්සේ මෙසේ පවසන සේක” යන්න අන්තර්ගතදැයි අප තරයේ ඉල්ලා සිටිය යුතුය.” —The Great Controversy, p. 595.

**සාකච්ඡා සඳහා ප්‍රශ්න**:

`ක්‍රිස්තුස්වහන්සේගේ පැමිණීම අපේක්ෂාවෙන් නිකරුනේ බිය ඇති නොකොට, බලාපොරොත්තුව බෙදාගන්නේ කෙසේද?`

`නමස්කාරය පිළිබඳව වන ප්‍රශ්නය පිළිබඳව තවදුරටත් සිතමින් කාලය මිඩංගු කරන්න. අපේ දෛනික ජීවිතය, අපේ දිනචරියාව මගින් අප නමස්කාර කරන්නේ කාටද නැතහොත් කුමකටදැයි ප්‍රකාශ කරයිද?`

`අනාගතයට මුහුණ දිය යුත්තේ විශ්වාසයෙන් මිස බියෙන් නොව යන්න අපට අවබෝධ කරගැනීමට මෙන්ම අන්‍යයන්ටද උපකාර කළ හැක්කේ කෙසේද?`

`අවසාන කාලයේ වන්නට යන සිදුවීම් අවබෝධ කරගැනීමෙන් අපේ ජීවිත තුළ ඇතිවන ප්‍රායෝගික වෙනස්කම් මොනවාද?`