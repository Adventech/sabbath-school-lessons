---
title:  දානියෙල් 8:14හි සඳහන් දවස් 2300
date:   15/05/2024
---

අනාගතවක්තෘවරුන් විසින් අනාවැකියෙන් පැවසූ සිද්ධීන්, එකී ආකාරයටම ඉටුවී ඇති බව විලියම් මිලර් නිරීක්ෂණය කළේය: එනම් ආබ්‍රහම්ගෙන් පැවත ආවාවූ පිරිස වසර 400ක් මුළුල්ලේ නිසි වාසස්ථානයක් නොමැතිව, තාවකාලිකව සිටීම, ඊශ්‍රායෙල් ජනතාව කාන්තාර ප්‍රදේශ තුළ වසර 40ක් සක්මන් කිරීම, වසර 70ක් තුළ ඊශ්‍රායෙල් ජනතාව වහල් භාවයේ සිටීම සහ දානියෙල්ගේ පොතේ ඉශ්‍රායල්වරුන්ට වෙන්කළ සති 70 පිළිබඳ සටහනයි. (උත්පත්ති 15:13, ගණන් කථාව 14,34, යෙරමියා 25:11 සහ දානියෙල් 9:24).

`මාර්ක් 1:15, ගලාති 4:4 සහ රෝම 5:6 කියවන්න. ක්‍රිස්තුස්වහන්සේගේ පළමු පැමිණීම පිළිබඳව තිබූ දෙවියන්වහන්සේගේ කාලසටහන සම්බන්ධයෙන් මෙම පාඨ තුළින් අපට පවසනු ලබන්නේ කුමක්ද?`

මිලර් විසින් එක් ශුද්ධ ලියවිලි පාඨයක් තවත් පාඨයක් සමග සංසන්දනය කරමින් අනාවැකි පිළිබඳ අධ්‍යයනයක යෙදුන අතර, ඔහු නිගමනයකට පැමිණියේ දෙවියන්වහන්සේට බයිබලය පුරාවටම දිව්‍ය කාලසටහනක් තිබුණේ නම්, අපේ ස්වාමීන්වහන්සේගේ දෙවෙනි පැමිණීම පිළිබඳව කාලසටහනක් දෙවියන්වහන්සේට තිබිය යුතු බවයි.

`දානියෙල් 8:14 කියවන්න. දවස් 2300කට පසුව සිදුවිය යුතුව තිබුණ සිද්ධිය කුමක්ද?`

“ශුද්ධස්ථානය පවිත්‍ර කරනු ලබන්නේය,” යනුවෙන් අදහස් කරන්නේ, පෘථිවිය ගින්නෙන් පවිත්‍ර කිරීම යයි විලියම් මිලර්ද පිළිගෙන තිබුණි. මෙතරම් වැදගත්කමක් ඇති සිද්ධියක් හොඳින් අවබෝධ කරගනු පිණිස ඔහු ශුද්ධ ලියවිල්ල මහත් උනන්දුවකින් ඉගෙන ගත්තේය. දානියෙල් 8 හා සහ දානියෙල් 9හි ඇති සම්බන්ධතාවය ඔහු සොයාගත්තේය. දානියෙල් 8හි දේව දූතයාට පවසනු ලැබුවේ, “මොහුට මෙම දර්ශනය තේරුම් කර දෙන්න” (දානියෙල් 8:16) යනුවෙනි. එම පරිච්ඡේදය අවසානය වන විට, දානියෙල් 8හි පැහැදිලි නොකර, ඉතිරිව තිබූ එකම කොටස වූයේ (දානියෙල් 8:27 බලන්න). දවස් 2300 පිළිබඳ වූ කොටසයි. පසුව, දේවදූතයා දානියෙල් වෙතට පැමිණ පැවසුවේ, “මා පිටතට ආවේ නුඹට තේරුම් ගැනීමේ නුවණ දෙන පිණිසය.” (දානියෙල් 9:22, දානියෙල් 9:23, 25-27 කියවන්න). මෙසේ කරනු ලැබුවේ දවස් 2300 පිළිබඳව අවබෝධයක් ලැබීමට ඔහුට උපකාර කරන පිණිසය.

අප මෙය දන්නේ “ඒ නිසා කාරණය සලකා බලා, දර්ශනය තේරුම් ගන්න” (දානියෙල් 9:23) කීමෙන් පසු දේවදූතයාගේ මුල් වචන වූයේ: “නුඹේ ජාතිය හා නුඹේ ශුද්ධ නුවර සම්බන්ධයෙන් සති සැත්තෑවක් නියම කර ඇත (දානියෙල් 9:24). “නියම කර ඇත ("determined") යනුවෙන් පරිවර්තනය කර ඇති මුල් වචනයෙහි සැබෑ අරුත වන්නේ ‘කපා හරින ලද’ යනුයි. සති 70ක් හෙවත් අවුරුදු 490ක් කපා හැර දැමිය යුතුය. නමුත් ඒ කුමකින්ද? පැහැදිලිව පෙනෙන පරිදි දානියෙල් 8හි ඇති දින 2300 අනාවැකියෙන් දානියෙල්ට අවබෝධ නොවූ එකම කොටස අවබෝධ කරදීම පිණිස දේවදූතයා පැමිණියේය.

තවද, සති 70 ආරම්භක ස්ථානයේ සිට එනම් යෙරුසලම නැවත පිහිටුවා ගොඩනගන්නට කියා ආඥාව නිකුත් වූ තැන් පටන් (දානියෙල් 7:25) මෙම සිද්ධිය වූ දවස් වකවානු තමන් සතුව ඇත්නම්, සති 70 සහ දවස් 2300 අනාවැකි ආරම්භවූ දින ඔහුට සොයාගත හැකි බව විලියම් මිලර් දැන සිටියේය.