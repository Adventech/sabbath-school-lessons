---
title:  අප නමස්කාර කරන්නේ කවුරුන් හටද?
date:   18/06/2024
---

අවසාන කාලයේ, නමස්කාරය මුල් කරගනිමින් මහා අරගලයේ ක්‍රියාපටිපාටිය විශ්මිත ලෙස සිදුවනු ඇත. අප මැවුම්කරුවාණන්ට නමස්කාර කරනවාද, නැතහොත් මෘගයාට සහ උගේ ලකුණට නමස්කාර කරනවාද? එහි මැද මාවතක් නැත. එළිදරව් 14හි පළමුවන දේව දූතයා ස්ත්‍රීන්ට සහ පුරුෂයන්ට ආයාචනා කරන්නේ, “අහස හා පොළොවත්, මුහුද හා දිය උල්පතුත් මවා වදාළ තැනැන්වහන්සේට නමස්කාර කරන්න” යනුවෙනි (එළිදරව් 14:7). ස්වර්ගයෙන් කරනු ලබන ආයාචනයට තවදුරටත් සහාය දක්වමින්, තුන්වන දේවදූතයා පවසන්නේ මෘගයාට නමස්කාර කරන්නන්ට ලැබෙන දරුණු ප්‍රතිවිපාක පිළිබඳවය: “ඔහුත් දෙවියන්වහන්සේගේ උදහස නමැති, කුසලානට වත්කරන ලද උන්වහන්සේගේ කෝපය නමැති අමිශ්‍ර මුද්‍රික පානය බොන්නේය” (එළිදරව් 14:10). ඊට හාත්පසින්ම වෙනස්වූ දෙයක් වන්නේ, මැවුම්කරුට නමස්කාර කරන අයව විස්තර කර තිබෙන අන්දමයි, “දෙවියන්වහන්සේගේ ආඥාද, යේසුස්වහන්සේ කෙරෙහි ඇදහිල්ලද රක්ෂා කරන” අය ලෙසයි (එළිදරව් 14:12).

සැබෑ නමස්කාරයේ පදනම වන්නේ මැවිල්ලයි (එළිදරව් 4:11). දෙවියන් වහන්සේ යේසුස්වහන්සේ තුළ සියල්ල මැවූ” බැවින් (එපීස 3:9), සාතන් මැවුම්කරුට ද්වේෂ කොට ලෝක බලවතුන්ගේ උපකාර ඇතුව මැවිල්ලේ සිහිවටනය වූ සබත් දවස වෙනස් කිරීමට උත්සාහ දරා ඇත (දානියෙල් 7:25). දෙවියන්වහන්සේගේ ව්‍යවස්ථාව අරමුණු කරගෙන එන්නාවූ අර්බුදය අධිකාරිත්වය පිළිබඳව යොමුවේ. සාතන් හට සබත් දවස නමස්කාරය මකා දැමීමට හැකිවන්නේ නම්, ඔහුගේ බල අධිකාරය දෙවියන්වහන්සේගේ අධිකාරිත්වයට වඩා ඉහලින් ඇති බව සාතන් ප්‍රකාශ කර සිටිනු ඇත. මෙය අත්පත් කරගනු පිණිස සාතන් විසින් ව්‍යාජ සබත පිළිගන්නා ලෙස සකල ලෝවාසීන් හට ඒත්තු ගැන්වීම සඳහා බලහත්කාරකම් පවා සිදුකරනු ඇත.

දැනට ඇති තත්වය හා සමග කල්පනා කරන විට, මෙවැනි දෙයක් සිදුවීමට ඇති ඉඩ ප්‍රස්ථාව ඉතා අල්ප බව අපට පෙනී ගියත්, පෙර කාලවලදී වූවාක් මෙන්, කාලය විශ්මිත ලෙස වෙනස්විය හැක. කොවිඩ්-19 අර්බුදය දෙස බැලීමේදී, රාත්‍රියක් එළිවන්නට පෙර ලෝකය වෙනත් ස්ථානයක් සේ පෙනී යනු ඇත. මෘගයාගේ ලකුණ කරා අපව යොමු කරනු ලබන අන්දම සවිස්තරාත්මකව අප නොදන්නා නමුත්, එය උපකල්පනය කිරීමට එතරම් දුෂ්කර නැත. ලෝකය අතිශයින් අස්ථාවරව පවතිනවාක් මෙන්ම තාක්ෂණයෙහි දියුණුව අප සියළුදෙනා මවිතයට පත්කරන බැවින්, බයිබලය මගින් අපට අවවාද කර ඇති දේවල් අප සිතනවාටත් වඩා වේගයෙන් සිදුවිය හැක.

`එළිදරව් 13:13-17. මෘගයාගේ ලකුණ නොදරන්නාවූ අය මත පමුණුවනු ලබන විශේෂිත දඬුවම් මොනවාද?`

මෘගයාව සහ උගේ රූපයට අනුගමනය කරන්නන් මෙන් නොව, ක්‍රිස්තුස්වහන්සේට විශ්වාසවන්තව සිටින අය සඳහා ආර්ථික සම්බාධක මෙන්ම මරණීය තර්ජන පමුණුවනු ඇත. මානව වර්ගයා ඔවුන් මෙතුවක් කාලයක් සිටි ආකාරයෙන්ම සිටිනු ඇත: එනම් ඔවුන් දූෂිත, බල-ලෝභ සහ ප්‍රචණ්ඩකාරී වේ. අවසාන කාලයේ වන සිද්ධි දාමයන් කෙබඳු ආකාරයෙන් දිග හැරේදැයි අප නොදන්නා නමුත්, අවසාන කාලයේ වන පීඩා කිරීමේ කෙබඳු ලෙස වේදැයි සිතාගැනීමට අපහසු නැත. මේ කරුණ සම්පූර්ණයෙන්ම වෙනත් සන්දර්භයක් තුළ ලියා ඇති නමුත්, යොහන් පොතේ ඇති මේ විස්තරය තුළ සියල්ල අන්තර්ගතවේ. යේසුස්වහන්සේ පිළිබඳව යොහන් ලියා ඇත්තේ, “මිනිස් සිතෙහි ඇති දෙය උන්වහන්සේ දැන සිටි බැවින්, මනුෂ්‍යයා ගැන කිසිවෙකුගේ සාක්ෂියක් උන්වහන්සේට අවශ්‍ය නොවීය” යනුවෙනි. (යොහන් 2:25).

`මානව වර්ගයාගේ දූෂිත භාවය සහ මනුෂ්‍යයාට කළ හැකි නපුර පිළිබඳව සිතා බලන්න. කෙතරම් පහසු ලෙස අවසාන කාලයේ සිදුවීම් සිදුවිය හැකිවන්නේදැයි මෙම තත්වය පෙන්නුම් කරන්නේ ඇයි? ඊටත් වඩා වැදගත් වන්නේ, අපේ හදවත (සිතුවිලි) ආරක්ෂා කරගැනීම පිණිස මෙම කණගාටුදායක සත්‍යය අපට උගන්වන්නේ කුමක්ද?`