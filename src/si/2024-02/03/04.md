---
title:  වචනය මගින් ආරක්ෂා කරනු ලැබීම
date:   16/04/2024
---

`යොහන් 17:15-17 සහ ක්‍රියා 20:32 සාතන්ගේ රැවටිල්ලට හසු නොවී ආරක්ෂිතව සිටීම පිළිබඳව යේසුස්වහන්සේ සහ පාවුල් අපෝස්තුළුවරයා දුන් ඥානවන්ත උපදෙස් මොනවාද?`

දේව කැමැත්ත පිළිබඳව නිරවද්‍ය හෙළිදරව්ව වන්නේ බයිබලයයි. එමගින් මනුෂ්‍යයාගේ ගැළවීම පිණිස ස්වර්ගය සැලැස්ම ඉදිරිපත් කොට ඇත. එබැවින්, “දේවානුභාවයෙන් යුත් මුළු ශුද්ධ ලියවිල්ල, ඉගැන්වීමටද, දුර්මත දුරු කිරීමටද හික්මවීමටද ධර්මිෂ්ඨ ජීවිතයක් ගතකිරීම පිණිස උපදෙස් දීමටද ප්‍රයෝජනවත් වෙයි” (2 තිමෝති 3:16). ඉන් අදහස් වන්නේ “මුළු ලියවිල්ල” දේවානුභාවයෙන් දී ඇති බවයි. යම්කිසි කොටසක් හෝ, එක් කොටසක් තවත් කොටසකට වඩා වැදගත් යයි අදහස් නොකෙරේ. සම්පූර්ණ බයිබලයම දේව වචනය ලෙස පිළිගත යුත්තේය. එසේ නොවුවහොත්, රැවටිල්ල සඳහා වන දොර පුළුල්ව විවෘත වනු ඇත.

මහා අරගලය තුළ දෙවියන්වහන්සේගේ අසීමිත ප්‍රේමය පිළිබඳව බයිබලය පැහැදිලිව පෙන්නුම් කර ඇත. එමෙන්ම, එමගින් සාතන්ගේ මායාව සහ යක්ෂයාගේ රැවටිල්ලද හෙළිදරව් කරනු ලබයි.

සාතන් දේව වචනයට ද්වේශ කරන අතර, එහි ඇති බලපෑම විනාශ කිරීමට සියවස් ගණනාවක් මුළුල්ලේ ඔහුට හැකි සෑම දෙයක්ම කර ඇත.

ඇත්තවශයෙන්ම, බයිබලය නොතිබුණා නම් ගැළවීමේ සැලැස්ම පිළිබඳව අපට දැනගත හැක්කේ කුමක්ද? ක්‍රිස්තුස්වහන්සේගේ උපත, ගත කළ ජීවිතය, කළාවූ ඉගැන්වීම් සහ උන්වහන්සේගේ මෙහෙවර පිළිබඳව බිඳක් හෝ අප දැනගන්නේ කෙසේද? ශුද්ධ ලියවිල්ල නොතිබුණා නම්, උන්වහන්සේගේ පූජාවීමේ ගැඹුර, උන්වහන්සේගේ උත්ථාන වීමේ මහිමය, උන්වහන්සේගේ මැදහත්කාරකමේ බලය සහ උන්වහන්සේගේ නැවත පැමිණීමේ තේජස පිළිබඳව අදාල කරුණුවලින් බිඳක් හෝ අප අවබෝධ කරගන්නේ කෙසේද?

මේ වැදගත් සත්‍යයන් සියල්ලම දේව වචනය තුළින් පෙන්වාදී උගන්වා සහ වැදගත් දේ අවධාරණය කොට ඇත. සියළු ශුද්ධ වූ සත්‍යයන් අවබෝධ කරගැනීමේ එකම සහ අවසාන ප්‍රමිතිය විය යුත්තේ එය පමණි.

ඇතැම් අය බයිබලයට අතිශයින් ආදරය කරන බව පවසමින්, ඉතා සූක්ෂම ආකාරයෙන් එය පිළිබඳව සැක සංකා උපදවන්නට උත්සාහ කරන අතර, බයිබලයේ බලය සහ එය දේවානුභාවයෙන් දුන් බව අවතක්සේරුවට පත්කරන්න ගන්නාවූ උත්සාහයන්ට එරෙහිව අප සටන් කළ යුත්තෙමු. අවාසනාවකට මෙන් නූතන චින්තන අනුව යන්නාවූ දේවධර්ම ශාස්ත්‍රඥයන්ගේ සහ කිතුනුවන්ගේ සිතුවිලිවලට අනුව, බයිබලයේ ඇති මානව අංශය හුවා දක්වමින්, එය දේව වචනයට වඩා මනුෂ්‍ය වචනය ලෙස පවසති. ඔවුන් අදහස් දක්වන අන්දමට, බයිබලය යනු රජවරුන්, එඬේරුන්, ධීවරයන්, පූජකයින්, කවියන් සහ තවත් නොයෙක් අය දෙවියන්වහන්සේ යන සංකල්පය ඔවුන්ට වැටහුන අන්දමටද, සොබාදහම, ඒකාලයේ දුටු දේ, ස්ථාන සිතුවිලි යන සියළු දේ පිළිබඳව ලියා ඇති පුස්තකයක් සේ හඳුන්වති.

මෙම සිතුවිල්ල ඇත්තක් නම් විසි එක්වන සියවසයේ අද ජීවත්වන අප, එදා සිටි මිනිසුන් සිතූ දේවල් පිළිබඳව තැකිය යුත්තේ මන්ද? තවද ඔවුන් සිතූ දේවල් අපේ සදාකාල බලාපොරොත්තුවට ඈඳා ගැනීමෙන් ප්‍රයෝජනයක් ඇද්ද? එසේ කිරීමට අපට අවශ්‍යතාවයක් නැත.

`ගීතාවලිය 119:105, 116, 130, 133 සහ 160. ගැළවීමේ සැලැස්ම තුළ දේව වචනයෙහි ඇති වැදගත්කම පිළිබඳව ගීතිකාකරු පවසා ඇති ප්‍රඥාව කුමක්ද?`