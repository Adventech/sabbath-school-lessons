---
title:  අන්ධකාරය තුළ ආලෝකය බබළයි
date:   13/04/2024
---

### මේ සතියේ පාඩමේ අධ්‍යයනය සඳහා කියවන්න
යොහන් 8:44; හිතෝපදේශ 23:23; ක්‍රියා 20:27-32; 2 තෙසලෝනික 2:7-12; ගීතාවලිය 119:105, 116, 130, 133, 160; හිතෝපදේශ 16:25; 2 කොරෙන්ති 4:3-6.

> <p>කටපාඩම් පදය</p>
> “එබැවින් යේසුස්වහන්සේ ඔවුන්ට කියනසේක්: තව ස්වල්ප කලක් ආලෝකය නුඹලා අතරේ තිබේ. අන්ධකාරය නුඹලා කරා වහාම නොපැමිණෙන පිණිස නුඹලාට ආලෝකය තිබෙන කල ඇවිදපල්ලා. අන්ධකාරයේ ඇවිදින තැනැත්තේ තමා කොතැනට යන්නේදැයි නොදනියි.” (යොහන් 12:35)

බයිබලයේ අවසාන පොත වන එළිදරව් පොතෙහි, මකරා සහ සර්පයා ලෙස යක්ෂයාව හඳුන්වාදී ඇත. (එළිදරව් 12:9) ඔහු මකරෙකු වන්නේ, දෙවියන්වහන්සේගේ සෙනඟ විනාශ කිරීමට ඔහු තුළ ඇති බලවත් ආශාව නිසා වන අතර, ඔහු සර්පයෙකු වන්නේ, ඔවුන්ව රවටනු ලබන පිණිස කපටි ලෙස බොරු කියන බැවිනි. ක්‍රිස්තුස්වහන්සේගේ මරණයෙන් පසු, වසර ගණනාවක් මුළුල්ලේ දස දහස් සංඛ්‍යාත පිරිසක්, රෝම අධිරාජ්‍යයේ ඇදහූ දෙවි දේවතාවන්ට නමස්කාර කිරීම ප්‍රතික්ෂේප කළ බැවින්, වධ බන්ධනයට පත්කොට, සිංහ ගුහාවලට දමමින් සහ කණුවලට ගැටගසා ගිණි තබමින් පීඩාවට පත්කරනු ලැබුණි. මෙවැනි දරුණු දණ්ඩනයන් මධ්‍යයේ පවා බොහෝ දෙනෙක් විශ්වාසවන්තව සිටි බැවින්, ශුභාරංචිය පැතිර ගොස් සභාව වර්ධනය විය.

එහි ප්‍රතිඵලයක් ලෙස, සාතන් ඔහුගේ උපායමාර්ගවල වෙනසක් සිදුකළේය. බයිබලයේ ඇති සත්‍යය ඉගැන්වීමෙන් තොරව, බොහෝ මිථ්‍යාදෘෂ්ටිකයන්ව බෞතීස්ම කරනු ලැබුණි. නායකයන් සත්‍යය සමග ජනප්‍රියව පැවති සිරිත් විරිත් අනුබද්ධ කළ බැවින් සභාව තුළ පැවති ඉගැන්වීම්වලට නොයෙක් දුර්මත ඇතුළත් විය. හතරවන සහ පස්වන සියවස තුළ, සභානායකයන් නොයෙක් සම්මුතිවලට පැමිණෙමින්, මිථ්‍යාදෘෂ්ටිකයන් අතරවූ චාරිත්‍ර වාරිත්‍ර, ක්‍රිස්තියානි ඉගැන්වීම් තුළට පැමිණීමට ඉඩ හැරියෝය. ජීවිතයේ අති දුෂ්කර කාලවලදී පවා, දෙවියන්වහන්සේ නොකඩවාම උන්වහන්සේගේ ජනතාව සමග සිටිසේක. ඔවුන්, “මාර්ගයද, සත්‍යයද, සහ ජීවනයද” වූ යේසුස්වහන්සේව සොයාගත් බැවින්, ඔවුන්ගේ හෘද සාක්ෂියට එකඟව ඇති කරගත් විශ්වාසයන් අත්හරින ලෙස දැඩි ලෙස බලපෑම් ආවත්, ශුද්ධාත්මයාණන්වහන්සේගේ බලය කරණකොටගෙන නොසැලී සිටීමට ඔවුන්ට හැකිවිය. සෘජුව හෝ වක්‍රව, සූක්ෂම ලෙස ඔවුන් කෙරෙහි පීඩනය යොදනු ලැබූවත්, කිසිසේත් නොසැලී, ශුද්ධ ලියවිලි තුළ අන්තර්ගතවූ සත්‍යයට විශ්වාසවන්තව සිටීමට ඔවුන්ට හැකි විය.

අප්‍රේල් 20 වන සබත් දවසට සුදානම් වන පිණිස මහා අරගලය පොතේ 3 වන පරිච්ඡේදය පාදක කොටගෙන සකස් කර ඇති මෙම පාඩම අධ්‍යයනය කරන්න.