---
title:  ශුද්ධ ලියවිල්ලෙන් තොරව මිනිස් තර්කය
date:   17/04/2024
---

ශුද්ධාත්මයාණන්වහන්සේ අපගේ මනස තුළින් ක්‍රියාකරන සේක. විශ්වයේ විශ්මයන් ගවේෂණය කරනු පිණිස උන්වහන්සේ අපට ආරාධනා කරනසේක. යමෙක් ඉතා ඔබින ලෙස පවසා ඇති පරිදි “කිතුනුවන් ලෙස අප දේවස්ථානයේ දොරකඩදී අපේ මොළය සෝදිසි කරන්නේ නැත.” එනමුත්, මිනිස් මනසේ දක්ෂතාවයෙන් පමණක්, ශුද්ධ ලියවිල්ලෙහි ඇති දිව්‍ය සත්‍යයන් අවබෝධ කරගත නොහැක. සත්‍යය යනු මනුෂ්‍යයෙකුගේ මතයකට අදාල කරුණක් නොවේ. එය දිව්‍ය හෙළිදරව් කිරීමට අදාල කරුණකි.

`හිතෝපදේශ 16:25, විනිශ්චයකාරයා 21:25 සහ යෙසායා 53:6. සාතන්ගේ රැවටිල්ලේ ස්වභාවය පිළිබඳව මෙම පාඨවලින් කුමක් පවසයිද?`

යක්ෂයාගේ ඉතා සාර්ථක රැවටිලි ක්‍රමයක් වන්නේ, ශුද්ධාත්මයාණන් වහන්සේගේ උපකාරයෙන් තොරව සහ දේව වචනය අනුසාරයෙන් තොරව මනුෂ්‍යයාගේ තර්කනයෙන් පමණක්, දේව කැමැත්ත අපට අවබෝධ කරගත හැකි බවයි. ඇතැම් විට, යම් යම් දේවල් නිවැරදි යයි අපට හැඟෙන්නට පුළුවන. එසේ නැත්නම් යම් දෙයක් සම්පූර්ණ සංස්කෘතියකටම හරි යයි වැටහෙන්නට හැකි වුවත්, දෙවියන්වහන්සේ ඉදිරියේ එය සම්පූර්ණයෙන්ම වැරදි දෙයක් විය හැකිය.

දැනට වසර ගණනාවකට පෙර, මා සහ මගේ බිරිඳ එක් රාත්‍රියක නැවතී සිටි හෝටලය අසල පිහිටි වනාන්තරය තුළ ඇවිදීමට තීරණය කළෙමු. සාමාන්‍යයෙන් වනාන්තරය තුළ ඇවිදීමේදී නිවැරදි ගමන්මාර්ගයක් සොයාගැනීමේ හැකියාවක් මට තිබුණ බැවින්, පැයක් පමණ වනයේ තිබූ අඩිපාරවල් ඔස්සේ ගොස්, නැවත ප්‍රවේශමෙන් ආපසු අපට පැමිණිය හැකිවේයයි හැඟීමක් මට තිබුණි. නමුත් වැඩිවෙලාවක් යන්නට මත්තෙන් අප වනාන්තරය තුළ අතරමංවී ඇති බව අපට අවබෝධ විය. හිරු බැසයමින් බැවති හෙයින් මට වඩාත් බිය සිතුණි. එවිට වාසනාවකට මෙන්, ආපසු එන පාර දැන සිටි වෙනත් ගමන්කරුවන් කිහිපදෙනෙකු අපට හමුවුණි. අප යායුතු මාර්ගයෙන් සැතපුම් පහක් පමණ ඔබ්බට ගොස් සිටියත්, එම ස්ථානය මහා මාර්ගයකට ආසන්නව තිබුණි. ඔවුන්ගේ මෝටර් රථය එම ස්ථානය ආසන්නයේ නතරකොට තිබූ හෙයින්, ඔවුන් අපව අපගේ හෝටලය කරා ඇරලූහ. පාර දැනසිටි අයෙක් හමුවී අපව අප සිටි ස්ථානය කරාගෙන ඇරලන්නට ඔහුට තිබූ හැකියාවත් හේතුවෙන්, අපට අත්වන්නට තිබූ ඉරණමේ සෑහෙන වෙනසක් සිදුවිය.

පොළොවේ සිට ස්වර්ගය කරා යන අපේ ගමනේදී, දෙවියන්වහන්සේ අපව තනිකර නැත. අපව අපේ නිවෙස කරා යන මග පෙන්වනු පිණිස ශුද්ධාත්මයාණන්වහන්සේ ශුද්ධ ලියවිල්ල කරා අපව යොමුකරන සේක. සත්‍යය සහ අසත්‍යය, නිවැරැද්ද සහ වැරැද්ද, යහපත හා නපුර යන මෙම කරුණු හොඳින් අවබෝධ කරගත හැක්කේ දේව වචනය තුළ ඇති ආලෝකයෙන් පමණි. දෙවියන්වහන්සේට සහ උන්වහන්සේගේ වචනයට පටහැනි සියල්ල වැරදි සහගත වන අතර, සෑම අවස්ථාවකදීම වැරැද්ද අවදානම් සහගතය. දෙවියන්වහන්සේ සමග පවතින සියල්ල සත්‍යද, යහපතද වේ. සත්‍යය සහ සදාචාරය තීරණය කරන සාධකය ලෙස අප විසින් දේව වචනය හඳුනා ගැනීම කෙතරම් වැදගත්ද?

`ශුද්ධාත්මයාණන්ගේ උපකාරයෙන් තොරව, මිනිස් මනසට දේව සත්‍යය අවබෝධ කරගත නොහැක්කේ ඇයි? මානව තර්කනය සහ දිව්‍ය හෙළිදරව් කිරීම අතර ඇති සම්බන්ධතාවය සාකච්ඡා කරන්න. තර්කනය තුළින් දේව හෙළිදරව් කිරීම වටහා ගන්නේ කෙසේද? උදාහරණයක් ලෙස: දානියෙල් පොතේ දෙවන පරිච්ඡේදයෙහි සඳහන් අනාවැකියෙහි දක්වා ඇති ලෝක ඉතිහාසයේ බබිලෝනි රාජධානි සමයේ සිට දෙවන පැමිණීම දක්වා කියවන්න. මෙවැනි අනාවැකියක් තුළින් මානව තර්කනයට ගෝචර වන්නේ කෙසේද?`