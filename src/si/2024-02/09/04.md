---
title:  සබත සහ ව්‍යවස්ථාව
date:   28/05/2024
---

`එළිදරව් 14:6,7; එළිදරව් 4:11; උත්පත්ති 2:1-3 සහ නික්මයාම 20:8-11. මැවිල්ල, සබත සහ දෙවියන්වහන්සේගේ ව්‍යවස්ථාව අතර ඇති සබඳතාවය කුමක්ද?`

දෙවියන්වහන්සේ ඉදිරියෙහි අපේ ඇති වටිනාකම පිළිබඳව මැවිල්ලෙන් පවසයි. මෙම විශ්වයේ අප තනිවී නොමැත. ඇතැමුන් විශ්වයේ ධූලි පිළිබඳව කථා කරති. තවද අප ජානමය ඇබැද්දියක ප්‍රතිඵලයක් නොවේ. තවත් ආකාරයකින් පැවසුවහොත් ජීවයේ ආරම්භය පිළිබඳ සාමාන්‍ය විද්‍යාත්මක සටහන් ඇතැම්විට ප්‍රවෘත්ති මාධ්‍ය සහ ජනප්‍රිය කොටස් මගින් උපුටාගෙන අපගේ ආරම්භය පිළිබඳව ඉදිරිපත් කරන අදහස් සෑම ආකාරයකින්ම බයිබලය ඉදිරිපත් කරන අදහස් සමග ගැලපෙන්නේ නැත.

අප මෙහි සිටින්නේ යේසුස්වහන්සේ අපව මැවූ බැවිනි. උන්වහන්සේ අපේ නමස්කාරය ලැබීමට සුදුසු වන්නේ අපව මැවූ නිසා පමණක් නොව, උන්වහන්සේ අපව ගළවාගත් හෙයිනුත්ය. මැවීම සහ ගැළවීම සෑම සැබෑ නමස්කාරයකම හදවත හා සමාන විය යුතුය. එබැවින් ගැළවීමේ සැලැස්ම අවබෝධ කරගනු පිණිස සබත අතිශයින් වැදගත්වේ. මැවුම්කරුවෙකුගේ සැලකිල්ලත්, ගැළවුම්කරුගේ ප්‍රේමයත් සබතෙන් ප්‍රකාශ වේ.

මැවිල්ලේ සතිය අවසානයේදී, දෙවියන්වහන්සේ විසින් මවා ඇති ලෝකයේ අලංකාරය සහ ඓශ්චර්යය තුළ උන්වහන්සේ විවේකගත්සේක. තවද, අපට දිය යුතු උදාහරණයක් ලෙස උන්වහන්සේ විවේකගත්සේක. අපව මැවුවාවූ දෙවියන්වහන්සේට නමස්කාර කරනු පිණිස සතිපතා ගනු ලබන විරාමයකි සබත. අප සබත් දවසේදී නමස්කාරයෙහි යෙදන විට, වෙන කිසිම දවසක නොව මෙම විශේෂ දවසට පමණක්දී ඇති ආශිර්වාද ලබාගනු පිණිස අපේ සිත් විවෘත කරමු.

සබත් දවස තුළින් අපට පෙන්නුම් කරනු ලබන්නේ, අපට අතිශයින් ප්‍රේමකරන මැවුම්කරුවාණන්, අපි උන්වහන්සේගේ අභිලාෂයන්ගෙන් පිටව ගියත්, කිසිවිටෙකත් උන්වහන්සේ අපව අත්හැරීමට සූදානම් නැති බවයි. අපට උන්වහන්සේ තුළ විවේකය ඇති බව පෙන්වන සදාකාලික ලාංඡනයකි සබත. එය මැවුම්කරුවා කෙරෙහි පක්ෂපාතිත්වය පෙන්නුම් කරන විශේෂ ලකුණකි. (එසකියෙල් 20:12,20). එය විශ්‍රාමයේ ලාංඡනයක් මිස වැඩකිරීමේ නොව; කරුණාවේ මිස නීති මගින් බැඳ තැබීමට නොවේ; සහතික වීමේ මිස වරදට පත්කරනු ලැබීමට නොව; ගැළවීම උදෙසා දෙවියන්වහන්සේ කෙරෙහි බලාපොරොත්තු තබා සිටීම මිස, අපේම උත්සාහයෙන් නොවේ. සැබෑ සබත් විශ්‍රාමය යනු, අපව මැවුවාවූද, අපව ගළවාගත්තාවූද, අප උදෙසා නැවත එන්නාවූද, තැනැන්වහන්සේගේ දයාබර හස්තය තුළ උන්වහන්සේගේ කරුණාවෙන් ලබන විවේකයයි.

එළිදරව් පොතේ 14 වන පරිච්ඡේදයේ, අවසාන කාලයේ සිටින ලෝකයට දී ඇති පණිවුඩය වන්නේ, උන්වහන්සේ විසින් සපයා දී ඇති ප්‍රේමය සහ ආරක්ෂාව තුළ සබත් දවස ගතකරන ලෙසටය. අපගේ මැවුම්කරුව මතකයේ තබාගනිමින්, උන්වහන්සේව මහිමයට පත්කරන ලෙසට අපව කැඳවනු ලබයි. සබත් පැවැත්වීම යනු ඒදන් උයනේ තිබූ සම්පූර්ණත්වය හා සමග එන්ට තිබෙන්නාවූ අළුත් අහස සහ අළුත් පොළොව සමග සම්බන්ධ වීමයි. කිසියම් දවසක, ඒදන් උයනේ තිබූ ශ්‍රීවිභූතිය නැවත ගොඩනගනු ලබන බව එමගින් අපව සිහිගන්වනු ලබයි.

`බොහෝ සෙවන්ත්-ඩේ ඇඩ්වෙන්ටිස්ට්වරුන් හට මුහුණ දීමට සිදුවන චෝදනාවක් වන්නේ ඔවුන් උවමනාවට වඩා නීතිය අකුරටම ඉෂ්ට කිරීමට යන අය බවත්, ඊට උදාහරණ ලෙස ඔවුන් පෙන්වන්නේ සබත් පැවැත්වීමය. සබත ගැළවීමේ සංකේතයක් ලෙස හා ඇදහිල්ලෙන් ධර්මිෂ්ඨ වීම පිළිබඳව සාකච්ඡා කරන්න. විවේක ගන්නා ලෙස දෙවියන්වහන්සේ විසින් දී ඇති ආඥාවට කීකරු වීමෙන්, අප ස්වර්ගය කරා අපගේ ගැළවීම සකසා ගන්නට තැත් කරන පිරිසක් යයි මිනිසුන් සිතන්නේ ඇයි?`