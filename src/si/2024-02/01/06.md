---
title:  අපේ උත්තම පූජකයා
date:   04/04/2024
---

යේසුස්වහන්සේ කුරුසිය මත අප උදෙසා කළ දේවල් කරණ කොටගෙන, අප උදෙසා ස්වර්ගයේදී මැදිහත් වීමට උන්වහන්සේට හැකි විය. මළවුන්ගෙන් උත්ථාන වූ අපේ ස්වාමීන්වහන්සේ වන , අපේ උත්තම පූජකයා අපට ගැළවීමට අවශ්‍ය සියලු දේ සපයා දේව රාජ්‍යයේ සදාකාලයට ජීවත්වීමට සලස්වන සේක.

`කියවන්න: හෙබ්‍රෙව් 4:15, 16 සහ හෙබ්‍රෙව් 7:25. පරීක්ෂාවෙන්, දුක් විඳීමෙන්, රෝග වලින් සහ මරණයෙන් හෙබි ලොවක මෙම බයිබල් පාඨ අපට සහතිකයක් දෙනු ලබන්නේ කෙසේද?`

මෙම බයිබල් පාඨයන්හි කියා ඇත්තේ, “එබැවින් අපේ ඕනෑ එපාකම් වලදී, අපේ සරණ සඳහා දයානුකම්පාව ලබන පිණිස බිය සැක නැතිව කරුණාවේ සිංහාසනය වෙත ළඟා වෙමු.” (හෙබ්‍රෙව් 4:16). මෙම කරුණ සරලව පවසන්නේ නම්, යේසුස්වහන්සේ අපව විශ්වයට ඉදිරිපත් කරන්නේ උන්වහන්සේගේ ධර්මිෂ්ඨත්වය පැළඳගෙන, උන්වහන්සේගේ මරණයෙන් ගැළවීම ලැබ, උන්වහන්සේගේ රුධිරයෙන් මුදවාගත් අය ලෙසය. අපට වන්නට තිබූ සියල්ල උන්වහන්සේ බාරගත් සේක. ක්‍රිස්තුස්වහන්සේ තුළ අපගේ අතීත පාප පිළිබඳව වරදට පත් කිරීමක් නැත. ක්‍රිස්තුස්වහන්සේ තුළ අපව වරදට පත් කිරීම පහව ගොස් ඇති අතර, උන්වහන්සේගේ බලවත් මැදිහත්වීම තුළින්, පාපය විසින් අපේ ජීවිත තුළට යොදා ඇති බැමි කැඩී ගොස් ඇත.

`කියවන්න: යොහන් 17:24-26. යහපත සහ නපුර අතර ඇති අරගලයේ දී, ක්‍රිස්තුස් වහන්සේගේ ආශාව කුමක්ද?`

අති උතුම් පූජාව සිදුකිරීමෙන් පසුව ක්‍රිස්තුස්වහන්සේ ඉහළට නැගී, පියාණන්වහන්සේට තම ඉල්ලීම ඉදිරිපත් කරන තෙක්, දේවදූතයන් විසින් දෙනු ලැබූ ප්‍රශංසාව ප්‍රතික්ෂේප කොට: ”‍ඔබ මට දුන් අය විසින් දකිනු පිණිස, මා සිටින තැන ඔවුනුත් සිටිනවාට කැමැත්තෙමි.”‍ (යොහන් 17:24 නව අනුවාදය) එවිට අසීමිත ප්‍රේමයකින් සහ බලයෙන් යුතුව පියාණන්ගේ සිංහාසනයෙන් පිළිතුර පැමිණියේය. “දෙවියන්වහන්සේගේ සියලු‍ දූතයෝ උන්වහන්සේට නමස්කාර කරත්වා.”‍ (හෙබ්‍රෙව් 1:6, නව අනුවාදය) යේසුස් වහන්සේ තුළ කිසිම කැලලක් තිබුණේ නැත. උන්වහන්සේව නිගාවට පත් කිරීම නිමවිය, උන්වහන්සේගේ පූජාව සම්පූර්ණ විය. සියලු‍ම නාම වලට වඩා උසස් නාමයක් උන්වහන්සේට දෙනු ලැබුණි.”‍ —Ellen G. White, The Great Controversy, pp. 501, 502. වෙන කිසිම දෙයකට වඩා අප ස්වර්ගයෙහි සිටීම යේසුස්වහන්සේගේ උවමනාවයි. උන්වහන්සේගේ හදවතේ අභිලාෂයද, උන්වහන්සේගේ මරණයට සහ මැදිහත් වීමට හේතුව වන්නේ ද, අපව ගළවා ගනු ලැබීමට ය. ඔබට ඔබේ ජීවිතය තුළ විශේෂ අවශ්‍යතාවයක් තිබේද? එය යේසුස්වහන්සේට පවසන්න. දුක ඇති ස්ථානයට යේසුස්වහන්සේ සැනසීම ගෙනේ. බිය ඇති විට උන්වහන්සේ සාමය ගෙනෙයි. වරදට පත්කරනු ලැබූ විට, උන්වහන්සේ කමාවීම ගෙන එයි. දුර්වලත්වය ඇති විට උන්වහන්සේ ශක්තිය ගෙන එයි.

`ක්‍රිස්තුස්වහන්සේ අප උදෙසා පූජා වූයේ මන්දැයි ඔබ සිතන්නේද? අපව උන්වහන්සේට මෙතරම් වටින්නේ මන්ද?`