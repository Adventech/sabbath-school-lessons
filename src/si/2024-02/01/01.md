---
title:  සියලු යුද්ධ පසුපස ඇති යුද්ධය
date:   30/03/2024
---

### මේ සතියේ පාඩමේ අධ්‍යයනය සඳහා කියවන්න
එළිදරව් 12:7-9, එසකියෙල් 28:12-15, යෙසායා 14:12-14, උත්පත්ති 3:15, යොහන් 17:24-26.

> <p>කටපාඩම් පදය</p>
> “තවද ස්වර්ගයෙහි යුද්ධයක් විය. ඒ වනාහි මිකායෙල් සහ ඔහුගේ දූතයන් මහ සර්පයාට විරුද්ධව යුද්ධයට යාමය. මහ සර්පයාද තමාගේ දූතයෝද සටන්කොට, ජය නොලැබුවෝය, ඔවුන්ට ස්වර්ගයෙහි ස්ථානයක් තවත් නොවීය.” (එළිදරව් 12:7, 8)

දෙවියන්වහන්සේ මෙතරම් යහපත් නම්, ලෝකය මෙතරම් අයහපත් වන්නේ මන්ද? ප්‍රේමයේ දෙවි කෙනෙක් මෙතරම් නපුරක් පවතින්නට ඉඩ හරින්නේ කෙසේද? යහපත් මිනිසුන්ට අයහපත් දේ සිදුවන්නේ මන්ද? මෙම සතියේ පාඩම තුළින් කාලාන්තරයක් මුළුල්ලේ පැවත එන යහපත හා නපුර අතර ඇති අරගලය පිළිබඳව ගවේෂණයක යෙදෙමු. ස්වර්ගයේ ලු‍සිෆර්ගේ කැරලි ගැසීමෙන් පටන්ගෙන, නපුරේ ආරම්භය ගැන අධ්‍යනය කරමින්, පාපයේ ගැටලු‍ව නිරාකරණය කිරීමේදී දෙවියන්වහන්සේගේ ඉවසීම පිළිබඳව දැනගනිමු.

දෙවියන්වහන්සේ අසහාය ප්‍රේමණීය දෙවි කෙනෙකි. උන්වහන්සේගේ ස්වභාවයම ප්‍රේමයයි (1යොහන් 4:7, 8). දෙවියන්වහන්සේගේ සියලු‍ම ක්‍රියා ප්‍රේමණීයයි (යෙරමියා 31:3). ප්‍රේමයට බල කිරීමටවත්, බලාත්කාරයෙන් වැලැක්වීමට හෝ නීති මගින් බලගැන්වීමටවත් නොහැක. එලන් ජී. වයිට් මහත්මිය මේ පිළිබඳව මනා ලෙස ලියා ඇත්තේ, ප්‍රේමය පිබිදිය හැක්කේ ප්‍රේමයෙන් පමණි‘ යනුවෙනි. —The Desire of Ages, p. 22 තෝරා ගැනීමේ හැකියාව අහිමි කිරීම යනු ප්‍රේම කිරීමට ඇති හැකියාව අහෝසි කිරීමයි. එමෙන්ම, ප්‍රේම කිරීමට ඇති හැකියාව අහෝසි කිරීම තුළින් සැබෑ ලෙස ප්‍රීතිමත්ව සිටීමට ඇති අවස්ථාව ඉවත් කිරීමයි. දෙවියන්වහන්සේ අපේ පක්ෂපාතීත්වය දිනා ගන්නේ උන්වහන්සේගේ ප්‍රේමය තුළිනි. උන්වහන්සේ යහපත සහ අයහපත අතර ඇති අරගලය සම්බන්ධයෙන් ක්‍රියා කරන්නේ නැවත වාරයක් පාපය විශ්වයේ ඇති නොවන ආකාරයෙනි. මුළු විශ්වයටම පැහැදිලි කිරීම පිණිස දෙවියන්වහන්සේගේ පරමාර්ථය වන්නේ, සෑම විටම උන්වහන්සේ, උන්වහන්සේගේ මැවිල්ලේ යහපත උදෙසා කටයුතු කර ඇති බව පෙන්වීමයි. දෙවියන්වහන්සේගේ ප්‍රේමය නමැති කාචය තුළින්, ලෝකය දෙස බලන්නේ නම්, යහපත හා නපුර අතර ඇති අරගලය දැකීමේදී , අවසානයේ දී යහපත විසින් නපුර පරාජය කරනු ලබන බවත් එම ප්‍රතිඵලය සදාකාලික බවත් වැටහෙනු ඇත.

අප්‍රේල් 06 දිනට යෙදෙන සබත් දවසට සූදානම් වනු පිණිස, මහා අරගලය 29-30 පරිච්ඡේද කියවන්න.