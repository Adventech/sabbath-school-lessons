---
title:  ලුසිෆර් රවටයි; ක්‍රිස්තුස්වහන්සේ ජයගනී
date:   01/04/2024
---

ලුසිෆර් නම් මෙම සම්පූර්ණ දේව දූතයා, තම සිත තුළට අහංකාරය සහ ඊර්ෂ්‍යාව එන්නට ඉඩ හැර, තම මැවුම්කරුට විරුද්ධව කැරලි ගැසීම කළේ කෙසේදැයි කිසිවිටකත් තර්කානුකූලව පැහැදිලි කළ නොහැක. සාතන්ගේ උඩඟු ස්වභාවය එළිපිට කැරැල්ලක් දක්වා වර්ධනය විය. දෙවියන් වහන්සේ අධර්මිෂ්ඨ සහ අසාධාරණ බවට ඔහු චෝදනා නැගුවේය. ඔහු තුළ තිබූ සැකය සහ චෝදනා නැගීමේ ස්වභාවය තුලින් ඔහු දේවදූතයන්ගේ සිත්ද දූෂණයට පත් කළේය.

`කියවන්න: එළිදරව් 12:4. රැවටිල්ලට භාජනය කිරීමේ සාතන්ගේ හැකියාව පිළිබඳව මෙම ශුද්ධ ලියවිලි පාඨ පෙන්නුම් කරන්නේ කුමක්ද? දෙවියන්වහන්සේ පිළිබඳව ඔහු කී බොරුවලට දේවදූතයන් කීදෙනෙක් රැවටුවෝද?`

ස්වර්ගයෙහි යුද්ධය ඇති වූ විට, තමන් යේසුස්වහන්සේගේ හෝ ලු‍සිෆර්ගේ පැත්ත ගන්නවාද, නැද්ද යනුවෙන් දේව දූතයන්ට තීරණය කරන්නට තිබුණි. ස්වර්ගයෙහි පැවති මෙම යුද්ධයෙහි ස්වභාවය කුමක් වීද? මෙය භෞතිකව සිදුවූ යුද්ධයක් ද, නැත්නම් සංකල්ප මත වූ යුද්ධයක් ද? එසේත් නොවේ නම් එම දෙකම අදාළ වී ද? මේ පිළිබඳව අප සවිස්තරාත්මකව කරුණු නොදන්න නමුත්, සාතන්ට සහ ඔහුගේ දූතයන්ට තවදුරටත් සිටිය නොහැකි වන ආකාරයට ඔවුන් පිටුවහල් කරනු ලැබීම දක්වා භෞතික විය. නියත වශයෙන්ම මෙම යුද්ධය තුළ භෞතික අංගයක් ඇතුළත් විය.  

ස්වර්ගයෙහි යුද්ධය පිළිබඳව එක දෙයක් ස්ථිරය. ක්‍රිස්තුස්වහන්සේට පක්ෂව හෝ විපක්ෂව තීරණයකට එළැඹීමට සෑම දේවදූතයෙකුටම සිදුවිය. ඔවුන් අනුගමනය කරන්නේ කාවද? සවන් දෙන්නේ කාගේ හඬට ද? පක්ෂපාතී දේවදූතයන් ක්‍රිස්තුස්වහන්සේගේ ප්‍රේමණීය පනත් වලට අවනත වීමට තීරණය කළ අතර, දේවදූතයන් ගෙන් තුනෙන් එකක් දෙවියන්වහන්සේට අකීකරු වී ස්වර්ගය අහිමිකරගත්හ. ලෝක ඉතිහාසයේ තීරණාත්මක අවධියක ජීවත්වන අපටද, ක්‍රිස්තුස්වහන්සේට පක්ෂව හෝ විරුද්ධව තීරණයක් ගැනීමට සිදුවනු ඇත. අප කාගේ පැත්තේ ඉන්නවාද කියා අප විසින් ප්‍රකාශ කළ යුතුව ඇත. ක්‍රිස්තුස්වහන්සේගේ පැත්තේද, නොඑසේනම් සාතන්ගේ පැත්තේ ද යනුවෙනි.

`කියවන්න: උත්පත්ති 2:15-17, නික්මයාම 32:26, යෝෂුවා 24:15, 1 රාජාවලිය 18, 20, 21 සහ එළිදරව් 22:17. මහා අරගලය තුළ ඇති කුමන ප්‍රධාන ප්‍රතිපත්තියක් මෙම බයිබල් පද තුළින් අපට උගන්වනු ලබනවා ද?`

දෙවියන්වහන්සේ මනුෂ්‍යා මැවූ විට, සිතීමේ හැකියාව, කරුණු තර්කානුකූලව අවබෝධ කර ගැනීමේ සහ තෝරා ගැනීමේ හැකියාව, අපගේ මොළයේ තැන්පත් කරන ලදී. මනුෂ්‍යත්වය තිබීමේ මූලික කාර්යය වන්නේ සදාචාර සම්පන්න තීරණ ගැනීම සඳහා වූ හැකියාවයි. අපි රෝබෝ යන්ත්‍ර නොවෙමු.අපව දෙවියන්වහන්සේගේ ස්වරූපයෙන් මවනු ලැබූ හෙයින්, වෙනත් තිරිසන් සතුන් මැව්වා මෙන් නොව, අපට සදාචාර සම්පන්න තීරණ ගෙන, සදාකාලික අධ්‍යාත්මික ප්‍රතිපත්ති වලට අනුව ජීවත් වීමට පුළුවන. ස්වර්ගයෙහි දී ලු‍සිෆර් ගේ කැරලි ගැසීමට පසුව, මනුෂ්‍යයාගේ පාපයට වැටීමට පසුව, දෙවියන්වහන්සේගේ ප්‍රේමයට යහපත් ප්‍රතිචාර දක්වමින්, උන්-වහන්සේගේ ආඥා වලට කීකරු වෙමින් උන්වහන්සේව තෝරා ගන්නා පිණිස දෙවියන්වහන්සේ උන්වහන්සේගේ සෙනගට ආරාධනා කර ඇත.

`ස්වර්ගයෙහිවූ සටන හා, නපුර සමග අපට ඇති පෞද්ගලික සටන සංසන්දනය කිරීමේදී අපට උගත හැකි පාඩම් මොනවාද? ශුද්ධවූ ස්වර්ගීය වාසින්ව රවටනු ලැබීමට සාතන්ට හැකි වූයේ නම්, අපව රවටනු ලැබීමට ඔහුට ඇති දුෂ්ට හැකියාව පිළිබඳව පැවසිය හැක්කේ කුමක්ද?`