---
title:  ස්වර්ගයෙහි යුද්ධයක්
date:   31/03/2024
---

`එළිදරව් 12:7-9. ස්වර්ගයෙහි පවත්නා නිදහස පිළිබඳව සහ නපුරේ ආරම්භය පිළිබඳව මෙම පදවලින් පෙන්නුම් කරන්නේ කුමක්ද? ලු‍සිෆර් කැරලි ගැසූ විට, දෙවියන් වහන්සේට ඊට ප්‍රතිචාර දැක්වීමට තිබූ ක්‍රම සහ විධි මොනවාද?`

විශ්වය තුළ යහපත සහ නපුර අතර ඇති අරගලයක් පිළිබඳව මෙම බයිබල් පාඨ මගින් පෙන්නුම් කෙරේ. සාතන් සහ ඔහුගේ දූතයෝ ක්‍රිස්තුස් වහන්සේට එරෙහිව ස්වර්ගයෙහි යුද්ධ කළ අතර, අවසානයේ දී ඔවුන් ස්වර්ගයෙන් නෙරපා හරිනු ලැබුණි. ස්වර්ගය වැනි සර්ව සම්පූර්ණ ස්ථානයක යුද්ධයක් ඇතිවීම අතිශයින්ම පුදුමාකාර දෙයකි. එය එසේ සිදුවූයේ මන්ද? ප්‍රේමනීය වූ දෙවි කෙනෙක්, මෙම යුද්ධය ආරම්භ කළා වූ යක්ෂයෙක්සේ ක්‍රියා කළාවූ දේවදූතයකු මැව්වාද? කැරලි ගැසීමට පෙළඹුනා වූ මේ දේව දූතයා තුළ යම්කිසි දෝෂයක් තිබුණේද? නපුරේ පටන්ගැන්ම පිළිබඳව, බයිබලය පැහැදිලිව පෙන්නුම් කර ඇත. යහපත සහ නපුර අතර ඇති අරගලය පිළිබඳව කිසි දෙයක් වසන් කොට නොමැත.

`සංසන්දනය කරන්න: එසකියල් 28:12-15 සහ යෙසායා 14:12-14. කැරලි ගසනු පිණිස ලු‍සිෆර් නමැති මෙම දූතයාගේ මනස තුළ කුමන චේතනාවන් පහළවන්නට ඇත් ද?`

දෙවියන්වහන්සේ යක්ෂයෙකු මැව්වේ නැත. උන්වහන්සේ බැබළෙන දීප්තියකින් යුත් ජීවමාන ප්‍රාණියකු ලු‍සිෆර් යන නමින් මැවූ සේක. මවනු ලැබූ අවස්ථාවේදී මෙම දේව දූතයා කිසිම අඩුපාඩුවකින් තොරව සම්පූර්ණ ජීවියෙක් විය. ඔහුගේ සම්පූර්ණත්වය තුළ තෝරා ගැනීමේ නිදහස ද විය-- මෙය දෙවියන් වහන්සේගේ පාලනයේ මූලික ප්‍රතිපත්තියකි. එය ප්‍රේමය කරණ කොටගෙන ක්‍රියාත්මක වනවා මිස බලහත්කාරකම් කිරීමකින් නොවේ. පාපය ලු‍සිෆර් තුළින් ස්වර්ගයේ ඇති විය. මෙම සම්පූර්ණ දේව දූතයාට අහංකාරය සහ ඊර්ෂ්‍යාව සිතට ඇතුලත්වී තම මැවුම්කරුට එරෙහිව කැරලි ගැසීම දක්වා යෑමට හැකි වූයේ කෙසේදැයි තර්කානුකූලව පැහැදිලි කිරීමට ක්‍රමයක් නැත.

මවනු ලැබුවාවූ ජීවමාන ප්‍රාණියෙකුවූ ලු‍සිෆර්, මැවුම්කරුවාණන්ට පමණක් අයිති වූ වැඳ නමස්කාර කිරීම අපේක්ෂා කළේය. දෙවියන් වහන්සේගේ බල පරාක්‍රමය පිළිබඳව ප්‍රශ්න කරමින්, ඔහු උන්වහන්සේගේ සිංහාසනය පැහැර ගැනීමට උත්සාහ කළේය.  

දෙවියන්වහන්සේ බොහෝ කල් ලු‍සිෆර් සමග ඉවසුවත්, කැරලි ගැසීම් කරණකොටගෙන ස්වර්ගය දූෂණය වීමට ඉඩ හැරීමට උන්වහන්සේට නුපුළුවන් විය. ස්වර්ග රාජ්‍යයෙහි දේව මණ්ඩලය ලු‍සිෆර් සමග ආයාචනා කළහ. මැවුම් කරුවාණන්ගේ උතුම්කම, යහපත්කම, සහ සාධාරණත්වය පිළිබඳව සහ දෙවියන්වහන්සේගේ ශුද්ධවූ ව්‍යවස්ථාවෙහි වෙනස් නොවන ස්වභාවය සම්බන්ධව දේව පුත්‍රයාණන්වහන්සේ ඔහුට පැහැදිලි කළේය. ස්වර්ගයෙහි නීතිගරුක වීමේ පිළිවෙල ස්ථාපිත කරන ලද්දේ දෙවියන්වහන්සේ විසින්මය; ඊට පටහැනිව යමක් කළහොත් ලු‍සිෆර් විසින්ම තම මැවුම්කරුවාණන්ට නිගරු කරනු ඇත. එමගින් ඔහු මත විනාශය ඔහු විසින්ම ගෙනෙනු ලබනවා ඇත. එනමුත්, අසීමිත ප්‍රේමයෙන් සහ දයාවෙන් දෙනු ලැබූ අවවාද වලට දැක්වූ ප්‍රතිචාරය වූයේ ප්‍රතිරෝධයයි.”‍ —Ellen G. White, The Great Controversy, pp. 494, 495.

`නපුර පිළිබඳව ක්‍රියාකිරීමේදී උන්වහන්සේ කටයුතු කළ ආකාරයෙන් ඔබට උකහා ගත හැකි පාඩම් මොනවාද?`