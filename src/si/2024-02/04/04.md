---
title:  නැගී සිටීමට ධෛර්යය
date:   23/04/2024
---

`ක්‍රියා 5:28-32, එපීස 6:10, 12 සහ එළිදරව් 3:11 සංසන්දනය කරන්න. මෙම පාඨ තුළ ඇති මූලික ප්‍රතිපත්ති මොනවාද?`

වෝල්ඩෙන්සිවරුන්ගේ සහ සෑම ප්‍රතිසංස්කරණවාදියෙකුගේ කැපී පෙනෙන ලක්ෂණයක් වූයේ, දෙවියන්වහන්සේ සඳහා වූ සම්පූර්ණ පක්ෂපාතිත්වය, ශුද්ධ ලියවිල්ලෙහි සාක්ෂියට අවනත වීම, තවද පාප්වහන්සේට නොව, ක්‍රිස්තුස්වහන්සේගේ ශ්‍රේෂ්ඨත්වයට තිබූ කැපවීමයි. ඔවුන්ගේ මනස්, ඇදහිල්ල සහ ධෛර්යය පෙන්නුම් කරන නව ගිවිසුමේ කථාන්තර වලින් පිරී තිබුණි.

“අප මිනිසුන්ට නොව, දෙවියන්වහන්සේට කීකරු විය යුතුය.” (ක්‍රියා 5:29) යනුවෙන් පේත්‍රැස් තුමා සහ අපොස්තුළුවරුන් පැවසුවා මෙන් පැවසීමට ඔවුන්ට හැකි විය. “ස්වාමීන්වහන්සේ තුළද, උන්වහන්සේගේ ප්‍රබල ශක්තියෙන්ද, බලවත්වන්න” යනුවෙන් පාවුල් තුමා දුන් අවවාදය ඔවුන් වැළඳ ගත්හ. (එපීස 6:10). “ඔබේ කිරුළ කිසිවෙකු පැහැර නොගන්නා ලෙස, ඔබ එය තදින් අල්ලාගන්න” යයි යේසුස්වහන්සේ පවසා ඇති වදන් ඔවුන් බැරෑරුම් ලෙස බාරගත්හ. (එළිදරව් 3:11). රෝමානු සභාව තුළ තිබුණාවූ සම්ප්‍රදායන්ට අවනතවෙනවා වෙනුවට, ඇදහිල්ලෙන් ශක්තිමත්වූ මෙම ස්ත්‍රීන් සහ පුරුෂයන් තුළ දේව වචනයෙහි ඇති සත්‍යය වෙනුවෙන් නැගී සිටීමට ධෛර්යයක් ඔවුන් සතු විය.

තම භාෂාවේ බයිබලයේ පිටපතක් ලබාගැනීමට හැකිවූවන් අතර, වෝල්ඩෙන්සිවරුන් ප්‍රමුඛයන් වූහ. ඔවුන් විසින් බයිබලය අතින් පිටපත් කරන ආකාරය පිළිබඳව සිත්කාවදින චිත්‍ර සටහන්ද ඇතුළුව, කෙරුන විස්තරාත්මක සටහනක් ජීන් ලෙජර් (Jean Leger) නමැති වෝල්ඩෙන්සිවරයා බයිබල් පිටපත් කර තබා ඇත. උතුරු ඉතාලියේ සහ දකුණු ප්‍රංශයේ කඳුකර ප්‍රදේශවල ජීවත්වූ වෝල්ඩෙන්සිවරු, ඉතා රහසිගතව ශුද්ධ ලියවිල්ල පිටපත් කළහ. දරුවන්ට ඉතා කුඩා කළ සිටම ශුද්ධ ලියවිල්ල කටපාඩම් කිරීමට ඔවුන්ගේ දෙමව්පියෝ දිරිගැන්වූහ. බයිබලය පිටපත් කරන්නන් කාණ්ඩ වශයෙන් එක්ව වෙහෙසවී කටයුතු කළහ. වෝල්ඩෙන්සි තරුණයන් බොහෝ දෙනෙක්, වෙළඳුන් ලෙස යුරෝපයේ බොහෝ ප්‍රදේශවල සැරිසරමින්, රහසිගතව ශුද්ධ ලියවිල්ලේ සත්‍යයන් බෙදාගත්හ. තවත් අය ශිෂ්‍යයන් ලෙස විශ්ව විද්‍යාලවලට ඇතුළත් වී, අවස්ථාවක් ලැබුණ සෑම විටකදීම අනෙක් සිසුන් සමග ශුද්ධ ලියවිල්ල බෙදාගත්හ. ශුද්ධාත්මයාණන්වහන්සේගේ මගපෙන්වීම තුළින්, ශුද්ධ ලියවිල්ලේ සත්‍යය සැබෑ ලෙස සොයන්නන් හඳුනාගත් කළ, නිසි මොහොත පැමිණි විට, ශුද්ධ ලියවිලි පාඨ ඔවුන් සමග බෙදාගත්හ. බොහෝ අය තම භක්තිය සහ කැපවීම හේතුකොටගෙන තම ජීවිතවලින් වන්දි ගෙවූහ. වෝල්ඩෙන්සිවරුන් හට බයිබලයේ ඇති සියළුම ඉගැන්වීම් පැහැදිලි ලෙස අවබෝධ නොවුන නමුත් එම ලියවිලි නොයෙක් අය සමග බෙදා ගනිමින්, ඔවුන් ශත වර්ෂ ගණනාවක් මුළුල්ලේ සත්‍යය ආරක්ෂා කළහ.

“එහෙත් දැහැමියන්ගේ මාවත, උදේ පායන හිරු මෙන්ය. එය මද්දහන දක්වා දීප්තියෙන් වැඩිවේගෙන යයි (හිතෝපදේශ 4:18). දෙවියන්වහන්සේ විසින්, උන්වහන්සේගේ දරුවන්ට මගපෙන්වනු ලබන මාර්ගය ක්‍රම ක්‍රමයෙන් ඉහළට නැග යන හිරුට සලමොන් තුමා සමාන කර ඇත. දෙවියන්වහන්සේ විශ්වයටම ක්ෂණිකවම ආලෝකය ලබාදෙනු පිණිස හිරු ක්‍රියාකරවීමට ස්විචයක් (විදුලි යතුරක්) සවිකළහොත් එකවරම එන දැඩි හිරු රශ්මිය ආලෝක ධාරාවෙන්, අප අන්ධ භාවයට පත්වනු ඇත. සියවස් ගණනාවක් මුළුල්ලේ අන්ධකාරය මුළු ලොවම වෙලාගත් පසුව, දෙවියන්වහන්සේගේ වචනයට කැපවූ ස්ත්‍රීන් සහ පුරුෂයන් උන්වහන්සේ නගා සිටවූ අතර, ඔවුන් තවතවත් වචනය සෙවීමට කැපවූහ.

`ක්‍රිස්තුස්වහන්සේගේ ආලෝකය පරාවර්තනය කරන අප විසින්, අපේ සමාජය තුළ බබලන්නේ කෙසේද? අප එසේ කරනවාද?`