---
title:  ආලෝකය අන්ධකාරය දුරුකරයි
date:   22/04/2024
---

`යූදස් 3, 4 කියවන්න. මෙහි ඇති අවවාදය කුමක්ද සහ එය අවසාන කාලයේ කිතුනු සභාවට අදාලවන්නේ කෙසේද?`

ක්‍රි. ව. 65ට පෙර, විශ්වාසවන්ත කිතුනුවන්ට මෙම යූද් පොත ලියා ඇත්තේ, “දෙවි පියාණන්වහන්සේ ප්‍රේමකරන, උන්වහන්සේ කැඳවා වදාළ, යේසුස් ක්‍රිස්තුස්වහන්සේගේ ආරක්ෂාවෙහි පවතින අය වෙතටය.” (යූද් 1:1). මෙම විශ්වාසවන්ත ඇදහිලිවන්තයන් හට පවසා සිටියේ, බාර දුන් ඇදහිල්ල උදෙසා උද්‍යෝගිමත්ව සටන් කරන ලෙස අවවාද කරමිනි, .... මන්ද අපගේ දෙවියන්වහන්සේගේ කරුණාව පහත් කොට සලකන පිරිසක් රහසිගතව සභාවට යමින් සිටි බැවිනි” (යූද් 1:3, 4).

මෙම අවවාද මධ්‍යතන යුගයේ සිටි ඇදහිලිවන්තයන්ට වඩාත් වැදගත් වූයේ, මේ වන විට මිථ්‍යාදෘෂ්ටික ක්‍රියා පටිපාටීන් සභාව තුළට ගලාවිත් තිබුණ හෙයිනුත්, මනුෂ්‍ය සම්ප්‍රදායන් දේව වචනය සමග සම්මුතියකට පත් කිරීමට බොහෝ දෙනෙකුට උවමනාවක් තිබූ බැවිනුත්ය. සියවස් බොහොමයක් තුළ, සත්‍යයේ වීරයන්වූ වෝල්ඩෙන්සිවරුන් ලියවිල්ලෙහි ඇති සත්‍යය වෙනුවෙන් නැගී සිටියහ. ක්‍රිස්තුස්වහන්සේ ඔවුන්ගේ එකම මැදහත්කරු බවත්, බයිබලය ඔවුන් බලවත් කරන එකම නිර්නායකය බවත් ඔවුන් විශ්වාස කළහ. සෑම යුගයකම දෙවියන්වහන්සේ වෙනුවෙන් සාක්ෂි දරන්නන් වූහ. එම මිනිසුන් ක්‍රිස්තුස්වහන්සේ තම එකම මැදහත්කරු ලෙස ඇදහිල්ලෙන් යුතුව අගය කළහ. ඔවුන් බයිබලය තම ජීවිතයේ මාර්ගෝපදේශකය ලෙස විශ්වාස කරමින්, සැබෑ සබත ශුද්ධව පැවැත්වූහ.” —Ellen G. White, The Great Controversy, p. 61.

`එළිදරව් 2:10 කියවන්න. මරණය අභිමුඛයේ පවා දෙවියන්වහන්සේට විශ්වාසවන්තව සිටින අයට උන්වහන්සේ දෙන පොරොන්දුව කුමක්ද?`

මෙම වචන ලියනු ලැබුවේ ස්මර්ණාවෙහි තිබූ සභාවටය. මෙම නගරයේ ආරක්ෂක දෙවියා වූයේ ඩයොනිසස් වන දෙවියන් වන අතර, ඔහු උත්සව වලට සහ සශ්‍රීකත්වයට අධිපති දෙවියන් සේ සලකන ලදී. ඩයොන්සස්ගේ පූජකයෙකු මිය ගිය විට, අවමංගල පෙරහර යන්නාවූ විට, එම පූජකයාගේ හිස මත ඔටුන්නක් තබනු ලැබීය. මළාවූ කෙනෙකුගේ හිස මත භූමික ඔටුන්නක් තැබීමේ සිරිත සමග යොහන් තුමා සංසන්දනයක යෙදෙන්නේ, නපුරු බලවේග ජයගන්නාවූ අයගේ හිස මතට ලැබෙන ජීවනයේ ඔටුන්න සමගය. ජීවනයේ ඔටුන්න ලැබෙන්නේ, ක්‍රිස්තුස්වහන්සේ වෙනුවෙන්, පරීක්ෂාවන්ට, දුෂ්කරතාවයන්ට, පීඩා විඳීමට සහ මරණයට පවා ගොදුරු වූ අයටය.

මරණය පවා ක්‍රිස්තුස්වහන්සේ වෙනුවෙන් විඳීමට, ජීවනයේ කිරුල විශ්වාසවන්ත ඇදහිලිවන්තයන්ව දිරිගන්වයි. අතිශයින් අභියෝගාත්මක තත්වයන්ට පත්ව ඇති අවස්ථාවලදීද ජිවනයේ ඔටුන්න ඔවුන්ට රුකුලක් වේ. වෝල්ඩෙන්සිවරුන්ට වේදනාව සහ පීඩාව තුළින් ගමන් කිරීමට එය උපකාරී විය. යම් දවසක ඔවුන් යේසුස්වහන්සේව හමුවී, සදාකාලයටම උන්වහන්සේ සමග ජීවත්වන බව ඔවුහු දැන සිටියහ. ජීවනයේ කිරුල අප අමතමින් පවසන්නේ: අපට වර්තමානයේදී පරීක්ෂා තුළින් යාමට සිදුවිය හැක, නමුත් අප අපේ දෙනෙත් ක්‍රිස්තුස්වහන්සේ වෙත යොමුකර සිටින්නේ නම්, ජීවනයේ ඔටුන්න අපට හිමිවනු ඇත.

`අභියෝගාත්මක සමයකදී අපව දිරිගන්වන්නේ කුමක්ද? ඔබට බිය ඇතිවන්නේ කුමකින්ද? එම අවස්ථාවලදී ඔබට ඉල්ලා සිටිය හැක්කේ කුමන පොරොන්දුද?`