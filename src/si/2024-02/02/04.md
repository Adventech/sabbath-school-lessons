---
title:  පීඩාව මධ්‍යයේ විශ්වාසවන්තව සිටීම
date:   09/04/2024
---

ක්‍රිස්තු ධර්මයේ මුල් සියවස් තුළ සිරගත කිරීම්, වධ බන්ධනයට ලක් කිරීම්, පීඩාකිරීම් තිබුණත්, සභාවේ ශීඝ්‍ර වර්ධනයක් ඇති විය. විශ්වාසවන්ත ඇදහිලි වන්තයන්, ශුද්ධාත්ම බලයෙන් පූර්ණව, උන්වහන්සේගේ වචනය මහත් බලයකින් යුක්තව ප්‍රකාශ කළ අතර, ජීවිත වෙනස් වී, දස දහස් සංඛ්‍යාත පිරිසක් හැරුණේය.

`කියවන්න: ක්‍රියා 2:41; ක්‍රියා 4:4, 31; ක්‍රියා 5:42; සහ ක්‍රියා 8:1-8. නව ගිවිසුමේ සභාව මුහුණ දුන් අභියෝග පිළිබඳව සහ එතරම් ශීඝ්‍රයෙන් වර්ධනය වීමට හේතු වූ කරුණු පිළිබඳව මෙම බයිබල් පාඨ තුළ සඳහන් වන්නේ කුමක්ද?`

ගෝලයන් තර්ජනවලට මුහුණ පෑහ (ක්‍රියා: 4:17), සිරගත කරනු ලැබුණි (ක්‍රියා 5:17, 18), පීඩාවලට ලක් කරනු ලැබුණි (ක්‍රියා 8:1-8), තවද මරණයටද පත්කරනු ලැබුණි, නමුත් ධෛර්ය සම්පන්නව ක්‍රිස්තුස්වහන්සේගේ උත්ථාන වීම ප්‍රකාශ කළ අතර, යුදයේද, ගලිලයේද, සහ සමාරියේද, සභාවන් ශීඝ්‍රයෙන් වර්ධනය විය (ක්‍රියා 9:31).

නිරයේ බලකොටු සොලවනු ලැබීය. යක්ෂයාගේ යදම් කඩා දැමුණි. උත්ථාන වූ ක්‍රිස්තුස්වහන්සේ ඉදිරියේ අදේව දෘෂ්ටිකයන්ගේ මිථ්‍යාවන් බිඳවැටුණි. සියලු බාධක මධ්‍යයේ සුභාරංචිය ජයාන්විත විය. ගෝලයන් තවදුරටත් උඩුමහල් කාමරයේ සැඟව සිටියේ නැත. මැකී යන ඡායාවක්සේ බිය පහවිය.

ඒ වෙනුවට ගෝලයන්ගේ සිත් ඇදහිල්ලෙන් පිරී ගියේය. උත්ථාන වූ ඔවුන්ගේ ස්වාමීන් දෙස යොමු වූ එක බැල්මකින් ඔවුන්ගේ ජීවිත විපර්යාසයකට ලක් විය. ජීවත්වීම පිණිස අලුත් බලාපොරොත්තුවක් යේසුස්වහන්සේ විසින් ඔවුන්ට දෙනු ලැබුණි. අපේ ස්වාමීන්වහන්සේ ඔවුන්ට මහත් කටයුත්තක් පැවරුවා පමණක් නොව, මහඟු පොරොන්දුවක්ද දුන්සේක. (මාර්ක් 16:15). “එහෙත් ශුද්ධාත්මයාණන්වහන්සේ ඔබ කෙරෙහි පැමිණි කල, ඔබ බලය ලබන්නහුය. එවිට, ඔබ යෙරුසලමෙහිද, මුළු යුදයෙහි හා සමාරියෙහිද පොළොවේ සීමාන්තයන් දක්වා ද මාගේ සාක්ෂිකාරයෝ වන්නහුය” (ක්‍රියා 1:8).

ලෝකයේ දුරස්ථම ස්ථාන කරා ශුභාරංචිය පැතිර ගියේය (කොලොස්සි 1:23). ගෝලයන්ගෙන් අවසානයා වූ යොහාන් පළමු වන සිය වස අග භාගයේදී මරණයට පත් වූවත්, අනෙක් අය සත්‍යයේ පහන රැගෙන ජීවමාන ක්‍රිස්තුස් වහන්සේ පිළිබඳව ප්‍රකාශ කළහ. වර්තමාන තුර්කියේ උතුරුබඩ වෙරළේ පිහිටි රෝම පාලනය යටතේ පාලනය කෙරුණ පළාතක් වූ බිතිනියාවේ අධිරාජයා වූ, කනිෂ්ඨ ප්ලිනි, ක්‍රි:ව: 110 දී, ට්රාජින් අධිරාජයාට ලිපියක් ලීවේය. ප්ලිනිගේ ප්‍රකාශය, ඉතා වැදගත් වන්නේ, එය ලියනු ලැබුවේ යේසුස්වහන්සේගේ කුරුසි පත් වීමෙන් අවුරුදු අසූවකට පසුව වීමය. ක්‍රිස්තියානි භක්තිකයන්ව මරණයට පත් කිරීම පිණිස ඔහු විසින්ම පැවැත්වූ නිල නඩු විභාග පිළිබඳව ප්ලිනි සවිස්තරව ලියා ඇත. ඔහු කියා ඇති පරිදි, “සියලු වයස් කාණ්ඩවලට, සමාජ මට්ටම් වලට සහ ස්ත්‍රී පුරුෂ දෙපක්ෂයේම අය කරදරයට පත් කරනු පිණිස චෝදනා නැගුන අතර, මෙය තවදුරටත් එලෙසම කෙරීගෙන යනු ඇත. මෙම මිථ්‍යාවේ (ක්‍රිස්තියානි ආගමේ)පැතිරීම නගරවල පමණක් නොව, ගම්මානවල මෙන්ම අති දුෂ්කර දිස්ත්‍රික්කවල පවා සිදුව ඇත.” —Henry Bettenson, Documents of the Christian Church (NewYork: Oxford University Press, 2011), p. 4.

යක්ෂයාගේ අති දුෂ්ඨ ප්‍රහාරයන්හිදී පවා ක්‍රිස්තියානි සභාව වේගයෙන් ව්‍යාප්ත විය.

`අවසාන කාලයේ සිටින සභාව වන අපට මුල් සභාවලින් ඉගෙන ගත හැක්කේ කුමක්ද?`