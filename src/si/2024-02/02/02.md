---
title:  බිඳුණු සිත් ඇති ගැළවුම්කරුවෙක්
date:   07/04/2024
---

යේසුස්වහන්සේ ඔලීව කන්දේ සිට, යෙරුසලම නගරය දෙස බලා සිටි විට උන්වහන්සේගේ සිත මහත් කම්පනයකට පත්විය. යොහාන් තුමාගේ, සුභාරංචියේ සඳහන් වන අන්දමට “උන්වහන්සේ සිය දේශයට වැඩම කළ සේක. එහෙත් ස්වකීය ජනතාව උන්වහන්සේ නොපිළිගත්හ” (යොහාන් 1:11 නව අනුවාදය). එම ආදරණීය නගරය කරා පැමිණෙන විනාශයෙන් උන්වහන්සේගේ පිරිස් බේරා ගැනීම පිණිස යේසුස්වහන්සේ හැකි සියලුම දේ කළ සේක.

තම සෙනග සඳහා වූ යේසුස්වහන්සේගේ ප්‍රේමය, අසීමිත ප්‍රේමයක් ඇති හදවතකින් ගලා ආවේය. උන්වහන්සේ නැවත, නැවත, ප්‍රේමයෙන් යුතුව ඔවුන්ට ආයාචනය කොට සිටියේ උන්වහන්සේගේ අනුග්‍රහයෙන් ඉදිරිපත් කරන්නාවූ දයාව, පසුතැවිලි වී භාරගන්නා ලෙසය.

`කියවන්න: ලූක් 19:41-44; මතෙව් 23:37, 38 සහ යොහාන් 5:40. යේසුස් වහන්සේගේ ජනතාව කෙරෙහි උන්වහන්සේගේ ආකල්පය සහ, දයාවෙන් සහ කරුණාවෙන් උන්වහන්සේ විසින් කරනු ලබන කැඳවීමට, ඔවුන්ගේ ප්‍රතිචාරය පිළිබඳව මෙම බයිබල් පාඨ වලින් ඔබට පවසන්නේ කුමක්ද? දෙවියන්වහන්සේගේ කුමන චරිත ස්වභාවයක හෙළිදරව් වීමක් ඔබ දකින්නේ ද?`

දෙවියන්වහන්සේගේ ප්‍රේමණීය ස්වභාවය තුළ, යෙරුසලමේ විනාශය වැනි සිද්ධියක් අවබෝධ කර ගැනීම දුෂ්කර කරුණකි. ටයිටස් නම් රෝමානු හමුදා ප්‍රධානියා, ඔහුගේ හමුදාවන් නගරය ආක්‍රමණය කළ විට, දස දහස් සංඛ්‍යාත ජනයා මරණයට පත් වූ බව ඉතිහාසයෙහි සඳහන් වේ. යෙරුසලම සම්පූර්ණයෙන්ම විනාශ විය. ස්ත්‍රි, පුරුෂයන් මෙන්ම දරුවන්ද ඝාතනය කර දමනු ලැබුණි. උන්වහන්සේගේ ජනයා මෙතරම් විපත්තියකට ගොදුරු වූ විට, දෙවියන් සිටියේ කොහේද? පිළිතුර පැහැදිලි වන නමුත් සම්පූර්ණයෙන් අවබෝධ කරගැනීමට අපහසුය. දෙවියන්වහන්සේගේ සිත බිඳී ගියේය. උන්වහන්සේගේ දෙනෙත් කඳුළින් පිරුණි. සියවස් ගණනාවක් මුළුල්ලේ උන්වහන්සේගේ ජනතාව වෙත තම හස්තය දිගු කළ සේක. උන්වහන්සේගේ ප්‍රේමණීය කරුණාවට එරෙහිව කැරලි ගැසූ බැවින්, දේව ආරක්ෂාව ඔවුන්ට අහිමි විය. දෙවියන්වහන්සේගේ ජනතාවගේ තෝරා ගැනීම් සීමා කිරීමට දෙවියන්වහන්සේ නිතරම කටයුතු කරන්නේ නැත. කැරලි ගැසීමට වන ස්වභාවික ප්‍රති විපාක වර්ධනය වන්නට උන්වහන්සේ ඉඩ හරින සේක. ජෙරුසලමේ විනාශයේ දී අහිංසක ළමුන්ගේ ඝාතන දෙවියන්වහන්සේ විසින් සිදු කළ දෙයක් නොවේ. අහිංසකයන්ගේ අවාසනාවන්ත මරණ සාතන්ගේ ක්‍රියා මිස දෙවියන්වහන්සේගෙන් නොවේ.

සාතන් යුද්ධ වලට ප්‍රිය කරන්නේ, ඒ කරණ කොටගෙන, මනුෂ්‍ය සිත් තුළ ඇති, දූෂිත තෘෂ්ණාවන් කළඹන හෙයිනි. සියවස් ගණනාවක් මුළුල්ලේ ඔහුගේ පරමාර්ථය වූයේ, රැවටිල්ල ඇතිකොට, විනාශය කරා යොමු කර, ඔහුගේ දුෂ්ට ක්‍රියා දෙවියන්වහන්සේ මත පැටවීමයි.

`කියවන්න: මතෙව් 24:15-20. ඉක්මනින් සිද්ධ වෙන්නට යන්නාවූ යෙරුසලමේ විනාශයෙන් බේරෙනු පිණිස යේසුස්වහන්සේ, උන්වහන්සේගේ ජනතාවට දුන් අවවාද මොනවාද?`

ක්‍රි:ව: 70දී යෙරුසලමේ ජීවත් වූ ක්‍රිස්තු භක්තිකයන්ගේ බහුතරයක් යුදෙව් පසුබිමකින් පැවත ආ අය බව සිහි තබා ගැනීම සුදුසුය. ප්‍රේමනීය දෙවිකෙනෙක්, උන්වහන්සේගේ ජනතාවගෙන් හැකි තරම් පිරිසක් ගළවා ගැනීමට කැමැත්තෙන් සිටි සේක. රෝම හමුදාවන් පැමිණෙන විට, නගරයෙන් පලා යා යුතු බවට අවවාද දුන්නේ එබැවිනි.

`පහත දැක්වෙන වැකිය කෙරෙහි ඔබේ ප්‍රතිචාර දක්වන්න: අවට වන සිදුවීම් දෙස බැලීමෙන් අප, දෙවියන්වහන්සේගේ චරිත ස්වභාවය මනින්නේ නැත. ඒ වෙනුවට උන්වහන්සේගේ ප්‍රේමණීය ස්වභාවය, බයිබලයේ ඇති ආලෝක ධාරාව තුළින්, දකින සියලු දේ තෝරා බේරා ගනිමු. මෙය යහපත් ඔවදනක් වන්නේ කෙසේද?`