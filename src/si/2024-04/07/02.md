---
title:  ආබ්‍රහම් පැවසූ දෙයට නැවත සිත යොමු කිරීම
date:   10/11/2024
---

යේසුස්වහන්සේ උන්වහන්සේ කවුරුන්ද කියා ප්‍රකාශ කර සිටීමටවත්, එසේත් නැත්නම්, උන්වහන්සේ පිළිබඳව සාක්ෂි දරනු පිණිස යමෙකු කැඳවීමටවත්, තවද ආබ්‍රහම් වැනි බොහෝ කලකට පෙර අභාවයට පත්වූවන්ගේ සාක්ෂි කැඳවීමටවත් කිසිසේත් පසුබටවීමක් තිබුණේ නැත. “නුඹලාගේ පියවූ ආබ්‍රහම් මාගේ දවස දකින්ට ප්‍රීතියෙන් සිටියේය. ඔහු ඒ දැක සන්තෝෂ වීය” (යොහන් 8:56).

`යොහන්ගේ ශුභාරංචියට ඇතුල් කිරීමට තරම්, ආබ්‍රහම්ගේ සාක්ෂිය වැදගත් කොට සැලකුවේ ඇයි? (උත්පත්ති 12:3, උත්පත්ති 18:16-18, උත්පත්ති 26:4, මතෙව් 1:1, ක්‍රියා 3:25).`

දෙවියන්වහන්සේ ආදර්ශයෙන් සහ පොරොන්දු තුළින්, ශුභාරංචිය ආබ්‍රහම්ට කලින් ප්‍රකාශ කළේය (ගලාති 3:8). තවද, එම කුලදෙටුවාගේ ඇදහිල්ල, එන්ට සිටින්නාවූ ගැළවුම්කරු මත රඳා පැවතුනි. යේසුස්වහන්සේ යුදෙව්වන්ට පැවසුවේ, “නුඹලාගේ පියවූ ආබ්‍රහම් මාගේ දවස දකින්ට ප්‍රීතියෙන් සිටියේය; ඔහු ඒ දැක සන්තෝෂ වීය” (යොහන් 8:56). ඊසාක් වෙනුවට පූජාකරනු ලැබූ බැටළුවාගෙන් පෙන්නුම් කළේ, අප වෙනුවෙන් පූජාවීමට සිටි දේව පුත්‍රයාණන්ය. දෙවියන්වහන්සේගේ ව්‍යවස්ථාව කඩකිරීම හේතුවෙන් මනුෂ්‍යයාව විනාශයට නියම වූ විට, පියාණන්වහන්සේ, පුත්‍රයාණන්වහන්සේ දෙස බලා, පව්කරුට පැවසුවේ, “ඔබ ජීවත්වන්න: මම වන්දිය සොයාගෙන තිබෙනවා” යනුවෙනි. —Ellen G. White, Patriarchs and Prophets, p. 154.

යුදෙව් ජාතියේ පියා ආබ්‍රහම්ය. ඔහු කරණකොටගෙන සියළු ජාතීන් ආශිර්වාද ලබනු බවට ඇති පොරොන්දුව ඔහුට ලැබුණි. ඔහුගේ පෙලපත තුළින් උපන් මෙසියස්වහන්සේගෙන් එම ආශිර්වාදය ලැබුණි.

දෙවියන්වහන්සේට ඇදහිල්ලෙන් ප්‍රතිචාර දක්වන සියළුදෙනාගේ පියාද ආබ්‍රහම් වන්නේය (හෙබ්‍රෙව් 11:8, 17-19). ඔහුගේ පොරොන්දුවේ පුත්‍රයාවූ ඊසාක්ව පූජා කරනු පිණිස ඔහු එකඟවීම (උත්පත්ති 22) ඇදහිල්ලේ සාක්ෂියක් පමණක් නොව, ගැළවීමේ සැලැස්ම දැකිය හැකි කුඩා කවුලුවක්ද විය.

“නුඹලාගේ පියවූ ආබ්‍රහම් මාගේ දවස දකින්ට ප්‍රීතියෙන් සිටියේය” (යොහන් 8:56) යනුවෙන් යේසුස්වහන්සේ පැවසූ විට, නායකයින් ප්‍රතිචාර දැක්වූයේ, “නුඹ තවම අවුරුදු පනහක් වයස නැතුව, ආබ්‍රහම් දුටුවෙහිද?” යනුවෙනි (යොහන් 8:57).

යේසුස්වහන්සේගේ පිළිතුරෙන් පුදුමයට පත්වූහ. යේසුස්වහන්සේ ඔවුන්ට කථා කොට: “සැබවක්, සැබවක් මම නුඹලාට කියමි. ආබ්‍රහම් උපදින්නට පළමුවෙන් මම සිටියෙමි”යි කීසේක (යොහන් 8:58).

යේසුස්වහන්සේ මෙහි යොදාගත් භාෂා විලාශය, දැවෙන පඳුර ළඟ දෙවියන් වහන්සේ විසින් මෝසෙස්ට පවසන ලද වචන වල නැවත ආවර්ජනයකි. මෙය දේවත්වයට අයිතිය කීමේ ප්‍රකාශනයක් වන අතර, ස්වයංභූ භාවයෙන් වන පැවතීමකි. උන්වහන්සේ පැවසූ කාරණාවල අදාලත්වය ඔවුන්ට අවබෝධවූ බවට කිසිදු සැකයක් නැත්තේ ඔවුන් උන්වහන්සේට ගසන පිණිස ගල් අතට ගත්” බැවිනි (යොහන් 8:59).

`රෝම 4:1-5 කියවන්න. ව්‍යවස්ථාවේ ක්‍රියා හැර, ඇදහිල්ලෙන් පමණක් ගැළවීම ලැබේ යන ඉමහත් සත්‍යය එළිදරව් කරනු පිණිස, පාවුල් තුමා ආබ්‍රහම්ගේ මෙම කථාව උපයෝග කරගන්නේ කෙසේද? ඇදහිල්ලෙන් ජීවත්වන්නන්ගේ පියා ලෙස ආබ්‍රහම්ව අවබෝධ කරගැනීමට මෙම බයිබල් පාඨ අපට උපකාර වන්නේ කෙසේද?`