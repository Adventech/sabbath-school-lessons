---
title:  මරියාගේ සාක්ෂිය
date:   11/11/2024
---

පාස්කු මංගල්‍යයට දවස් හයකට පෙර, යේසුස්වහන්සේ මරියා, මාර්තා සහ උන්වහන්සේ මළවුන්ගෙන් නැගිටවූ ඔවුන්ගේ සහෝදරයා වන ලාසරුස් බැහැදැකීමට පැමිණි සේක. කුෂ්ට රෝගයෙන් සුවකරනු ලැබූ සීමොන්, යේසුස් වහන්සේ ඔහුට කර ඇති යහපත් දේ වෙනුවෙන් ස්තූතිවන්තවීමට මෙම සංග්‍රහය පිළියෙල කොට තිබුණි. මාර්තා උපස්ථාන කළ අතර, පැමිණි අමුත්තන් සමග ලාසරුස් මේසයෙහි වාඩිවී සිටියේය (යොහන් 12:1-8).

`මෙහිදී සිදුකළාවූ මරියාගේ ක්‍රියාවල වැදගත්කම කුමක්ද? යේසුස්වහන්සේ කවුරුන්ද යන වගට මෙය සාක්ෂියක් වූයේ කෙසේද? (යොහන් 12:1-3 බලන්න)`

මෙම සුවඳ ද්‍රව්‍ය බෙහෙවින් මිල අධික එකක් වූ අතර, එහි මිල කම්කරුවෙකුගේ වසරක වේතනයට සමාන විය. ඇතැම් විට යේසුස්වහන්සේ ඇගේ පාපවලට කමාවූ බැවිනුත්, ඇගේ සහෝදරයාව මළවුන්ගෙන් නැගිටුවීම වෙනුවෙනුත්, මරියා මෙම ත්‍යාගය ගෙනෙන්නට ඇත. ඇය සිතා සිටියේ යම්කිසි දිනක යේසුස්වහන්සේව භූමදානය කරන විටෙක පාවිච්චියට ගැනීමටය. එවිට ඇයට ලැබුණ ආරංචිය වූයේ ඉක්මණින්ම උන්වහන්සේව රජකමට පත්කරනු ලබනවා ඇති බවය. එසේ වන්නේ නම්, උන්වහන්සේව ගෞරවයට පාත්‍ර කරන ප්‍රථම පුද්ගලයා ඇයවේ.

ඇය කළාවූ මෙම සත් ක්‍රියාව කිසිවෙකුගේ හෝ අවධානයට යොමු වනු ඇතැයි මරියා කල්පනා නොකළ නමුත්, යොහන්ගේ අවධානය යොමුවූ බැවින්, “තෙල් සුවඳින් ගේ පිරුණේය” යනුවෙන් යොහන් සටහන් කර ඇත (යොහන් 12:3). යූදස් ඇයට තරවටු කිරීමට ඉක්මන් වී පැවසුවේ, එම සුවඳ විලවුන් වර්ගය විකුණා එම මුදල් දුප්පතුන්ට දිය යුතුව තිබුණ බවය. නමුත්, යේසුස්වහන්සේ ක්ෂණිකවම මරියාව සනසවමින් පැවසුවේ, “... ඈට ඉඩ හරින්න. මක්නිසාද දිළින්දෝ නුඹලා සමග නිතරම සිටිති. නුමුත් මම නිතරම නුඹලා සමග නොසිටිමි” යනුවෙනි (යොහන් 12:7, 8).

ශුභාරංචිය තුළ නැවත නැවත දිවෙන තේමාවක් ඇත. මිනිසුන්ගේ අභ්‍යන්තරයේ ඇත්තේ කුමක්දැයි යේසුස්වහන්සේ දන්නා සේක. (යොහන් 2:24, 25; යොහන් 6:70, 71; යොහන් 13:11; යොහන් 16:19). සීමොන්ගේ සංග්‍රහය සිදුවූ මෙම අවස්ථාවේ යූදස්ගේ සිත තුළ තිබුණේ කුමක්දැයි යේසුස්වහන්සේ දැන සිටිසේක. යූදස් කවුදැයි පෙන්වා දීමට තරම් යොහන් ප්‍රවේසම් විය. ඔහු තමාටම සේවය කරගන්නාවූ හොරෙකි (යොහන් 12:6).

මරියා විසින් ගැළවුම්කරුගේ මෘතදේහය මත නිර්ලෝභීව ගල්වන්නට අදහස් කළ සුවඳවත් තිළිණය, ජීවමානව සිටි උන්වහන්සේ මත ඇය වත් කළාය. භූමදානයේදී එහි සුවඳ සොහොන් ගැබ තුළ පමණක් පැතිරෙන්නට තිබූ නමුත්; මෙම අවස්ථාවේ ඇගේ ඇදහිල්ලේ සහ ආදරයේ සහතිකය තුළ උන්වහන්සේගේ සිත ප්‍රීතියට පත්විය ... උන්වහන්සේගේ අති විශාල නඩු විභාගයේ ඝන අන්ධකාරය වෙත උන්වහන්සේ බැසගිය අතර, එම ක්‍රියාවේ මතකයද, එනම් උන්වහන්සේ විසින් සදාකාලිකව ගළවාගනු ලැබූවෙකුගෙන් ලැබුණ අවංක ආදරය පිළිබිඹු කරන මතකයද ගෙනගිය සේක. —Ellen G. White, The Desire of Ages, p. 560.

`මරියාගේ මෙන්ම යූදස්ගේ සිත් තුළ තිබූ දේවල් යේසුස්වහන්සේ දැනසිටි සේක. එමෙන්ම ඔබේ සිතේ තිබෙන දේද උන්වහන්සේ දන්නා සේක. අපව වෙනස් කිරීමට මෙන්ම අපව ආවරණය කිරීම පිණිස, ක්‍රිස්තුස්වහන්සේව අපට අවශ්‍ය බව පෙන්නුම් කරන මෙම සත්‍යතාවය තුළින් කුමක් පවසනු ලබයිද?`