---
title:  තෝමස්ගේ සාක්ෂිය
date:   13/11/2024
---

`යොහන් 20:19-31 කියවන්න. ඇදහිල්ල සහ සැක කිරීම පිළිබඳව තෝමස්ගේ කතාවෙන් අපට ඉගෙනගත හැක්කේ කුමක්ද? තෝමස් කළ ලොකු වරද කුමක්ද?`

ගෝලයන් බියට පත්ව එක් කාමරයක් තුළට වී සිටි කාලය තුළ, ක්‍රිස්තුස් වහන්සේ උන්වහන්සේගේ ගෝලයන් ඉදිරියේ පෙනී සිටිසේක. තෝමස් ඔවුන් සමග සිටියේ නැත. පසුව අනෙක් ගෝලයන්ගෙන්, යේසුස්වහන්සේ මළවුන්ගෙන් නැගිටුන බවට වාර්තා ඔහුට ලැබුණ නමුත්, ඔහුට ඒ පිළිබඳව කිසි බලාපොරොත්තුවක් තිබුණේ නැත. රාජධානියක් පිළිබඳව ඔහු මවාගෙන සිටි චිත්‍රය සමග එම අදහස ගැලපුනේ නැත. තවදුරටත් යේසුස්වහන්සේ ජීවතුන් අතර නොසිටි බැවින්, උන්වහන්සේ අනුන් ඉදිරියේ පෙනී සිටින්නේ මන්ද යයි ඇත්ත වශයෙන්ම ඔහු කල්පනා කරන්නට ඇත.

තෝමස් පැවසුවේ, “උන්වහන්සේගේ අත්වල ඇණ ලකුණු දක, ඒ ලකුණු වල මාගේ ඇඟිල්ල තබා, උන්වහන්සේගේ ඇළයෙහි මාගේ අත තබා බැලුවොත් මිස නැත්නම් විශ්වාස නොකරමි” යනුවෙනි (යොහන් 20:25).

තෝමස් ඔහුගේ ඇදහිල්ලට කොන්දේසි දැමුවේය. යේසුස්වහන්සේ කෙරෙහි ඇදහිල්ලට මේ ආකාරයෙන් යොමුවීම පිළිබඳව උදාහරණ නැවත නැවතත් යොහන් ශුභාරංචියේ හමුවේ. යේසුස්වහන්සේට නිකදේමුස් දුන් පිළිතුර වූයේ, “මනුෂ්‍යයෙක් මහළුව සිටියදී උපදින්නට පුළුවන් කොහොමද?” (යොහන් 3:4) යනුවෙනි. ළිඳ ළඟ සිටි ස්ත්‍රිය ප්‍රශ්න කළේ, “ස්වාමීනි: වතුර අදින්ට භාජනයක් ඔබට නැත. ළිඳත් ගැඹුරුය. එබැවින් ඒ ජීවනදායක වතුර ඔබට කොයින්ද? (යොහන් 4:11) යනුවෙනි. තිබූ රොටි සහ මසුන් ස්වල්පයෙන් ආහාර ගත් සමූහයා අසා සිටියේ “ලකුණක් වශයෙන් ඔබ කුමක් කරන සේක්ද” (යොහන් 6:30) යනුවෙනි.

යොහන්ගේ ශුභාරංචිය ප්‍රතිරෝධයක් දක්වන්නේ මෙම, “දැක්කාට පසුව විශ්වාස කරන්නම්” යන සිතුවිල්ලටය. මළවුන්ගෙන් නැගිටුනායින් පසුව යේසුස් වහන්සේට තෝමස්ව හමුවූ විට, උන්වහන්සේ තෝමස්ට කියා සිටියේ පැමිණ උන්වහන්සේගේ උත්ථානවූ ශරීරය ස්පර්ශ කොට බලන ලෙසය. එනමුත්, එවිට උන්වහන්සේ පැවසුවේ, “නුදුටු නුමුත් විශ්වාස කළාවූ අය, ආශිර්වාද ලද්දෝය” (යොහන් 20:29) කියාය.

අපගේ ඇදහිල්ල පදනම් කරගැනීමට අවශ්‍ය ප්‍රමාණයට සාක්ෂි නොදී, විශ්වාස කරන ලෙස දෙවියන්වහන්සේ අපෙන් ඉල්ලා සිටින්නේ නැත. උන් වහන්සේ ජීවමානව සිටීම, උන්වහන්සේගේ චරිත ස්වභාවය, උන්වහන්සේගේ වචනයේ සත්‍යවාදීභාවය යන මේ සියලු දේ ස්ථාපිත කර ඇත්තේ අපේ බුද්ධියට ගෝචරවන සාක්ෂි තුළිනි. එමෙන්ම මෙම සාක්ෂි බහුලව ඇත. එනමුත් දෙවියන්වහන්සේ සැක පහල කිරීමේ හැකියාව ඉවත්කර නැත. අපේ ඇදහිල්ල පදනම් විය යුත්තේ සාක්ෂි මත මිස නිදර්ශක වලින් නොවේ. —Ellen G. White, Steps to Christ, p. 105.

යේසුස්වහන්සේ පිළිබඳව අපේ ඇදහිල්ල තබා ගැනීම පිණිස දී ඇති බොහෝ සාක්ෂි අතර, දේව වචනය, මැවිල්ල, පෞද්ගලික අත්දැකීම් යනුවෙන් අනේක විධි කරුණු අපට සපයාදී ඇත.

`ඔබ යේසුස්වහන්සේ කෙරෙහි විශ්වාසය තබා ඇත්තේ ඇයි? කියා යමෙක් ඔබෙන් ප්‍රශ්න කළහොත්, ඔබ පවසන්නේ කුමක්ද?`