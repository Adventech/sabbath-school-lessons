---
title:  සැබෑව මමය
date:   04/12/2024
---

`යොහන් 1:14, 17; යොහන් 8:32; යොහන් 14:6 සහ යොහන් 15:26 කියවන්න. යොහන් සැබෑව පිළිබඳව වන සංකල්පය සෘජුවම යේසුසවහන්සේව සම්බන්ධ කරන්නේ කෙසේද?`

නැවත නැවතත් යොහන්ගේ ශුභාරංචිය තුළ සැබෑව (සත්‍යය), යේසුස් වහන්සේව, පියාණන්වහන්සේට සහ ශුද්ධාත්මයාණන්වහන්සේට සම්බන්ධ කර ඇත. සත්‍යය යේසුස්වහන්සේට වාක්‍යාණෝ (Logos) වශයෙන්ද, සහ ආලෝකය වශයෙන්ද සම්බන්ධ කොට ඇති අතර එය (යොහන් 6:1-14, යොහන් 3:19-21) වන පාඨවල දක්වා ඇති අන්ධකාරයට එරෙහිව සිටී. තවද බොරුකාරකම යක්ෂයාට සහ පාපයට සම්බන්ධව පවතී (යොහන් 8:44-46). එබැවින් යොහන්ගේ ශුභාරංචියට අනුව සත්‍යය, හුදු ගණන් හිලව්වකට හෝ දත්ත වලට සීමා වූ කරුණක් නොවේ.

එවැනි කරුණු එය තුළ අන්තර්ගත වූවත්, ඊට වඩා බෙහෙවින් වැදගත්වන කරුණු එනම්, දෙවියන්වහන්සේට විශ්වාසවන්තව සිටිමින් උන්වහන්සේගේ කැමැත්තට අවනත වීමේ සදාචාරාත්මක ගුණාංගය ඊට බෙහෙවින් අදාල වේ. “බොහෝ දෙනෙක් ජීවමාන දෙවියන්වහන්සේට මොරගසමින්, ඔවුන් සමග උන්වහන්සේගේ වැඩසිටීම මහත් ආශාවන් අපේක්ෂා කර සිටිති. දර්ශනවාදී න්‍යායන් හෝ සාහිත්‍යමය රචනා කෙතරම් දක්ෂ ලෙස ඉදිරිපත් කර තිබුණත් එමගින් සිත සන්තෝෂයට පත් කිරීමට නුපුළුවන. මනුෂ්‍යයන්ගේ නිගමනයන් වලට හෝ සොයාගැනීම් වලට වටිනාකමක් ඇත්තේ නැත. මිනිසුන්ට කථා කරනු පිණිස දේව වචනයට ඉඩ හරින්න. මනුෂ්‍ය සම්ප්‍රදායන් සහ ඔවුන්ගේ න්‍යායන් මෙන්ම මිනිසුන්ගේ සිද්ධාන්ත පිළිබඳව පමණක් අසා ඇති අය, සදාකාල ජීවනය දක්වා ආත්ම පුනර්ජීවයක් දීමට හැකියාව ඇති තැනැන්වහන්සේට සවන් දෙත්වා” —Ellen G. White, Christ's Object Lessons, p. 40.

යේසුස්වහන්සේට සත්‍යය තුළ සිටීමේ අර්ථය කුමක්දැයි සිතා බලන්න. යේසුස්වහන්සේ පටන්ගැන්මේ සිට සිටියාවූද, මවනු ලැබූ සියළුමදේ මැවුවාවූ වාක්‍යාණෝය (යොහන් 1:1-4). සදාකාලයෙන් සදාකාලයට, යේසුස්වහන්සේට පියාණන්වහන්සේගේ චරිතාංග තිබෙන බැවින්, උන්වහන්සේද “මම” වන සේක. උන්වහන්සේගේ පැවැත්ම වෙන කිසිකෙනෙකු හෝ දෙයක් කෙරෙහි රඳා නොපවතී. පවතින්නාවූ කිසිදු දෙයක්, එනම් දැනුමද ඇතුළුව සියළුදේම උන්වහන්සේගෙන් තොරව පවතින්නේ නැත. තවද, පවතින්නාවූ සියළුම දේද, මවනු ලැබුවාවූ සියළු දේද, මවනු ලැබුවේ යේසුස්වහන්සේ විසින් වන අතර, ඒවා පවතින්නේද උන්වහන්සේ තුළමය. “ස්වර්ගවල සහ පොළොවෙහිත් ඇති පෙනෙන්නාවූ දේවල්ද, නොපෙනෙන්නාවූ දේවල්ද යන සියල්ල උන්වහන්සේ තුළ මවන ලද්දේය; සියලුදේ උන්වහන්සේ කරණකොටගෙනද උන්වහන්සේ උදෙසාද මවා තිබේ. උන්වහන්සේ සියල්ලටම පළමුවෙන් සිටින සේක. සියල්ලද උන්වහන්සේ තුළ පවතින්නේය.” (කොලොස්සි 1:16, 17).

යේසුස්වහන්සේ සත්‍යය අන්තර්ගත කළ මූර්තියක් නොවේ; උන්වහන්සේ සත්‍යයි. සත්‍යය යනු සංකල්පයක් හෝ නිර්මාණයක් නොවේ. එය පුද්ගලයෙකි!

යේසුස් ක්‍රිස්තුස්වහන්සේ වන සත්‍යය, ලෝකය ආලෝකවත් කරන හිරුටද සම්බන්ධ කළ හැක (යොහන් 8:12). මීට සමාන්තර අදහසක් C. S. ලුවිස් නමැත්තා කිතුනු දහම පිළිබඳව පවසා ඇත. “මා කිතු දහම විශ්වාස කරන්නේ මා දකින හිරු නිසා පමණක් නොව, එය කරණකොටගෙන අන් සියලු දේ මා දකින බැවිනි” —"Is Theology Poetry?" (n. p.: Samizdat University Press, 2014), p. 15, originally presented in 1944.

අප අවට ඇති ලෝකයට නිසි අර්ථකථනයක් දීමට අපට හැකිවන්නේ, සැබෑව (සත්‍යය) වන යේසුස්වහන්සේ කරණකොටගෙනය.