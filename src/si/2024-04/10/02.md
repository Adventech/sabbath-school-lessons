---
title:  මම නුඹලාට ආදර්ශයක් දුනිමි
date:   01/12/2024
---

සමුගැනීමේ සාකච්ඡාව තුළින් (යොහන් 13-17), යේසුස්වහන්සේගේ ගෝලයන්ගේ අනාගතය පිළිබඳව අවවාද දෙනු ලැබුණි. එහි ලියා ඇති ගද්‍ය ශෛලිය දෙස බැලූ විට පෙනී යන්නේ, එය ද්විතීය කථාවෙහි සඳහන් මෝසෙස්ගේ සමුගැනීමේ රටාවටද හෝ යාකොබ් ඔහුගේ දරුවන්ට ආශිර්වාද කරන අයුරු දැක්වෙන අන්දමටද (උත්පත්ති 47-49), හෝ දාවිත් විසින් සොලමන්ට අවවාද අනුශාසනා දෙන අවස්ථාවටද (1 ලේකම් 28, 29) බෙහෙවින් සමානකම් ඇති බවයි. යේසුස්වහන්සේගේ සමුගැනීමේදී, උන්වහන්සේ ගෝලයන්ව සැනසීම පිණිස කටයුතු කළසේක. උන්වහන්සේව නියෝජනය කිරීම පිණිස වෙනත් භාරකාරයෙකු එවන බව උන්වහන්සේ පොරොන්දු වූ සේක (ශුද්ධාත්මයාණන්වහන්සේය; යොහන් 14-16).. ශෝකය පැමිණෙනු ඇතැයි උන්වහන්සේ අනාවැකියෙන් පවසන අතර (යොහන් 15, 16) විශ්වාසවන්තව සිටින ලෙස උන්වහන්සේ ගෝලයන්ට අනුශාසනා කළසේක (යොහන් 15).

`යොහන් 15:1-20 කියවන්න. මෙහි කුමක් සිදුවීද? මෙම කථාන්තරය මෙතරම් වැදගත් වන්නේ ඇයි? යේසුස්වහන්සේ අදහස් කළේ කුමන ආකාරයේ පාඩමක් ඉගැන්වීමටද?`

යේසුස්වහන්සේගේ කාලයේ, ලෝකයේ එම ප්‍රදේශයේ ජීවත්වූ අය ඇතැම් විට සෙරෙප්පු පැළඳ ගමන් කළ අතර, තවත් අය පයට කිසිත් පැළඳුවේ නැත. එබැවින් පහසුවෙන්ම පාදවල දූවිලි තැවරී අපවිත්‍ර වේ. ආහාර ගැනීම පිණිස ගෙයකට පැමිණෙන අමුත්තන්ගේ පාද සේවකයෙකු හෝ වහලෙකු විසින් සෝදනු ලැබීම, එවකට පැවති සිරිතක් විය. රාත්‍රියේ යේසුස්වහන්සේව අත් අඩංගුවට ගැනීමට ප්‍රථමයෙන්, යේසුස්වහන්සේ රාත්‍රී ආහාරය පිණිස ගෝලයන් සමග එම උත්සවයට සහභාගි වෙමින් සිටිවිට, එහි කිසිදු සේවකයකු නොවුණි.

සියළුදෙනාගේ මවිතයට හේතුවූයේ යේසුස්වහන්සේ මේසයෙන් නැගිට, සියළුදෙනාගේම පාද සේදීමයි. යොහන් 13:4,5 යන පාඨවල යේසුස් වහන්සේගේ ක්‍රියාව පියවරෙන්, පියවරට සඳහන්වේ. එය එතරම් සවිස්තරාත්මකව පවසා ඇත්තේ, ස්වාමීන්වහන්සේ මෙම විශ්වාස කිරීමට පවා අසීරු වූ නිහතමානී ක්‍රියාව කළ බැවින්ය.

පේත්‍රැස්ගේ ප්‍රතිචාරය පිළිබඳව පැවසීමේදී, යොහන් 13:8-11 දක්වා ඇති දෙයින් වටහාගත හැක්කේ ගෝලයන් මහත් කැළඹිල්ලකට සහ අදහාගත නොහැකි තත්ත්වයකට පත්වූ බවයි. ස්වාමීන්, මෙසියස් වන යේසුස්වහන්සේ විසින් මෙවැනි නිහතමානී කටයුත්තක් කරන්නේ කෙසේද? තමාගේ පාද සේදීමට කිසිසේත් යේසුස්වහන්සේට ඉඩ දිය නොහැකි යයි පේත්‍රැස් පවසා සිටි විට, යේසුස්වහන්සේ පැවසුවේ, ඔහු සහයෝගය දක්වන්නේ නැත්නම්, ඔහුට යේසුස්වහන්සේ සමග කිසිම සම්බන්ධතාවයක් ඉන්පසු නොවන බවය. එවිට පේත්‍රැස්, තවත් දේවල් ඉල්ලා සිටියේ, ඔහු විසින් දිගටම යේසුස්වහන්සේ සමග සම්බන්ධතාවය පවත්වා ගෙන යාමට ඇති කැමැත්ත ප්‍රකාශ කරනු පිණිසය.

යේසුස්වහන්සේගේ ක්‍රියාවේ ඇති වැදගත්කම, උන්වහන්සේ යනු කවුරුන්ද යන කරුණ සමග බැඳී පවතී. යොහන් 13:13හි සඳහන්ව ඇත්තේ උන්වහන්සේ ගුරුවරයාණන් මෙන්ම, ස්වාමීන්ද වේ. ඒ අය එම වචන වලින් උන්වහන්සේට ආමන්ත්‍රණය කළේත්, උන්වහන්සේ ඊට නිසි ප්‍රතිචාර දැක්වූයේත් ඒ නිසාය. මෙම ගරුනාම තුළින් අධිකාරි බලය පිළිබිඹු වේ.

එනමුත්, යේසුස්වහන්සේ උගන්වන්නේ, බලයත්, අධිකාරියත් සේවය සඳහා මිස තමාව උසස් කරගැනීම පිණිස යොදාගැනීම නුසුදුසු බවය. යේසුස් වහන්සේ මේ ආකාරයෙන් දී ඇති ආදර්ශය, එනම් ස්වාමීන්වහන්සේගේ රාත්‍රී භෝජන මෙහෙයට සහභාගි වීමට පෙර, නිහතමානකම පිළිබිඹු කරන ක්‍රියාවක් වන පාද සේදීමේ සත්කර්මය සෙවන්ත්-ඩේ ඇඩ්වෙන්ටිස්ට් සභාව විසින් වැළඳගෙන ඇත.

`යේසුස්වහන්සේ ගමන් ගත් අඩි මාර්ගයේ ගමන් කිරීම පිළිබඳව පාද සේදීමේ සත්කර්මය මගින් කුමක් උගන්වනු ලබයිද? එමෙන්ම නිහතමානීව අන්‍යයන් හට සේවය කළ හැක්කේ කෙසේද?`