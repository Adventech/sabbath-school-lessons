---
title:  මම ඒකාන්තයෙන්ම නැවත එමි
date:   02/12/2024
---

`යොහන් 14:1-3 කියවන්න. යේසුස්වහන්සේ මෙම වචන පැවසුවේ කුමන සංදර්භයක් තුළද?`

යොහන් 13වන පරිච්ඡේදය අවසානයේදී, යේසුස්වහන්සේ පිටත්ව යන බව උන්වහන්සේ පවසන සේක (යොහන් 13:33). මේ හේතුවෙන් පේත්‍රැස් විමසා සිටින්නේ, උන්වහන්සේ යන්නේ කොහේද කියාය (යොහන් 13:36). යේසුස්වහන්සේ කථා කරන්නේ, මරණයත්, නැවත උත්ථාන වීමත්, ස්වර්ගය කරා යාමත් පිළිබඳව වන බව ගෝලයන්ට වැටහෙන්නේ නැත. පේත්‍රැස් පවසන්නේ, උන්වහන්සේ උදෙසා ඔහුගේ ජීවිතය පවා දීමට ඔහු සූදානම් බවයි (යොහන් 13:37). පේත්‍රැස් විසින් යේසුස්වහන්සේව නාඳුනන බව පවසන වග මෙම අවස්ථාවේදී යේසුස්වහන්සේ අනාවැකියෙන් පැවසූ සේක (යොහන් 13:38).

මෙම සංදර්භය තුළ යේසුස්වහන්සේ ගෝලයන්ට පවසන්නේ, ඔවුන්ගේ සිත් කැළඹීමට ඉඩ නොතබන ලෙසය (යොහන් 14:1) කැළඹෙනවා troubled නම් ක්‍රියාපද වචනයට ග්‍රීක භාෂාවෙන් ඇති වචනය වන්නේ tarassō, (ටාරස්ඕ) නම් වන අතර, එයින් අර්ථ ගැන්වෙන්නේ: කැළඹෙනවා, බාධා කරනවා, කලබලකාරී වෙනවා, ව්‍යාකූලත්වයට ඇද දමනවා යනුවෙනි. එබැවින් යේසුස්වහන්සේගේ වචන වලින් පසුව ගෝලයන් ව්‍යාකූලත්වයට පත්වීම පුදුමයට කරුණක් නොවේ.

ඔවුන්ගේ බිය සමනය කොට යේසුස්වහන්සේ පැවසුවේ, උන්වහන්සේගේ පියාණන්ගේ ගෘහයෙහි ඇති වාසස්ථාන (ඒවා මාළිගා නොවන අතර, තානායමක මෙන් කාමරය) පිළිබඳවය. උන්වහන්සේ එහි යන්නේ, ඔවුන්ට ස්ථානයක් පිළියෙල කරනු පිණිසය. උන්වහන්සේගේ වචන තුළින්, ඉක්මණින් පැමිණෙන්නට ඇත්තාවූ මහා කුණාටුවක් බඳුවූ කුරුසියට ඔබ්බෙන්, උන්වහන්සේගේ සෙනඟ ගළවා ගනු පිණිස නැවත පැමිණීම පිළිබඳ උන්වහන්සේගේ අවධානය යොමුවිය. උන්වහන්සේගේ අපේක්ෂාව වන්නේ පාපය සමග ඇති ඛේදවාචකය සදාකාලයටම බලපාන සේ නිමාවට පත් කිරීමය (කියවන්න දානියෙල් 7:27).

යේසුස්වහන්සේ පවසන්නේ, “මම ගොස්, ... මා සිටින තැන නුඹලාත් සිටින පිණිස, මම නැවත ඇවිත් නුඹලා මා ළඟට ගන්නෙමි” (යොහන් 14:3). එය උන්වහන්සේගේ දෙවන පැමිණීම පිළිබඳව වන පැහැදිලි පොරොන්දුවකි.

එම පොරොන්දුව කෙරෙහි විශ්වාස තබාගැනීම සඳහා වන පදනම කුමක්ද? බයිබල් අනාවැකි සම්පූර්න වීම යයි බොහෝ දෙනෙකු විසින් පවසනු ලබනවා ඇති අතර, එය ඇත්තෙන්ම සත්‍යයකි. නමුත් යොහන් 14:3හි පදනම දක්වා ඇත්තේ වෙනස්වූ ආකාරයකිනි. මෙම පාඨයෙහි, අර්ථ දැක්වීමේදී, ඉංග්‍රීසියෙන් "I will come" ලෙසද සිංහලෙන් “මම නැවත ඇවිත්” ලෙසද සඳහන් වන නමුත් මුල් ග්‍රීක භාෂාවෙන් දක්වන අදහස (I am coming) එනම් මම එමින් සිටිනවා යනුවෙන් වර්තමාන කාලයෙන් යෙදෙන ක්‍රියාපදයක් යොදාගෙන ඇති අතර ග්‍රීක ව්‍යාකරණ වලට අනුව පැවසිය හැක්කේ “අනාගතය පිළිබඳව පැවසෙන වර්තමාන ක්‍රියාවක්” ලෙසය. (එක් එක් භාෂාවලට ආවේනික වූ ව්‍යාකරණ නීති ඇති හෙයින්, එම මුල් භාෂාවේ ලියන ලද අර්ථය වෙනත් භාෂා වලට හැරවීමේදී, යම් යම් භාෂා වල ඇති සීමාවන් හේතුවෙන් ඇතැම් විට පරිවර්තනයේදී දෙනු ලබන අර්ථ ගැන්වීම්වල සුළු වශයෙන් වෙනස්කම් ඇති විය හැකි බව කරුණාවෙන් සලකන්න). එම භාෂාවට අනුව අනාගතයේ වන්නට නියමිත සිද්ධියක්, එම සිද්ධිය සිදුවීමට ඇති ඒකාන්ත භාවය හේතුවෙන්, එය දැන් සිදුවන දෙයක් සේ විස්තර කරනු ලබයි. එබැවින් එය අන් භාෂාවලට පරිවර්තනය කිරීමේදී පැවසීමට වඩාත් සුදුසු වන්නේ I will certainly come again හෙවත්, ‘මම ඒකාන්තයෙන්ම නැවත පැමිණෙමි” යනුවෙන්ය.

අපේ ස්වාමීන්වහන්සේගේ නැවත පැමිණීම පිළිබඳව ඇත්තාවූ මෙම බලාපොරොත්තුව සම්බන්ධයෙන් ඇති පදනම, බයිබලයෙහි අනාගතවාක්‍ය සම්පූර්ණ වීමට පමණක් සීමා වූවක් නොවේ. එය අතිශයින්ම වැදගත් කොට සැලකිය යුතු වන්නේ, එම පොරොන්දුව දුන් තැනැන්වහන්සේ කෙරෙහි විශ්වාසය තුළ පදනම් වීමයි. උන්වහන්සේ, ඒකාන්තයෙන්ම උන්වහන්සේගේ සෙනඟ උදෙසා නැවත පැමිණෙන බව පවසා ඇත. එම පොරොන්දුව දුන් තැනැත්තා කරණකොටගෙන එම පොරොන්දුව කෙරෙහි අපට විශ්වාස තැබිය හැක.

`ක්‍රිස්තුස්වහන්සේගේ දෙවන පැමිණීම නියත වශයෙන්ම සිදුවන බවට, කුරුසිය තුළින් අපට දෙනු ලබන පාඩම කුමක්ද? දෙවන පැමිණීමක් නොමැති නම්, පළමු වතාවේ ක්‍රිස්තුස්වහන්සේ පැමිණ මරණයට පත්වීමෙන් අපට වූ යහපත කුමක්ද?`