---
title:  විනිශ්චයෙන් වැරදිකරු කිරීම
date:   28/11/2024
---

“උන්වහන්සේ කෙරෙහි අදහාගන්නා විනිශ්චය කරනු නොලැබේ. අදහා නොගන්නා දෙවියන්වහන්සේගේ ඒකජාතක පුත්‍රයාණන්ගේ නාමය කෙරෙහි අදහා නොගන සිටි බැවින් දැනටම විනිශ්චය කරනු ලැබ සිටියි ... නපුරුකම් කරන සෑමදෙනම ආලෝකයට වෛරවී, තමුන්ගේ ක්‍රියා වැරදි බව ඔප්පු නොවන පිණිස ආලෝකයට නොඑති. නුමුත් සැබෑව කරන්නා ... ආලෝකයට එන්නේය” (යොහන් 3:18-21 යොහන් 1:10 සමග සංසන්දනය කරන්න)

`මිනිසුන් විනිශ්චය කරා පැමිණෙන්නේ ඇයි? යොහන් 3:18, 36; යොහන් 5:24, 38; යොහන් 8:24; යොහන් 12:47.`

යේසුස් ක්‍රිස්තුස්වහන්සේව ප්‍රතික්ෂේප කිරීමෙන්, ලෝකයේ ආලෝකය අප විසින් ප්‍රතික්ෂේප කරනු ලබන අතර යක්ෂයා විසින් ගෙනෙනු ලබන සැකයට සහ පරීක්ෂාවලට අපි විවෘත වන්නෙමු. එය ආලෝකයේ සිට අන්ධකාරය වෙත හැරීම වේ.

උයන මැද පිහිටි වෘක්ෂයට අදාළව ක්‍රියා කළ යුතු අන්දම පිළිබඳව ආලෝකයක් ඒවට දී තිබුණි. එම ආලෝකය පිළිබඳව ප්‍රශ්න කරන ආකාරයෙන්, සාතන් ඈව පරීක්ෂාවට යොමු කළේය. ඇය දෙවියන්වහන්සේගේ වචනය ප්‍රශ්න කළේ ප්‍රේමණීය දෙවි කෙනෙකුට, උන්වහන්සේගේ මැවිල්ල විනාශ කර නොහැකි දෙයක් සේ සලකමින් තමා සමගම තර්ක කිරීමෙනි. එමෙන්ම ඇගේ ඉන්ද්‍රීය හැඟීමෙන් ලැබුණාවූ දත්ත කෙරෙහි ඇය විශ්වාසය තැබුවාය. සර්පයා මෙම පලතුර කෑවායින් පසු ඔහුට දැන් කථා කිරීමට පවා හැකිය. ඇතැම්විට සර්පයා කියන දේ හරිවන්නට පුළුවන. මම මෙම පලතුර කෑවොත්, මා දෙවියන් වහන්සේ මෙන් වන්නට ඉඩ තිබෙනවා! රැවටුනාවූ ඇය, ආලෝකයෙන් ඉවත් වූවාය. තවද, ඇගේ ස්වාමි පුරුෂයාද, එම මාවතම තෝරාගත්තේය.

`මතෙව් 4:1-4 දක්වා කියවන්න. ක්‍රිස්තුස්වහන්සේ වනාන්තරයේදී සාතන් විසින් ගෙනෙනු ලැබූ රැවටිලිකාර පරීක්ෂාවන්ගෙන් ජයගනු පිණිස යේසුස්වහන්සේ උපයෝග කරගත් ප්‍රතිපත්ති මොනවාද?`

ක්‍රිස්තුස්වහන්සේ සතුව තිබුණේ ආදම් සහ ඒව විසින්ද, ජලගැල්මට පෙර විසූ අය විසින්ද, කදෙශ් බාර්නියාවලදී ඉශ්‍රායෙල්වරුන් විසින්ද භාවිතා කළාවූ මානවවාදී උපකරණය වන සිතීමේ හැකියාවයි. ප්‍රේමණීය දෙවියන්වහන්සේ, උන්වහන්සේගේ පුත්‍රයාව නිසි ආහාරයක් හෝ ආරක්ෂාවක් නොමැතිව වනාන්තරයේ දහවල් 40ක්ද රාත්‍රී 40ක්ද සිටින්නට ඉඩ හැරියේ මන්දැයි උන්වහන්සේට ප්‍රශ්න කිරීමේ හැකියාව තිබුණි. එමෙන්ම ගල් කැබලි රොටි බවට පත් කොට තමන් දේව පුත්‍රයා බවට ඔප්පු කිරීමට හැකියාව උන්වහන්සේට තිබුණි! ඒ වෙනුවට උන්වහන්සේ පිළිතුරු දුන්නේ දේව වචනයෙනි. උන්වහන්සේ ක්‍රියාත්මක වූයේ ස්වර්ගීය දේවල මට්ටමින් වන අතර, චින්තනයේ ලෞකික රටාවන් අනුගමනය කිරීම උන්වහන්සේ ප්‍රතික්ෂේප කළ සේක. බොහෝ දෙනෙකු, එනම් ඇදහිලිවන්තයින් බොහෝ අවස්ථාවලදී කරන්නා සේ, වැරදි තීරණයක් ගෙන වැරැද්දට පෙළඹවීමට උන්වහන්සේට කොතරම් ඉඩ ප්‍රස්ථාව තිබුණේද?