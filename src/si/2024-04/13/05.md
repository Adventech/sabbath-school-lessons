---
title:  දේවධර්මය “ඉහළින්ද” නැතහොත් “පහළින්ද”
date:   25/12/2024
---

`යොහන් 4:46-54 කියවන්න. මෙම නිලධාරියා යේසුස්වහන්සේ වෙතට පැමිණියේ කුමන ගැටළුවක් හේතුවෙන්ද? මෙහි සිද්ධිවලට පාදකවූ සත්‍ය හේතුව කුමක්ද?`

ලෝකයේ ආලෝකය වූ යේසුස්වහන්සේ වෙතට මෙම මනුෂ්‍යයා පැමිණියේ, උන්වහන්සේ ඔහුගේ දරුවා සුවපත් කළහොත් පමණක් උන්වහන්සේ කෙරෙහි විශ්වාස කරන බවට සිත හදාගෙනය. මෙම මනුෂ්‍යයාගේ දේව ධර්මය, “පහළින් පැමිණි දේව ධර්මයක්” යි අපට පැවසිය හැක. පහළින් පැමිණෙන දේව ධර්මය තුළින්, දෙවියන්වහන්සේට සහ උන්වහන්සේගේ වචනයට නීති සහ ප්‍රමිති සකස්කරනු ලබයි. වැරදිවලින් බහුල, සීමිත සහ අරමුණකින් තොරව ඇති මනුෂ්‍ය සංකල්ප, මිණුම් දඬු කරගනිමින් දේව වචනයට අර්ථ ගැන්වීම් කිරීමට උත්සාහ දරති. මෙය යමෙක් වැටිය හැකි අති භයානක උගුලක් නොවේද!

අනෙක් අතට මුලින් කී අදහසට ප්‍රතිවිරුද්ධව ඇති, “ඉහළින් පැමිණෙන දේවධර්මය,” ප්‍රතිචාර දක්වන්නේ ඇදහිල්ල සහ විශ්වාසය දෙවියන්වහන්සේ සහ උන්වහන්සේගේ වචන කෙරෙහි මුලින්ම ස්ථාපිත කරගනිමිනි (යොහන් 4:48; යොහන් 6:14, 15; 2 තිමෝති 3:16). ඇදහිල්ලෙන් යුතුව බයිබලය පිළිගත් විට, එය එහිම අර්ථකථනය දක්වන්නා බවට පත්වේ. ශුද්ධ ලියවිල්ල අවබෝධ කරගැනීමට සහ අර්ථ දැක්වීමට සුදුසු මාර්ගෝපදේශකයක් වනුයේ, කාලානුරූපව ජනප්‍රියව පවතින මත හා දර්ශනවාද නොව ලියවිල්ල තුළ ඇති ලෝක දැක්මයි. මානව මතිමතාන්තර, දේව වචනයට අනුකූලව සහ ඉතා යටහත්ව තිබිය යුතුවා මිස, එය කිසිවිටෙක දේව වචනයට ඉහළින් තැබීම නුසුදුසුය.

අප විසින් යේසුස්වහන්සේගේ වචන විශ්වාස කරන්නේ නම්, අප විසින් ශුද්ධ ලියවිල්ලෙහි වචන විශ්වාස කළ යුත්තෙමු (යොහන් 5:46, 47). “නුඹලා මාගේ වචනයෙහි පවතිනවා නම්, සැබෑවටම නුඹලා මාගේ ගෝලයෝය” (යොහන් 8:31). අප දෙවියන්වහන්සේගේ වචනය විශ්වාස කරන්නේ නැත්නම්, උන්වහන්සේගේ වචනය අප තුළ පැවතිය නොහැක (යොහන් 5:38). “මා එපාකොට මාගේ වචන පිළිනොගන්නා, විනිශ්චය කරන්නෙක් සිටින සේක. මා කී වචනයම අන්තිම දවසේදී ඔහු විනිශ්චය කරන්නේය. මක්නිසාද මම මාගෙන්ම උපදවා කථා නොකළෙමි; නුමුත් මා එවූ පියාණන්වහන්සේම මා විසින් කිය යුතු දේ ගැනත් කථා කළ යුතු දේ ගැනත් මට අණක් දී තිබේ” (යොහන් 12:48, 19).

දේව වචනයට සවන්දීම යනු අක්‍රියව සිටිමින් තොරතුරු ලබාගැනීමට වඩා වෙනස්වූ දෙයකි. ඉන් අදහස් වන්නේ දේව කැමැත්ත කිරීමද ඊට අදාළ විය යුතු බය. “යමෙක් උන්වහන්සේගේ කැමැත්ත කරන්ට කැමති නම්, ඔහු ඒ ඉගැන්වීම දෙවියන්වහන්සේගෙන් වූ ඉගැන්වීමක්ද නොහොත් මා විසින් උපදවා කියනවාදැයි දැනගන්නේය” (යොහන් 7:17)

දේව වචනයට සවන් දීමෙන් සහ ක්‍රියාත්මක වීමෙන්, උන්වහන්සේට ඇති ප්‍රේමය ප්‍රකාශවේ. යමෙක් මට ප්‍රේම කරන්නේ නම්; ඔහු මාගේ වචනය රක්ෂා කරන්නේය. මාගේ පියාණන්වහන්සේද ඔහුට ප්‍රේමකරන සේක. අපි ඔහු ළඟට ඇවිත් ඔහු සමග වාසය කරමුව” (යොහන් 14:23)යි යේසුස්වහන්සේ පැවසූ සේක.

`යේසුස්වහන්සේ කෙරෙහි අපට ඇති ප්‍රේමය සහ කීකරුකම අතර ඇති සම්බන්ධතාවය කුමක්ද? ප්‍රේමයෙන් පදනම් නොවී ඇති ඕනෑම ආකාරයක “කීකරුවීමක්” නීතිය අකුරට ඉටුකිරීමේ අවදානම කෙරෙහි යොමුකරනු ලබනවා යයි කියන්නේ ඇයි?`