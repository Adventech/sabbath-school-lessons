---
title:  නැවත මතුවන තේමා - විශ්වාසය/විශ්වාස නොකිරීම
date:   16/10/2024
---

`කියවන්න: යොහන් 3:16-21, යොහන් 9:35-41, සහ යොහන් 12:36-46. මෙම පාඨ තුළින් හැඳින්වීමෙහි සඳහන් වන විශ්වාසය/විශ්වාස නොකිරීම යන කරුණු නැවත නැවත ඉදිsපත් කරන්නේ කෙසේද?`

යොහන් ශුභාරංචිය තුළින්, මනුෂ්‍ය වර්ගයා අතිවිශාල කාණ්ඩ දෙකකට බෙදා ඇති බවක් පෙනේ: එනම්, යේසුස්වහන්සේ කෙරෙහි විශ්වාස කරමින්, උන්වහන්සේව මෙසියස්වහන්සේ ලෙස පිළිගන්නවුන් සහ, විශ්වාස කරනු පිණිස ඉඩ ප්‍රස්ථාවක් ලැබුණත්, එසේ නොකිරීමට තෝරාගන්නවුන් ලෙස වේ.

ගෝලයන්ගෙන් එකොලොස්දෙනා, මෙන්ම නිකදේමුස් (ඇදහිල්ල කරා ඉතා සෙමෙන් පැමිණි අයෙකි), ළිඳ ළඟ සිටි ස්ත්‍රිය මෙන්ම අන්ධව උපන් මිනිසා යන සියල්ල පළමුවන කාණ්ඩයට අයත් වූවන්ය. දෙවන කාණ්ඩයට අයත් වූවන් වන්නේ ඵරිසිවරුන් සහ උත්තම පූජකයන්, 5000කට ආහාර දුන් අවස්ථාවේ සිටි මිනිසුන් සහ එක් ගෝලයෙකුද, එනම් යුදස්ද මෙම කාණ්ඩයට ඇතුළත් වන්නාහ.

කුතුහලය දනවන එක් කරුණක් වන්නේ, පිස්ටිස් (pistis) යන වචනය නාම පදයක් ලෙස යොහන්ගේ ශුභාරංචිය තුළ කිසි ස්ථානයක සඳහන් නොවීමයි (එම වචනයේ අර්ථය වන්නේ ඇදහිල්ල/විශ්වාසය යනුවෙනි) කෙසේවුවද, පිස්ටෙවුඕ pisteuō නම් ක්‍රියාපදය (විශ්වාස කරනවා) 98 වාරයක් සඳහන්ව ඇති අතර, සම්පූර්ණ අලුත් ගිවිසුම තුළ එම ක්‍රියාපදය 241 වතාවක් සඳහන්ව ඇත! යොහන් ශුභාරංචිය තුළ මෙම ක්‍රියාපදය අති විශාල තේමාවකි. නාමපදයක් ලෙස නොව, ක්‍රියාපදයක් ලෙස මෙම වචනය යොදාගැනීමෙන්, කිතුනු බැතිමතෙකු වීමේ අතිශයින් ක්‍රියාශීලී බවක් පෙන්නුම් කරනු ලබයි. යේසුස්වහන්සේ කෙරෙහි ඇදහිලිවන්තයෙකුවීම යන්නෙන් අදහස්වන්නේ අප යම්කිසිවක් ක්‍රියාවෙන් කරන බව පෙන්නුම් කරන අතර, අප ජීවත්වන ආකාරයෙන් මෙය පිළිබිඹුවනවා මිස, කිසියම් ඇදහිලි ධර්මතාවයන් ක්‍රමයක් කෙරෙහි විශ්වාසය තබා සිටීම පමණක් නොවේ. අප දන්නා පරිදි යක්ෂයා පවා යේසුස්වහන්සේව විශ්වාස කරයි (යාකොබ් 2:19 බලන්න).

යොහන් පෙන්වා දී ඇති පරිදි, මෙම කාණ්ඩ දෙකෙහි ප්‍රධාන වෙනස වන්නේ, ඔවුන් යේසුස්වහන්සේට සම්බන්ධ වන ආකාරය අනුවය. ඇදහිලිවන්තයන් හෝ ඇදහිල්ල තුළට පැමිණෙන්නවුන්, ඔවුන්ට උන්වහන්සේ තරවටු කරන නමුත්, උන්වහන්සේ සමග විවෘත ආකල්පයක් දරති. ඔවුන් යේසුස්වහන්සේ වෙතට පැමිණෙනවා මිස, උන්වහන්සේ කෙරෙන් පැන යන්නේ නැත. ඔවුන් පිට බබලන ආලෝකය උන්වහන්සේය. ඇදහිල්ලෙන් යුතුව විශ්වාස කිරීම තුළින් ඔවුහු දෙවියන්වහන්සේගේ පුත්‍රයන් වන්නාහ.

අනෙක් අතට විශ්වාස නොකරන අය යේසුස්වහන්සේ වෙතට පැමිණෙන්නේ උන්වහන්සේ සමග අරගල ඇති කරගැනීම පිණිසය. ඔවුන්ගේ ගුණාංගය වනුයේ, ආලෝකය වෙනුවට අන්ධකාරය ප්‍රියකරන අය වීමය. උන්වහන්සේ පවසා ඇති දෙය පිළිගැනීම ඔවුන්ට දුෂ්කර කටයුත්තක් වන අතර, ඔවුන් උන්වහන්සේව දකින්නේ සම්ප්‍රදායන් කඩකරන, ඔවුන්ගේ අපේක්ෂාවන් සම්පූර්ණ නොකරන කෙනෙකු ලෙසටය. උන්වහන්සේගේ ආලෝකය තුළින් ඔවුන්ව ඇගයීමකට ලක්කොට විනිශ්චය කිරීමට ඉඩ හරිනවා වෙනුවට, ඔවුහු උන්වහන්සේ පිළිබඳව විනිශ්චය කරති. මෙම ආකල්පය නැවත නැවත ආගමික නායකයන් තුළ දකින්නට ඇති නමුත්, නියම වශයෙන් විය යුතුව තිබුණේ ජාතියේ ආගමික නායකයන් ලෙස, ඔවුන් යේසුස්වහන්සේව පිළිගැනීමට මූලිකත්වය දැරීමයි.

`යේසුස්වහන්සේ කෙරෙහි ඔබේ ඇදහිල්ල, යේසුස්වහන්සේ මෙසියස්වහන්සේ බව හුදු බුද්ධිමය පිළිගැනීමකට පමණක් සීමා නොකොට ක්‍රියාශීලී ඇදහිල්ලක් බවට පත්කරගන්නේ කෙසේද? මෙම කරුණ පිළිබඳව වෙනස දැනසිටීම වැදගත් වන්නේ ඇයි? (මතෙව් 7:21-23 බලන්න).`