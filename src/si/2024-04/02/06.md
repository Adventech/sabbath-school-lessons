---
title:  ලාසරුස් මළවුන්ගෙන් නැගිටවීම
date:   10/10/2024
---

යොහන් 11 වන පරිච්ඡේදය කණගාටුදායක සිද්ධි වලින් පිරී ඇත. එනම් හිතවත් මිතුරෙකු රෝගී වීම පිළිබඳව කනගාටුදායක ආරංචිය (යොහන් 11:1-3), ඔහුගේ මරණය පිළිබඳව අඬා වැලපෙන අය (යොහන් 11:19, 31, 33) යේසුස්වහන්සේ සිටියා නම්, ලාසරුස් නොමැරෙන බව පවසමින් වැලපෙන සහෝදරියන් (යොහන් 11:21, 32) සහ යේසුස්වහන්සේම කඳුළු සැලීම (යොහන් 11:35) විය.

එනමුත්, යේසුස්වහන්සේ ලාසරුස් කරා පැමිණීමට පෙර දවස් දෙකක්ම පමාවී ගමන ආරම්භ කළසේක (යොහන් 11:6) තවද උන්වහන්සේ වේලාසනින් ගමන පිටත් නොවීම පිළිබඳව උන්වහන්සේ සතුටුවන බවද සඳහන් කර ඇත (යොහන් 11:14, 15). මේ ක්‍රියාව මෙසේ වූයේ කිසිම තැකීමක් නොකළ බැවින් නොව, එනමුත් දෙවියන්වහන්සේව මහිමයට පත්කරනු ලබන පිණිසය.

අප යොහන් 11:17-27 කරා පැමිණෙන විට, ලාසරුස් මිය ගොස් දවස් හතරක් ගතවී ඇත. දවස් හතරකට පසුව, ඔහුගේ සිරුර කුණු වන්නට පටන්ගෙන ඇති බැවින්, මාර්තා පැවසුවේ, “ස්වාමීනි, ඔහු මැරී සතර දවසක් වන බැවින් දැන් ගඳ ඇත”යි (යොහන් 11:39) යනුවෙනි. යේසුස්වහන්සේගේ පැමිණීම ප්‍රමාදවීම හේතුවෙන්, ඊට පසුව වූ ප්‍රාතිහාර්යය වඩාත් විස්මයට පත්කරන දෙයක් වූවාට කිසිදු සැකයක් නැත. කුණුවෙමින් පවතින මෘතදේහයක් නැගුටුවීමට? යේසුස්වහන්සේ නියතවශයෙන්ම දෙවියන්වහන්සේ යයි පැවසීම පිණිස උන්වහන්සේට දිය හැකිව තිබුණේ මීට වඩා වෙන කුමන සාධකයක්ද?

ආරම්භයේදීම, දෙවියන්වහන්සේ විසින් ජීවය මැවූ බැවින්, යේසුස් වහන්සේට මරණය ජයගැනීමේ බලය තිබුණි. එබැවින්, යේසුස්වහන්සේ ලාසරුස්ගේ මරණයේදී, උන්වහන්සේ පිළිබඳව අතිශයින් වැදගත් සත්‍යය එළිදරව් කිරීම පිණිස අවස්ථාවක් කරගත්සේක. “නැවත නැගිටීමද, ජීවනයද මමය. මා කෙරෙහි අදහාගන්නා මළ නමුත් ජීවත් වන්නේය. ජීවත්ව සිටින කවුරු නමුත් මා කෙරෙහි අදහන්නේද, ඔහු කිසිකලෙක නොනසින්නේය” (යොහන් 11:25, 26) යනුවෙන් යේසුස්වහන්සේ පැවසූ සේක.

`යොහන් 11:38-44 කියවන්න. යේසුස්වහන්සේ පවසා සිටි කරුණු සනාථ කිරීම පිණිස උන්වහන්සේ කළේ කුමක්ද?`

යේසුස්වහන්සේ, උන්වහන්සේ ආලෝකය බව අන්ධයාට පෙනීම දීමෙන් පෙන්නුම් කළාසේම (යොහන් 9:7, 8:12, යොහන් 9:5), උන්වහන්සේ මෙහිදී ලාසරුස්ව මළවුන්ගෙන් නැගිටුවමින් (යොහන් 11:43, 44) පැහැදිලි කර පෙන්වන්නේ උන්වහන්සේ නැවත නැගිටීමද, ජීවනයද වන බවය (යොහන් 11:25).

අන් කිසිම ප්‍රාතිහාර්යයකට වඩා මෙම ප්‍රාතිහාර්යය පෙන්නුම් කරනු ලබන්නේ දෙවියන්වහන්සේ මෙන්ම යේසුස්වහන්සේද ජීවිතය ප්‍රදානය කරන්නා බවය. යොහන්ගේ තේමාවට, එනම් යේසුස්වහන්සේ දේව පුත්‍රයාණන් වන බවත්, විශ්වාස කිරීම කරණකොටගෙන, අපට උන්වහන්සේ තුළ ජීවනය ලැබිය හැකි බවටත් මේ මගින් විශාල සහයෝගයක් දක්වනු ලබයි (යොහන් 20:30,31).

කෙසේවුවද, අප මෙම පුදුම සහගත කථාන්තරයේ අවසානය කරා පැමිණීමේදී (යොහන් 11:45-54), දුටුවාවූ බොහෝ දෙනෙක් විශ්වාස කළ නමුත් (යොහන් 11:45), ප්‍රබලවූද එනමුත් ඉතා කණගාටුදායකවූද, දෛවෝපගත සිද්ධියක් මෙන් උත්ප්‍රාසයක් සිදුවිය. යේසුස්වහන්සේට මළාවූ අය නැවත ජීවනය කරා ගෙන ඒමට හැකි බව පැවසූ අතර, මෙම මනුෂ්‍යයෝ කල්පනා කළේ ඔවුන්ට උන්වහන්සේව මරා දැමීමෙන් උන්වහන්සේගේ මෙහෙය නතර කළ හැකි බවය. දෙවියන් වහන්සේගේ ප්‍රඥාවටත් බලයටත් එරෙහිව සිටින මනුෂ්‍යයාගේ දුර්වලකම් පෙන්නුම් කිරීමට කෙතරම් කදිම උදාහරණයක්ද මේ!