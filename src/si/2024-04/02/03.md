---
title:  “සැබෑවටම, උන්වහන්සේ අනාගතවක්තෘමය”
date:   07/10/2024
---

`යොහන් 6:14, 15, 26-36 කියවන්න. උන්වහන්සේගේ ප්‍රාතිහාර්ය වලට මිනිසුන් ප්‍රතිචාර දැක්වූයේ කුමන ආකාරයටද? යේසුස්වහන්සේ මෙය තුළින් උන්වහන්සේ කවුරුන්ද යන වග ඔවුන්ට ඉගැන්වීමට කටයුතු කළේ කෙසේද?`

යුදයේ වැසියන්, ඔවුන්ව රෝම අධිරාජ්‍යයේ පීඩාවලින් බේරාගන්නාවූ ලෞකික මෙසියස්වහන්සේ කෙනෙකුගේ පැමිණීම අපේක්ෂා කළෝය. යුද්ධයක් පවතින සමයේ මුහුණ පෑ යුතු දුෂ්කර කරුණු දෙකක් වනුයේ හමුදාවට ආහාර සැපයීම සහ තුවාලවූ සහ මිය ගිය සෙබලුන්ට අවශ්‍ය කටයුතු කිරීමයි. උන්වහන්සේගේ ප්‍රාතිහාර්යය තුළින් එම ක්‍රියාවන් දෙකම තමන්ට කළ හැකි බව යේසුස්වහන්සේ පෙන්නුම් කළසේක.

නමුත්, යේසුස්වහන්සේ පැමිණියේ ඒ උදෙසා නොවන අතර උන් වහන්සේගේ ප්‍රාතිහාර්යය වල පරමාර්ථයද එය නොවේ. පන්දහසකට කන්නට දීමෙන්, යේසුස්වහන්සේ ජීවනයේ රොටි යන සංකල්පය පැහැදිලි කරදීමට ඉඩ ප්‍රස්ථාවක් යොදාගත් අතර, දෙවියන්වහන්සේම ස්වර්ගයෙන් මිහිපිටට පැමිණි බව පෙන්වීමටත් උවමනා විය. “ජීවනදායක කෑම නම් මමය, මා ළඟට එන්නට බඩගිනි නොවන්නේය” (යොහන් 6:35) යනුවෙන් උන්වහන්සේ පැවසූ සේක.

මෙය, යොහන්ගේ ශුභාරංචියෙහි “මම” යන යෙදුම් හතෙන් පළමුවැන්න වන අතර, මම යන වචනය ආඛ්‍යාතයකට සම්බන්ධකොට ඇති බව පෙනේ: (ජීවනදායක කෑම, යොහන් 6:35; “ලෝකයේ ආලෝකය,” යොහන් 8:12; “දොරකඩ” යොහන් 10:7-9; “යහපත් එඬේරා” යොහන් 10:11,14; “නැවත නැගිටීමද ජීවනයද” (යොහන් 11:25). මෙහි ඇති සෑම කරුණක්ම යේසුස් වහන්සේ පිළිබඳව වන වැදගත් සත්‍යයක් පෙන්නුම් කරයි. “මම” යන වචනය අපව නික්මයාම 3වන පරිච්ඡේදය වෙත යොමු කරයි. එහිදී උන්වහන්සේ ඉදිරියේ පෙනී සිටින්නේ, “මම” වශයෙනි (යොහන් 8:58 සමග සංසන්දනය කරන්න) යේසුස්වහන්සේ එම අති උතුම්, “මම” වනසේක.

එනමුත් සමූහයාට මේ සියල්ල හරි හැටි අවබෝධ නොවුනි.

සතුටට පත්වූ ඔවුන් සිතින් කල්පනා කළේ, තමන් දුටු මේ සියළු පුදුම දේවල් සිදුකිරීමට උන්වහන්සේට හැකි වූයේ නම්, තමන්ට මනා සෞඛ්‍යයක්ද, ශක්තියද වස්තුවද දී, උන්වහන්සේගේ සෙනඟට පීඩා කරන්නවුන්ගෙන් ගළවාගෙන, ඔවුන්ව බලය සහ ගෞරවය කරා ඔසවා නොතබන්නේ ඇයි යනුවෙනි. උන්වහන්සේ විසින් උන්වහන්සේව දෙවියන්වහන්සේ එවා ඇති බව පවසා ඇති නමුත්, ඉශ්‍රායෙල්වරුන්ගේ රජු වීමට උන්වහන්සේ ප්‍රතික්ෂේප කරන්නේ මන්දැයි යන අබිරහස ඔවුන්ට කිසිසේත් අවබෝධ කරගත නොහැකි විය. උන්වහන්සේගේ ප්‍රතික්ෂේප කිරීම බොහෝ විට වැරදි අර්ථකථන වලට බඳුන් විය. බොහෝ දෙනෙකුගේ නිගමනය වූයේ, උන්වහන්සේ ප්‍රකාශ කර ඇති පරිදි බලය අතට ගැනීමට මැලිවන්නේ, උන්වහන්සේගේ මෙහෙයට අදාළ දේව ස්වභාවය උන්වහන්සේ තුළද සැක පහලවී ඇත යනුවෙනි. ඒ අයුරින් ඔවුහු, ඔවුන්ගේ සිත් අවිශ්වාසයට විවෘත කළ බැවින්, සාතන් විසින් වපුරා ඇති බීජවලට අනුකූලව, වරදවා වටහා ගැනීම සහ සත්‍යය හැර යාම වැනි ඵල දැරූහ. —Ellen G. White, The Desire of Ages, p. 385.

ඔවුන් සදාකාල ජීවනයට අදාළ වන සත්‍යය සොයනවා වෙනුවට, භෞතික වාසි සෙවූහ. අප ප්‍රවේසම් නොවුවහොත් අප සියළුදෙනාම පාහේ මුහුණ දෙන්නාවූ උගුලක් ලෙස මෙය සැලකිය හැකිය.

`ආත්මික දේවලට වැඩියෙන්, භෞතික දේවලට යොමුවීමෙන් අපට වැලකී සිටිය හැක්කේ කෙසේද?`