---
title:  වැඩිදුර අධ්‍යයනය සඳහා
date:   11/10/2024
---

Ellen G. White, "The Crisis in Galilee," pp. 383–394; " 'Lazarus, Come Forth,' " pp. 524–536; and "Priestly Plottings," pp. 537–542, in The Desire of Ages.

“ලෝකයට ජීවනය දෙන්නාවූ, ක්‍රිස්තුස්වහන්සේගේ ජීවිතය උන් වහන්සේගේ වචනය තුළ පිහිටා ඇත. යේසුස්වහන්සේ ලෙඩ රෝග සුව කළේත්, යක්ෂයන් දුරු කළේත් උන්වහන්සේගේ වචනය තුළින්ය. උන්වහන්සේගේ වචනයෙන් උන්වහන්සේ මුහුද නිශ්චල කළසේක, තවද මළවුන් නැගිටවූ සේක. උන්වහන්සේගේ වචන තුළ බලය තිබූ බවට මනුෂ්‍යයෝ සාක්ෂි දැරූහ. උන්වහන්සේ දේව වචනය කථා කළේ, පරණ ගිවිසුමේ සියළුම අනාගතවක්තෘ-වරුන්ට සහ ගුරුවරුන්ට උන්වහන්සේ කථා කර ඇති ආකාරයටය. සම්පූර්ණ බයිබලයම ක්‍රිස්තුස්වහන්සේව ප්‍රකාශයට පත්වීමකි. තවද, ගැළවුම්කරුගේ අභිප්‍රාය වූයේ උන්වහන්සේගේ අනුගාමිකයන්ගේ ඇදහිල්ල වචනය මත පිහිටුවීමටය. උන්වහන්සේ තවදුරටත් ඔවුන් සමග ශාරීරික වශයෙන් නොසිටින විට, ඔවුන්ගේ බලයේ මූලාශ්‍රය විය යුත්තේ වචනයයි. ඔවුන්ගේ ස්වාමීන් මෙන් ඔවුන්ද ජීවත්විය යුත්තේ, “දෙවියන්වහන්සේගේ මුඛයෙන් නික්මෙන සියළු වචනවලින්” බවය (මතෙව් 4:4)

අපගේ භෞතික ජීවිතය ආහාර මගින් රැකෙන්නාක් මෙන්, අපේ ආත්මික ජීවිත නඩත්තුවන්නේ දේව වචනයෙනි. සෑම ආත්මයක්ම ඔවුන් එක් එක්කෙනා වෙනුවෙන්, දේව වචනයෙන් ජීවනය ලැබිය යුතුය. අප පෝෂණය උදෙසා ආහාර අනුභව කරන්නාසේම, අප අප උදෙසා දේව වචනය ලබාගත යුත්තෙමු. අප එය තවත් මනසක මාධ්‍යය තුළින් ලබාගැනීම සුදුසු නැත. අප ඉතා ප්‍රවේසමෙන් බයිබලය අධ්‍යයනය කරමින්, ශුද්ධාත්මයාණන්වහන්සේගේ උපකාරය දෙවියන් වහන්සේගෙන් ඉල්ලා සිටිමු නම්, අපට උන්වහන්සේගේ වචනය අවබෝධ කරගැනීමට හැකිවනු ඇත. —Ellen G. White, The Desire of Ages, p. 390.

**සාකච්ඡාව සඳහා ප්‍රශ්න**:

`මෙම සතිය තුළ යේසුස්වහන්සේ 5000කට ආහාර දීම, උපතේ සිට අන්ධව සිටි මිනිසෙකු සුවපත් කිරීම සහ ලාසරුස්ව මළවුන්ගෙන් නැගිටුවීම වැනි කරුණු දෙස බැලුවෙමු. මෙම සෑම අවස්ථාවකදීම යේසුස්වහන්සේ උන්වහන්සේගේ දේවත්වය සනාථ කරනු පිණිස ප්‍රබල සාක්ෂි ඉදිරිපත් කළසේක. මෙම ප්‍රාතිහාර්යය, අතිශයින් පුදුම සහගත වුවත්, ඒ තුළින් කිසියම් බෙදීමක් ඇති විය. ඇතැමෙක් ඇදහිල්ලෙන් ප්‍රතිචාර දැක්වූ අතර, තවත් පිරිසගේ ප්‍රතිචාරය වූයේ සැකයයි. ප්‍රබල සාක්ෂි සහ සාධක තිබුණත්, මිනිසුන්ට දෙවියන්වහන්සේව ප්‍රතික්ෂේප කිරීමට හැකි බව පෙන්නුම් කරන මෙය තුළින් අපට උගන්වනු ලබන්නේ කුමක්ද?`

`මේ සෑම කථාන්තරයක් තුළින්ම ක්‍රිස්තුස්වහන්සේ දේව පුත්‍රයාණන් බව පෙන්නුම් කරනු ලබයි. යේසුස්වහන්සේ කෙරෙහි ගැළවුම්කරු ලෙස විශ්වාස තබාගැනීමේදී උන්වහන්සේගේ දේවත්වය මෙතරම් වැදගත් වන්නේ ඇයි?`

`1 කොරින්ති 1:26-29 දක්වා නැවත කියවන්න. 21 වන සියවසයේදී, මෙම ප්‍රතිපත්ති ක්‍රියාත්මක කළ හැක්කේ කුමන ආකාරයටද? “මාංශය ලෙස ප්‍රඥාවන්ත දේවල්” ලජ්ජාවට පමුණුවා ප්‍රතික්ෂේප කරනු ලබන කිතුනුවන් විශ්වාස කරන ඇතැම් “මෝඩ දේවල්” මොනවාද? ශක්තිමත් දේ ලජ්ජාවට පමුණුවනු පිණිස,” අප විසින් විශ්වාස කරනු ලබන දේවල් මොනවාද?`