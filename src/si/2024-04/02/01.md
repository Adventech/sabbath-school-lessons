---
title:  දේවත්වයෙහි ලකුණු
date:   05/10/2024
---

### මේ සතියේ පාඩමේ අධ්‍යයනය සඳහා කියවන්න
යොහන් 6:1-15, යෙසායා 53:4-6, 1 කොරින්ති 5:7, යොහන් 6:26-36, යොහන් 9:1-41, 1 කොරින්ති 1:26-29, යොහන් 11.

> <p>කටපාඩම් පදය</p>
> “යේසුස්වහන්සේ: නැවත-නැගිටීමද ජීවනයද මමය. මා කෙරෙහි අදහාගන්නා මළ නුමුත් ජීවත්වන්නේය. ජීවත්ව සිටින කවුරු නුමුත් මා කෙරෙහි අදහන්නේද, ඔහු කිසිකලකත් නොනසින්නේය. මේක විශ්වාස කරනවාදැයි ඈට කීසේක.” (යොහන් 11:25,26).

යේසුස්වහන්සේ සදාකාලික පුත්‍රයාණන්වහන්සේ බව බයිබලයෙහි ඉතා පැහැදිලිව සඳහන් කර ඇති අතර, පියාණන් සමග ඒකාග්‍රතාවයෙන් සිටින බවත්, උන්වහන්සේ කිසිවෙකුගෙන් පැවත එන්නෙක් හෝ මවනු ලැබූවෙක් හෝ නොවන බවද ඉතා පැහැදිලිව දකින්නට ඇත. මවන ලද්දාවූ සියළුදේ සාදන ලද්දේ යේසුස්වහන්සේ විසින්ය (යොහන් 1:1-3). එබැවින් යේසුස්වහන්සේ සැමදා ජීවමානව සිටිසේක; උන්වහන්සේ ජීවමානව නොසිටි කිසිම අවස්ථාවක් නොමැත. යේසුස්වහන්සේ මෙලොවට පැමිණ මනුෂ්‍යත්වය වැළඳගත් නමුත්, උන්වහන්සේගේ දේවත්වය සෑමකල්හිම උන්වහන්සේ සමග විය. ඇතැම් අවස්ථාවලදී යේසුස්වහන්සේ විසින් පවසනු ලැබූ සහ කරන ලද දේවලින් උන්වහන්සේගේ දේවත්වය එළිදරව් විය.

මෙම සත්‍යය යොහන් තුමාට වැදගත්වූ හෙයින්, යොහන් යේසුස් වහන්සේගේ ඇතැම් ප්‍රාතිහාර්යය වාර්තා කළ විට, ඒවා තුළින් ක්‍රිස්තුස් වහන්සේගේ දේවත්වය පෙන්නුම් කළේය. යේසුස්වහන්සේ උන්වහන්සේගේ දේවත්වය පිළිබඳව යම් යම් දේ පැවසුවා පමණක් නොව, උන්වහන්සේගේ දේවත්වය ප්‍රකාශවන පරිදි, පැවසූ වචනවලට අදාලව ක්‍රියාවන්ද සිදුකළ සේක.

මෙම සතිය තුළ ඇති පාඩමෙන් යේසුස්වහන්සේගේ දේවත්වය ප්‍රකාශවන වැදගත් ලකුණු තුනක් පිළිබඳව අපේ අවධානය යොමු කරමු. මෙහි අතිශයින් කැපී පෙනෙන දෙයක් වූයේ, ඇතැම් අය ප්‍රාතිහාර්යය පිළිබඳව විශ්වාස නොකළ අතර, තවත් පිරිසක් ඒවා තුළ වූ වැදගත්කම අවබෝධ කර නොගැනීමයි. ප්‍රාතිහාර්යය සිදුවූ මෙවැනි අවස්ථා, ඇතැමෙකුට යේසුස්වහන්සේ කෙරෙන් ඉවත්ව යාමටත්, තවත් අයට ඔවුන්ගේ අන්ධ භාවයේ තවත් ගැඹුරට යාමටත් තවත් පිරිසකට යේසුස්වහන්සේව මරණයට පත් කිරීම පිණිස කුමන්ත්‍රණය කිරීමට සුදුසු අවස්ථාවක් ලෙසත් හැඟී ගියේය. එමෙන්ම තවත් පිරිසකට යේසුස්වහන්සේ සැබවින්ම මෙසියස්වහන්සේ බව විශ්වාස කිරීම පිණිස කදිම අවස්ථාවක් උදාවිය.

ඔක්තෝබර් මස 12 දිනට යෙදෙන සබත් දවසට සූදානම් වනු පිණිස, මෙම සතියේ පාඩම අධ්‍යයනය කරන්න.