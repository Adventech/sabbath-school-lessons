---
title:  'ආත්මයේ නිහතමානීභාවය: යොහන් බව්තීස්ත නැවත සාක්ෂි දරයි'
date:   03/11/2024
---

යොහන් බව්තීස්තගේ සාක්ෂි කරණකොටගෙන, යේසුස්වහන්සේ වෙතට මුල් ගෝලයන් වන අන්ද්‍රe සහ යොහන්, පේත්‍රැස්, පිලිප් සහ නතානියෙල් යන අයව කැඳවාගෙන පැමිණි අන්දම 2 වන පාඩමෙහි විස්තර කර තිබුණි. සාමාන්‍යයෙන් යමෙක් අපේක්ෂා කරනුයේ යොහන් බව්තීස්ත තම සාක්ෂිය දී හමාරවූ විට දර්ශන පථයෙන් ඉවත්ව යනු ඇති බවටය. නමුත් යොහන් ශුභාරංචිය තුළ ඔහු කිහිපවරක්ම නැවත පැමිණියේය.

`යොහන් 3:25-36 දක්වා කියවන්න. යොහන් බව්තීස්ත, ඔහුව යේසුස්වහන්සේ සමග සංසන්දනය කළේ කුමන ආකාරයටද?`

යොහන් බව්තීස්තගේ ගෝලයන් සහ, නමක් සඳහන් කර නොමැති යුදෙව්වෙකු සමග පවිත්‍රතාවය සහ බව්තීස්මයේ ආනුභාවය පිළිබඳව විවාදයක් ඇති විය (මාර්ක් 1:4,5 සංසන්දනය කරන්න). එවිට යොහන්ගේ ගෝලයන් ඔහු වෙතට පැමිණි අතර, බොහෝවිට ඔවුන් පැමිණෙන්නට ඇත්තේ මෙම විවාදයට විසඳුමක් සොයාගෙන විය හැකිය. ඒ අතරම ඔවුන් යේසුස්වහන්සේ පිළිබඳව මාතෘකාව ඉස්මතු කරමින්, “රබ්බි, යොර්දානෙන් එගොඩ ඔබ සමග සිටියාවූද, ඔබගෙන් සාක්ෂි ලැබුවාවූද, තැනැත්තේම බව්තීස්ම කරණසේක. සියල්ලෝද උන්වහන්සේ වෙතට පැමිණති”යි කීවෝය (යොහන් 3:26). ඔවුන් කී වදන් පිළිබඳව පේලි අතර කියවීම එතරම් අපහසු කරුණක් නොවේ. ඔවුන් යේසුස්වහන්සේ පිළිබඳව ඊර්ෂ්‍යා වූහ. ඔවුන්ගේ ස්වාමියා වෙනුවෙන් ඊර්ෂ්‍යා සහගත වූහ. තවද, ඔවුන් උදෙසාම ඊර්ෂ්‍යා සහගත වූහ.

යොහන්ටද, ඊර්ෂ්‍යා සහගත වීම ඉතා පහසුq දෙයක් වුවත්, ඔහු එසේ නොකළේ, ඔහු පැමිණි කාරණය පිළිබඳව මනා අවබෝධයක් ඔහුට තිබුණ බැවිනි. ඊර්ෂ්‍යා කරනු වෙනුවට, ඔහු ඔහුගේ ගෝලයන්ට මතක් කර දුන්නේ කිසිවිටෙක තමා ක්‍රිස්තුස්වහන්සේ බව ප්‍රකාශ නොකළ බවයි. ඊට හාත්පසින්ම වෙනස් ලෙස ඔහු උන්වහන්සේ උදෙසා මාර්ගය පිළියෙල කිරීමටත්, සාක්ෂිකරුවෙකු වීමටත් ඔහුගේ කටයුත්ත බව පවසා සිටියේය (යොහන් 1:6-8).

මංගල්‍ය උත්සවයක උපහැරණයක් ගෙනෙමින්, ඔහු පවසා සිටියේ ඔහු මනාලයාගේ මිත්‍රයකු බවත්, යේසුස්වහන්සේ මනාලයා වන බවත්ය. මනාලිය වන්නේ දෙවියන්වහන්සේගේ සෙනගය. (හොෂෙයා 2:16-23 සහ යෙසායා 62:1-5 සංසන්දනය කරන්න). පසුව, යොහන්ගේ සැබෑ උතුම්කම වචනවලින් පෙන්නුම් කරමින්, “උන්වහන්සේ වර්ධනය වෙන්ටත්, මා අඩුවෙන්ටත් ඕනෑය”යි කීවේය (යොහන් 3:30).

පෙරමග ගමන් කරන්නාට වඩා මෙසියස්වහන්සේගේ උතුම් ස්වභාවය පිළිබඳව පෙන්නුම් කිරීම පිණිස යේසුස්වහන්සේ සහ යොහන් අතර සංසන්දනය කිරීමක් යොහන් 3:31-36 දක්වා වන කොටසෙහි අන්තර්ගත වේ. යේසුස් වහන්සේව පෙන්නුම් කරන, යොහන්ගේ සාක්ෂිය තුළින්, සාක්ෂි දැරීම පිළිබඳව වන සංකල්පය නැවතත් ඉස්මතු වේ. එම සාක්ෂිය පිළිගෙන යේසුස්වහන්සේ කෙරෙහි විශ්වාස කරනවුන් හට සදාකාල ජීවනය හිමිවේ. උන්වහන්සේව පිළිනොගන්නාවූ අය දේව උදහසට යටත් වෙති. බයිබල් පාඨයේ සඳහන්ව ඇත්තේ එයයි. දෙවියන්වහන්සේ ලෝකයාට ප්‍රේම කළ බැවින්, ලෝකය ගළවාගනු පිණිස උන්වහන්සේගේ පුත්‍රයාණන්වහන්සේව එවූ සේක (යොහන් 3:16, 17). එනමුත් එම තිළිණය ප්‍රතික්ෂේප කරනවුන්හට පාපයේ කුලිය ගෙවීමට සිදුවේ. එනම් සදාකාල මරණයයි.

`දෙවියන්වහන්සේ මෙන්ම මනුෂ්‍යයා ඉදිරියේ නිහතමානීභාවයේ පාඩම අප ඉගෙනගන්නේ කෙසේද? මෙහිදී දක්වා ඇති ආත්මයේ නිහතමානීකම පිළිබඳව වන යොහන්ගේ උදාහරණයෙන් අපට ඉගෙනගත හැක්කේ කුමක්ද?`