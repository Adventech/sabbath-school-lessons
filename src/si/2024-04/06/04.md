---
title:  පිළිගැනීම සහ ප්‍රතික්ෂේප කිරීම
date:   05/11/2024
---

යොහන් 6 වන පරිච්ඡේදයෙහි සඳහන් 5000 කට කන්නට දීම පිළිබඳව අප දෙවන පාඩම තුළින් අධ්‍යයනය කළ නමුත්, කථාවේ අවසාන කොටස ආවරණය නොකළ බැවින්, මෙහිදී එම කොටස අධ්‍යයනය කරමු.

`යොහන් 6:51-71 කියවන්න. සෙනඟට පිළිගැනීමට අපහසු කරුණු පිළිබඳව යේසුස්වහන්සේ කුමක් පැවසූ සේක්ද?`

යේසුස්වහන්සේ ප්‍රාතිහාර්යය පාමින් එම පිරිසට ආහාර සැපයුවායින් පසුව, ජන සමූහයා උන්වහන්සේව රජුන් ලෙස ඔටුණු පැළඳවීමට සූදානම් වූහ (යොහන් 6:1-15). පසු අවස්ථාවක, කපර්ණවුමේ සිනගෝගයකදී යේසුස්වහන්සේ ඔවුන් සමග කථාකරමින්, මෙම ප්‍රාතිහාර්යයේ, ආත්මික අදහස පැහැදිලි කරමින්, “ජීවනදායක කෑම නම් මමය,” (යොහන් 6:35) යනුවෙන් පැවසූ සේක. උන් වහන්සේ මෙම කරුණ පිළිබඳව තවදුරටත් විග්‍රහ කරමින්, මෙම කෑම උන් වහන්සේගේ මාංශය බවත්, ලෝකයා ජීවත්කරනු පිණිස උන්වහන්සේ එය දෙනු ලබන බවත් පැවසූ සේක (යොහන් 6:51).

මෙම කීමත් සමග ඔවුන්ට අවබෝධ වූයේ යේසුස්වහන්සේ කිසිසේත් ඔවුන්ගේ භූමික රජු නොවන බවය. භෞමික ලෙස ඔවුන් කල්පනා කොට සෑදූ ඔවුන්ගේ අච්චුවට උන්වහන්සේ නොගැලපෙන බව ඔවුහු අවබෝධ කරගත්හ. ඔවුන් සිතූ ආකාරය වෙනස් අතකට යොමු කරමින්, ඔවුන්ට යේසුස්වහන්සේව හැඳිනගෙන, මෙසියස්වහන්සේ ලෙස උන්වහන්සේව පිළිගැනීමට තිබූ අවස්ථාව, ඔවුහු ප්‍රතික්ෂේප කළහ. මෙම අවස්ථාවේදී උන්වහන්සේගේ ගෝලයන් බොහෝ දෙනෙක් උන්වහන්සේව හැර ගියහ (යොහන් 6:66).

මනුෂ්‍යයෙකු ලෙස, මෙය යේසුස්වහන්සේට දරාගැනීමට අපහසුවූ දෙයක් වන්නට ඇත. ජන සමූහයාගේ ප්‍රශංසාව ප්‍රසන්නවූ එකක් විය. ජනප්‍රිය වීමට අකමැති කවුද? නමුත් බොහෝ දෙනෙක් පසුබසිමින්, යමෙකුගේ ප්‍රතිපත්තිගරුක වීම ප්‍රශ්න කරනු ලබන්නේ නම්, ස්වභාවයෙන්ම අධෛර්යයට පමුණුවන්නාවූ කරුණකි. මහත් පිරිසක් උන්වහන්සේව හැර දමා යනු දුටු විට, යේසුස්වහන්සේ උන්වහන්සේට අතිශයින් කිට්ටුව සිටි ගෝලයන් දොළොස්දෙනාගෙන් විමසා සිටියේ, ඔවුන්ටද පිටත්වයාමට අවශ්‍යද කියාය.

පේත්‍රැස් පුදුමාකාර සාක්ෂියක් දැරුවේ මෙම අවස්ථාවේදී වන අතර, එම සාක්ෂිය යේසුස්වහන්සේට තිබෙන දේවල් මෙන්ම, උන්වහන්සේ යනු කවුරුන්ද යන වග සනාථ කෙරුණි. “සදාකාල ජීවනයේ වචන ඔබවහන්සේට ඇත්තේය. අපිද ඔබ දෙවියන්වහන්සේගේ ශුද්ධ තැනැන්වහන්සේ බව විශ්වාස කරගෙන දැනගෙන සිටිමු”යි කීවෝය. (යොහන් 6:68, 69).

යේසුස්වහන්සේගේ ගෝලයන් අවුරුදු දෙකක පමණ කාලයක් තුළ, උන්වහන්සේ සමග ගමන් කරමින්, උන්වහන්සේගේ ප්‍රාතිහාර්යය දකිමින්, උන්වහන්සේගේ දේශනාවලට සවන් දෙමින් සිටියහ. උන්වහන්සේට සම කළ හැකි වෙන කිසිවෙක් නොමැති බව ඔවුහු අත්දැකීමෙන් දැන සිටියහ. ඔවුන් මුහුණ දුන් අවස්ථාවක් කොතෙක් දුරට අසාමාන්‍ය ඒවා වුවත්, ඔවුන් හට තදින් ඒත්තු ගැන්වුනේ, මෙම මිනිසා මෙසියස්වහන්සේ වන බව වුවත්, ඔවුන්ට උන්වහන්සේගේ පැමිණීමේ පරමාර්ථය පිළිබඳව එතරම් පැහැදිලි අවබෝධයක් නොතිබුණි. ඔවුන්ට යේසුස්වහන්සේ පැමිණි කාරණය සම්පූර්ණයෙන් අවබෝධ වූයේ උන්වහන්සේගේ මරණයට සහ නැවත උත්ථාන වීමට පසුවය.

`සාමාන්‍යයෙන් බහුතරයක් වැරදි විය හැකි බවට මෙම කථාන්තරය තුළින් අපට ඉගෙන ගත හැක්කේ කුමක්ද? කිසියම් බහුතරයක් අතර ජනප්‍රිය නොවන, ක්‍රිස්තියානි බහුතරයක්ද ඇතුළුව, අපේ ඇදහිල්ලට අදාලවන අංග වලදී, මෙම කරුණ අප මතකයෙහි තබාගතයුත්තේ ඇයි?`