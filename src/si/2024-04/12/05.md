---
title:  හිස් සොහොන
date:   18/12/2024
---

`යොහන් 20:1-7 කියවන්න. මෙම පාඨ තුළ දක්වා ඇති කරුණුවල අපට ඇති වැදගත්කම කුමක්ද?`

යේසුස්වහන්සේ සිකුරාදා පස්වරුවේ මරණයට පත් වූ අතර, ඉරිදා හිමිදිරියේ උත්ථාන වූ සේක. සබත ආසන්නව පැවති හෙයින්, (යොහන් 19:42) අවසන් කටයුතු ඉක්මණින් කළ නමුත්, භූමිදාන කටයුතු නිසිප්‍රකාර කොට හමාරකිරීමට නුපුළුවන් විය. උන්වහන්සේගේ අනුගාමිකයන් සබත පැවැත්වූ හෙයින් සොහොන් ගැබ කරා නොගියහ. (සංසන්දනය කරන්න මාර්ක් 16:1, ලූක් 23:56). සබත් වේලාවෙන් පසුව ඉරිදා උදෑසනම සොහොන් භූමිය වෙත යනු පිණිස ස්ත්‍රීන් කිහිපදෙනෙක එකතු වී, සුවඳ ද්‍රව්‍ය මිලට ගත්හ. ඔවුන්ගේ මහත් තිගැස්මට හේතු වූයේ, ගල ඉවතට පෙරලා හිස් සොහොනක් තිබුණ බැවිනි.

මග්දලායේ මරියා උදේ පාන්දරිම සොහොන වෙත පැමිණි අයගෙන් එක් කෙනෙකි. ඇය දුටු දේ යොහන්ට සහ පේත්‍රැස්ට පවසනු පිණිස ඇය දුව ගියාය. එම මිනිසුන් දෙදෙනා ද එහි දුව ගියහ. යොහන් පේත්‍රැස්ට වඩා වේගයෙන් දුව ගොස් පළමුව පැමිණියේය. ඔහු මඳක් නැමී, සොහොන් ගැබ තුළට එබී බැලූ විට දුටුවේ යේසුස්වහන්සේගේ ශරීරය ඔතා තිබූ හණ රෙදි තිබෙන අයුරුය. එනමුත් ඔහු ඇතුලට ගියේ නැත.

එනමුත්, පේත්‍රැස් ඇතුලට ගොස් හණ රෙදි තිබෙන අයුරු දුටුවේය. උන්වහන්සේගේ මුහුණ සහ හිස ආවරණය කළ රෙදි කැබැල්ල, අනෙක් රෙදිවලින් වෙන්ව නමා තිබෙන අයුරු ඔහු දුටුවේය. එය වෙනම නමා වෙනම තබා තිබුණි.

`යොහන් 20:8-10 කියවන්න. නමා තිබූ මුහුණු ආවරණ රෙදි කැබැල්ලේ අර්ථය කුමක්ද?`

පේත්‍රැස් සොහොන් ගැබට ඇතුල් වූවාට පසුව යොහන් ද ඇතුල් වුණේය. යොහාන් 20:8 හි සඳහන් වන්නේ, ඔහු ඇතුලට ගොස්, දැක බලා, විශ්වාස කළ බවයි. සොහොන් රෙදි සොහොන තුළ තිබුණ අතර, මුහුණ වැසූ රෙදි කඩ වෙනම නමා තිබීම දැකීමෙන් යේසුස්වහන්සේ උත්ථාන වී ඇති බව යොහන් විශ්වාස කළේ ඇයි?

මෙම ප්‍රශ්නයට පිළිතුරු සපයනු පිණිස, මුලින්ම සිතා බැලිය යුතු කරුණක් වන්නේ, සොහොන හිස්ව තිබීමට ඇති හේතු මොනවාද යනුවෙනි. සාමාන්‍යයෙන්, නිතරම පාහේ ලැබෙන පිළිතුර වන්නේ සොහොන් ගෙවල් හොරු යන්නය. එනමුත්. හේතු තුනක් කරණකොටගෙන මෙම පිළිතුර ගැලපෙන්නේ නැත.

ඉන් පළමුවැන්න වන්නේ, මතෙව් පවසා සිටින්නේ සොහොන මුරකරනු ලබූ වගයි. (මතෙව් 27:62-66), එබැවින් සොහොන සොරකම් කිරීම සාමාන්‍යයෙන් සිදුවිය නොහැක. දෙවනුව, සෙහොන් සොරුන් විසින් වටිනා වස්තු සොරකම් කරනවා විනා, කුණුවෙමින් පවතින ශරීර ඔසවා ගෙන යාමට උනන්දු නොවෙති. සොහොන් ගෙවල් සොරුන් කඩිමුඩියේ කටයුතු කරන බැවින්, සෙහොනේ රෙදි නමමින් සිටීමට ඔවුන්ට කාලයක් නැත. එබැවින්, මුහුණ ආවරණය කළ රෙදි කැබැල්ල හොඳින් නමා තිබෙන අන්දම යොහන් විසින් දුටු විට, යේසුස්වහන්සේ උත්ථාන වී ඇතැයි ඔහු විශ්වාස කිරීම එතරම් පුදුමයට පත් වීමට තරම් කරුණක් නොවේ.