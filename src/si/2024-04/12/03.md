---
title:  මෙන්න ඒ මනුෂ්‍යයා!
date:   16/12/2024
---

`යොහන් 18:38-19:5 කියවන්න. යේසුස්වහන්සේව නිදහස් කිරීමට පොළඹවන්නට උත්සාහ කළේ කෙසේද?`

සත්‍යය පිළිබඳ පිළිතුරක් යේසුස්වහන්සේගෙන් එනතුරු පිලාත් බලාසිටියේ නැත. ඒ වෙනුවට ඔහු නැවත පිටතට ගොස් රැස්කමින් සිටි සෙනගගේ සිත් වෙනස්කරන්නට උත්සාහයක යෙදුනේය. යේසුස්වහන්සේව නිදහස් කොට යවනවා වෙනුවට ඔවුන් සමග සංවාදයකට යාමෙන් පිලාත් මහත් අවාසිදායක තත්වයක් අත්කරගත්තේය. රැස්කමින් සිටි ජන සමූහයා උපයෝගී කරගනිමින්, තමන් හට පිලාත්ව තමන්ට උවමනා ආකාරයට හසුරුවා ගත හැකි බව ආගමික නායකයන් අවබෝධ කර ගත්හ.

පිලාත් විසින් පාස්කු සමයේ සිරකරුවකු නිදහස් කොට යාමට සැලැස්වීමේ එවකට පැවති චාරිත්‍රය සිහි ගන්වමින් “යුදෙව්වන්ගේ රජු” ව නිදොස්කොට මුදාහරින්නදැයි රැස්ව සිටි ජනයාගෙන් විමසා සිටියේය. පුදුම සහගත ලෙස සහ උත්ප්‍රාසාත්මකව, එම මිනිසුන් එවිට ඉල්ලා සිටියේ ප්‍රසිද්ධ මංකොල්ලකරුවකු වන බරබ්බස් නිදහස් කර දෙන මෙන් වූ අතර, එමගින් ඔවුන් නිර්දෝෂී යේසුස්වහන්සේව ප්‍රතික්ෂේප කළහ.

මෙවිට, උසුළු විසුළු කිරීම් සහ යේසුස්වහන්සේව ලජ්ජාවට පත් කිරීම ආරම්භ විය. රෝම හේවායන් කටු ඔටුන්නක් ගොතා උන්වහන්සේට දම් පැහැති කබායක් අන්දවා, එකිනෙකා උන්වහන්සේ වෙතට පැමිණ සමච්චලයට ආචාර කරමින් යුදෙව්වරුන්ගේ රජතුමනි ශුභ සිද්ධ වේවා වැනි වදන් පැවසූහ. සාමාන්‍යයෙන් රෝම අධිරාජයාට සොල්දාදුවන් විසින් ආචාර කළේ මෙවැනි ක්‍රමයකට වන නමුත්, මෙහිදී තිබූ විශේෂත්වය වන්නේ එම ආචාරය වූයේ සමච්චලය පිණිසය.

සමූහයාගේ අනුකම්පා දිනාගන්නා අන්දමින් ක්‍රියාකරමින්, පිලාත් යේසුස්වහන්සේව මුදාහරිනු පිණිස මගක් සොයමින් සිටියා විය හැක. ඔහු විසින් යේසුස්වහන්සේව පිටතට ගෙන එනු ලබන්නේ කටු ඔටුන්නක සහ දම් පැහැති ලෝගුවක් සහිතවය. මෙම ජවනිකාව පිළිබඳව යොහන් විසින් යමක් පවසා නැතත්, යේසුස්වහන්සේව දකින්නට ඇත්තේ, සමච්චලයට වුවත්, රාජකීය වස්ත්‍රාභරණවලින් සැරසීගෙනය. එමෙන්ම ආණ්ඩුකාරයා එවිට පවසන්නේ “මෙන්න, ඒ මනුෂ්‍යයා! යනුවෙන් (යොහන් 19:5). මෙම වචන කියවන පාඨකයාගේ සිහියට එන්නේ, යොහන් 1:29 හි සඳහන් යොහන් බෞතීස්තගේ වචන වන, “අන්න ලෝකයේ පාපය දුරුකරන දෙවියන් වහන්සේගේ බැටළු පැටියාණෝ! යන වචනයයි. මිථ්‍යාදෘෂ්ටික ආණ්ඩුකාරවරයෙක් ඉශ්‍රායල් ජනතාවට රාජකීය වස්තු සමග යේසුස්වහන්සේව පිළිගැන්වීම දෛවයේ සරදමක් බඳුය.

කෙසේනමුත්, යොහන් 19:6-16 දක්වා වන කොටසේ පෙන්වා දෙන පරිදි, යේසුස්වහන්සේ දේව පුත්‍රයා යයි පැවසීම පදනම් කරගනිමින්, යේසුස් වහන්සේව කුරුසිපත්කරන ලෙස ජන සමූහයා ඉල්ලා සිටී. මින් බියට පත් පිලාත්, යේසුස්වහන්සේව මුදාහරිනු පිණිස තවත් වැඩියෙන් උත්සාහයක යෙදුනේය. නමුත්, ආගමික් නායකයින් යේසුස්වහන්සේගේ ඉරණම තීන්දු කරමින් පවසා සිටියේ යේසුස්වහන්සේව මුදාහරින තැනැත්තා කායිසර්ට විරුද්ධව සිටින කෙනෙක් වන බව දන්වමිනි. කායිසර් වෙත, පිලාත්ගේ හිතවත් කම හේතුවෙන්, කායිසර්ගේ තනතුරට අයිතිවාසිකම් කියන තවත් කෙනෙකු නිදහස් කොට හැරීමට පිලාත්ට නොහැකි වන බව ඔවුහු හො!දාකාරව දැන සිටියහ. නායකයින් පවසා සිටියේ කායිසර් හැර වෙනත් රජෙක් ඔවුන්ට නොමැති බවය. එබැවින් යේසුස්වහන්සේ කෙරෙහි ඔවුන් තුළ තිබූ ද්වේෂය, ඔවුන්ගේ ජාතියේ බලාපොරොත්තුවලට වඩා ප්‍රබල විය. මෙම යේසුස්ගෙන් ඉවත්වනු පිණිස ජාතික සවාධීනත්වය පිළිබඳව කරනු ලබන ඉල්ලීම් පවා ඉවතට ලෑමට ඔවුහු සූදානම්ව සිටියහ.

`මිථ්‍යාදෘෂ්ටික පාලකයෙකුට යේසුස්වහන්සේව නිදොස්කොට යැවීමට අවශ්‍ය වුවත්, උන්වහන්සේව දැන සිටිය යුතු වූ ආගමික නායකයන් උන්වහන්සේව කුරුසිපත් කරන ලෙස ඉල්ලා සිටීම, කෙතරම් බිය උපදවන ක්‍රියාවක්ද! මින් අපට ගත හැකි පාඩම් මොනවාද?`