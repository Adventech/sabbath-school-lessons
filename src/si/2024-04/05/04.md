---
title:  “ස්වාමීනි, ඒ වතුර මට දුන මැනව”
date:   29/10/2024
---

“නුඹලා පිරිසිදුවන ලෙස මම නුඹලා කෙරෙහි පිරිසිදු දිය ඉසින්නෙමි. නුඹලාගේ සියළු අපවිත්‍රකම් වලින්ද නුඹලාගේ සියළු දේවරූප වලින්ද නුඹලා පිරිසිදු කරන්නෙමි. මම අලුත් සිතක් නුඹලාට දී, අලුත් ආත්මයක් නුඹලා තුළ තබා, නුඹලාගේ මාංශයෙන් ගල් සිත පහකොට, මාංශමය සිතක් නුඹලාට දෙන්නෙමි. මාගේ ආත්මය නුඹලා තුළ තබා, නුඹලා මාගේ පනත් ප්‍රකාර හැසිර මාගේ විනිශ්චයන් පවත්වමින් ඒවා කරන්ට සලස්වන්නෙමි” (එසකියෙල් 36:25-27).

`යේසුස්වහන්සේ විසින් නිකදේමුස්ට සහ ළිඳ ළඟ සිටි ස්ත්‍රියට දීමට අදහස් කළ සත්‍යතාවයන්, එසකියෙල් 36:25-27 වන කොටසින් පිළිබිඹු වන්නේ කෙසේද?`

මෙම අවස්ථා දෙකෙහිදීම, යේසුස්වහන්සේ මෙම සෙනඟට ආත්මික සත්‍යතාවයන් දීමට අදහස් කළ නමුත්, උන්වහන්සේ ඒ සඳහා උපයෝගී කරගත්තේ ස්වභාවික ලෝකයෙන් සොයාගත් නිදර්ශනයන්ය.

මුලින්ම, යේසුස්වහන්සේ අදහස් කළේ කුමක්දැයි මේ දෙදෙනාගෙන් එක්කෙනෙකුටවත් අවබෝධ වුනේ නැත. නිකදේමුස් අසා සිටියේ, මනුෂ්‍යයෙකු හට නැවත ඉපදිය හැක්කේ කෙසේද යනුවෙනි. එනම්, ඔහුට නැවත මව්කුසට යාහැක්කේ කෙසේද යනුයි. යේසුස්වහන්සේ නිකදේමුස් හට ආත්මික සත්‍යතාවයක් ඉගැන්වීමට උත්සාහ කළ අතර, නිකදේමුස් ක්‍රියාත්මක වූයේ ලෞකිකවූද, භූමික වූද මට්ටමකිනි. ස්ත්‍රියද, යේසුස්වහන්සේ ආත්මික කරුණක් පිළිබඳ කථා කළ විට, ඇය කල්පනා කළේ භෞතිකව අවශ්‍ය වන වතුර පිළිබඳවය.

යේසුස්වහන්සේ ජීවනදායක වතුර පිළිබඳව පැවසූ විට, එම ස්ත්‍රියගේ ප්‍රතිචාරය වූයේ, “ස්වාමීනි මට පිපාසා නොවන පිණිසත්, වතුර අදින්න මෙපමණ දුර නොඑන පිණිසත්, ඒ වතුර දුන මැනව (යොහන් 4:15) යනුවෙනි. ඇය කල්පනා කළේ, යේසුස්වහන්සේ දෙන්නාවූ වතුර ලබාගතහොත් ළිඳ ළඟට පැමිණීමට තිබෙන උවමනාව පහව යනු ඇති බවත්, එමෙන්ම එක් එක් පුද්ගලයන් මුණගැසීමේ අවදානම ඉවත්ව යනු ඇති බවත්ය. මෙම කථාව ක්ෂණිකවම වෙනත් දිශාවකට යොමුවීම අවධානයට ලක්වන්නේ, යේසුස්වහන්සේ ඇගෙන් වතුර ඉල්ලා සිටීම වෙනුවට, මෙම අවස්ථාව වන විට ඇය යේසුස්වහන්සේගෙන් වතුර ඉල්ලා සිටීමයි.

`යොහන් 4:16 කියවන්න. එම ස්ත්‍රියගේ ඉල්ලීමට යේසුස්වහන්සේ ප්‍රතිචාර දැක්වූයේ කෙසේද?`

ක්ෂණිකවම මාතෘකාව වෙනස් කරමින් යේසුස්වහන්සේ, ස්ත්‍රියට පැවසුවේ ගොස් ඇගේ සැමියා කැඳවාගෙන එන ලෙසය. මෙම මාතෘකාව මෙතරම් ඉක්මණින් වෙනස් වූයේ ඇයි? මෙම ස්ත්‍රිය මගහරින්න උත්සාහ දරන බව පෙනුණි. යේසුස්වහන්සේට ඇගේ සිත කියවීමට හැකිවිය. සුවය ලබනු පිණිස ඇය යථාර්ථයට මුහුණ දිය යුතුය. මේ උන්වහන්සේ දීමට එපමණ ආශාවූ දීමනාව, ලැබීමට පළමුවෙන් තමාගේ පාපයන්ද ගැළවුම්කාරයාණන් වහන්සේද පිළිගැනීමට මගපෙන්වනු ලැබිය යුතු වූවාය. —Ellen G. White, The Desire of Ages, p. 187.