---
title:  බෙතෙස්දාවේ පොකුණ අසල ප්‍රාතිහාර්යය
date:   01/10/2024
---

යොහන් විසින් වාර්තා කර ඇති ඊළඟ ලකුණ සිදුවූයේ බෙතෙස්දා පොකුණ අසලදීය (යොහන් 5:1-9). එකල තිබූ විශ්වාසයක් වූයේ දේවදූතයෙකු විසින් පොකුණේ ජලය කළඹන විට, ප්‍රථමයෙන්ම ජලයට බසින රෝගියාගේ රෝග සුවපත් වන බවය. එහි ප්‍රතිඵලයක් වශයෙන්, ඊළඟ අවස්ථාවේ පොකුණ කැළඹෙන තෙක් බලා සිටි රෝගීන්ගෙන් පොකුණේ ද්වාර මණ්ඩපය ප්‍රදේශය පිරී ඉතිරී පැවතුනි. යේසුස්වහන්සේ යෙරුසලම කරා ගමන් ගත් අතර තුර, උන්වහන්සේ පොකුණ අසලින් ගිය විට, එහි රැස්කමින් සිටි පිරිස උන්වහන්සේ දුටුසේක.

එය කුමන ආකාරයේ දසුනක් වන්නට ඇත්ද! එහි රැස්ව සිටි සියළුදෙනා, ඇතැමුන් ඉතා අසාධ්‍ය රෝගී තත්ත්වයෙන් සිටියා වුවත්, එම ජලාශය ළඟ බලා සිටියත්, ඇතැමෙකුට කිසිසේත් සුවය අත්නොවනු ඇත. මෙය යේසුස්වහන්සේට ලැබුණ කෙතරම් වැදගත් අවස්ථාවක්ද!

`යොහන් 5:1-9 කියවන්න. පොකුණ අසල සිටි සෑම කෙනෙකුම සුවය අපේක්ෂාවෙන් සිටි බැවින් ඔබට සුවය අවශ්‍යදැයි යේසුස්වහන්සේ කොරාගෙන් විමසා සිටියේ ඇයි?`

යමෙක් බොහෝ කලක් රෝගීව සිටී නම්, එම රෝගී තත්ත්වය ඔහුගේ සාමාන්‍ය තත්ත්වය බවට පත්වේ. මෙය අරුම පුදුම දෙයක් සේ සිතුනත්, ඇතැමෙකුට ඇතැම් විට තමා මෙතෙක් පුරුදුව සිටි ආබාධිත තත්වය හැරදමා යාම තරමක හිරිහැරයක් වන්නට පුළුවන. එම මිනිසා ඔහුගේ පිළිතුරෙන් පෙන්නුම් කරන්නේ ඔහුට සුවය අවශ්‍ය වන බවයි. එනමුත් එහි තිබූ ගැටළුව වූයේ ඔහුගේ දෙපා මැවූ තැනන්වහන්සේ ඔහු ඉදිරියේ සිටියදී ඔහු සොයමින් ගියේ වැරදි ස්ථානයකට වීමයි. ඔහුට කතා කරන්නේ කවුරුන්දැයි මෙම මිනිසාට එතරම් අවබෝධයක් තිබුණේ නැත; එනමුත්, සුවය ලැබීමෙන් පසුව, යේසුස්වහන්සේ යනු අති විශේෂ කෙනෙක් බව ඔහුට අවබෝධ වන්නට ඇත.

යේසුස්වහන්සේ උන්වහන්සේ කෙරෙහි ඇදහිල්ල ක්‍රියාවේ යොදවන ලෙස මේ පීඩිතවූ මිනිසාට නොකී සේක. උන්වහන්සේ, “නැගිට නුඹේ යහන රැගෙන පලයන්න”යි කීවා පමණය. නමුත් ඒ මනුෂ්‍යයාගේ ඇදහිල්ල, මේ වචනය ග්‍රහනය කර ගත්තේය. සෑම නහරයක් හා මස්පිඩුවක්ම අළුත් ජීවිතයෙන් ප්‍රබෝධවත් විය; සනීපවත් ක්‍රියාකාරිත්වය ඔහුගේ කොරවූ අවයවයන් කරා පැමිණියේය. කිසිම ප්‍රශ්න කිරීමකින් තොරව, ක්‍රිස්තුස්වහන්සේගේ නියමයන් අනුගමනය කිරීමට ඔහු අධිෂ්ඨාන කරගත් විට, ඔහුගේ සෑම මාංශපේශියක්ම ඔහුගේ කැමැත්තට අනුගත විය. ඔහු දෙපා වලින් නැගී සිට, තමා දැන් ක්‍රියාශීලී මිනිසෙකු බව දුටුවේය.... මෙම මිනිසාට දේව උපකාර පිළිබඳව කිසිම සහතිකයක් දී තිබුණේ නැත. ඇතැම් විට මෙම මිනිසා සැක පහලවීමෙන් මදකට නවතින්නට සිතන්නට ඉඩකඩ තිබූ අතර, එසේ වූවා නම්, සුවය ලැබීමට ඔහුට තිබුණ ඉඩ ප්‍රස්ථාවද අහිමිවන්නට ඇත. නමුත්, ඔහු ක්‍රිස්තුස්වහන්සේගේ වචන විශ්වාස කරමින් ඒ මත ක්‍රියාත්මක වූ බැවින් ඔහුට ශක්තිය ලැබුණි. —Ellen G. White, The Desire of Ages, pp. 202, 203.

`පසුව යේසුස්වහන්සේ දේවමාළිගයේදී මෙම මිනිසාව දුටු විට ඔහුට පැවසුවේ “නුඹ සුවය ලැබුවෙහිය. නුඹට මීට වඩා නරකක් සිදු නොවන පිණිස තවත් පව් නොකරන්න”යි ඔහුට කීසේක (යොහන් 5:14). රෝගී බවට පත්වීම සහ පාපය අතර තිබෙන සම්බන්ධතාවය කුමක්ද? සෑම රෝගයක්ම අපේ ජීවිතය තුළ ඇති කිසියම් විශේෂිත පාපයක් නිසා ඇති නොවන බව අවබෝධ කරගැනීම වැදගත් වන්නේ ඇයි?`