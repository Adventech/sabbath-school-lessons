---
title:  දැඩි සිත්
date:   02/10/2024
---

ලකුණු, පුදුම සහ ප්‍රාතිහාර්ය වලින් පමණක්, යම්දෙයක් දෙවියන් වහන්සේගෙන් යයි පැවසිය නොහැක. අනෙක් අතට ඒවා දෙවියන්වහන්සේගෙන් නම්, ඒවා ප්‍රතික්ෂේප කිරීම භයානක කරුණකි.

`යොහන් 5:10-16 කියවන්න. යේසුස්වහන්සේ පිළිබඳව සහ උන්වහන්සේ විසින් සිදුකරනු ලැබුවාවූ ප්‍රාතිහාර්යය පිළිබඳව, ආගමික නායකයන්ගේ සිත් පුදුමාකාර ලෙස දැඩි කරගැනීම සම්බන්ධයෙන් අපට උගත හැකි පාඩම් මොනවාද?`

සුවය ලැබූ මිනිසා ඉදිරියේ යේසුස්වහන්සේ සිටි විට, එම මිනිසාගේ ක්ෂණික ප්‍රතිචාරය වූයේ, යේසුස්වහන්සේ ඔහුව සුවපත් කළ බව ආගමික නායකයන්ට පැවසීමයි. යමෙකුට හැඟී යනුයේ, මෙය දෙවියන්වහන්සේට ප්‍රශංසා කිරීමට අවස්ථාවක් කරගනු ඇතැයි යනුවෙන් වුවද, “යේසුස්වහන්සේ මේ දේ සබත් දවසේ කළ නිසා, යුදෙව්වරු උන්වහන්සේට පීඩා කළෝය” (යොහන් 5:16).

සබත් දවසේදී සුවපත් කිරීමට ඉඩ දෙනු ලැබුවේ හදිසි අවස්ථාවකදී පමණි. මෙම මිනිසා 38 වසරක් මුළුල්ලේ ආබාධිතයෙකුව සිටි බැවින්, මෙය කිසිසේත් හදිසි තත්ත්වයක් නොවේ. තවද, ඔහුගේ ඇඳ ඔසවාගෙන යාමට තිබූ උවමනාව කුමක්ද? එමෙන්ම, මෙවැනි හාස්කමක් කිරීමට දෙවියන්වහන්සේගෙන් බලය ලැබූ පුද්ගලයෙකු, සුව කිරීමකින් පසුව එම පුද්ගලයාට සබත් දවසේදී පැදුර රැගෙන යන්නට යයි පැවසීම සුදුසුද නැත්නම් නුසුදුසුදැයි පැවසීමට දැනුමක් තිබිය යුතුයයි යමෙකුට හැඟෙන්නට පුළුවන. යේසුස්වහන්සේට ඇත්ත වශයෙන්ම අවශ්‍ය වූයේ මිනිසා විසින් සාදා ඇති ආගමික නීතිවලින් ඇදහිල්ල හිරකර තබනවා වෙනුවට, ඔවුන්ව ඉතා ගැඹුරින් බයිබලය පිළිබඳව අවබෝධයක් කරාගෙන යාමයි.

`මෙහි සඳහන් අනෙක් වාර්තාවලින් ආත්මික වශයෙන්, කොතරම් සාක්ෂි සහ සාධක තිබුණත්, දැඩි ස්ථාවරයක සිටින මිනිසුන් පිළිබඳව අපට කුමක් පවසනු ලබයිද? යොහන් 9:1-16; මාර්ක් 3:22, 23; මතෙව් 12:9-14)`

මෙම ආගමික නායකයන්ට මේ ආකාරයට අන්ධයන් මෙන් සිටිය හැක්කේ කෙසේද? ඊට ආසන්නතම පිළිතුර විය හැක්කේ, එසේ සිදුව ඇත්තේ ඔවුන්ගේ දූෂිත සිත් නිසාත්, ඔවුන්ව රෝම පාලනයෙන් ක්ෂණිකවම මුදවා ගනු ඇතැයි ඔවුන් තුළ ඇති වැරදි විශ්වාසය නිසාත්, ඔවුන්ගේ බල තෘෂ්ණාව හේතුවෙන්, දෙවියන්වහන්සේ වෙතට යටත්වී ක්‍රියා නොකරන බැවිනුත්ය. මෙකී සියළු කරුණු හේතුවෙන්, ඔවුන් ඉදිරියේ තිබූ සත්‍යය ප්‍රතික්ෂේප කිරීමට ඔවුන්ට හැකිවිය.

`යොහන් 5:38-42 කියවන්න. යේසුස්වහන්සේගේ අනතුරු ඇඟවීම වූයේ කුමක් පිළිබඳවද? එම වචන වලින් අපට ඉගෙනගත හැක්කේ කුමක්ද? අප විසින් දැනගෙන අපේ ජීවිත තුළ පිළිපැදිය යුතු සත්‍යයෙන් අපව අන්ධ කර තබන කාරණා මොනවාද?`