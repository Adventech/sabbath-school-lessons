---
title:  යොහන් බව්තීස්තගේ සාක්ෂිය
date:   20/10/2024
---

පසුගිය සතියේ පාඩම තුළින් පැහැදිලි කළ ආකාරයට, වාක්‍යාණෝ හෙවත් යේසුස් ක්‍රිස්තුස්වහන්සේ පිළිබඳව සහ මැවීමට ප්‍රථමයෙන් උන්වහන්සේ සදාකාලිකව ජීවමානව සිටීම පිළිබඳව යොහන් තම ශුභාරංචිය ආරම්භ කරයි. එනමුත්, එම හැඳින්වීම තුළින්, යොහන් බව්තීස්ත යේසුස්වහන්සේගේ සාක්ෂිකරුවකු ලෙස පෙනී සිටී. යේසුස්වහන්සේ සිටි අවධියේ විසූ ඇතැම් යුදෙව්වන් මෙසියස්වරුන් දෙදෙනෙකු අපේක්ෂා කළහ. ඉන් එක්කෙනෙකු පූජක තනතුරෙහිද අනෙකා රාජකීයත්වයෙහිද සිටිනු ඔවුන්ගේ අපේක්ෂාව විය. යොහන් පැහැදිලිවම පෙන්නුම් කරන්නේ, ඔහු කිසිම අවස්ථාවක තමන් මෙසියස්වහන්සේ බව නොපැවසූ බවත්, එනමුත් ඔහු සැබෑවූ මෙසියස්වහන්සේ පිළිබඳව සාක්ෂිකරුවෙකු වූ බවත්ය.

`යොහන් 1:19-23 කියවන්න. යොහන් බව්තීස්ත ඔහුගේ මෙහෙය සහ පරමාර්ථය විස්තර කළේ කුමන ආකාරයකටද?`

ආගමික නායකයෝ, පූජකවරුන්ව සහ ලෙවීවරුන්ව යොහන් වෙතට යවා ඔහු කවුරුන්දැයි විචාලහ. යුදයේ විසූ අය තුළ මෙසියස් කෙනෙකු පිළිබඳව තිබූ අපේක්ෂාවන් තදබලව පැවතුන හෙයින්, එම අපේක්ෂාවන්ට අදාළව තම ස්ථාවරය කුමක්දැයි පැහැදිලිව ඉදිරිපත් කිරීම යොහන්ට අතිශයින් වැදගත් විය. ඔහු ආලෝකය නොවුන අතර, ආලෝකය පිළිබඳව සාක්ෂි දැරීමට සහ මෙසියස්වහන්සේගේ පැමිණීමට මාවත සකස් කිරීම පිණිස දෙවියන්වහන්සේ විසින් ඔහුව එවා තිබුණි (යොහන් 1:6-8). “මම ක්‍රිස්තුස් නොවෙමි” යනුවෙන් (යොහන් 1:20) ඔහු ඉතා සරලව ඔවුන්ට පිළිතුරු සැපයුවේ එබැවිනි.

තවද, යොහන් වතුරෙන් බව්තීස්ම කළ අතර, ක්‍රිස්තුස්වහන්සේ බව්තීස්ම කළේ ආත්මයාණන්ගෙනි (යොහන් 1:26, 33). යේසුස්වහන්සේගේ පාවහන්වල පටි ලිහිල් කිරීමටවත් තමා නොවටිනා බව යොහන් පැවසුවේය (යොහන් 1:27). යොහන්ට පළමුව ක්‍රිස්තුස්වහන්සේව තෝරාගනු ලැබීමට කැමැත්ත තිබුණේ, උන්වහන්සේ යොහන්ට ප්‍රථමයෙන් සිටි බැවිනි. (යොහන් 1:30). යේසුස් වහන්සේ දේව පුත්‍රයාණන්වහන්සේ වූ අතර, යොහන් කළේ උන්වහන්සේව පෙන්නුම් කිරීම පමණි (යොහන් 1:34).

`යෙසායා 40:1-5 සහ යොහන් 1:23 කියවන්න. යොහන් මෙම පාඨ උපයෝගී කරගන්නේ කෙසේද?`

මාර්ග වළවල්වලින් සහ ගල් කැට වලින් පිරී තිබූ වකවානුවලදී, රජතුමකු එම මාර්ගවල ගමන් කරන්නේ නම්, පාරවල්වල තිබූ රළු භාවය ඉවත් කර ඒවා මට සිළුටු කිරීම පිණිස ඇතැම් අවස්ථාවලදී සේවකයන්ව පෙරටුකොට යවනු ලැබුණි. එමෙන්ම, අනාගතවාක්‍ය සම්පූර්ණ වනු පිණිස, යේසුස්වහන්සේගේ පැමිණීමට මිනිසුන්ගේ සිත් පිළියෙල කිරීම පිණිස යොහන් පැමිණියේය.

`සෙවන්ත්-ඩේ ඇඩ්වෙන්ටිස්ට්වරුන් ලෙස, යොහන් බව්තීස්ත කළ මෙහෙයට සමාන මෙහෙයක් අපට කළ හැක්කේ කුමන ආකාරයකටද? මෙහි ඇති සමානාත්මකතාවයන් මොනවාද?`