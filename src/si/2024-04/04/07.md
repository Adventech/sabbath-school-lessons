---
title:  වැඩිදුර අධ්‍යයනය සඳහා
date:   25/10/2024
---

කියවන්න Ellen G. White, "Nicodemus," pp. 167–177, in The Desire of Ages.

නිකදේමුස්, අළුත් ආකාරයකට ශුද්ධ ලියවිල්ල සොයන්නට විය; එනම් මතයක් සාකච්ඡා කිරීමට නොව, ආත්මයට ජීවනය ලබන පිණිසය. ඔහු තමාම ශුද්ධාත්මයාණන්වහන්සේගේ මග පෙන්වීමට යටත් කළ අතර, ස්වර්ග රාජ්‍යය දකින්නට පටන්ගත්තේය.

ඇදහිල්ල කරණකොටගෙන අපි දෙවියන්වහන්සේගේ අනුග්‍රහය ලබමුව; නමුත් ඇදහිල්ල අපගේ ගැළවුම්කාරයා නොවේ. එය කිසිදෙයක් සපයා නොදෙයි. එය නම් අප ක්‍රිස්තුස්වහන්සේ අල්ලා උන්වහන්සේගේ අනුග්‍රහයද පාපයට පිළියමද ලැබීමට පාවිච්චි කරන හස්තයයි... පාප කමාව මෙන්ම පසුතැවිල්ල ක්‍රිස්තුස්වහන්සේ කෙරෙන් පැමිණෙයි.

එසේ නම් අපි ගැළවීම ලැබිය යුත්තේ කෙසේද? මෝසෙස් කාන්තාරයේදී සර්පයා එසවූ ලෙසම, මනුෂ්‍ය පුත්‍රයාණන්වහන්සේ ඔසවන ලදී. සර්පයා විසින් රවටනු ලැබූ සහ දෂ්ට කරන ලද සියල්ලන්ටම බලා ජීවත්වීමට පුළුවන. “අන්න ලෝකයේ පව් දුරුකරන දෙවියන්වහන්සේගේ බැටළු පැටියාණෝ” (යොහන් 1:29). කුරුසියෙන් බබලන ආලෝකය දෙවියන්වහන්සේගේ ප්‍රේමය එළිදරව් කරයි. උන්වහන්සේගේ ප්‍රේමය අප උන්වහන්සේ දෙසට ඇදගනියි. අප මෙම ඇදගැනීමට විරුද්ධව නොසිටින්නෙමු නම්, ක්‍රිස්තුස්වහන්සේ කුරුසිපත් කළාවූ පව් ගැන පසුතැවිල්ලෙන් අපි කුරුසියේ පාමුලට මගපෙන්වනු ලබමුව. එවිට දෙවියන්වහන්සේගේ ආත්මය ඇදහිල්ල කරණකොටගෙන, ආත්මයෙහි අළුත් ජීවිතයක් ඇති කරයි. අදහස් හා කල්පනා ක්‍රිස්තුස්වහන්සේගේ කැමැත්තට කීකරු කරනු ලැබේ. හෘදයත්, කල්පනාවත්, සියල්ල තමන්වහන්සේටම යටත් කරගැනීමට අප තුළ ක්‍රියා කරන්නාවූ තැනැන්වහන්සේගේ ස්වරූපයෙන්, අලුතෙන් මවනු ලබනවා ඇත. එවිට දෙවියන්වහන්සේගේ ව්‍යවස්ථාව හෘදයේත්, කල්පනාවේත් ලියා තිබේ; “මාගේ දෙවියන්වහන්ස ඔබගේ කැමැත්ත කරන්ට ප්‍රිය වෙමි” (ගීතාවලිය 40:8) කියා අපටත් ක්‍රිස්තුස්වහන්සේ සමග පැවසිය හැකිවෙනවා ඇත. —Ellen G. White, The Desire of Ages, pp. 175, 176.

**සාකච්ඡා සඳහා ප්‍රශ්න**:

`යේසුස්වහන්සේට මග පිළියෙල කරනු පිණිස යොහන් බව්තීස්ත පැමිණියේය. මානුෂික දෘෂ්ටි කෝණයකින් බැලූ විට, ඔහුගේ මෙහෙය කොතෙක් දුරට සාර්ථක වන්නට ඇත්ද? ඔබ ඊට පිළිතුරක් පිළිබඳව සිතන විට මෙම ප්‍රශ්නය ඔබෙන්ම අසන්න: එනම්, ආත්මික කාරණා සම්බන්ධයෙන් ඔබ සාර්ථකත්වය මනින්නේ කෙසේද?`

`පසුකාලීනව, අතිශයින් නිහතමානීව, ඔහු තුළ පැන නැගුන සැක පිළිබඳව යොහන් බව්තීස්ත විමසා සිටියේය (මතෙව් 11:2,3; ලූක් 7:19). ඔහුට එසේ ප්‍රශ්න කිරීමට වූ හේතුව කුමක්ද? අපට අපේ ඇදහිල්ල පිළිබඳව ස්ථිරව සිටිනු පිණිස, එමගින් අපට ඉගෙන ගත හැක්කේ මොනවාද?`

`සැබෑ සභාව තුළ, විශාල දැනුම් සම්භාරයක් හිමි නිකදේමුස් වැනි කෙනෙකුට අතිශයින් වැදගත් ආත්මික කරුණු කාරණා කෙරෙහි අනවබෝධයෙන් සිටිය හැක්කේ කෙසේදැයි ඔබේ පංතියේදී සාකච්ඡා කරන්න. ඔහුගේ එම ස්වභාවයෙන් අපට උගත හැකි පාඩම් මොනවාද?`