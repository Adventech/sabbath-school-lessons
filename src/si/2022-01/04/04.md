---
title:  අප මෙන් ලේ හා මාංශයෙන් යුක්ත වීම
date:  18/01/2022
---

හෙබ්‍රෙව් ලිපියෙන් කියන ආකාරයට යේසුස්වහන්සේ මනුෂ්‍ය ස්වභාවය පිළිගත්තේ, ඒ අනුව උන්වහන්සේට අපව නියෝජනය කළ හැකිවීම සඳහාය. (හෙබ්‍රෙව් 2:9; 14-16; 10:5-10). ගැළවීමේ සැලැස්මේ අත්තිවාරම මෙන්න. එමෙන්ම සදාකාල ජීවිතයට අපගේ බලාපොරොත්තුව මේය.

`මතෙව් 16:17; ගලාති 1:16; 1 කොරින්ති 15:50 සහ එපීස 6:12 පාඨ කියවන්න. මෙම ඡේද මගින් “ලේ හා මාංශය” යනුවෙන් කරන ප්‍රකාශය මනුෂ්‍ය ස්වභාවයෙන් කුමන දුර්වලතා සමග සම්බන්ධ වේද?`

“ලේ හා මාංශය” යන ප්‍රකාශය මගින් අවධාරණය කරන්නේ මනුෂ්‍යයින්ගේ තත්වයේ ඇති දුර්වලකම් (එපීස 6:12) අවබෝධය හිඟකම, (මතෙව් 16:17) සහ මරණයට යටත්වීම (1 කොරින්ති 15:50) වැනි කරුණු නිසාය. “සියළුදෙයින්ම” උන්වහන්සේගේ සහෝදරයින් මෙන් යේසුස්වහන්සේව සාදනු ලැබූ බව හෙබ්‍රෙව් පවසයි. (හෙබ්‍රෙව් 2:17). මෙම ප්‍රකාශයේ අර්ථය වන්නේ යේසුස්වහන්සේ සම්පූර්ණයෙන්ම මනුෂ්‍යයෙක් වූ බවයි. යේසුස්වහන්සේ මනුෂ්‍යයෙක් මෙන් පෙනුණේවත් නිකම්ම මනුෂ්‍යයෙක් මෙන් පෙනීමට සිටියේවත් නොවේ. උන්වහන්සේ සත්‍යයෙන්ම මනුෂ්‍යයෙක් වූ සේක. සත්‍යයෙන්ම අපගෙන් එක් අයෙක් වූ සේක.

හෙබ්‍රෙව් ලියවිල්ල අපට මෙසේද පවසයි. යේසුස්වහන්සේ පාපය සම්බන්ධයෙන් වෙනස්වූ සේක. පළමුවෙන්ම යේසුස්වහන්සේ කිසිම පාපයක් නොකළ සේක. (හෙබ්‍රෙව් 4:15). දෙවනුව යේසුස්වහන්සේට මනුෂ්‍ය ස්වරූපයක් තිබූ අතර, “ශුද්ධවන්ත, අහිංසක, කැළැල් රහිත, පව්කාරයින්ගෙන් වෙන්වූ සේක.” (හෙබ්‍රෙව් 7:26). අපි සියළුදෙනාම පව් කර ඇත්තෙමු. අප සියළුදෙනාටම කෲර ආශාවන් ඇත. අපගේ පාපයට ඇති වහල්කම අපගේ ස්වභාවයේ අභ්‍යන්තරයේ පත්ලේ සිට ආරම්භ වේ. අපි “මාංශිකව පාපයට විකුණනු ලැබූ” අය වෙමු. (හෙබ්‍රෙව් 7:14 සහ රෝම 7:15-20) පාඨද බලන්න. උඩඟුකම සහ අති පාපකාරී පරමාර්ථ බොහෝ විට අපගේ යහපත් ක්‍රියා අපවිත්‍ර කරනු ලැබේ. කෙසේවෙතත්, යේසුස්වහන්සේගේ ස්වභාවය, පාපයෙන් අඳුරු වී නැත. එය මේ ආකාරයෙන් තිබිය යුතුය. යේසුස්වහන්සේ අප මෙන් “මාංශිකව පාපයට විකුණනු ලැබු”වේ නම්, උන්වහන්සේටද ගැළවුම් කාරයාණන් කෙනෙක් අවශ්‍ය වන්නේය. ඒ වෙනුවට යේසුස්වහන්සේ ගැළවුම්කාරයාණන් කෙනෙක් ලෙස පැමිණ පූජාවක් ලෙස පූජා කරනු ලැබූ සේක. එනම් “නොකිළිටි” පූජාවක් ලෙස දෙවියන්වහන්සේට පූජා වූ සේක (හෙබ්‍රෙව් 7:26-28; 9:14).

ඉන්පසු යේසුස්වහන්සේ, අපගේ පාප උදෙසා පාපයෙන් තොර පූජාවක් ලෙස මිය ගොස් යක්ෂයාගේ බලය විනාශ කර දැමූ සේක. ඒ අනුව අපට කමාව සහ දෙවියන්වහන්සේ සමග සංහිඳියාව ඇති කළසේක. (හෙබ්‍රෙව් 2:14-17). යේසුස්වහන්සේ පාපයේ බලයද බිඳ දමා, අපට ධර්මිෂ්ඨ ජීවිතයක් ගත කිරීමට බලය ලබා දුන්සේක. එනම් උන්වහන්සේගේ නව ගිවිසුමේ පොරොන්දු ප්‍රකාර අපගේ සිත්වල ව්‍යවස්ථාව ලිවීමටය. (හෙබ්‍රෙව් 8:10). මේ ආකාරයෙන් යේසුස්වහන්සේ සතුරා පරාජය කොට, සාර්ථක ලෙස අපව නිදහස් කිරීම නිසා, “ජීවමාන දෙවියන්වහන්සේට සේවය කරීමට” දැන් අපට හැකි වන්නේය. (හෙබ්‍රෙව් 9:14). ඒ අතරතුරේදී සාතන්ගේ අවසාන විනාශය, අවසාන විනිශ්චයේදී පැමිණෙන්නේය. (එළිදරව් 20:1-3, 10).

`යේසුස්වහන්සේ තුළින් අපට ජයග්‍රහණය අත්වන බවට පොරොන්දුව තිබියදී අපි බොහෝ දෙනා තවමත් පාපය සමග පොර බදින්නේ මන්ද? අපි කුමන වැරදි කරන්නෙමුද? එමෙන්ම වඩා වැදගත් වන්නේ ක්‍රිස්තුස්වහන්සේ තුළින් අප සතු ශ්‍රේෂ්ඨ කැඳවීමට ගැලපෙන ආකාරයට ජීවත්වීමට අපි කෙසේ ආරම්භ කරමුද?`