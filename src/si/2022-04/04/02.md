---
title:  මම දෙවියන්වහන්සේ දකින්නෙමි
date:   16/10/2022
---

`යෝබ් 19:25-27 පාඨ කියවා එය යොහන් 1:18 සහ 1 තිමෝති 6:16 පාඨ සමඟ සසඳන්න. යෝබ් “දෙවියන්වහන්සේ දැකීමට” අපේක්ෂා කළේ කවදාද සහ කුමන අවස්ථාවන් යටතේද?`

ජීවිතය සාධාරණ නොවේ. අපි මේ බව දකින්නේ ”‍යහපත්”‍ අය දුක් විඳීම සහ ”‍අධර්මිෂ්ඨ”‍ අය සමෘද්ධිමත් වනු දුටු විටදීය. (ගීතාවලිය 73:12-17 සහ මලාකි 3:14-18 බලන්න). උදාහරණයක් ලෙස, යෝබ් “නිර්දෝෂ වූ සහ අවංක වූද”‍ මිනිසෙකු වූ අතර, ඔහු ”‍දෙවියන්වහන්සේ කෙරෙහි භය ඇත්තාවූ, නපුරෙන් වැළකී සිටියා වූ අයෙක් විය.”‍ (යෝබ් 1: 1). එසේ සිටියදී පවා, දෙවියන්වහන්සේ ඔහුට විනාශකාරී ක්‍රම කිහිපයකින් කරදර කිරීමට සාතන්ට ඉඩහැරිසේක. ශාරීරික වශයෙන් ඔහුගේ ශරීරය වේදනාකාරී රෝගයකින් විනාශ කරනු ලැබීය. (යෝබ් 2:1-8). ද්‍රව්‍යමය වශයෙන්, ඔහුට ඔහුගේ සතුන් සහ දේපළ විශාල වශයෙන් අහිමි විය. (යෝබ් 1:13-17). ඔහුගේ නිවස තුළ, ඔහුට ඔහුගේ සේවකයන් සහ ඔහුගේම දරුවන් පවා අහිමි විය (යෝබ් 1:16, 18). හැඟීම් වලින්ද ඔහුගේ මිතුරන් ඔහු වටකරගෙන, පශ්චත්තාප නොවූ පව්කාරයෙක් ලෙස ඔහුට ඒ දඬුවම ලැබිය යුතු බව පවසමින් ඔහුට වරද පැටවූහ. (යෝබ් 4:1-5:27; යෝබ් 8:1-22; යෝබ් 11:1-20 වැනි පාඨ). ඔහුගේම බිරිඳ පවා මෙසේ ප්‍රකාශ කළාය. “නුඹේ අවංකකම තවම පවත්වාගෙන ඉන්නවාද? දෙවියන්වහන්සේ අත්හැර දමා මැරෙව!” (යෝබ් 2: 9).

දෙවියන්වහන්සේ සහ සාතන් අතර පවතින කොස්මික් අරගලයේ බටහිර කේන්ද්‍රය වී ඇති බව යෝබ් දැන සිටියේ නැත. එම අරගල නිසා පීඩාවට පත්ව සිටි යෝබ්, තමාගේම උපත ගැන පසුතැවිලි වී  ඔහු කිසි දිනෙක නූපන්නා නම් හොඳ  බව සිතමින් කනස්සල්ලට පත්විය. (යෝබ් 3:1-26). එසේ වුවත්, දෙවියන් වහන්සේ කෙරෙහි ඔහු තුළ පවතින කොන්දේසි විරහිත විශ්වාසවන්තකම ඉතා හොඳින් පහත සඳහන් වචන වලින් ප්‍රකාශ කළේය. “උන්වහන්සේ මා මරනවා ඇත; මට බලාපොරොත්තුවක් නැත්තේය; එහෙත් උන්වහන්සේ ඉදිරිපිට මාගේ මාර්ග හරි බවට ඔප්පුදෙන්නෙමි.” (යෝබ් 13:15). ඉක්මනින්ම ඔහුගේ ජීවිතය අවසන් වේ යැයි සිතමින් පවා, මරණය තුළ අවසන් වචනය නොමැති බවට ඔහු සහතික විය. ඔහු දැඩි විශ්වාසයකින් යුතුව ප්‍රකාශ කළේ තමා මිය ගියත්, ඔහුගේ ගැළවුම්කාරයාණන් යම් දිනක නැගී සිටින බවත්, ඔහු, එනම් යෝබ් දෙවියන්වහන්සේ මාංසයෙන් දකින බවත්ය. (යෝබ් 19:25-27). “මෙය නැවත නැඟිටීම පිළිබඳ නොවරදින ක්ෂණික දර්ශනයකි.” —The SDA Bible Commentary, vol. 3, p. 549.

එබඳු ඛේදවාචකයක් තුළ කුමන ආකාරයේ මහිමවත් බලාපොරොත්තු-වක්ද! ලෙඩරෝග, වේදනාව, ආර්ථික කඩාවැටීම්, සමාජ අපහාසය සහ මානසිකව බිඳවැටීම් වලින් වට වී සිටි යෝබ්ට තවමත් බලාපොරොත්තුව වන්නේ, ඔහු මළවුන්ගෙන් නැඟිට ප්‍රේමණීය ගැළවුම්කාරයාණන් දැකීමය. ඇත්ත වශයෙන්ම, නැවත නැඟිටීම පිළිබඳ යෝබ්ගේ ප්‍රකාශය තුළ සියවස් ගණනාවකට පසු යේසුස්වහන්සේට මාර්තා ප්‍රකාශ කළාවූ වචනවල තිබූ එම සහතික කිරීමට ගැබ්වී ඇත. “අන්තිම දවසේ නැවත නැගිටීමේදී ඔහු (ලාසරස්) නැවත නැගිටින බව දනිමි.” (යොහන් 11:24). යෝබ්ද මාර්තා මෙන්ම මෙම පොරොන්දුව ඇදහිල්ලෙන් කළේය, යෝබ්ට මෙන් නොව, මාර්තාට ඉතා ඉක්මනින්ම ඇගේ විශ්වාසයට සාක්ෂියක් ලෙස ආනුභාව සම්පන්න සාක්ෂියක් ලැබුණි.

`ජීවිතයේ දැඩි අසාධාරණකම් මධ්‍යයේ පවා දෙවියන්වහන්සේව විශ්වාස කිරීමට අපට ඉගෙන ගත හැක්කේ කෙසේද?`