---
title:  දූවිල්ලේ නිදාගන්නා අය
date:   20/10/2022
---

අපි දකින අන්දමට නව ගිවිසුම මළවුන්ගේ නැවත නැගිටීම ගැන බොහෝ සෙයින් කතා කරයි. එමෙන්ම අප දැනටමත් දැක ඇති පරිදි, මළවුන්ගේ නැවත නැගිටීම පිළිබඳ පැරණි ගිවිසුමේ ද දක්නට ලැබේ. පැරණි ගිවිසුම කාලයේ මෙම මිනිස්සු අප බලාපොරොත්තු වන්නාවූ ආකාරයට අවසාන උත්ථානයක් බලාපොරොත්තු වූහ. යේසුස්වහන්සේගේ කාලයේදී ජීවත්ව සිටි මාර්තාට ඒ වනවිටත් මෙම බලාපොරොත්තුව තිබුණි (යොහන් 11:24). සියල්ලන්ම විශ්වාස නොකළත්, අවසාන දවස්වල නැවත නැගිටීම ගැන යුදෙව්වන්ට යම් දැනුමක් තිබූ බව සැකයක් නැත. (ක්‍රියා 23:8 බලන්න.)

`දානියෙල් 12 වැනි පරිච්ඡේදය කියවන්න. මෙම ශ්‍රේෂ්ඨ ප්‍රොපේතවරයාගේ ලියවිලි තුළ කුමන නැවත නැඟිටීමේ බලාපොරොත්තුවක් අඩංගු වී ඇත්ද?`

දානියෙල් 12:1 පාඨය, “උත්තම කුමාරයා” වූ මිකායෙල් ගැන සඳහන් කරයි. ඔහු ගැන හඳුන්වාදීම, බොහෝ සෙයින් ආරවුලක් බවට පත්විය. මක්නිසාද, දානියෙල් පොතේ ඇති විශේෂ දර්ශන එකින් එක කූට ප්‍රාප්තියට පැමිණෙන්නේ, ක්‍රිස්තුස්වහන්සේ සහ උන්වහන්සේගේ රාජ්‍යය බිහිවීමත් සමගය. මෙම විශේෂිත ඡේදය පිළිබඳවද එම සිද්ධියම අදාළ වේ. දානියෙල් පොතෙහිද එම දිව්‍ය සත්වයා පිළිබඳ උපමා රූපක යොදා ඇත්තේ මෙසේය: “සේනාවේ අධිපතියා” (දානියෙල් 8:11), “අධිපතීන්ගේ අධිපතියා” (දානියෙල් 8:25), “අධිපතියා වූ ආලේපලත් තැනැත්තා,” (දානියෙල් 9:25), සහ අවසානයේදී, “උතුම් අධිපතියාවූ මිකායෙල්,” (දානියෙල් 12:1) යනාදී වශයෙනි. එබැවින්, අපිද මිකායෙල් යනු ක්‍රිස්තුස්වහන්සේ ලෙස හඳුනා ගනිමු.

මෙතෙක් සලකා බැලූ පැරණි ගිවිසුමේ පාඨ වන (යෝබ් 19:25-27, ගීතාවලිය 49:15; ගීතාවලිය 71:20; යෙසායා 26:19) යන සියල්ලම ධර්මිෂ්ඨ සෙනඟගේ උත්ථානය ගැන කථා කරන බවට සලකනු ලැබේ. එහෙත් දානියෙල් 12 වැනි පරිච්ඡේදය, ධර්මිෂ්ඨ සහ අධර්මිෂ්ඨ අයගේ නැවත නැගිටීමක් ගැන කථා කරයි. මිකායෙල් නැගී සිටින විටදී, “පොළොවේ ධූලියෙහි සැතපෙන්නන්ගෙන් බොහෝ දෙනෙක්, සමහරෙක් සදාකාල ජීවනයටත්, සමහරෙක් නින්දාව සහ සදාකාල නීචකමටත්, පිබිද එන්නෝය.”‍ (දානියෙල් 12: 2).

බොහෝ අය මෙම පාඨ දකින්නේ එක්තරා මිනිස් කණ්ඩායමකගේ විශේෂ නැවත නැඟිටීමක් ගැන කතා කරන බවයි. එනම් ක්‍රිස්තුස්වහන්සේගේ නැවත පැමිණීමේදී විශ්වාසවන්ත සහ අවිශ්වාසවන්ත අය ගැනය.

“මිනීවළවල් විවෘත වන්නේය; එමෙන්ම, පොළොවේ ධූලියෙහි සැතපෙන්නන් බොහෝ දෙනෙක්, සමහරෙක් සදාකාල ජීවනයටත්, සමහරෙක් නින්දාව සහ සදාකාල නීච කමටත් පිබිද එන්නෝය.” (දානියෙල් 12:2). තුන්වන දේවදූතයාගේ පණිවිඩයේ ඇදහිල්ලෙන් යුක්තව මිය ගියාවූ අය සොහොන්වලින් පිටතට පැමිණෙන්නේ මහිමයෙන් එනම්, උන්වහන්සේගේ ආඥා පැවැත්වූ අයට දෙවියන්වහන්සේගේ සාමයේ ගිවිසුම දරා සිටීම සඳහාය. “උන්වහන්සේට ඇන්න අයද ...” (එළිදරව් 1:7), ක්‍රිස්තුස්වහන්සේ මිය යන අවස්ථාවේ වින්දාවූ වේදනාවේදී, උසුළු විසුළු සහ අපහාස කළාවූ අයද, එපමණක් නොව උන්වහන්සේගේ සත්‍යයට සහ උන්වහන්සේගේ මිනිසුන්ට දැඩි ලෙස හිංසා කළාවූ අයද උන්වහන්සේගේ මහිමය දැක බලාගැනීම සඳහා නැවත නැගුටුවනු ලබන්නෝය. එමෙන්ම ඔවුහු පක්ෂපාතී සහ කීකරු අය වෙනුවෙන් අත්කර දෙන ගෞරවයද දකින්නෝය.” —Ellen G. White, The Great Controversy, p. 637.