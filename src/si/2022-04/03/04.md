---
title:  ආත්මය දෙවියන්වහන්සේ වෙතට ආපසු යයි
date:   11/10/2022
---

`උත්පත්ති 2:7 සහ දේශනාකාරයා 12:1-7 පාඨ කියවන්න. මෙම බයිබලීය ඡේද දෙක අතර ඔබට දැකිය හැකි වෙනස කුමක්ද? මරණයේදී මනුෂ්‍යයින්ගේ තත්වය වඩාත් හොඳින් තේරුම් ගැනීමට ඔවුන් අපට උපකාර කරන්නේ කෙසේද? (උත්පත්ති 7:22 ද බලන්න.)`

දැනටමත් පෙනෙන අන්දමට, මනුෂ්‍යයා ආත්මයක් බව බයිබලය අපට උගන්වයි (උත්පත්ති 2:7), එමෙන්ම ශරීරය මිය ගිය පසු ආත්මය තවදුරටත් නොපවතියි (එසකියෙල් 18:4,20).

නමුත් ”‍ආත්මය”‍ට කුමක් වන්නේද? ශරීරය මියයාමෙන් පසුවත් එය සිහි බුද්ධියෙන් යුක්ත වේද? බොහෝ කිතුනුවන් එසේ විශ්වාස කරන අතර, ඔවුහු දේශනාකාරයා 12:7 පාඨය උපුටා දක්වමින් ඔවුන්ගේ මතය සාධාරණීකරණය කිරීමට පවා උත්සාහ කරති, එහි මෙසේ පවසයි: “දූවිල්ල තිබුණු හැටියට පොළොවට හැරීයන්ටත්, ආත්මය ඒක දුන් දෙවියන්වහන්සේ වෙතට හැරීයන්ටත් ...” එහෙත් මෙම වාක්‍යයෙන් දෙවියන්වහන්සේ තුළ මළවුන්ගේ ආත්මය සිහි බුද්ධියෙන් පවතින බව අඟවන්නේ නැත.

දේශනාකාරයා 12:1-7 පාඨ මගින් මහළු වියට පත්වීමේ ක්‍රියාවලිය  නාට්‍යානුසාරයෙන් ඉදිරිපත් කර, එය මරණයෙන් කූටප්‍රාප්ති කරයි. උත්පත්ති 2:7 හි සඳහන් මැවීමේ ක්‍රියාවලිය ආපසු හැරවීම ලෙස 7 වැනි පදය මරණය ගැන සඳහන් කරයි. දැනටමත් සඳහන් කර ඇති පරිදි, මැවීමේ සතියේ හයවන දින “ස්වාමී වූ දෙවියන්වහන්සේ භූමියේ දූවිල්ලෙන් මනුෂ්‍යයා සාදා, ඔහුගේ නාස්පුඩු තුළට ජීවනයේ හුස්ම හෙළුෑසේක. එවිට මනුෂ්‍යයා ජීවමාන ප්‍රාණයක් විය” (උත්පත්ති 2: 7). නමුත් දැන්, දේශනාකාරයා 12:7 පාඨය අපට මෙසේ පවසයි. “දූවිල්ල තිබුණු හැටියට පොළොවට හැරීයන්ටත්, ආත්මය ඒක දුන් දෙවියන්වහන්සේ වෙතට හැරීයන්ටත් ...” එම නිසා දෙවියන්වහන්සේ ආදම්ගේ නාස්පුඩු තුළට හෙළුෑ හුස්ම සහ උන්වහන්සේ අනෙක් සියලු‍ම මනුෂ්‍යයින්ට පුද කළාවූ ජීවනයේ හුස්ම දෙවියන්වහන්සේ වෙතට ආපසු හැරී යන්නේය. එසේත් නැත්නම් ඔවුන් තුළට සහ ඔවුන් හරහා ගලා යාම නවතී.

දේශනාකාරයා 12:7 පාඨයෙහි සියලු‍ මනුෂ්‍යයන් මිය යන ක්‍රියාවලිය විස්තර කරන අතර එය ධර්මිෂ්ඨ සහ කෲර අය අතර වෙනසකින් තොරව සිදු කරන බව අප මතක තබා ගත යුතුය. මිය යන සියල්ලන්ගේ යැයි කියනු ලබන ආත්මයන් දෙවියන්වහන්සේ ඉදිරියෙහි සිහිබුද්ධියෙන් යුක්තව නොනැසී පවතින්නේ නම්, කෲර මනුෂ්‍යයින්ගේ ආත්ම දෙවියන්වහන්සේ සමඟ පවතින්නේද? මෙම අදහස් ශුද්ධ ලියවිල්ලේ සමස්ත ඉගැන්වීම සමඟ එකඟ නොවේ. මිනිසුන්ට සහ සතුන්ට එකම මිය යාමේ ක්‍රියාවලිය සිදුවන බැවින් (දේශනාකාරයා 3:19, 20), මරණය යනු ජීවමාන සත්වයෙක් ලෙස පැවතීම නතර කිරීම මිස අන් කිසිවක් නොවේ. ගීතිකාකාරයා පැවසූ පරිදි, “ඔබගේ මුහුණ සඟවන කල උන් කැළඹෙති; ඔබ උන්ගේ හුස්ම පැහැරගන්න කල උන් නැසී දූවිල්ලට හැරීයෙති.” (ගීතාවලිය 104:29).

මරණය ජීවිතයේ කොටසක් පමණක් බව අපි බොහෝ විට පවසමු. එය එතරම් වැරදි වන්නේ මන්ද? මරණය ජීවිතය යන්නෙහි විරුද්ධ පදයයි,  එනම් ජීවිතයේ සතුරාය. එසේ නම්, මෙම පාඨයේ දක්නට ලැබෙන්නේ කුමන ශ්‍රේෂ්ඨ බලාපොරොත්තුවද: “නැති කරනු ලබන්නාවූ අන්තිම සතුරා මරණයය”‍ (1 කොරින්ති 15:26).