---
title:  දෙවෙනි පැමිණීමට පෙර විනිශ්චය
date:   19/12/2022
---

ක්‍රිස්තුස්වහන්සේගේ නැවත පැමිණීමට පෙර විනිශ්චය පිළිබඳ සංකල්පය ශුද්ධ ලියවිල්ලේ බොහෝ ස්ථානවල සඳහන් වේ.

`දානියෙල් 7:9-14; මතෙව් 22:1-14; එළිදරව් 11:1, 18, 19; සහ එළිදරව් 14:6, 7 කියවන්න. මෙම පාඨ මගින් ස්වර්ගීය රාජ සභා මණ්ඩපයේ පවත්වන විමර්ශන විනිශ්චයට ආලෝකයක් ලබා දෙන්නේ කෙසේද? එවැනි විනිශ්චයක ඇති වැදගත්කම කුමක්ද?`

දෙවියන්වහන්සේගේ සෙනඟගේ පැමිණීමට පෙරදී සිදුවන විමර්ශන පිළිබඳ සංකල්පය මුල් බැස ඇත්තේ බයිබලයේ මූලික ඉගැන්වීම් තුනක් තුළය.

එක සංකල්පයක් වන්නේ මිය ගියාවූ සියලු‍ දෙනාම එනම් - ධර්මිෂ්ඨ සහ  අධර්මිෂ්ඨ අය, අවසාන නැවත නැඟිටීම තෙක් සිහි බුද්ධියෙන් තොරව මිනී වළෙහි සැතපී සිටින්නෝය. (යොහන් 5:25-29).

දෙවැන්න මුළු මනුෂ්‍ය සංහතිය සඳහා ඇති විශ්වීය විනිශ්චයයි. (2 කොරින්ති 5:10; එළිදරව් 20:11-13).

තුන්වැන්න වන්නේ පළමු නැවත නැඟිටීම ධර්මිෂ්ඨ අයට ලැබෙන ආශීර්වාද ලත් ප්‍රශංසාව වන්නේය යන සංකල්පයයි. දෙවැනි නැවත නැඟිටීම වන්නේ දුෂ්ටයින්ගේ සදාකාලික මරණයයි. (යොහන් 5:28, 29; එළිදරව් 20:4-6; 12-15).

මින් අදහස් කරන්නේ සියළුම මනුෂ්‍යයින්ව විනිශ්චය කරන්නේ නම්, ඔවුන්ව විනිශ්චය කළ යුත්තේ, ඔවුන්ගේ නැවත නැගිටීම් වලට පෙරදීය. මන්ද යත් එම නැවත නැගිටීම් වලදී ඔවුන්ගේ අවසාන විපාක ලැබෙන බැවිනි.

දානියෙල් පොත මගින් අපට විනිශ්චය සහ එහි ස්වභාවයත්, එය සිදුවන කාලයත් අවබෝධ කරගැනීමට අපට උපකාර කරයි. සංකේතාත්මක දින 2,300 අවසානයේදී - 1844 දී - ස්වර්ගීය ශුද්ධ ස්ථානය පවිත්‍ර කරනු ලැබිය යුතුය. (දානියෙල් 8:14 පාඨය හෙබ්‍රෙව් 9:23 පාඨය සමඟ සසඳන්න) එමෙන්ම පැමිණීමට පෙර සිදුවන විමර්ශන විනිශ්චය ආරම්භ විය යුතුය. (දානියෙල් 7:9-14.). එකම සිද්ධිය දෙයාකාරයකට ප්‍රකාශ කිරීමකි. එමෙන්ම විනිශ්චය, “මහෝත්තමයාණන්ගේ ශුද්ධවන්තයන්ට යුක්තිය ඉටු කිරීම”‍ සඳහාය. (දානියෙල් 7:21). එනම්, එය දෙවියන්වහන්සේගේ දරුවන්ට ශුභාරංචියකි.

මතෙව් 22:1-14 පාඨ වලින්, යේසුස්වහන්සේ මංගල්‍ය උත්සවය ආරම්භ කිරීමට සුළු මොහොතකට පෙරදී, සරණ මංගල්‍යයට පැමිණි අමුත්තන් විමර්ශනය කරනු ලැබීම ගැන ප්‍රකාශ කළ සේක.

එමෙන්ම එළිදරව් පොතෙහි පැමිණීමට පෙර විමර්ශන විනිශ්චය සඳහන් කරන්නේ, දේව මාලිගාවේ “නමස්කාර කරන සෙනඟ” (එළිදරව් 11:1) සහ “උන්වහන්සේගේ විනිශ්චයේ පැය පැමුණුණේය.” යන ප්‍රකාශය (එළිදරව් 14:6, 7) පාඨය එළිදරව් 14:14-16 පාඨ සමග සංසන්දනය කරන්න).

`ස්වර්ගයේ විනිශ්චයක් පිළිබඳ අපගේ දැනුම මෙලොව අප ජීවත් වන ක්‍රමයට කෙසේ බලපාන්නේද?`