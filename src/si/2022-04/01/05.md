---
title:  උඩඟුකමේ මිල
date:   28/09/2022
---

ශුද්ධ ලියවිල්ල තුළ, එකින් එක ගැටෙන ප්‍රමුඛ වූ තේමා හෝ පරමාර්ථ දෙකක් යමෙකුට දැකිය හැකිය. ඉන් එකක් නම් දෙවියන්වහන්සේගේ රාජ්‍යය නියෝජනය කරන සාලෙම්, සියොන් කන්ද, යෙරුසලම සහ නව යෙරුසලම යන තේමාවයි. අනෙක සාතන්ගේ ව්‍යාජ වසම නියෝජනය කරන බාබෙල් සහ බැබිලෝනියේ තේමාවයි. කිහිප වතාවක්ම දෙවියන්වහන්සේ උන්වහන්සේගේ දරුවන්ව මිථ්‍යාදෘෂ්ටික බබිලෝනියේ සිට පොරොන්දු දේශයට පැමිණ උන්වහන්සේට සේවය කරන ලෙස කැඳවූ සේක.

උදාහරණයක් වශයෙන්, ආබ්‍රම්ව (පසුව ආබ්‍රහම්) කල්දිවරුන්ගේ ඌර් දේශයේ සිට කානාන් දේශයට කැඳවනු ලැබීය. (උත්පත්ති 11:31-12:9). මෙම පිටමංවී සිටි දීර්ඝ කාලය අවසානයේදී, යුදෙව්වරු බබිලෝනිය අතහැර යෙරුසලමට ආපසු ගියහ. (එස්රා 2). තවද එළිදරව් පොතෙහි, දෙවියන් වහන්සේගේ සෙනඟව අවසාන කාලයේ බබිලෝනියෙන් පිටතට කැඳවා ඇත. (එළිදරව් 18:4) ඒ මන්ද, අවසානයේදී උන්වහන්සේ සමඟ සියොන් කන්දේ සහ නව යෙරුසලමට විත් කල් ගෙවමින් ජීවත් වන පිණිසය. (එළිදරව් 14:1; එළිදරව් 21:1-3, 10).

`යෙසායා 14:12-15 පාඨ කියවන්න. ස්වර්ගයේ සිටියදී ලු‍සිෆර්ගේ උඩඟු‍කම හේතුකොටගෙන විශ්වයට සහ මේ ලෝකයට ගෙන ආවේ කුමන අන්දමේ දිගුකාලීන ප්‍රතිවිපාකද?`

බයිබලයේ, බබිලෝනි නගරය දෙවියන්වහන්සේට සහ උන්වහන්සේගේ රාජ්‍යයට ප්‍රතිවිරුද්ධ බලයක් ලෙස නැගී සිටී. එමෙන්ම බබිලෝනියේ රජතුමා (නෙබුකද්නෙශර්ට විශේෂ ඇඟවීමක් සමග) උඩඟු‍කමේ සහ මාන්නයේ සංකේතයක් බවට පත් විය. විශාල ප්‍රතිමාවට අනුව පැමිණෙන්ට තිබෙන රාජ්‍යයන් අතරින් බබිලෝනිය රත්රන් හිස පමණකද් බව දෙවියන්වහන්සේ නෙබුකද්නෙශර් රජුට හෙළි කර තිබුණ සේක. (දානියෙල් 2:37, 38). දෙවියන්වහන්සේගේ එළිදරව්ව අභියෝගයට පත් කරමින්, රජතුමා සම්පූර්ණයෙන්ම රනින් ප්‍රතිමාවක් නිර්මාණය කළේය. එනම් ඔහුගේ රාජ්‍යය සදහටම පවතිනු ඇති බවට සංකේතයක් ලෙසය. එසේම සෑම කෙනෙකුටම එයට නමස්කාර කරන ලෙස නීති පැනවීය. (දානියෙල් 3). තීර්හි රජතුමාගේ කතාවට අනුව, (එසකියෙල් 28:12-19), බබිලෝනියේ රජු ද ලු‍සිෆර්ගේ සංකේතයක් බවට පත් විය.

යෙසායා 14:3-11 පාඨ වලින් උඩඟු‍ සහ පීඩාකාරී බබිලෝනියේ රජුගේ වැටීම විස්තර කරයි. ඉන්පසුව, යෙසායා 14:12-15 ඓතිහාසික රාජධානියේ සිට ස්වර්ගීය රාජ සභාව වෙතට යොමුවේ. ඉන්පසු ලු‍සිෆර්ගේ මුල් වැටීමට හේතු වූයේ, ඒ හා සමාන උඩඟු‍ සහ කෝපකාරී ආත්මයක් බව ඉස්මතු කරයි. ලු‍සිෆර් ස්වර්ගීය හමුදාවට වඩා ඔහුගේ සිංහාසනය උසස් කොට ... “‍මහෝත්තමයාණන්ට සමාන වීමට ...”‍ (යෙසායා 14:14) සැලසුම් කළ බව පාඨය පැහැදිලි කරයි. ලු‍සිෆර්ගේ ආත්මාර්ථකාමීත්වය සහ තරඟකාරීත්වය මගින් දෙවියන්වහන්සේගේ පරාර්ථකාමී ප්‍රේමය සහ සහයෝගීතාවය අභියෝගයට ලක්වන නව සහ විරුද්ධවාදී අවස්ථාවක ආරම්භයයි. තමන් සතු නපුරු චරිතය දෙවියන්වහන්සේට ඇතැයි කියමින් චෝදනා කිරීමටත් ඔහුගේ බොරු වෙනත් දේවදූතයන්ට පතුරුවා හැරීමටත් සාතන් බිය නොවීය. විශ්වයේ පාපයේ අද්භූත මූලාරම්භය මෙයයි.

`අපගේ තනතුරු, ජයග්‍රහණ හෝ දෙකම පිළිබඳ ආඩම්බර වීමට සහ පුරසාරම් දෙඩීමට එතරම් පහසු වන්නේ මන්ද? අප ඉදිරියේ කුරුසිය තබාගැනීම එවැනි උගුලකට හසුවීමෙන් අපව වළක්වන්නේ කෙසේද?`