---
title:  මැවීම - ප්‍රේමයේ ප්‍රකාශයක්
date:   25/09/2022
---

ස්වභාවධර්මය එහි වර්තමාන තත්වය තුළ යහපත සහ නපුර යන දෙකම මිශ්‍ර කරන අපැහැදිලි පණිවිඩයක් ගෙන යයි. රෝස පඳුරු සුන්දර හා සුවඳැති රෝස මල් පමණක් නොව හානිකර හා වේදනාකාරී කටු ද නිපදවිය හැකිය. ටූකන් නමැති පක්ෂියාට උගේ අලංකාරයෙන් අපව පැහැදීමට පත් කළ හැකි අතර, ඉන්පසුව අනෙකුත් පක්ෂීන්ගේ කූඩුවලට පහර දී ඔවුන්ගේ දුර්වල පැටවුන් ආහාරයට ගැනීමෙන් අපව කලකිරීමට පත් කළ හැකිය. මනුෂ්‍යයන් පවා එක් මොහොතකදී කරුණාවන්ත වන අතර, ඊළඟ මොහොතේදී දුෂ්ට, වෛර කරන සුළු, සමහරවිට හිංසාකාරීද විය හැකිය. තිරිඟු‍ සහ කිරිඳි පිළිබඳ උපමා කථාවේදී සේවකයින් කෙතෙහි හිමියාගෙන් මෙසේ ඇසීම පුදුමයක් නොවේ: “ස්වාමීනි, ඔබගේ කෙතෙහි ඔබ හොඳ බීජ වපුළා නොවේද? එසේ වී නම් කිරිඳි කොයින්දැයි ඔහුට කීවෝය.” (මතෙව් 13:27). එවිට හිමිකරු පිළිතුරු දුන්නේ, “සතුරෙක් මේක කරලා තිබේ.”‍ (මතෙව් 13:28). ඒ ආකාරයෙන්, දෙවියන්වහන්සේ විශ්වය පරිපූර්ණව මැවූ සේක. නමුත් සතුරෙක් පාපයේ අභිරහස්ගත බීජවලින් එය අපවිත්‍ර කළේය.

`1 යොහන් 4:8, 16 පාඨය කියවන්න. “දෙවියන්වහන්සේ ප්‍රේමයයි” යන්නෙහි ස්ථිර භාවය මගින් උන්වහන්සේගේ මැවීමේ ක්‍රියාවලිය ගැන අපට පැවසිය හැක්කේ කුමක්ද?`

“දෙවියන්වහන්සේ ප්‍රේමයයි” (1 යොහන් 4:8, 16) යන්න මගින් මූලික කරුණු තුනක් අපට ප්‍රකාශ කරනු ලැබේ. පළමුවැන්න, ප්‍රේමය එහි ස්වභාවයෙන්ම ආවරණය කර තැබිය නොහැකි අතර එය ප්‍රකාශ කළ යුතුය. (ප්‍රකාශ කරනු නොලබන්නේ කුමන ආකාරයේ ප්‍රේමයක්ද?) දෙවියන්වහන්සේගේ ප්‍රේමය එහි අභ්‍යන්තරයෙහි සිටින දේවත්වයේ පුද්ගලයන් තිදෙනා සමග බෙදා ගනු ලැබේ. එමෙන්ම බාහිර වශයෙන් උන්වහන්සේ මැවුවාවූ සියලු‍ සත්වයන් සමඟද එය ප්‍රකාශ කරනු ලැබේ. දෙවනුව, දෙවියන්වහන්සේ කරන්නාවූ සියළුම දේවල් උන්වහන්සේගේ කොන්දේසි රහිත හා වෙනස් නොවන සුළු ප්‍රේමයේ ප්‍රකාශනයකි. මෙයට උන්වහන්සේගේ මැවීමේ කාර්යයන්, උන්වහන්සේගේ ගැළවීමේ ක්‍රියා සහ උන්වහන්සේගේ දණ්ඩනීය විනිශ්චයන් පවා ඇතුළත් වේ. ඇත්ත වශයෙන්ම, “දෙවියන්වහන්සේගේ ප්‍රේමය උන්වහන්සේගේ දයාවට වඩා නොඅඩු යුක්තිය තුළ ප්‍රකාශ කර ඇත. යුක්තිය උන්වහන්සේගේ සිංහාසනයේ අත්තිවාරම වන අතර උන්වහන්සේගේ ප්‍රේමයේ ඵලයයි.” —Ellen G. White, The Desire of Ages, p. 762. තුන්වනුව, දෙවියන්වහන්සේ ප්‍රේමය නිසාත්, උන්වහන්සේ කරන සෑම දෙයක්ම උන්වහන්සේගේ ප්‍රේමය ප්‍රකාශ කරන නිසාත්, උන්වහන්සේගේම චරිතයට සෘජුවම විරුද්ධ වන පාපයේ ආරම්භකයා උන්වහන්සේ විය නොහැක.

නමුත්, විශ්වය නිර්මාණය කිරීමට දෙවියන්වහන්සේට ඇත්තෙන්ම අවශ්‍ය වූවාද? උන්වහන්සේගේ පරමාධිපත්‍යයේ දෘෂ්ටිකෝණයෙන්, කෙනෙකුට “නැත” යැයි පැවසිය හැකිය, මන්ද එය උන්වහන්සේගේ නිදහස් කැමැත්ත මත ගත් තීරණයකි. නමුත් උන්වහන්සේගේ ප්‍රේමණීය ස්වභාවයේ දර්ශනය තුළින් උන්වහන්සේගේ ප්‍රේමය ප්‍රකාශ කිරීමේ මාධ්‍යයක් ලෙස විශ්වයක් අවශ්‍ය විය. එමෙන්ම මිනිසුන් වැනි ජීව ආකාර කිහිපයක් උන්වහන්සේ නිර්මාණය කළේ උන්වහන්සේගේ ප්‍රේමයට ප්‍රතිචාර දැක්වීමට පමණක් නොව, උන්වහන්සේට මෙන්ම අන් අයටද ප්‍රේමය බෙදා ගැනීමට සහ ප්‍රකාශ කිරීමටද හැකියාව ඇතිවය. (මාර්ක් 12:30, 31 පාඨ බලන්න.

`මැවූ ලෝකය දෙස බලන්න. පාපයේ විනාශය නොතකා, දෙවියන්වහන්සේගේ ප්‍රේමයේ පිළිබිඹුවන් එහි දැකිය හැක්කේ කුමන ආකාරවලින්ද? මැවිල්ල තුළ එළිදරව් වූ දෙවියන් වහන්සේගේ ප්‍රේමයේ ප්‍රකාශනයෙන් බලාපොරොත්තුවේ පාඩම් උකහා ගැනීමට අපට ඉගෙනගත හැක්කේ කෙසේද?`