---
title:  නායින්හි වැන්දඹුවගේ පුතා
date:   25/10/2022
---

බයිබලයේ පවසන්නේ යේසුස්වහන්සේ “දෙවියන්වහන්සේ උන්වහන්සේ සමග සිටි බැවින් උන්වහන්සේ යහපත්කම් කරමින්ද යක්ෂයා විසින් පීඩාකරනලද සියල්ලන් සුවකරමින්ද හැසුරුණු සේක”‍ (ක්‍රියා 10:38). ඇත්ත වශයෙන්ම, සියලු‍ම ශුභාරංචි යේසුස්වහන්සේ බොහෝ දිළින්දන්ට සහ දුක් විඳින ආත්ම වලට සේවය කිරීම පිළිබඳ බොහෝ වාර්තා වලින් පිරී ඇත, පසුකාලයකදී බොහෝ යුදෙව්වන් යේසුස්වහන්සේ පොරොන්දු වූ මෙසියස්වහන්සේ බව විශ්වාස කිරීමට පෙළඹුනේ මේ නිසාය.

“කිසිම නිවසක ලෙඩ රෝග නිසා කොඳුරන්නාවූ කිසිම ගමක් එම මුළු දේශය තුළ නොවීය. මක්නිසාද උන්වහන්සේ එම සෑම ගමක් හරහාම ගමන් කරමින් රෝග සුව කළ බැවිනි. උන්වහන්සේගේ සේවය දිව්‍ය ආලේපයේ සාක්ෂි තුළින් දැකගත හැකි විය. උන්වහන්සේගේ ජීවිතයේ ක්‍රියා තුළින් ප්‍රේමය, අනුකම්පාව සහ කරුණාව එළිදරව් කරනු ලැබීය. මනුෂ්‍ය දරුවන් කෙරෙහි උන්වහන්සේගේ හදවත මෘදු අනුකම්පාවෙන් පිරී ගියේය. මිනිසාගේ අවශ්‍යතා වෙත ළඟාවීම සඳහා උන්වහන්සේ මිනිස් ස්වභාවය තමාට අදාළ කරගත් සේක. අති දිළිඳු හා අති නිහතමානී අය උන්වහන්සේ වෙත ළඟා වීමට බිය නොවූහ. කුඩා දරුවන් පවා උන්වහන්සේට ආකර්ෂණය වූහ. —Ellen G. White, Steps to Christ, pp. 11, 12.

`ලූක් 7:11-17 පාඨ කියවන්න. අප ඊයේ දුටුවාවූ නැවත නැගිටීම සහ මෙම නැවත නැඟිටීමේදී සිදු වන දේ අතර ඇති වැදගත් වෙනස කුමක්ද?`

යේසුස්වහන්සේ ගලීලයේ සේවය කළ කාලය තුළදී, උන්වහන්සේ රෝගීන් සුව කළ අතර යක්ෂයින්ද දුරු කළේය. වරක් උන්වහන්සේ සහ ඔහුගේ අනුගාමිකයන් සමග නායින්හි දොරටුව වෙත ළඟා වන විටදී, එම දොරටු තුළින්  අවමංගල්‍ය පෙරහැරක් යමින් තිබුණි. එම විවෘත කරන ලද මිනී පෙට්ටිය තුළ සිටියේ වැන්දඹුවකගේ එකම පුත්‍රයා වන අතර ඇය අසහනකාරී ලෙස වැළපෙමින් සිටියාය. ශෝකයට පත් මව කෙරෙහි අනුකම්පාවෙන් පිරුණු යේසුස් වහන්සේ ඇයට කතා කොට, “‘අඬන්න එපා.’ ඉන්පසු යේසුස්වහන්සේ මියගියාවූ පුත්‍රයා වෙතට හැරී, “යෞවන නැගිටින්නැයි නුඹට කියමියි කීසේක. යේසුස්වහන්සේ ඔහුගේ මෑණියන්ට ඔහුව භාර දුන්සේක.” (ලූක් 7:13-15,). යේසුස් වහන්සේගේ පැමිණීම මුළු දර්ශනයම සම්පූර්ණයෙන්ම වෙනස් කළ අතර, මෙම හාස්කම පිළිබඳ සාකෂි දැරූ සෙනඟ යම්කිසි පුදුමාකාර දෙයක් සිදු වූ බව දැන සිටියා පමණක් නොව, ඔවුන් අතර “ශ්‍රේෂ්ඨතම ප්‍රොපේතවරයෙකු” ලෙස ඔවුන් විසින් හඳුන්වනු ලැබූ විශේෂ පුද්ගලයෙක් සිටින බව ද දැනගත්තේය.

පිනීසියේ වැන්දඹුව (1 රාජාවලිය 17:8-24) සහ ෂුනෙම්ය ස්ත්‍රිය (2 රාජාවලිය 4:18-37) යන දෙදෙනාම පිළිවෙළින් එලියා සහ එලිෂාගෙන් උපකාර ඉල්ලා සිටියහ. එහෙත් නායින්හි වැන්දඹුවට උපකාර කරනු ලැබුවේ උපකාරයක් නොඉල්ලූ විටදීය. ඉන් අදහස් කරන්නේ අපට නොහැකි වූ විට හෝ උන්වහන්සේගෙන් උපකාර ඉල්ලා සිටීමට නුසුදුසු යැයි හැඟෙන විටදී පවා දෙවියන්වහන්සේ අපව රැකබලාගන්නා බවය. යේසුස්වහන්සේ ගැටළුව දුටු අතර එයට අවශ්‍ය දෙය කළසේක. එය යේසුස්වහන්සේගේ මුළු මෙහෙය පුරාම දැකිය හැකි දෙයකි.

`සත්‍ය ආගමක් අප වටා සිටින අනාථ වූවන්ට සහ වැන්දඹුවන්ට උපකාර කිරීමට සම්බන්ධ වේ. (යාකොබ් 1:27). පැහැදිලිවම අපට යේසුස්වහන්සේ මෙන් හාස්කම් කළ නොහැකි වුවද, අප වටා සිටින දුක් විඳින අයට අප කළ යුත්තේ කුමක්ද?`