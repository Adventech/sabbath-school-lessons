---
title:  කලබලකාරී වාක්‍යය
date:   02/10/2022
---

ස්වාමින්වහන්සේගෙන් පැමිණි ලෝකය අංගසම්පූර්ණ විය. (උත්පත්ති 1:31). ආදම් සහ ඒවට මරණය යනු නොදන්නා අත්දැකීමක් විය. මෙවැනි තත්වයක් තුළ, දෙවියන්වහන්සේ ඒදන් උයනට පැමිණ මෙසේ අනතුරු ඇඟවූ සේක: “නුඹට උයනේ සියළු ගස්වලින් කැමති ලෙස කන්ට පුළුවන; එහෙත් යහපත හා නපුර දැනගැනීමේ ගහෙන් කන්ට එපාය; මක්නිසාද එයින් කෑ දවසෙහි ඒකාන්තයෙන් නුඹ නසින්නෙහියයි කීසේක.” (උත්පත්ති 2:16, 17). 

`ඒදන් උයනේ අංගසම්පූර්ණත්වය තුළ නිදහස් කැමැත්තේ යථාර්ථය උත්පත්ති 2:16, 17 පාඨ තුළින් පෙන්වා දෙන්නේ කෙසේද? එනම්, ආදම් සහ ඒවට නිදහසේ තෝරා ගැනීමට හැකි නොවූයේ නම්, දෙවියන්වහන්සේට ඔවුන්ට අනතුරු ඇඟවීමට අවශ්‍ය වූයේ මක්නිසාද?`

දෙවියන්වහන්සේගෙන් ලත් අනතුරු ඇඟවීමට සුළු කාලයකට පසු, සාතන් සර්පයෙකුගේ ස්වරූපය ගෙන ඒදන් උයනට ඇතුළු විය. තහනම් කළ පලතුර කෑ පසුත් නොමැරී ජීවත් වන සර්පයා දෙස, ඒව ප්‍රීතියෙන් බලා සිටියාය. “සර්පයාද තහනම් කරන ලද පලතුර කෑවේය.”‍ (Ellen G. White, Patriarchs and Prophets, p. 54), එමෙන්ම ඔහුට කිසිවක් සිදු නොවීය. 

`උත්පත්ති 3:1-4 පාඨ කියවන්න. ඒවගේ තත්වයට ඔබව පත් කර බැලුවහොත්, එම වචන පැහැදීමක් ඇති කළේ මන්ද?`

මිනිස් තර්ක වලට අනුව, සර්පයාගේ තර්කය දෙවියන්වහන්සේගේ වචන වලට වඩා පැහැදීමක් ඇති කළේය. පළමුවෙන්ම, පාපය හා මරණයේ පැවැත්ම පිළිබඳ ස්වභාවික ලෝකයේ මෙතෙක් කිසිදු සාක්ෂියක් නොතිබුණි. දෙවනුව, සර්පයා තහනම් පලතුරු කමින් එය බොහෝ සෙයින් රස විඳිමින් සිටියේය. එසේනම් ඒව එසේ නොකර වැළකී සිටිය යුත්තේ ඇයි? දෙවියන්වහන්සේගේ ආඥාව ඕනෑවට වඩා දැඩි බවත් එහි කිසිම අර්ථයක් නැති බවත් පෙනී ගියේය.

අවාසනාවකට මෙන්, පරස්පර විරෝධී ප්‍රකාශ දෙක අතර තීරණය කිරීමේදී, ඒව මූලික ප්‍රතිපත්ති තුනක් නොසලකා හැරියාය: (1) ආත්මික කරුණු විවරණය කිරීමේදී මනුෂ්‍යයා ඉදිරිපත් කරන හේතු සෑමවිටම ආරක්ෂිතම නොවේ. (2) දෙවියන් වහන්සේගේ වචන අපට තර්කානුකූල නොවන බවත් නිරර්ථක බවත් අපට පෙනෙනු ඇත. එහෙත් එය සැමවිටම නිවැරදි සහ විශ්වාසදායකය; සහ (3) යම් යම් දේවල් තුළ නපුර හෝ වැරදි නැතිවා විය හැකිය. එහෙත් දෙවියන්වහන්සේ ඒවා කීකරුකමේ පරීක්ෂණ ලෙස තෝරාගෙන ඇත.

ඒදන් උයනේ සිදුවූ සිද්ධිය එවකට සිදුවූ එකම දෙය නොවන බව අපි අවබෝධ කරගත යුතුය. සෑම දිනකම සහ සෑම මොහොතකම අප තීරණය කළ යුත්තේ දේව වචනය හෝ (බොහෝ අයට එය ජනප්‍රිය නොවිය හැකිය)  අප වටා පවතින සංස්කෘතිය තුළ ඇති වසඟ කිරීම් යන දෙක අතරින් එකක් තෝරාගැනීමය. අපගේ තෝරා ගැනීමට සදාකාලික විපාක ඇත්තේය.

`බයිබලයේ පැහැදිලි ඉගැන්වීම් හා ලෝකයේ ක්‍රමවේදයන්, එකිනෙකට ගැටෙන අවස්ථා මොනවාද?`