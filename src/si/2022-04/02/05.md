---
title:  පාපයේ විපාක
date:   05/10/2022
---

`උත්පත්ති 3:7-19 සහ රෝම 5:12 පාඨ මත පදනම්ව, පාපයේ ප්‍රධාන ප්‍රතිවිපාක මොනවාද?`

සර්පයාගේ කථාවට වශී වූ ඒව ඇය අනුගමනය කරන මාර්ගයේ දුරදිගදී ඇති වන්නාවූ ප්‍රතිවිපාක බලාපොරොත්තු නොවූවාය. එම සිද්ධිය තුළ තහනම් කරන ලද ගසේ පලතුරු කෑම, එය ඉදිරිපත් කරන්නාවූ කාරණය තරම් වැදගත් නොවීය. එබඳු අකීකරු ක්‍රියාවක් මගින් ඒව දෙවියන්වහන්සේට පැවති පක්ෂපාතිත්වය බිඳ දමා සාතන්ට පක්ෂපාතී වීමට උපකල්පනය කළාය.

උත්පත්ති 3 වැනි පරිච්ඡේදය විස්තර කරන්නේ ආදම් සහ ඒවගේ වැටීම සහ එහි වඩාත්ම ඛේදනීය විපාක ගැනය. දේවධර්මීය දැක්මට අනුව දෙදෙනාම තියෝෆෝබියාව (දෙවියන් වහන්සේට බිය වීම) මගින් අභිබවා ගොස් දෙවියන්වහන්සේගෙන් සැඟවී සිටියහ (උත්පත්ති 3:8). මනෝ සමාජයීය ඇගයීමකට අනුව ඔවුහු තමන් ගැනම ලැජ්ජාවට පත් වූ අතර එකිනෙකාට චෝදනා කිරීමට පටන් ගත්හ (උත්පත්ති 3:7, 9-13). ශාරීරික දෘෂ්ටි කෝණයකින්, බලන විට, ඔවුන් ඩහදිය හෙළා, වේදනාව විඳ අවසානයේ මිය යනු ඇත (උත්පත්ති 3:16-19). එමෙන්ම පාරිසරික මතයට අනුව ස්වභාවික ලෝකය පිරිහී ගොස්ය. (උත්පත්ති 3:17, 18).  

ඒදන් උයන තවදුරටත් පෙර තිබුණු සුන්දර හා ප්‍රසන්න ස්ථානයක් නොවීය. “ඔවුහු කඩා හැලෙන මල් සහ බිමට වැටෙන කොළ, එනම් විනාශයේ මුල් ලකුණු දුටු බැවින්, ආදම් සහ ඒව වැළපුනේ, අද මනුෂ්‍යයන් තමාගේ ප්‍රේමවන්ත අය මිය යන විටදී වැළපෙන ආකාරයට වඩා ගැඹුරිනි. දුර්වල, සියුම් මල්වල මිය යාම ඇත්තෙන්ම දුකට හේතුවක් විය; නමුත් සාරවත් ගස් ඒවායේ කොළ බිම හැලූ විට, එම දර්ශනය මගින් ජීවමාන සියළුම දේවල් වලට අත්වන ඉරණම වන මරණය ගැන පැහැදිලි අවබෝධයක් මනසට ගෙන දුන්නේය.” —Ellen G. White, Patriarchs and Prophets, p. 62.

ආදම් සහ ඒව ක්ෂණයකින් මිය ගියේ නැත, එනම් තවදුරටත් ජීවත් වීම හීන වීම යන අර්ථයයි. එහෙත් එදින ඔවුන්ට මරණීය දණ්ඩනය නියම කරනු ලැබීය. ස්වාමින්වහන්සේ ආදම්ට මෙසේ පැවසූ සේක: “නුඹ භූමියෙන් ගන්නා ලද බැවින් එයට හැරී යන තෙක් නුඹේ මුහුණේ ඩහදියෙන් යුක්තව කෑම කන්නෙහිය; මක්නිසාද නුඹ දූවිලිය, දූවිල්ලට හැරී යන්නෙහිය.” (උත්පත්ති 3:19). මෙම වැටීම සැබවින්ම සියළුම මනුෂ්‍යයින්ට ඛේදජනක විපාක ගෙන දුන්නේය. පාවුල් ප්‍රොපේතවරයා මෙසේ විස්තර කරයි: “එහෙයින් එක් මනුෂ්‍යයෙකු කරණකොටගෙන පාපයත් පාපය කරණකොටගෙන මරණයත් ලෝකයට ඇතුල්වුණාක් මෙන්, සියලු‍ මනුෂ්‍යයන් පව්කළ බැවින් සියල්ලන් කෙරෙහි මරණයද පැමුණුණේය.” (රෝම 5:12). 

කනගාටුදායක හා වේදනාකාරී කාරණය නම්, මනුෂ්‍යත්වය සෑම යුගයකම අත්විඳ ඇති ආකාරයටම, ඒදන් උයනේදී සිදු වූ දෙයෙහි ප්‍රතිවිපාක අද අප අත්විඳීමයි. කෙසේ වෙතත්, යේසුස්වහන්සේ සහ කුරුසිය නිසා පාපය නැවත කිසිදා හිස ඔසවන්නේ නැති ලෝකයක් තුළ සදාකාල ජීවනය පිළිබඳ බලාපොරොත්තුවක් අපට තිබීම ගැන අපට කොතරම් ස්තුතිවන්ත විය හැකිද? 

`ඒවගේ ඛේදනීය අත්දැකීම ගැන අපි මෙනෙහි කරන විට, අපගේම පාපකාරී ක්‍රියාවල ප්‍රතිවිපාක ගැන එයින් අපට ඉගෙනගත හැකි පාඩම් මොනවාද?`