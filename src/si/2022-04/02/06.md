---
title:  පළමු ශුභාරංචි පොරොන්දුව
date:   06/10/2022
---

`උත්පත්ති 3:15, 21 පාඨ කියවන්න. සියළුම මනුෂ්‍යයින්ට මෙම පාඨවලින් සොයාගත හැකි බලාපොරොත්තුව කුමක්ද?`

වැටීමෙන් පසු ලෝකය අත්පත් කරගත් භයානක ඛේදවාචකය උත්පත්ති 3 වැනි පරිච්ඡේදය විස්තර කරයි. සෑම දෙයක්ම වෙනස් වූ අතර, ආදම් සහ ඒවට ලෝකයේ පෙර පැවති තත්වය සහ දැන් සිදුවී ඇති දෙය අතර වෙනස්කම්  දැකගත හැකි විය.

නමුත් ඔවුන්ගේ කලකිරීම සහ බලාපොරොත්තු සුන්වීම මධ්‍යයේ, දෙවියන්වහන්සේ ඔවුන්ට වර්තමානයට සහතිකයක් සහ අනාගතයට බලාපොරොත්තුව ඇති කළසේක. පළමුව, උන්වහන්සේ මෙසියානු බලාපොරොත්තුවේ වචනයකින් සර්පයාට ශාප කළේය. උන්වහන්සේ මෙසේ  ප්‍රකාශ කළසේක. “මම තා සහ ස්ත්‍රිය අතරෙහිද තාගේ වංශය සහ ඇගේ වංශය අතරෙහිද සතුරුකම තබන්නෙමි; ඒ වංශය තාගේ හිස පොඩිකරන්නේය, තෝ ඔහුගේ විලු‍ඹ පොඩිකරන්නෙහිය.” (උත්පත්ති 3:15).  

“සතුරුකම” (හෙබ්‍රෙව් 'eybah) යන වචනයෙන් අදහස් කරන්නේ යහපත සහ අයහපත අතර නිරතුරුවම පවතින විශ්වීය සටන පමණක් නොව, දෙවියන්වහන්සේගේ කරුණාවෙන් මිනිස් මනස තුළ වර්ධනය කර ඇති පාපයට පුද්ගලික විකර්ෂණයකි. ඉන් අදහස් වන්නේ “අපි සම්පූර්ණයෙන්ම වැටී සිටින” බවය. (එපීස 2: 1, 5). එමෙන්ම අපි “පාපයේ වහලු‍න්”‍ වෙමු. (රෝම 6:20). කෙසේ වෙතත්, සෑම මනුෂ්‍ය ජීවිතයක් තුළම ක්‍රිස්තුස්වහන්සේ බද්ධ කරන මහිමය මගින් අප තුළ සාතන්ට එරෙහිව සතුරුකම බද්ධ කරයි. තවද, ඒදන් උයනෙන් ලැබුණාවූ දිව්‍යමය ත්‍යාගය යන මෙය අපට උන්වහන්සේගේ ගැළවීමේ මහිමය පිළිගැනීමට ඉඩ හරී. මෙම හැරවීමේ අනුග්‍රහයෙන් සහ අලුත් කිරීමේ බලයෙන් තොරව මනුෂ්‍යත්වය සාතන්ගේ වහල්භාවයේ දිගටම පවතිනු ඇත. එනම් සදහටම සේවකයෙකු මෙන් සිටීමය.

මෙම මෙසියානු පොරොන්දුව නිදර්ශනය කිරීමට ස්වාමින්වහන්සේ ඊළඟට සත්ව පූජාවක් භාවිතා කළසේක (උත්පත්ති 3:21 බලන්න). “දෙවියන්වහන්සේගේ විශේෂ උපදෙස් අනුව ආදම් පාපය වෙනුවෙන් පූජාවක් ඔප්පු කළේය. එය ඔහුට ඉතාමත් වේදනාකාරී උත්සවයක් විය. දෙවියන්වහන්සේට පමණක් දිය හැකි ජීවිතය ගෙන පාපයට පූජාවක් කිරීමට ඔහුගේ අත එසවිය යුතුය. ඔහු මරණය දුටු පළමු අවස්ථාව එය විය. ඔහු රුධිරය ගලමින් මරණයේ වේදනාවෙන් දඟලමින් සිටි ගොදුර දෙස බැලූ ඔහුට මිනිසා වෙනුවෙන් පූජාවට ලක්වන්නාවූ ගොදුර වන දෙවියන්වහන්සේගේ පුත්‍රයාණන් දෙස ඇදහිල්ලෙන් බැලීමට සිදුවිය.” —Ellen G. White, The Story of Redemption, p. 50.

`2 කොරින්ති 5:21 සහ හෙබ්‍රෙව් 9:28 පාඨ කියවන්න. ඒදන් උයනේදී මුලින්ම හෙළි කළ දේ ගැන මෙම පාඨවලින් උගන්වන්නේ කුමක්ද?`

අවසානයේදී  මිය යන බව දැනගත් ආදම් සහ ඒව (උත්පත්ති 3:19; 22-24),  ඒදන් උයනෙන් පිටව ගියහ. නමුත් ඔවුන් නිරුවතින් හෝ අත්තික්කා අතුවලින් සාදාගත් ආවරණ සහිතව පිටත්ව ගියේ නැත (උත්පත්ති 3:7). “ස්වාමිවූ දෙවියන්වහන්සේ ආදම්ට සහ ඔහුගේ භාර්යාවට සම්වලින් ඇඳුම් සාදා ඇන්දවූසේක.” (උත්පත්ති 3:21), ඔහුගේ ආවරණය ධර්මිෂ්ඨකමේ සංකේතයයි. (සෙකරියා 3:1-5; ලූක් 15:22 පාඨ බලන්න). එබැවින්, ඒ කාලයේදී පවා, ආරම්භයේ සිටම, ඒදන් උයනේදී, මනුෂ්‍යයින්ට ශුභාරංචිය හෙළිදරව් කර ඇත.