---
title:  ව්‍යවස්ථාව අපේ සිත් තුළ
date:   20/05/2025
---

ඉතිරි අය සියොන්හි රැස්වූ විට ඔවුන්ගේ නළල මත නාමයක් මුද්‍රාකරනු ලබනවා ඇත: එනම්, පියාණන්ගේ සහ බැටළු පැටවාණන්ගේ නාමයන්ය. (මෙය වෙනස්වූ නම් දෙකක්ද යන වග ප්‍රශ්නකාරී වේ; යේසුස්වහන්සේ පියාණන්ගේ ප්‍රතිරූපයයි!) ශුද්ධ ලියවිල්ල තුළ, “නම”ක් යනු එකිනෙකා හඳුනාගන්නා පිණිස අලවනු ලබන ලේබලයක් පමණක් නොවේ; එය යමෙකුගේ චරිත ගුණාංග නියෝජනය කරන්නාවූ වැදගත් දෙයකි. අද දවසේදී පවා ඇතැම් සංස්කෘතීන් තුළ, යමෙකුට “හොඳ නමක්” තිබෙනවා යනුවෙන් අදහස් වන්නේ එම තැනැත්තා සතුව යහපත් චරිතයක් ඇති බවය.

`නික්මයාම 33:18-23; නික්මයාම 34:1-7 සහ ගීතාවලිය 119:55 කියවන්න. මෝසෙස් දෙවියන්වහන්සේගේ තේජස දකිනු පිණිස ඉල්ලා සිටි විට, දෙවියන්වහන්සේ ඔහුට පෙන්වීමට පොරොන්දු වූයේ කුමක්ද? ඊට පසුව දෙවියන්වහන්සේ, උන්වහන්සේගේ නාමය මෝසෙස්ට ප්‍රකාශ කළ විට (නික්මයාම 34:5), කුමක් සිදුවීද?`

ඇතැමෙක් දෙවියන්වහන්සේගේ තේජස විස්තර කරන්නේ, මිනිසාට ලංවිය නොහැකි, දීප්තිමත් ආලෝකයක් ලෙස වන අතර, ඇත්තවශයෙන්ම එය උචිත විස්තරයකි. එනමුත්, උන්වහන්සේගේ තේජස නෙත්වලින් දකින දර්ශනයකට පමණක් සීමා කළ නොහැක; උන්වහන්සේ තේජස වන්නේ උන් වහන්සේගේ චරිතය තුළ ඇති ගුණාංගයන්ය. දෙවියන්වහන්සේගේ නාමය සම්බන්ධයෙන්ද එම ප්‍රතිපත්ති අදාළ වේ.

දෙවියන්වහන්සේගේ නාමය නළලේ මුද්‍රා කර ඇති ඉතිරි සෙනඟක් පිළිබඳව බයිබලය තුළ විස්තර කිරීමේදී, එම සෙනඟගේ නළල් මත වචනයේ පරිසමාප්තියෙන්ම අකුරු කොටා ඇති බවක් අදහස් නොකෙරේ; එයින් සංකේතවත් වන්නේ, දෙවියන්වහන්සේගේ චරිතාංග අපේ මනසේ මෙන්ම සිතේද කාවැදී ඇති බැවින්, අපේ ජීවිත තුළින් අප කරනු ලබන්නේ දෙවියන් වහන්සේගේ ගුණාංග පිළිබිඹු කිරීමයි. ඔබ දෙවියන්වහන්සේ වෙතට ආකර්ශනය වී ඇති බැවින්, ඔබ විසින් කිසිම පැකිලීමකින් තොරව උන්වහන්සේ ඔබට කර ඇති දේවල් හේතුවෙන් උන්වහන්සේට ප්‍රේම කරනවා ඇත.

දෙවියන්වහන්සේ, උන්වහන්සේ පිළිබඳව මෝසෙස් හට විස්තර කිරීම හා සම්බන්ධව, උන්වහන්සේගේ චරිත ස්වභාවයේ පිටපතක් වන දස පනතේ තවත් පිටපතක් මෝසෙස් හට ලබා දීම සිත් ප්‍රබෝධමත් කරවන සිද්ධියකි. එමෙන්ම, එළිදරව් 14 වන පරිච්ඡේදයේ දෙවියන්වහන්සේගේ “නාමය” දරන්නාවූ සෙනඟ විස්තර කර ඇත්තේ, “දෙවියන්වහන්සේගේ ආඥා රක්ෂා කරන්නාවූ” සෙනඟ ලෙසටය. හෙබ්‍රෙව් පොතේ සඳහන් වචන දෙස අවධානය යොමුකරන්න; ඒ දවස්වලට පසුව මා විසින් ඔවුන් සමග කරන ගිවිසුම නම්, මාගේ ව්‍යවස්ථා ඔවුන්ගේ සිත් තුළ තබා, ඔවුන්ගේ සිතෙහි ලියන්නෙමි, ... උන්වහන්සේ කථා කොට; ඔවුන්ගේ පාපවල් සහ අධර්මිෂ්ඨකම් තවත් සිහි නොකරන්නෙමි”යි කීසේක (හෙබ්‍රෙව් 10:16, 17). ශුභාරංචිය පිළිබඳ කෙබඳු ප්‍රකාශනයක්ද: දෙවියන් වහන්සේගේ ව්‍යවස්ථාව අපේ ජීවිත තුළින් පිළිබිඹු වන නමුත්, අපේ පාප තවදුරටත් “මතක් නොකර සිටීම” අපට අත්‍යවශ්‍ය දෙයකි.

දෙවියන්වහන්සේගේ නාමය යනු උන්වහන්සේගේ චරිතයයි. උන් වහන්සේගේ සුචරිත ව්‍යවස්ථාව උන්වහන්සේගේ චරිතයෙහි පිටපතකි. අවසාන කාලයේ උන්වහන්සේගේ ශුද්ධවූ කන්දේ රැස්වන්නන් තුළට දෙවියන්වහන්සේගේ ප්‍රේමය කාවැදී ඇත, එම ප්‍රේමය පැහැදිලිවම දකින්නට ඇත්තේ, උන්වහන්සේගේ ව්‍යවස්ථාවට කීකරු වීමෙනි.

`අපව ගළවනු ලබන්නේ ඇදහිල්ලෙන් මිස, ව්‍යවස්ථාවෙන් නොවේ නම්, දෙවියන් වහන්සේගේ ව්‍යවස්ථාවේ ඇති වැදගත්කම කුමක්ද? (1 යොහන් 5:3 කියවන්න).`