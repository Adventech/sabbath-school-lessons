---
title:  නැවත, රූපයට නමස්කාර කිරීම
date:   17/06/2025
---

බයිබලය හදාරන සිසුන් බොහෝ දෙනෙක් දානියෙල් 3වන පරිච්ඡේදය සහ අවසාන කාලයේ සිදුවීමට නියමිත එළිදරව් පොතේ සඳහන් කාරණා අතර සමානත්වයක් දකිති. ඒ සඳහාම සුදුසු යයි සැලකෙන හේතුද ඇත, එනම් දානියෙල් 3හි අප දකින්නේ, “රූපයට නමස්කාර නොකළහොත් මරණය” යන තර්ජනය වන අතර (දානියෙල් 3:15). ඒ ආකාරයෙන්ම තර්ජනාත්මක ආඥාවක් පිළිබඳව එළිදරව් පොතේ දකින්නට පුළුවන. මෙහිදීද වෙනත් රූපයක් මෙන්ම ආඥාව නොසලකා හැරියහොත් මරණ තර්ජනය ඇත. “මෘගයාගේ රූපය කථාකර, මෘගයාගේ රූපයට නමස්කාර නොකරන සියල්ලන් මරනු ලබන්ට සලස්වන පිණිස, පවා මෘගයාගේ රූපයට පණ දෙන්ට ඌට බලය ලැබුණේය” (එළිදරව් 13:15).

`එළිදරව් 13:11-17; එළිදරව් 14:9, 11, 12; එළිදරව් 16:2; එළිදරව් 19:20 සහ එළිදරව් 20:4 කියවන්න. දෙවියන්වහන්සේගේ ආඥාවලට එරෙහිව මනුෂ්‍යයාගේ ආඥාවන් අතර මෙහි දැක්වෙන පරස්පරයන් මොනවාද? 	`

දෙවියන්වහන්සේගේ ජනතාව කැඳවනු ලබන්නේ, “අහසත්, පොළොවත්, මුහුදත් සහ ජල උල්පතුත් මැවූ තැනැන්වහන්සේට” නමස්කාර කරන ලෙසටය. එනම් මෘගයා සහ උගේ රූපයට විරෝධය පාන මැවුම්කරුවාණන්ට නමස්කාර කිරීමය. හෙබ්‍රෙව් ජාතික තරුණයන් තුන්දෙනා තර්ජනවලට මුහුණ දෙමින් මැවුම්කාර දෙවියන්වහන්සේට හැර වෙන කිසිවෙකුට නමස්කාර කිරීම ප්‍රතික්ෂේප කළහ. ඩූරා නිම්නයේදී වෙනත් වාතාවරණයක් තුළ, මැවුම්කරු වෙනුවට රූපයකට වැඳ නමස්කාර කරන ලෙස විධානය කරනු ලැබුවාසේම, අනාගතයේදීද ලෝක ව්‍යාප්තව සිදුවන්නට යන්නේ, මැවුම්කරු වෙනුවට, රූපයකට නමස්කාර කරන ලෙස විධානය කරනු ලැබීමයි. මෙය එකිනෙකාට වෙනස් අවස්ථාවල සිද්ධීන් වුවත්, ඇත්තේ එකම ප්‍රතිපත්තියයි.

`රෝම 1:18-25 කියවන්න. (රෝම 1:18හි හා එළිදරව් 14:9, 10හි සඳහන් “දේව උදහස” පිළිබඳ සම්බන්ධතාවය වෙත අවධානය යොමුකරන්න). රූපයකට වන්දනා නමස්කාර කිරීම පිළිබඳව වන කරුණ මෙන්ම, මනුෂ්‍ය වර්ගයා අවසානයේදී තම පක්ෂපාතී භාවය දක්වන්නේ කාහටද යන වග එකම ප්‍රතිපත්තියක වෙනස් ප්‍රකාශයන් වන්නේ කුමන ආකාරයකටද?`

නමස්කාරය යනු දෙකට නැමී සුවඳ දුම් ඇල්ලීම නොවන නමුත්, ඇතැම් විට එම දේවල්ද නමස්කාරයට අන්තර්ගත කළ හැකිය. අප විසින් නමස්කාර කරනු ලබන්නේ අපේ උසස්ම හිතෛෂී භාවය පෙන්නුම් කරනු පිණිසය. දෙවියන්වහන්සේ කවුරුන්දැයි අප සිතා බලන විට, උන්වහන්සේ අපේ මැවුම්කරු ලෙසද, උන්වහන්සේ අප උදෙසා යේසුස්වහන්සේ තුළ කර ඇති දේවල් පිළිබඳව සිතන විට, උන්වහන්සේ අපගේ ගැළවුම්-කරුවාණන්ද, වන හෙයින් අප විසින් නමස්කාර කළයුත්තේ උන්-වහන්සේට පමණක්මය. ඒ හැර වෙන ඕනෑම දෙයක් රූප වන්දනාව වේ. ඇතැම් විට, මෙහි දක්වා ඇති සැර වචනවලින් මෙය පැහැදිලිව අවබෝධ කරගැනීමට හැකිවනු ඇත: “මාගේ පක්ෂයට නොසිටින්නා මට විරුද්ධය; මා සමග රැස් නොකරන්නා විසුරුවයි” (මතෙව් 12:30). අවසානයේ වන්නාවූ සිද්ධීන්, මෙම සත්‍යයෙහි නාට්‍යානුසාර ප්‍රකාශවීමක් වනු ඇත.