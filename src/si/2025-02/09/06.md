---
title:  ඔබගේ ගැළවීම ප්‍රකාශවේවා
date:   29/05/2025
---

`ගීතාවලිය 67 කියවන්න. මෙම ප්‍රශංසාවේ ගීතිකාව තුළින්, එළිදරව් 14:6-12 වන කොටසේ සඳහන්ව ඇති දෙවියන්වහන්සේගේ ජනතාවගේ ක්‍රියාදාමයන් පිළිබඳව ඔබේ දැනුමට එකතු කරනු ලබන්නේ කෙසේද?`

මැසචුසෙට්හි තාක්ෂණ විද්‍යාලයක ඉංජිනේරුවරුන්, නැනෝ තාක්ෂණය යොදා ගනිමින් කළු පැහැති ආලේපනයක් නිෂ්පාදනය කළ අතර, එම ආලේපනය යම්කිසි දෙයක සායම් මෙන් තැවරූ විට, එම තවරනු ලැබූ භාණ්ඩය පියවි ඇසට නොපෙනෙන තරමට පත්වේ. මනුෂ්‍යයා විසින් මෙතෙක් නිෂ්පාදනය කළ කාලවර්ණ දේවලට වඩා මෙය දැඩි කලුපැහැයක් ගනු ලබයි. මෙම අලුත් ද්‍රව්‍යයට, පෙනෙන්නට ඇති ආලෝකයෙන් සියයට 99.995ක ප්‍රමාණයක් උරා ගැනීමේ හැකියාව ඇත. මෙම ආලේපනය කිසියම් දෙයක් මත තැවරූ විට, ඉතාම දීප්තිමත් ආලෝක ධාරාවකට පවා, එම තවරනු ලැබූ භාණ්ඩය පෙන්නුම් කළ නොහැක.

ගීතාවලිය 67 ආරම්භ වන්නේ දෙවියන්වහන්සේට කරනු ලබන කන්නලව්වක් සමගිනි, “පොළොවෙහි ඔබගේ මාර්ගයද, සියලු ජාතීන් අතරේ ඔබගේ ගැළවීමද ප්‍රකාශවෙන පිණිස” (ගීතාවලිය 67:1, 2). ගැළවීමේ සැලැස්ම තුළ, දෙවියන්වහන්සේගේ තේජසට යොමුවී විනාශයට පත් නොවන පිණිස, පව්කරුවන් හට උන්වහන්සේගේ තේජස තුළට ඇතුල්වීම පිණිස දෙවියන් වහන්සේ මාවතක් සකස් කර ඇත, අද දවසේ පවා, මෙම ජීවිත කාලය තුළදී, කුරුසිය කරණකොටගෙන දෙවියන්වහන්සේගේ මුහුණ අප මත බැබලීම පිණිස හැකියාව උදාකර ඇත.

තවද ඊට වඩා යමක් ඇත: දෙවියන්වහන්සේගේ ආලෝකය, අප විසින් ලෝකය වෙතට පරාවර්තනය කරනු ඇතැයි උන්වහන්සේ අපෙන් අපේක්ෂා කරන සේක. ඊශ්‍රායෙල් ජනතාව හට මෙම කටයුත්ත පවරනු ලැබුණි: දේව මාළිගය සියළු ජාතීන් උදෙසා යාච්ඤා ගෘහයක් විය යුතු විය: “මාගේ ශුද්ධ කන්දට පමුණුවා මාගේ යාච්ඤා ගෘහයෙහි ඔවුන් ප්‍රීතිවන්ට සලස්වන්නෙමි; ඔවුන්ගේ දවන පූජා සහ යාග මාගේ පූජාසනය පිට පිළිගනු ලබන්නේය. මක්නිසාද මාගේ ගෘහය සියලු ජනයන්ට යාච්ඤා ගෘහයක් යයි කියනු ලබන්නේය. (යෙසායා 56:7).

මෙම ගීතිකාව තුළින්, දාවිත් අපට සිහි කැඳවන්නේ, “පොළොවෙහි [උන්වහන්සේගේ] මාර්ගයද, සියලු ජාතීන් අතරේ [උන්වහන්සේගේ] ගැළවීමද ප්‍රකාශ වන්නට සලස්වන ලෙසය (ගීතාවලිය 67:2). මෙම වැදගත් කටයුත්ත ඉටුකිරීම පිණිස ඊශ්‍රායෙල් ජනතාව නිතර අසමත්වීම අතිශයින් දුක්ඛදායක කරුණකි. පරණ ගිවිසුම සමය තුළ ඊශ්‍රායෙල්වරුන්ගේ වාර්තා වලින් පෙනී යනුයේ, ඔවුන්ගේ අතීතය තුළ අඳුරු පරිච්ඡේද තිබෙන බවය. පසුගිය වසර දෙදහස තුළ කිතුනුවන්ගේ වාර්තාද ඊට දෙවෙනි නොවේ. එය ඇත්ත වශයෙන්ම අපේ හදවත්ද තද කළු පැහැති ආලේපනයක් ගැල්වීම හේතුවෙන්, තවදුරටත් ආලෝකය පරාවර්තනය කළ නොහැකි තත්ත්වයකට පත්වූවා සේ පෙනෙනු ඇත.

ඇතැම් අවස්ථාවලදී, දෙවියන්වහන්සේගේ අවසාන කාලයේ සභාවට අප සලකන්නේ, ගුවන් තොටුපලක පිටවීමේ පර්යන්තයක් තුළ ප්‍රභූන් උදෙසා වෙන්කරන ලද ආසනවල සිටින, නිතර ගුවන් ගමන් වල යෙදෙන ආත්මික ගුවන් මගීන් ලෙසටය. එමෙන්ම ලෝකයේ වෙනත් අය, පර්යන්තයේ ඝෝෂාකාරී ස්ථානවල, ඉතා අපහසුතාවයෙන් යුක්තව දොරටු අසල ඇති සාමාන්‍ය පර්යන්ත ගේට්ටු ළඟ වැතිර සිටියත්, ඔවුන් ගුවන් ගමනට නිසි පරිදි සූදානම් නොවී සිටියත් ඒ අය පිළිබඳව අපට එතරම් තැකීමක් නැත්තේ අපේ ස්ථාවරය පිළිබඳව අප සෑහීමට පත්ව සිටින බැවිණි. එනමුත් එළිදරව් 14හි සඳහන්ව ඇති පරිදි ඉතිරි සභාව ක්‍රිස්තුස්වහන්සේ සමග සියොන්හි සිටිමින් උන්වහන්සේගේ කරුණාව ලබා සිටීමෙන් පමණක් සතුටු වන්නේ නැත. ඒ වෙනුවට ඔවුන් කරන්නේ ලෝකය හරහා පියාසර කරමින්, දෙවියන් වහන්සේගේ ශුද්ධවූ කන්ද මත තමන් සමග එක්වන මෙන් මුළු ලෝකයාටම ආරාධනා කරති.

`අප ආදරය කරන්නාවූ සත්‍යය, සභාවක් ලෙස මෙන්ම පුද්ගලිකවද කියාදීම අපට ඇති යුතුකමක් සේ සැලකිය යුත්තේ ඇයි?`