---
title:  සංකේතාත්මකවද නොහොත් වචනාර්ථයෙන්ද?
date:   03/04/2025
---

අනාගතවාක්‍ය හදාරන්නාවූ ශිෂ්‍යයන් හට මුහුණ දීමට සිදුවන එක් ප්‍රධාන ගැටළුවක් වන්නේ, බයිබලයේ සඳහන් භාෂාව සංකේතාත්මකව ගත යුතුද නැතහොත් වචනාර්ථයෙන්ම ගත යුතුද යන්නයි. ලේඛකයා සංකේතාත්මක භාෂාව යොදාගෙන ඇතැයි අප නිගමනය කරන්නේ කෙසේද? එම සංකේතවලින් නියෝජනය වන්නේ කුමක්දැයි යමෙක් දැනගන්නේ කෙසේද? මෙය කළ හැකි ඉතා වැදගත් ක්‍රමය වන්නේ මෙම චිත්ත රූප සහ සංකේත බයිබලය පුරාවටම යොදාගෙන ඇත්තේ කුමන ආකාරයටද කියා බලනවා මිස එම සංකේත වර්තමානයේ භාවිතා වන අන්දම දෙස බැලීම නොවේ. උදාහරණයක් ලෙස ඇතැමෙක් සිතන්නේ දානියෙල් 7හි සඳහන් වන වලසා රුසියාව පෙන්නුම් කරනු ලබන බවත්, ඊට හේතු වශයෙන් දක්වන්නේ වර්තමානයේදී වලසාගේ සංකේතයෙන් රුසියාව හඳුන්වන බැවිනි. මෙය අනාගත වාක්‍යවල ඇති සංකේත පැහැදිලි කිරීම පිණිස වෙන සුදුසු ක්‍රමයක් නොවේ.

**පහත සඳහන් බයිබල් පාඨ පිළිබඳව විමසා බලන්න. එසේ කිරීමේදී බයිබලයට එහි අර්ථකථනය දක්වන්නා වීමට ඉඩ හරින්න. මේ සෑම අවස්ථාවකටම පොදුවූ අනාවැකි සංකේත මොනවාද? එමගින් නියෝජනය කරනු ලබන්නේ කුමක්දැයි බයිබලයෙහි සඳහන් වන්නේද?**

`දානියෙල් 7:7, දානියෙල් 8:3, දානියෙල් 7:24`

`එළිදරව් 1:16, එපීස 6:17, හෙබ්‍රෙව් 4:12`

`එළිදරව් 12:1, එළිදරව් 21:2, එපීස 5:31,32`

`යෙරමියා 6:2`

බයිබලයට එහි යෙදුම් පැහැදිලි කරන්නා වීමට ඉඩ හැරිය යුතු යයි වන සරල ප්‍රතිපත්තිය අනුගමනය කළහොත්, එහි අන්තර්ගත අනාවැකිවල අභිරහස් භාවය ඉබේම පහව යනු ඇත. උදාහරණයක් ලෙස පත් කළ දේශපාලන බලවේගයක් හෝ රාජධානියක් “අඟ” කින් සංකේතවත් කර ඇත. කඩුවකින් දේව වචනය සංකේතවත් වේ. තවද, සභාව ස්ත්‍රියක් මගින් සංකේතවත් කරනු ලබයි. මේ උදාහරණවලින් අපට පැහැදිලිව පෙනී යන්නේ බයිබලය මගින් බයිබලයම පැහැදිලි කර දෙනු ලබන බවයි.

තවදුරටත් පිළිතුරු ලැබිය යුතු ප්‍රශ්නයක් වන්නේ, දෙවියන්වහන්සේ සෘජුවම කරුණ නොපවසා සංකේත භාවිතා කළේ මන්ද යනුවෙනි. උදාහරණයක් වශයෙන් ගතහොත්, රෝම නගරය ගුප්ත ලෙස බබිලෝනිය වශයෙන් පේත්‍රැස් හැඳින්වූයේ ඇයි (1 පේත්‍රැස් 5:13)?

දෙවියන්වහන්සේ අනාගත වාක්‍ය පැවසීමේදී, ඒවා සංකේත වශයෙන් ඉදිරිපත් කිරීම පිණිස උන්වහන්සේට හේතු තිබෙන්නට පුළුවන. අලුත් ගිවිසුම් සභාව දෙස බැලීමේදී උදාහරණයක් ලෙස රෝමය නපුර කරන්නා වශයෙන් එළිදරව් පොතේ හඳුන්වා දී තිබුණේ නම්, එවකටත් ඉතා දරුණු අන්දමට පීඩා පැමිණෙවූ රෝමය, තවත් දරුණු ලෙස සභාව පීඩාවට පත් කරන්නට ඇත. එම හේතුව කුමක් වුවත්, අපට විශ්වාස කළ හැකිවන්නේ, එම සංකේතවල අර්ථය අප විසින් අවබෝධ කරගැනීම උන්වහන්සේගේ කැමැත්ත වන බවයි.

`ඇතැම් සංකේත තවදුරටත් අභිරහසක්ව පැවතියත්, අපට අවබෝධ වන්නාවූ කරුණු පිළිබඳව අවධානය යොමු කිරීමෙන් අපේ ඇදහිල්ල ශක්තිමත් වන්නේ කෙසේද?`