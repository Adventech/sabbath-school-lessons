---
title:  දානියෙල්-මේ වචන වසා තබන්න
date:   01/04/2025
---

`දානියෙල් 12:4 කියවන්න. මෙහිදී ස්වාමීන්වහන්සේ දානියෙල්ට පවසන්නේ කුමක්ද? (මෙය එළිදරව් 22:10 සමග සංසන්දනය කරන්න).`

යේසුස්වහන්සේගේ පැමිණීමට පෙර වන්නාවූ තාක්ෂණික සහ විද්‍යාවේ දැනුම වර්ධනය පිළිබඳව පැවසීම පිණිස දේවගැතිවරුන් විසින් දානියෙල් 12:4හි සඳහන් අනාවැකිය භාවිතා කිරීම අසාමාන්‍ය දෙයක් නොවේ. පසුගිය ශතවර්ෂ තුළ සිදුවූ ප්‍රවාහනයේ දියුණුව පිළිබඳව පැවසීම පිණිසද බොහෝ අය මෙම පාඨය යොදාගනිති. අප විසින් රචනා කොට ඉදිරිපත් කරනු ලබන පොත් බොහොමයක් තුළ මෙම ප්‍රවේශය ගෙන ඇති බව පෙනී යයි. මෙම අර්ථකථන ඉතා සාධාරණ ලෙස දකින්නට තිබෙන අතර, ඒ සඳහා වෙනත් අර්ථකථනද තිබිය හැකි බව වටහාගත යුත්තෙමු.

මෙම කොටස නැවතත් වාරයක් කියවන්න. දේවදූතයා විසින් දානියෙල් හට දෙනු ලැබූ උපදෙස් මාලාව ආරම්භ වන්නේ, “නුඹ මේ වචන වසා, .... පොත මුද්‍රාකර තබන්න” යන වාරණ නියෝගයක් සමගිනි. මෙහි සාකච්ඡාවට යොමුව ඇති විෂය වන්නේද, දානියෙල් පොතටය. එසේ නම්, ඇතැම්විට, අවසාන කාලයේ ක්ෂණිකව වර්ධනය වන්නාවූ එම දැනුම දානියෙල් පොත සම්බන්ධව විය හැකි නොවේද?

දානියෙල්ගේ පොත, එළිදරව් පොතට වඩා වෙනස්වන බව පෙනී යන්නේ, යොහන්ට එළිදරව් පොත මුද්‍රා නොකරන ලෙස දුන් උපදෙස හේතුවෙනි (එළිදරව් 22:10). එළිදරව් පොත මුල සිටම අවබෝධ කරගත යුතුව තිබුණේ, “කාලය ආසන්න” බැවිනි. දානියෙල්ගේ පොත ඊට වඩා බෙහෙවින් වෙනස්වන්නේ, දානියෙල් පොත වඩා හොඳින් අවබෝධ විය යුත්තේ අනාගතයේ ඈත දවසක වන බැවිනි.

සියවස් ගණනාවක් මුළුල්ලේ, ඉතා යහපත් කිතුනු චින්තකයන් බොහෝ දෙනෙක් දානියෙල්ගේ පොත පැහැදිලි කිරීමට උත්සාහයක යෙදුනු අතර, ඉන් ඇතැමෙක් යම්කිසි සාර්ථකත්වයක් ලබාගැනීමට සමත් වූහ. ක්‍රි.ව. 1798දී අවසන්වූ වසර 1260හි අනාගත වාක්‍යයෙන් පසුව, දානියෙල් පොත පිළිබඳව වන අවබෝධය දියුණු වූ අතර, බයිබලයේ සිද්ධීන්වලට අර්ථකථනය දෙන්නාවූ බොහෝ අය පවසා සිටියේ වර්ෂ 1843දී පමණ යම්කිසි විශේෂ දෙයක් සිදුවීමට නියමිතව ඇති බවයි. මේ අයගෙන් විලියම් මිලර් නැමැත්තා ඉතා වැදගත් වන්නේ, ඔහුගේ දේශනා හේතුවෙන් දෙවන පැමිණීම අපේක්ෂාවෙන් සිටින්නවුන්ගේ මහා ඇඩ්වෙන්ටිස්ත ව්‍යාපාරය :එයැ ඨරුaඑ Adඩැබඑ ඵදඩැපැබඑ) 19වන සියවසේ ආරම්භ වූ අතර, ඉන්පසුව ඇතිවූ සිද්ධි දාමය කරණකොටගෙන, “ඉතිරි සභාවේ” උපත මෙන්ම දේව දූතයන් තුන්දෙනාගේ පණිවුඩ පිළිබඳව පැහැදිලි අවබෝධයකට ඉඩ ප්‍රස්ථාව ලැබුණි.

අපගේ ලෝක ව්‍යාප්ත ව්‍යාපාරයේ උපත පිළිබඳව තවත් ආකාරයකින් පවසතොත්, “දැනගැන්මද වැඩිවන්නේය” යනු දානියෙල්ගේ පොතේ “අන්තිම කාලය” පිළිබඳව වන අනාවැකියකි.

ඊට හාත්පසින් වෙනස් අතකට යොමු වන්නේ නම්, කිසිවෙකු පිළිබඳව විනිශ්චයක් නොකර, බොහෝ කිතුනුවන් ජීවත්වන “අන්ධකාරය” සම්බන්ධව සිතා බලන්න. ඒදන් උයනේ සිට පැවත එන, ඉතා ප්‍රාථමික ඉගැන්වීමක් වන සබත පිළිබඳව සිතා බලන විට පෙනී යන්නේ, රෝම මිථ්‍යාදෘෂ්ටිය තුළ මුල් බැස ඇති ඉරිදා තෝරාගනිමින් සබත නොසලකා හැර හෝ ප්‍රතික්ෂේප කොට ඇත. එමෙන්ම ඇතැමෙකු තුළ ඇති මරණය පිළිබඳව වන නොදැනුවත්කම පිළිබඳව සිතීමේදී, බොහෝ කිතුනු බැතිමතුන්, මිථ්‍යාදෘෂ්ටික අදහස් වැළඳගෙන ඇති බැවින්, ඔවුන් විශ්වාස කරන්නේ යමෙකුගේ ප්‍රාණය නිරුද්ධ වූ සැනින් වෙනත් ස්ථානයක ජීවත්වන බවත්, ඇතැම් අය සදාකාලයට දැවෙමින් පවතින නිරයට යන බවයි.

එසේ නොවී, අප ස්තූතිවන්ත වෙමින්, නිහතමානී විය යුත්තේ සත්‍යය පිළිබඳව දැනුමක් ඇති බැවිනි.