---
title:  එකම මාංශය
date:   13/04/2025
---

දෙවියන්වහන්සේ මනුෂ්‍ය වර්ගයා සමග ඉතා කිට්ටු සබඳතාවයක් අපේක්ෂා කරන බවත් එය මනුෂ්‍යයන් අතර පවතින විවාහ සම්බන්ධතාවය-කටත් වඩා ඉහලින් තිබිය යුතු බව පෙන්නුම් කරනු ලබන සංකේත කිහිපයක් බයිබලය තුළ අන්තර්ගතව ඇත. බයිබලයේ ඇති ජවනිකා තුළ මෙම සංකේතය නිතර සඳහන්ව ඇත. තවද එළිදරව් පොත තුළ එය සෘජුවම පෙන්නුම් කර ඇත. මෙම සංකේතය බයිබලය තුළ භාවිතා වන විට, දෙවියන්වහන්සේ පෙන්නුම් කිරීමට තැත් කරන්නේ කුමක්දැයි අවබෝධ කරගැනීම බයිබලය හදාරන ශිෂ්‍යයන් විසින් අනිවාර්යයෙන් කළ යුත්තකි.

`උත්පත්ති 2:23-25 සහ එපීස 5:29-32 කියවන්න. මනුෂ්‍යයන් අතර සිදුවන විවාහයක්, මනුෂ්‍යයන් සමග ක්‍රිස්තුස්වහන්සේට ඇති බැඳීම පෙන්නුම් කරන්නේ කුමන ආකාරයෙන්ද?`

යේසුස්වහන්සේ ඵරිසිවරුන් සමග සංවාදයක යෙදී සිටි අවස්ථාවකදී, උත්පත්ති පොතේ සඳහන් ආදම් සහ ඒවගේ විවාහය පිළිබඳව උපුටා දැක්වූ සේක. එවිට ඵරිසිවරුන් ඉක්මණින්ම ප්‍රශ්නයක් මතු කරමින්, “එසේ වී නම් අත්හැරීමේ පත්‍රයක්දී ඈ අත්හරින්ට මෝසෙස් අණ කළේ මක්නිසාද”යි ඔවුන් විචාළහ (මතෙව් 19:7).

ඇත්තවශයෙන්ම, මෝසෙස්ව සලකනු ලැබුවේ එම ජාතියේ පුරෝගාමී අනාගතවක්තෘවරයෙකු ලෙසටය. විවාහ සංස්ථාව ස්ථාපිත කළාවූ තැනැන් වහන්සේගෙන් උන්වහන්සේගේම අනාගතවක්තෘවරයෙකුට එරෙහිව ප්‍රශ්න කිරීමට ඔවුන් තුළ තිබූ හැකියාව පිළිබඳව මදකට සිතා බලන්න. ඔවුන් යේසුස්වහන්සේ වෙත ප්‍රවේශවූ සෑම අවස්ථාවකදීම පාහේ ඔවුන් මේ අන්දමින්ම ක්‍රියා කළහ. උන්වහන්සේගේ ඉගැන්වීම් ශුද්ධ ලියවිල්ලේ ඇති ඉගැන්වීම්වලට පටහැනි බව පැවසීමට ඔවුන් බොහෝ විට උත්සාහ කළහ.

මනුෂ්‍ය වර්ගයා සඳහා අඩිතාලම යෙදූ අවස්ථාවේදී, දෙවියන්වහන්සේගේ කැමැත්ත වූයේ, ජීවිත කාලයක් විශ්වාසවන්තව සිටින විවාහයකි. අවාසනාවකට මෙන්, වැටී ගියාවූ මනුෂ්‍යයා, දෙවියන්වහන්සේගෙන් ලැබූ මෙම මූලික දායාදය විනාශ කර දැමූහ.

ශුද්ධ ලියවිල්ල මගින් විවාහයට දෙනු ලබන වැදගත්කම බැලූ විට, මෙම විවාහ සංස්ථාවට නිතර සතුරු ප්‍රහාර එල්ල වීම, අහඹු සිද්ධියක් සේ සැලකීමට නුපුළුවන. එය ඒදන් උයනේදී, සබත් දින සමග අපට දෙනු ලැබූ ත්‍යාග දෙකෙන් එකක් වන අතර, එම ආයතන දෙක මගින්ම අපේක්ෂා කෙරුනේ දෙවියන්වහන්සේගේ මැවිල්ල කෙරෙහි අතිශයින් සමීප සබඳතාවයක් ගොඩනගා ගනු පිණිස වන්නාවූ උන්වහන්සේගේ බලවත් ආශාවයි.

විවාහය යනු අඩුපාඩු සහ දුර්වලතා ඇති මනුෂ්‍යයන් දෙදෙනෙකු සමීප සබඳතාවයක් ගොඩනගා ගැනීම වන අතර නිතරම පාහේ ඔවුන් අතර ආතතිය හටගැනීමට ඉඩ ඇත. සභාව සහ ක්‍රිස්තුස්වහන්සේ අතර වන විවාහයේදී සර්ව සම්පූර්ණ ගැළවුම්කරුවෙකු හා බොහෝ අඩු ලුහුඬුකම් ඇති මනාලියකගේ එක්වීමකි. එනමුත් දෙවියන්වහන්සේ සමග වන විවාහයෙන් උන්වහන්සේ පිළිගන්වන්නාවූ දේ වලින් දෙවියන්වහන්සේගේ ප්‍රේමය පිළිබඳව අපට ඉගෙනීමට පුළුවන.

`විවාහය පිළිබඳව ප්‍රතිපත්ති තුනක් මෙහි දැක්වේ. පළමුව, ඔබේ සහකරු හෝ සහකාරිය සතුව තිබෙන වැරදි කොතරම් විශාල වුවත්, ඔහුට හෝ ඇයට සමාව දෙන්න. ඔබේ කලත්‍රයාගේ වැරදි සහ වෙනත් සියලු දේ ක්‍රිස්තුස්වහන්සේ අපේ වැරදි සහ සියලු දේ පිළිගත් ආකාරයෙන් පිළිගන්න. ක්‍රිස්තුස්වහන්සේ අපට ප්‍රමුඛ ස්ථානය දෙන්නාක් මෙන් ඔබත් ඔබේ කලත්‍රයාට ප්‍රමුඛ ස්ථානය ලබාදෙන්න. ශුභාරංචිය පදනම් කොට ඇති ප්‍රතිපත්ති තුනෙන්, දෙවියන්වහන්සේ අප සමග පවත්වන්නාවූ ආකාරය මෙන්ම සෑම විවාහ ජීවිතයකටම උපකාර වන්නේ කුමන අන්දමටද?`