---
title:  දෙවියන්වහන්සේගේ ගිවිසුම ගැන නිතරම සිහිකල්පනාවෙන් සිටීම
date:   17/01/2024
---

`දෙවියන්වහන්සේගේ විනිශ්චයේ තේමාව සැලකිය යුතු ප්‍රශ්නයක් යොමු කරයි: දෙවියන් වහන්සේගේ සෙනඟට දෙවියන්වහන්සේ සමඟ සමාදානය සහ විනිශ්චය අවස්ථාවේ ගැළවීම පිළිබඳ සහතිකය ලබා ගත හැක්කේ කෙසේද? කියවන්න: ගීතාවලිය 94:14, ගීතාවලිය 105:7-10, දානියෙල් 7:22.`

දෙවියන්වහන්සේගේ සෙනඟ සුරක්ෂිතව සිටින්නේ සමිඳාණන්වහන්සේ සිය වාසස්ථානය සියොන්හි තැබූ හෙයින් (ගීතාවලිය 76:1, 2) සහ සමිඳාණන් වහන්සේගේ වටිනා වස්තුව ඔවුන් ලෙස සදාකාලික ගිවිසුම ඔවුන් සමඟ ස්ථාපිත කළ බැවිනි (ගීතාවලිය 94:14, 105:8-10). දෙවියන්වහන්සේ හුදෙක් තම ගිවිසුම්ගත සෙනඟව ප්‍රතික්ෂේප නොකරන බවට ප්‍රතිඥා දෙන්නේ නැත - උන් වහන්සේ, ක්‍රියාශීලීව ක්‍රියා කරන්නේ ඔවුන්ව තමන් තුළ සුරක්ෂිතව තබා ගැනීමටය. උන්වහන්සේ ඔවුන්ගේ පව්වලට සමාව දෙන සේක (ගීතාවලිය 103:3); උන්වහන්සේ තම සෙනඟට උපදෙස් දෙයි, ආශීර්වාද කරයි සහ ශක්තිමත් කරයි (ගීතාවලිය 25:8-11, 29:11, 105:24). දෙවියන්වහන්සේගේ විනිශ්චයන් දෙනු ලබන්නේ මිනිසුන්ව ධර්මිෂ්ඨකමට හරවා ගැනීමට සහ දෙවියන්වහන්සේ ඔවුන් ගැන සලකන බව පෙන්වීමටය (ගීතාවලිය 94:8-15).

සමස්තයක් වශයෙන් ගීතාවලිය 105 ඉශ්‍රායෙල් ඉතිහාසයේ ස්වාමීන් වහන්සේගේ ගිවිසුමට උන්වහන්සේ විශ්වාසවන්තව සිටි බව පෙන්වයි. සිදු වූ සෑම දෙයකම, හොඳ හෝ නරක වේවා, දෙවියන්වහන්සේ සිටිසේක. උන්වහන්සේ, යෝසෙප්ව ඊජිප්තුවට ගෙන ගිය අතර, දරුණු සාගතයේදී ඔහු හරහා උන්වහන්සේගේ සෙනඟ සහ එම ප්‍රදේශයේ ජාතීන් බේරා ගත්සේක (ගීතා. 105:16-24). සමිඳාණන්වහන්සේ තම සෙනඟව ඊජිප්තු වහල්භාවයෙන් මුදවා ගැනීමට මෝසෙස්ව නැඟිටුවනු ලැබූ අතර, උන්වහන්සේ ඔවුන් වෙනුවෙන් ලකුණු හා අරුමපුදුම දේ කළ සේක (ගීතාවලිය 105:25-38).

සමිඳාණන්වහන්සේ තම සෙනඟට පොරොන්දු දේශය ලබා දුන් සේක (ගීතාවලිය 105:11, 44) සහ උන්වහන්සේගේ අඛණ්ඩ ආරක්ෂාව සැපයූ සේක (ගීතාවලිය 105:12-15). උන්වහන්සේ ඔවුන්ව වැඩි කළ සේක (ගීතාවලිය 105:24), ඔවුන්ගේ අධිපතීන්ගෙන් ඔවුන්ව නිදහස් කළ සේක (ගීතාවලිය 105:37, 38), සහ ඔවුන්ගේ දෛනික අවශ්‍යතා සඳහා (ගීතාවලිය 105:39-41), ස්වාමින් වහන්සේ නිසැකවම තම සෙනඟට සම්බන්ධ සෑම දෙයක්ම ස්වෛරීව සම්පූර්ණයෙන් පාලනය කළ සේක. ගීතිකාකරුවන්ට, තම සෙනඟ විසින් කිසිදා අමතක නොකිරීමට අවශ්‍ය වූ සත්‍යය එයයි.

දෙවියන්වහන්සේ, උන්වහන්සේගේ ගිවිසුම සිහිපත් කරන විට, එහි දැනගැනීමට හෝ මතකයට වඩා වැඩි යමක් ඇතුළත් වේ, මන්ද, එය සැමවිටම ක්‍රියාවට යොමු කරයි (උත්පත්ති 8:1, 1 සාමුවෙල් 1:19, ගීතාවලිය 98:3, 105:42-44). ඒ හා සමානව, දෙවියන්වහන්සේගේ ආශ්චර්යයන් සහ විනිශ්චයන් සිහිපත් කිරීමට ජනතාව කැඳවනු ලැබුවහොත්, එයින් අදහස් වන්නේ මිනිසුන් දෙවියන් වහන්සේට ගෞරව කරන ආකාරයෙන් ජීවත් විය යුතු බවයි.

මෙම ගිවිසුමේ දී, ඊශ්‍රායෙල්ගේ මූලික කැඳවීම වන්නේ දෙවියන් වහන්සේගේ නීති පිළිපැදීමෙන් ගිවිසුමට විශ්වාසවන්තව සිටීමයි (ගීතාවලිය 78:5-7, 105:45). දෙවියන්වහන්සේගේ සෙනඟද වෙනත් ජාතීන්ට දෙවියන්වහන්සේ ගැන සාක්ෂි දැරීමට කැඳවනු ලබන්නේ ස්වාමින්වහන්සේ සියලු‍ ජාතීන් තම සෙනඟ වන ඊශ්‍රායෙල් හා එක් වනු දැකීමට ස්වාමීන් වහන්සේ කැමති නිසාය (ගීතාවලිය 105:1, 2). සර්වබලධාරී සහ දයාන්විත දෙවියන්වහන්සේගේ ආරක්‍ෂක ගිවිසුම තුළ ලෝකය මෙසේ සුරක්ෂිත වේ (ගීතාවලිය 89:28-34).

`පුරාණ ඊශ්‍රායෙල්වරුන්ට දුන් මෙම පොරොන්දු වර්තමානයෙහි සිටින අපට අදාල වන ආකාරය පිළිබඳව යේසුස්වහන්සේ තුළ දැකිය හැක්කේ කුමක්ද? (බලන්න ගලාති 3:26-29).`