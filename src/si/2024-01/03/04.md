---
title:  දෙවියන්වහන්සේ විනිශ්චයකරුය
date:   16/01/2024
---

`ගීතාවලිය 75 කියවන්න. දුෂ්ටයන්ගේ වහසි බස් කීම නිෂ්ඵල වන්නේ මන්ද?`

පරමාධිපති රජු ලෙස, ස්වාමින්වහන්සේ ද නීති සම්පාදකයෙක් (ගීතාවලිය 99:7) සහ විනිශ්චයකරුවෙක්ය (ගීතාවලිය 98:9, 97:2). දුෂ්ටයන් දෙවියන්වහන්සේ ලෝකය තුළ ස්ථාපිත කළ සාධාරණ නියෝගයට නිරන්තරයෙන් තර්ජනය කරයි, නමුත් ස්වාමින්වහන්සේ ලෝකය විනිශ්චය කර නපුරේ පාලනය එහි අවසානයට ගෙන එනු ඇත (ගීතාවලිය 75:8-10, 96:13).

ගීතාවලිය 75 හි, දුෂ්ටයන්ගේ ආපසු හැරවිය නොහැකි විනාශය, රූපමය නිදර්ශන කිහිපයකින් නිරූපණය කෙරේ. රතුපාට මිදි යුෂ සහිත කුසලානයක රූපය (ගීතාවලිය 75:8) දෙවියන්වහන්සේගේ කෝපයේ තීව්‍රතාවය ප්‍රකාශ කරයි (යෙරෙමියා 25:15, එළිදරව් 14:10). දුෂ්ටයන්ගේ අං කපා දැමීමෙන් ඔවුන්ගේ බලයේ සහ ආධිපත්‍යයේ අවසානය නිරූපණය වන අතර, ධර්මිෂ්ඨයන්ගේ අං උසස් කරනු ලැබේ (ගීතාවලිය 75:10). දෙවියන්වහන්සේ, උන්වහන්සේගේ විනිශ්චය සඳහා “නියම වේලාවක්”‍ (ගීතාවලිය 75:2) හෝ “නියම කළ වේලාව”‍ තෝරා ගනී. මෙම විධායක විනිශ්චය පැහැදිලිවම සිදුවන්නේ කාලයාගේ අවසානයේදීය (ගීතාවලිය 96:13, 1 කොරින්ති 15:23-26)’

සමිඳාණන්වහන්සේ එතුමන්ගේ විනිශ්චයේ කොටසක් ලෙස මිනිසුන්ගේ හදවත් පරීක්ෂා කරති. ගීතාවලිය 14:2 කියවන්න. එය උත්පත්ති 6:5, 8 සිහිගන්වයි. මෙම පාඨ දෙකෙන්ම පෙන්වන්නේ දෙවියන්වහන්සේගේ ලෝකය පිළිබඳ විනිශ්චය ක්‍රියාත්මක කිරීමට පෙර, දෙවියන්වහන්සේ විසින් මිනිසුන්ගේ ජීවිත පරීක්‍ෂා කිරීමෙන්, ගළවාගත හැකි අය සොයාගැනීමෙන් කටයුතු කරන බවයි. දෙවියන්වහන්සේ ධර්මිෂ්ඨයන් ආරක්ෂා කරන විට සහ දුෂ්ටයන්ගේ ඉරණම තීරණය කරන විට මෙම විනිශ්චය සමහර විට “සෝදිසි කිරීමේ විනිශ්චය”‍ ලෙස හැඳින්වේ.

එය ක්‍රියා කරන්නේ කෙසේද?

පළමුව, දෙවියන්වහන්සේ තම සෙනඟ දුෂ්ටයන්ගෙන් ගළවා ගනී (ගීතාවලිය 97:10, ගීතාවලිය 146:9) සහ නිහතමානී අයට ගැළවීමේ ඔටුනු පළඳවයි (ගීතාවලිය 149:4). දෙවනුව, පසුතැවිලි නොවන දුෂ්ටයන් සදහටම විනාශ වේ (ගීතාවලිය 97:3). සමහර ගීතිකා දිව්‍ය විනිශ්චයකරුට එරෙහිව මිනිස් ආයුධවල නිෂ්ඵල බව කාව්‍යමය වශයෙන් විස්තර කරයි (ගීතාවලිය 76:3-6). මිනිසුන්ගේ වැරදි ක්‍රියාවලට දඬුවම් කළත් ස්වාමින්වහන්සේ සමාව දෙන දෙවි කෙනෙක්ය (ගීතාවලිය 99:8). දුෂ්ටයන් පමණක් නොව, දෙවියන්වහන්සේගේ සෙනඟද, දෙවියන්වහන්සේට ගණන් දිය යුතු ය (ගීතාවලිය 50:4, 135:14).

දෙවියන්වහන්සේගේ විනිශ්චය දෙවියන්වහන්සේගේ සෙනඟගෙන් ආරම්භ වී මුළු පොළොවටම ව්‍යාප්ත වන බවට වෙනත් බයිබලානුකුල පාඨවල ප්‍රකාශ කරන ලද එම අදහසම ගීතාවලිය මගින් ප්‍රකාශ කරයි (ද්වි. 32:36, 1 පේතෘස් 4:17). ගීතිකාකරු ඔහුව විනිශ්චය කිරීමට දෙවියන්වහන්සේට මොරගසන නමුත්, ඔහුව ආරක්ෂා කිරීමට දෙවියන්වහන්සේගේ ධර්මිෂ්ඨකම මත රඳා සිටියි (ගීතාවලිය 7:8-11; 139:23, 24).

`දෙවියන්වහන්සේගේ විනිශ්චය අපේක්ෂාවෙන් සිටින අපට ප්‍රීතිමත් වන ලෙස ගීතිකා කරු ආරාධනා කරයි (ගීතාවලිය 67:4, 96:10-13, 98:4-9). යේසුස්වහන්සේගේ රුධිරයෙන් ආවරණය කළා වූ අයට විනිශ්චය, සුභ ආරංචියක් වන්නේ කෙසේද?`