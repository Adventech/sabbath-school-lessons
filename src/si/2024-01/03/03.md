---
title:  සමිඳාණන්වහන්සේ පාලනය කරන සේක
date:   15/01/2024
---

ස්වාමීන්වහන්සේට, මැවුම්කරු ලෙස නාමය පටබැඳී ඇති අතර, ස්වෛරී පාලකයා යන නාමය ද, කිසිසේත් වෙනස් කළ නොහැකි අන්දමට උන්වහන්සේගේ නාමයට බැඳී ඇත. ගීතාවලිය 93:1, 96:10, 97:1, සහ ගීතාවලිය 99:1 හි “ස්වාමීන්වහන්සේ රජකම් කරන සේක” යන ප්‍රකාශය ගාම්භීර ලෙස ප්‍රකාශ කර ඇතත්, එහි දෝංකාරය ගීතාවලිය පොත පුරා ඇසේ.

සමිඳාණන්වහන්සේ ගෞරවය, තේජස සහ ශක්තියෙන් සැරසී ඇත (ගීතාවලිය 93:1, 104:1). උන්වහන්සේ වලාකුළුවලින් සහ අන්ධකාරයෙන් වටවී ඇත (ගීතාවලිය 97:2) නමුත් “වස්ත්‍රයකින් මෙන් ආලෝකයෙන්” උන්වහන්සේව ආවරණය කරයි (ගීතාවලිය 104:2). මෙම රූපක රජුගේ බලය සහ තේජස උසස් කරන අතර මනුෂ්‍ය අවබෝධයෙන් ඔබ්බට ගිය දෙවියන්වහන්සේගේ අද්විතීය ශ්‍රේෂ්ඨත්වය ප්‍රකාශ කිරීමට ප්‍රවේශමෙන් තෝරාගෙන ඇත.

`ගීතාවලිය 97 කියවන්න. ස්වාමින්වහන්සේගේ පාලනයේ ලක්ෂණය කුමක්ද? (ගීතාවලිය 97:2, 10). උන්වහන්සේගේ පාලන පරාසය කුමක්ද? (ගීතා. 97:1, 5, 9).`

ස්වාමින්වහන්සේගේ පාලනය උන්වහන්සේගේ මැවීමේ ක්‍රියාවන් (ගීතාවලිය 96:5), ගැළවීම (ගීතාවලිය 98:2) සහ විනිශ්චය (ගීතාවලිය 96:10) තුළින් පෙන්නුම් කෙරේ. සමිඳාණන්වහන්සේ මුළු ලෝකයේම තම රජකම පිහිටුවන සේක (ගීතාවලිය 47:6-9). දෙවියන්වහන්සේගේ රාජ්‍යය සදාකාලික රාජ්‍යයකි, අසමසම බලයෙන් හා තේජසින් (ගීතාවලිය 45:6; 93:1, 2; 103:19). සමිඳාණන්වහන්සේගේ පාලනය දයාව, යුක්තිය සහ ධර්මිෂ්ඨකම මත ස්ථාපිත කර ඇති අතර, එය මැවූ ලෝකයට පිළිවෙල සහ ස්ථාවරත්වය ගෙන එයි. (ගීතාවලිය 98:3, 99:4). දෙවියන්වහන්සේගේ පාලනය දෙවියන්වහන්සේගේ ප්‍රශංසාව තුළ ස්වර්ගීය හා භූමික නමස්කාරකයන් යන දෙකම එක්සත් කරයි. (ගීතාවලිය 103:20-22, 148). බොහෝ ගීතිකා දෙවියන්වහන්සේගේ ස්වෛරී පාලනය පිළිගන්නා සියලු‍ මනුෂ්‍ය වර්ගයා ගැන සිතයි (ගීතාවලිය 96:10, 97:1, 99:1, 145:11-13).

නමුත් අඩුම තරමින් දැන්වත්, සියලු‍ම මිනිසුන් හෝ භූමික පාලකයන් එසේ කරන්නේ නැත. සමිඳාණන්වහන්සේ ප්‍රතික්ෂේප කරන, සමච්චල් කරන සහ උන්වහන්සේගේ සෙනඟට පීඩා කරන දුෂ්ටයන් විසින් සමිඳාණන්වහන්සේගේ පාලනය නිරතුරුවම ප්‍රතික්ෂේප කරනු ලැබේ (ගීතාවලිය 14:1, 74:3-22). සමහර දුෂ්ට මිනිසුන්ගේ සමෘද්ධියෙන් අභියෝගයට ලක් වූවත්, දෙවියන්වහන්සේගේ ඉවසීමෙන් කරදරයට පත් වූවත්, ගීතිකාකරු දෙවියන්වහන්සේගේ පරමාධිපත්‍ය පාලනය කෙරෙහි විශ්වාසය තබන අතර, දෙවියන්වහන්සේගේ ධර්මිෂ්ඨ විනිශ්චයන් පිළිබඳ සහතිකය තුළ සමෘද්ධිමත් වේ (ගීතාවලිය 68:21, 73:17-20). ඇදහිල්ලෙන් දෙවියන්වහන්සේගේ සෙනඟ ක්‍රිස්තුස්වහන්සේගේ මිදීමේ දේවසේවය තුළින් දෙවියන්වහන්සේගේ රාජ්‍යයේ සමාරම්භය ගැන ප්‍රීති වන අතර ක්‍රිස්තුස්වහන්සේගේ දෙවන පැමිණීමේදී රාජ්‍යයේ සම්පූර්ණත්වය සඳහා බලා සිටිති (මතෙව් 12:26-28, 1 කොරින්ති 15:20-28).

`“යෙහෝවාට ප්‍රේම කරන ඔබ නපුරට ද්වේෂ කරන්න!” (ගීතාවලිය 97:10). දෙවියන්වහන්සේ කෙරෙහි ඇති අපගේ ප්‍රේමය නපුරට ද්වේෂ කිරීමට හේතු විය යුත්තේ මන්ද? මෙම සංකල්ප දෙක සම්බන්ධ වන්නේ කෙසේද?`