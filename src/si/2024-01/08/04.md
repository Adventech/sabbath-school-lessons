---
title:  ස්වාමින්වහන්සේගේ පරීක්ෂණය
date:   20/02/2024
---

`කියවන්න: ගීතාවලිය 81:7, 8; ගීතාවලිය 95:7-11; සහ ගීතාවලිය 105:17-22. මෙම පාඨවල දිව්‍යමය පරීක්ෂාවට ඇතුළත් වන්නේ කුමක්ද?`

මෙරිබා (Meribah) යනු ඊශ්‍රායෙල් විසින් දෙවියන්වහන්සේගේ විශ්වාසවන්තකම සහ ඔවුන්ගේ අවශ්‍යතා සපුරාලීමට ඇති බලය අභියෝගයට ලක් කරමින් උන්වහන්සේව පරීක්ෂා කළ ස්ථානයයි (නික්මයාම. 17:1-7; ගීතාවලිය 95:8, 9). ගීතාවලිය 81 කුතුහලය දනවන පෙරළියක් සිදු කරන අතර, දෙවියන්වහන්සේ ඊශ්‍රායෙලය පරීක්ෂා කළ කාලය ලෙස එම සිදුවීමම අර්ථකථනය කරයි (ගීතාවලිය 81:7). තවද, ඔවුන්ගේ අකීකරුකම සහ විශ්වාසය නොමැතිකම හේතුවෙන් (ගීතාවලිය 81:11), මනුෂ්‍යයෝ දෙවියන්වහන්සේගේ පරීක්ෂණයෙන් අසමත් වූහ.

මෙරිබා (Meribah) පිළිබඳ සඳහන ද්විත්ව පණිවිඩයක් ලබා දෙයි. පළමුව, දෙවියන්වහන්සේගේ සෙනඟ පසුගිය පරම්පරාවල වැරදි නැවත නොකළ යුතුයි. ඒ වෙනුවට, ඔවුන් දෙවියන්වහන්සේව විශ්වාස කර උන්වහන්සේගේ මාර්ගයේ ගමන් කළ යුතුය (ගීතාවලිය 81:13). දෙවනුව, මනුෂ්‍යයන් පරීක්ෂණයෙන් අසමත් වුවද, ඔවුන් කරදරයක සිටින විට දෙවියන්වහන්සේ ඔවුන්ව ගළවා ගැනීමට පැමිණි සේක (ගීතාවලිය 81:7). අතීතයේ දෙවියන් වහන්සේගේ ගැළවීමේ කරුණාව, නව පරම්පරාවන්ට දෙවියන්වහන්සේගේ කරුණාව පිළිබඳ සහතිකයක් ලබා දෙයි.

ගීතාවලිය 105 පෙන්නුම් කරන්නේ, දෙවියන්වහන්සේගේ අනාවැකිය කෙරෙහි යෝසෙප්ගේ විශ්වාසය පරීක්ෂා කිරීමේ උන්වහන්සේගේ මාධ්‍යයක් වූයේ පරීක්ෂාවන් බවයි (උත්පත්ති 37:5-10, ගීතාවලිය 105:19). හෙබ්‍රෙව් tsarap, “පරීක්ෂා කරන ලද”, 19 පදයේ “පවිත්‍ර කිරීම”, “පිරිපහදු කිරීම” හෝ “පවිත්‍ර කිරීම” යන හැඟීම ගෙන එයි. මේ අනුව, දෙවියන්වහන්සේ යෝසෙප්ගේ ඇදහිල්ල පරීක්ෂා කිරීමේ ඉලක්කය වූයේ දෙවියන්වහන්සේගේ පොරොන්දුව පිළිබඳ යම් සැකයක් ඉවත් කිරීම සහ දෙවියන්වහන්සේගේ මඟ පෙන්වීම කෙරෙහි යෝසෙප්ගේ විශ්වාසය ශක්තිමත් කිරීමයි.

දිව්‍ය විනයෙහි පරමාර්ථය වන්නේ යෝසෙප්ගේ ආදර්ශයේ පෙන්වා ඇති පරිදි දෙවියන්වහන්සේගේ දරුවන් ශක්තිමත් කිරීම සහ පොරොන්දුව ඉටු කිරීම සඳහා ඔවුන් සූදානම් කිරීමයි (ගීතාවලිය 105:20-22).

එසේ වුවද, දෙවියන්වහන්සේගේ අවවාද ප්‍රතික්ෂේප කිරීමෙන් පුද්ගලයෙකුගේ මුරණ්ඩුකම සහ සිත දැඩි වීම සිදුවේ.

“දෙවියන්වහන්සේ තම පනත්වලට කඩිනම් සහ නොපැකිළෙන කීකරුකම ඉල්ලා සිටිනසේක. නමුත් සාතන්ගේ රැවටිලි නිසා මිනිසුන් නිදාගෙන හෝ අඩපණ වී සිටිති, ඔහු නිදහසට කරුණු සහ උප්පරවැට්ටි යෝජනා කර, උයනේදී ‘ඔබ නියත වශයෙන්ම මිය නොයනු ඇත‘ කියා ඒවට පැවසූ පරිදි, ඔවුන්ගේ දඩබ්බරකම් ජය ගැනීමට සලස්වයි. අකීකරුකම, වැරදිකරුගේ සිත සහ හෘදය සාක්ෂිය දැඩි කරනවා පමණක් නොව, අනිත් අයගේ ද ඇදහිල්ල දූෂණය කිරීමට බොහෝවිට ඉඩ ඇත. මුලදී ඔවුන්ට ඉතා වැරදි ලෙස පෙනුන දේ, ක්‍රම ක්‍රමයෙන් ඔවුන් ඉදිරියේ නොපෙනී යනු ඇත, අවසානයේදී එය ඇත්තෙන්ම පාපයක්ද යන්න ගැන ඔවුන් ප්‍රශ්න කරන අතර නොදැනුවත්වම එම වරදටම වැටෙති.”-Ellen G. White, Testimonies for the Church, vol. 4, p. 146.

`පාපය, හදවත දැඩි කරන ආකාරය ගැන ඔබේම අත්දැකීම කුමක්ද? එම සිතුවිල්ල අපට කීකරු වීමට බලය සොයාගත හැකි කුරුසිය වෙත අපව ගෙන යා යුත්තේ ඇයි?`