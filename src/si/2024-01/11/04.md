---
title:  සියොන්“සියලු ජාතීන්ගේ නිවහන
date:   12/03/2024
---

`ගීතාවලිය 87:1, 2 කියවන්න. සියොන් මෙතරම් ගෞරවනීය ස්ථානයක් වන්නේ කුමන හේතුවක් නිසාද?`

ගීතාවලිය 87 යනු දෙවියන්වහන්සේගේ විශේෂයෙන් තෝරාගත් සහ ආදරණීය නගරය ලෙස සියොන් සමරන ගීතිකාවකි. දෙවියන්වහන්සේගේ මාළිගාවේ අත්තිවාරම සියොන් කන්ද මත වේ (ගීතාවලිය 2:6, 15:1). කාලය අවසානයේදී, සියොන් සියලු කඳු මුදුන්වලට ඉහළින් නැඟී සිටින අතර, මුළු ලෝකය කෙරෙහි ස්වාමින්වහන්සේගේ ස්වෛරී ආධිපත්‍යය සනිටුහන් කරයි (ගීතාවලිය 99:2, යෙසායා 2:2, මීකා. 4:1). ගීතාවලිය 87 සියොන් “කඳු” ලෙස සඳහන් කරන්නේ එහි තේජස ඉස්මතු කිරීමටයි (ගීතාවලිය 133:3). දෙවියන් වහන්සේ “යාකොබ්ගේ සියලු වාසස්ථානවලට වඩා” සියොන් දොරටුවලට ප්‍රේම කරනසේක (ගීතාවලිය 87:2), අතීතයේ දෙවියන්වහන්සේගේ සෙනඟගේ විශේෂ රැස්වීම් ස්ථාන වූ ඊශ්‍රායෙලයේ අනෙකුත් සියලුම ස්ථාන වලට වඩා එනම් ෂිලෝ සහ බෙතෙල් යන නගරවලට වඩා, සියොන් උසස් බව ප්‍රකාශ කරයි. මේ අනුව, දෙවියන්වහන්සේට සැබෑ නමස්කාරය උන්වහන්සේ තෝරාගත් ස්ථානයේ සහ උන්වහන්සේ නියම කළ ආකාරයෙන් විය යුතු බව ගීතාවලිය තහවුරු කරයි.

`ගීතාවලිය 87:3-7 කියවන්න. සියොන් ගැන කතා කරන තේජාන්විත දේවල් මොනවාද?`

සියොන්හි මහිමය සියලු ජාතීන් දෙවියන්වහන්සේ වෙතට ගෙන එන්නේය, එබැවින් දෙවියන්වහන්සේගේ රාජ්‍යයේ මායිම් මුළු ලෝකයම ඇතුළත් කිරීමට පුළුල් වේ. සමිඳාණන්වහන්සේ තම ගැළවුම්කාරයා ලෙස පිළිගන්නා සියලු ජනයාගේ ආත්මික උපන් ස්ථානය ලෙස සියොන් නිරූපණය කළත්, දෙවියන් වහන්සේ අනෙකුත් ජාතීන් දෙවන මට්ටමේ පුරවැසියන් ලෙස නොසලකන බව සලකන්න.

පුද්ගලයන් ලියාපදිංචි කිරීම ඔවුන්ගේ උපන් ස්ථානය අනුව සිදු කරන ලදී (නෙහෙමියා 7:5, ලූක් 2:1-3). තුන් වරක් ගීතාවලිය පවසන්නේ ජාතීන් සියොන්හි උපත ලබන බවයි, එනම් ස්වාමින්වහන්සේ ඔවුන්ට නව අනන්‍යතාවයක් ලබා දෙන අතර නීත්‍යානුකූලව සියොන්හි උපන් දරුවන්ගේ සියලු වරප්‍රසාද ඔවුන්ට ලබා දෙන බවයි (ගීතාවලිය 87:4-6).

ගීතාවලිය 87 පෙන්වා දෙන්නේ යුදෙව්වන් සහ අන්‍යජාතීන්ගේ ගැළවීම සහ ක්‍රිස්තුස්වහන්සේගේ මිදීමේ දේවසේවය තුළින් ඔවුන් එක සභාවක එක්සත් වන බවයි (රෝම 3:22; රෝම 10:12; ගලාති 3:28, 29; කොලොස්සි 3:11). සියොන්හි සමෘද්ධිය පිළිබඳ ගීතිකාවේ නිරූපනය, දේවරාජ්‍යය මුළු පොළොවම වසා ගන්න දැවැන්ත කන්දක් බවට පත්වීම පිළිබඳ දානියෙල්ගේ දර්ශනය (දානියෙල් 2:34, 35, 44, 45) සහ දේවරාජ්‍යය විශාල ලෙස වර්ධනය වීම පිළිබඳ අහසේ කුරුල්ලන්ට ලැගිය හැකි ගසක් පිළිබඳව යේසුස්වහන්සේගේ උපමාව සිහිගන්වයි. (මතෙව් 13:32).

`සෑම ජාතියකටම ශුභාරංචිය දේශනා කිරීම සඳහා වූ සභාවේ ශ්‍රේෂ්ඨ ආඥාව තුළ, සියලු මිනිසුන් ඇතුලත් කරගැනීමට සියොන්ගේ සූදානම යන කරුණු ඉටු වන්නේ කෙසේද (මතෙව් 28:18-20)? මෙම අදහස දේවදූතයන් තිදෙනාගේ පණිවිඩ දේශනා කිරීමට අපගේ කැඳවීම සමඟ ගැලපෙන්නේ කෙසේද?`