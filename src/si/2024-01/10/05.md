---
title:  ස්වාමීන්ගේ මිදි වැල පිළිබඳ උපමාව
date:   06/03/2024
---

`ගීතාවලිය 80 කියවන්න. මෙම ගීතිකාවේ දෙවියන්වහන්සේගේ සෙනඟ නිරූපනය කරන්නේ කෙසේද? ඔවුන් අයැද සිටින්නේ කුමන උතුම් බලාපොරොත්තුවක්ද?`

ඊශ්‍රායෙලය නිරූපණය කරනු ලබන්නේ දෙවියන්වහන්සේ විසින් පීඩාකාරී දේශය වන ඊජිප්තුවෙන් උදුරා දමා යස ඉසුරින් පිරී ගිය දේශයකට ගෙනගිය මිදි වත්තකට හා සමාන කොටය. මිදි වත්තක රූපය, දෙවියන්වහන්සේ විසින් ඊශ්‍රායෙලය තෝරා ගැනීම සහ උන්වහන්සේගේ ආරක්ෂාව පිළිබඳ ප්‍රකාශ කරයි (උත්පත්ති 49:11, 12, 22; සහ ද්විතීය 7:7-11 ද කියවන්න).

කෙසේ වෙතත්, ගීතාවලිය 80 හි, දෙවියන්වහන්සේගේ මිදි වත්ත උන්වහන්සේගේ උදහසට යටත් වේ (ගීතාවලිය 80:12). මිදි වැල නරක අතට හැරී ඇති නිසා අනාගතවක්තෘවරුන් මිදි වත්ත විනාශ කිරීම දෙවියන් වහන්සේගේ විනිශ්චයේ ලකුණක් ලෙස නිවේදනය කරති (යෙසායා 5:1-7, යෙරෙමියා 2:21).

කෙසේවෙතත්, 80වන ගීතිකාව දිව්‍ය විනිශ්චය සඳහා හේතු ගැන මෙනෙහි නොකරයි. දෙවියන්වහන්සේගේ කරුණාවේ ගැඹුර සැලකිල්ලට ගෙන, ගීතිකාකරු ව්‍යාකූලත්වයට පත් වන්නේ දෙවියන්වහන්සේට තම සෙනඟගෙන් මෙතරම් දිගු කාලයක් ඈත්වී සිටිය හැක්කේ කෙසේද කියාය. එක් අතකින් දෙවියන්වහන්සේගේ උදහස සහ විනිශ්චය අතර ආතතියද, අනෙක් පැත්තෙන් දෙවියන්වහන්සේගේ කරුණාව සහ සමාව දීමද ගැන සිතන විට, අවසානයේදී දිව්‍ය උදහස ජයගෙන මිනිසුන් සම්පූර්ණයෙන්ම විනාශ කරනු ඇතැයි ගීතිකාකරු බියට පත් කරයි (ගීතාවලිය 80:16).

`ගණන් කතාව 6:22-27 කියවන්න. 80වන ගීතිකාවේ මෙම ආශීර්වාදය භාවිතා කරන්නේ කෙසේද?`

ගීතිකාවේ වාක්‍ය ඛණ්ඩය (ගීතිකාවේ නැවත නැවත ගායනා කරන කොටස) දෙවියන්වහන්සේගේ සෙනඟට සදාකාලික ආශීර්වාද ලබා දෙන බවට ආරොන්ගේ පොරොන්දුව උද්දීපනය කරන අතර (ගණන්. 6:22−27) සහ දෙවියන්වහන්සේගේ කරුණාව, මිනිසුන්ගේ දුක්ඛිත තත්ත්වයන් ඇතිවීමට ඇති හේතු අභිබවා ජයග්‍රහණය කරනු ඇතැයි යන බලාපොරොත්තුව උද්දීපනය කරයි: “දෙවියන්වහන්ස, අප නැවත හැරෙවුව මැනව. ඔබගේ මුහුණ බැබළෙවුව මැනව. එවිට අපි ගැළවෙන්නෙමුව” (ගීතාවලිය 80:3; 80:7, 19 ද බලන්න).

මෙහි “ප්‍රතිෂ්ඨාපනය” සඳහා වන හෙබ්‍රෙව් වචනයෙහි මූලාශ්‍ර වන්නේ “ආපසු” යන්න යන අරුත ඇති පොදු වචනයකින් වන අතර එය බයිබලයේ නැවත නැවතත් භාවිතා කර ඇත්තේ ඉබාගාතේ ගිය තම සෙනඟට තමන් වෙත ආපසු එන ලෙස කැඳවීමත් සමඟය. එය පසුතැවිලි වීම, පාපයෙන් ඈත් වී නැවත දෙවියන්වහන්සේ වෙතට හැරීම යන අදහසට සමීපව බැඳී ඇත. “මා සමිඳාණන්වහන්සේ බව දැනගන්න පිණිස ඔවුන්ගේ සිත් පහදන්නෙමි. එවිට ඔවුන් මුළු සිතින්ම මා වෙත හැරෙන බැවින්, ඔව්හු මාගේ සෙනග වන්නෝය. මම ඔවුන්ගේ සමිඳාණන්වහන්සේ වන්නෙමි.” (යෙරෙමියා 24:7).

`දෙවියන්වහන්සේ වෙත නැවත පැමිණීමක් ලෙස ඔබ පසුතැවිලිවීම අත්විඳ ඇත්තේ කෙසේද?`