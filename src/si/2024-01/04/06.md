---
title:  දෙවියන්වහන්සේගේ ශුද්ධස්ථානයෙන් උපකාර
date:   25/01/2024
---

`කියවන්න: ගීතාවලිය 3:4; 14:7; 20:1-3; 27:5; 36:8; 61:4; සහ ගීතාවලිය 68:5, 35. මෙම පාඨවල සඳහන් වන ආකාරයට උපකාර ලැබෙන්නේ කොහෙන්ද?`

අධ්‍යාත්මික හා භෞතික රැකවරණය සහ උපකාරය යන සැලසුම දේව මණ්ඩපයේ සම්බන්ධය තුළ විශේෂයෙන් දිස්වේ. ශුද්ධස්ථානය; උපකාරය, ආරක්ෂාව සහ ගැළවීමේ ස්ථානයකි. දේව මණ්ඩපය කරදරයට පත් වූවන්ට සෙවණක් සපයයි. දෙවියන්වහන්සේ අනාථයන් සහ වැන්දඹුවන් ආරක්ෂා කරන අතර උන්වහන්සේගේ ශුද්ධස්ථානයේ සිට උන්වහන්සේගේ සෙනඟට ශක්තිය ලබා දෙයි. “අලංකාරයේ සම්පූර්ණත්වය වූ සියොන් සිට දෙවියන් වහන්සේ බැබළුෑසේක.”‍ (ගීතාවලිය 50:2), දෙවියන්වහන්සේගේ ධර්මිෂ්ඨ විනිශ්චයන් ප්‍රකාශ කරනු ලබන අතර, සමිඳාණන්වහන්සේගේ ආශීර්වාදය ඉදිරියට යයි (ගීතාවලිය 84:4, 128:5, 134:3).

දෙවියන්වහන්සේ පුද්ගලිකව, ශුද්ධස්ථානයේ වාසය කරන බැවින් ශුද්ධස්ථානයේ රැකවරණය ලෝකයේ වෙනත් ඕනෑම ස්ථානයක සපයන ආරක්ෂාව අභිබවා යයි. දේවමාළිගාව ස්ථිර ගොඩනැඟිල්ලක් ලෙස පමණක් නොව, දෙවියන්වහන්සේගේ වැඩ සිටීම ආරක්ෂාව සපයයි. එලෙසම, සමිඳාණන්වහන්සේ වැඩ සිටින කන්ද වන බැවින්, සියොන් කන්ද සාමාන්‍ය කන්දක් වුවද අනෙකුත් කඳු අභිබවා යයි (ගීතාවලිය 68:15, 16; යෙසායයා 2:2).

“මක්නිසාද අපට සිටින්නේ අපගේ දුර්වලකම්වලදී අපේ දුක නොදැනෙන උත්තම පූජකයෙක් නොව, පව්කිරීමක් නැතුව සියලු ආකාරයෙන්ම අප වාගේ පරීක්ෂා කරනු ලැබූ උත්තම පූජකයෙක්ය. එබැවින් අපට දයාව ලැබෙන පිණිසද අපේ ඕනෑකම්වලදී අපට උපකාරයට අනුග්‍රහය සම්බවන පිණිසද නිසැකකමින් කරුණාවේ සිංහාසනයට ළඟාවෙමු. (හෙබ්‍රෙ. 4:15, 16).

`ශුද්ධස්ථානය ගැන ගීතිකාකරු පවසන දෙයට මෙම පද සමාන්තර වන්නේ කුමන ආකාරවලින්ද?`

දෙවියන්වහන්සේගේ ශුද්ධස්ථානයේ පරිශුද්ධභාවය සියලු‍ මිනිසුන් පව්කාරයන් බව සහ දෙවියන්වහන්සේගේ අනුග්‍රහයට සම්පූර්ණයෙන්ම නුසුදුසු බව පිළිගැනීමට ගීතිකාකරු කඩිනම් කරන අතර, ගැළවීම පදනම් වන්නේ දෙවියන්වහන්සේගේ විශ්වාසවන්තකම සහ කරුණාව මත පමණක් බව ඔහු ප්‍රකාශ කරයි (ගීතාවලිය 143:2, 9-12). අප තුළ ඇති කිසිවක් දෙවියන්වහන්සේ ඉදිරියෙහි අපට කිසිදු සුදුසුකමක් ලබා දෙන්නේ නැත. මිනිසුන් පසුතැවිලි වීම සහ දෙවියන්වහන්සේගේ කරුණාව සහ සමාව පිළිගැනීම තුළින් දෙවියන් වහන්සේ සමඟ නිවැරදි සම්බන්ධතාවයක සිටින විට පමණක් ඔවුන්ට ගැළවීම පිළිබඳ දෙවියන්වහන්සේගේ සහතිකය ඉල්ලා සිටිය හැකිය. ශුද්ධස්ථානයේ සේවය නියෝජනය කළේ යේසුස්වහන්සේ තුළ සොයාගත් ගැළවීමයි.