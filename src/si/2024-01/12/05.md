---
title:  ජාතීන් අතරේ උන්වහන්සේගේ මහිමය ප්‍රකාශ කරන්න
date:   20/03/2024
---

`ගීතාවලිය 96 කියවන්න. මෙම ගීතිකාවේ සඳහන් වන නමස්කාරයේ විවිධ අංග මොනවාද?`

සමිඳාණන්වහන්සේට ගායනා කිරීම (ගීතාවලිය 96:1, 2), උන්වහන්සේගේ නාමයට ප්‍රශංසා කිරීම (ගීතාවලිය 96:2), උන්වහන්සේගේ යහපත්කම සහ ශ්‍රේෂ්ඨත්වය ප්‍රකාශ කිරීම (ගීතාවලිය 96:3, 4) සහ උන්වහන්සේගේ දේවමාළිගාවට තෑගි ගෙන ඒම (ගීතාවලිය 96:8) නමස්කාරයට ඇතුළත් වූ කරුණු වේ. නමස්කාරයේ මෙම හුරුපුරුදු ගතිලක්ෂණ වලට අමතරව, 96 වන ගීතාවලිය, නමස්කාරයේ එතරම් පැහැදිලි නොවන අංගයක් ඉස්මතු කරයි - ස්වාමින්වහන්සේගේ රාජ්‍යය අනෙකුත් ජනයාට ප්‍රකාශ කිරීමේ එවැන්ජලිස්ත මානය එයයි (ගීතාවලිය 96:2, 3, 10).

එහෙත්, ගායනා කිරීම, ප්‍රශංසා කිරීම, තෑගි ගෙන ඒම සහ ශුභාරංචිය ප්‍රකාශ කිරීම වෙනම ක්‍රියාවන් නොව නමස්කාරයේ විවිධ ප්‍රකාශනයන් වේ. සියලු ජාතීන්ට දෙවියන්වහන්සේගේ ගැළවීම ප්‍රකාශ කිරීම, ප්‍රශංසාවට හා නමස්කාරයට අන්තර්ගතයක් ලබා දෙයි. නමස්කාරය සඳහා හේතු වෙනත් ජාතීන්ට ප්‍රකාශ කරන ලද පණිවිඩය සමඟ සමපාත වන ආකාරය බලන්න: “මක්නිසාද ස්වාමින්වහන්සේ ශ්‍රේෂ්ඨය” (ගීතාවලිය 96:4), “මනුෂ්‍ය වර්ගයන්ගේ සියලු‍ දෙවිවරු පිළිම පමණක්ය. නුමුත් ස්වාමීන්වහන්සේ ආකාශ මණ්ඩලය සෑදූසේක.” (ගීතාවලිය 96:5), “‘ස්වාමීන්වහන්සේ රජකම්කරනවා‘. (ගීතාවලිය 96:10), සහ “මක්නිසාද ස්වාමින්වහන්සේ පොළොව විනිශ්චය කිරීමට එනසේක” (ගීතාවලිය 96:13). මේ අනුව, එවැන්ජලිස්ත මෙහෙයේ ඉලක්කය වන්නේ දෙවියන්වහන්සේගේ සෙනඟ සමඟ අනෙකුත් ජනයා එක්සත් කිරීම සහ අවසානයේ මුළු මැවිල්ලම ස්වාමින්වහන්සේට නමස්කාර කිරීම වේ (ගීතාවලිය 96:11-13).

නමස්කාරය පැන නගින්නේ ස්වාමින්වහන්සේ කවුද, එනම් මැවුම්කරු, රජු සහ විනිශ්චයකරු කවුද යන්න ඇතුළාන්තයෙන් පිළිගැනීමෙනි (ගීතාවලිය 96:5, 10, 13). නමස්කාරයට දෙවියන්වහන්සේගේ අතීත ක්‍රියා (මැවීම) සිහිකිරීම, උන්වහන්සේගේ වර්තමාන අරුමපුදුම දේ (දෙවියන්වහන්සේගේ ලෝකය සහ උන්වහන්සේගේ වර්තමාන පාලනය) සැමරීම සහ උන්වහන්සේගේ අනාගත ක්‍රියාවන් (අවසාන කාල විනිශ්චය සහ නව අහසේ හා පොළොවක නව ජීවිතයක්) අපේක්ෂා කිරීම ඇතුළත් වේ.

ගීතාවලියේ විනිශ්චය යන්නෙන් අදහස් කරන්නේ වර්තමානයේ අයුක්තියෙන් හා දුක් වේදනාවලින් බර වූ ලෝකයක සාමය, යුක්තිය සහ යහපැවැත්ම යන දිව්‍ය පනත් ප්‍රතිෂ්ඨාපනය කිරීමයි. එබැවින්, මුළු පොළොවම දෙවියන්වහන්සේගේ විනිශ්චයන් අපේක්ෂාවෙන් ප්‍රීති වේ (ගීතාවලිය 96:10-13, 98:4-9). සමිඳාණන්වහන්සේ ධර්මිෂ්ඨ විනිශ්චයකරුවෙකු වීම, ශුද්ධකමෙන් උන්වහන්සේට නමස්කාර කිරීමට සහ “වෙවුලන්න”ට පොලඹවිය යුතු අතර, ඊට අමතරව, මිනිසුන් නමස්කාරය හෑල්ලුවට නොගන්නා ලෙස ඔවුන්ට අවවාද කළ යුතුය (ගීතාවලිය 96:9). නමස්කාරයට ඉමහත් ප්‍රීතිය සහ විශ්වාසය (ගීතාවලිය 96:1, 2, 11−13) සහ ශුද්ධ වූ ගරු බිය සහ භීතිය යන දෙකම ඇතුළත් වේ (ගීතාවලිය 96:4, 9).

මැවුම්කරුට සහ විනිශ්චයකරුට නමස්කාර කිරීම සඳහා ගීතාවලිය 96 හි විශ්වීය ආයාචනය ලෝකයට දෙවියන්වහන්සේගේ අවසාන ශුභාරංචිය ප්‍රකාශ කිරීම, එළිදරව් 14:6-12 හි දේවදූතයන් තිදෙනාගේ පණිවිඩවලින් පිළිබිඹු වේ. බොහෝ ආකාරවලින් මෙම ගීතිකාව මෙම අවසාන කාලයේ පණිවිඩය ඇතුළත් කර ඇති බව පෙනේ: මැවීම, ගැළවීම (“සදාකාලික ශුභාරංචිය”), නමස්කාරය සහ විනිශ්චය යන සියල්ල එහි ඇත.

`මෙම ගීතිකාව දේවදූතයන් තිදෙනාගේ පණිවිඩ සමඟ සසඳන්න (එළිදරව්ව 14:6-12). අප ලෝකයට ප්‍රකාශ කිරීමට නියමිත මෙම අවසාන කාලීන පණිවිඩය හා සමාන මූලික සත්‍යයන් එමගින් උගන්වන්නේ කුමන ආකාරවලින්ද?`