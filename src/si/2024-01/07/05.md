---
title:  මහානුභාවසම්පන්න හා කරුණාවන්ත දෙවියන්වහන්සේට ප්‍රශංසා කරන්න
date:   14/02/2024
---

`කියවන්න: ගීතාවලිය 113 සහ 123. මෙම ගීතාවලිය තුළින් දෙවියන්වහන්සේගේ චරිතයේ එකිනෙකට වෙනස් වූ කුමන පැතිකඩ දෙකක් නිරූපණය කර ඇත් ද?`

ගීතාවලිය 113 සහ 123 සමිඳාණන්වහන්සේගේ මහානුභාවසම්පන්න භාවය සහ දයාව යන දෙකම වර්ණනා කරයි. සමිඳාණන්වහන්සේගේ ශ්‍රේෂ්ඨත්වය උන්වහන්සේගේ නාමයේ ශ්‍රේෂ්ඨත්වය සහ උන්වහන්සේගේ සිංහාසනයේ උත්කෘෂ්ට ස්ථානය තුළ එළිදරව් වේ, එය සියලු ජාතීන්ට ඉහළින් සහ අහසට ඉහළින් ස්ථාපිතව ඇත (ගීතාවලිය 113:4, 5; 123:1). “අපගේ දෙවි සමිඳාණන්වහන්සේට සමාන කවුද” (ගීතාවලිය 113:5) යනු ඊශ්‍රායෙල්හි දෙවියන්වහන්සේට අභියෝග කිරීමට ලෝකය තුළ හෝ ඉන් පිටත කිසිදු බලයකට නොහැකි බව පෙන්නුම් කරන ඇදහිල්ලේ ප්‍රකාශයකි.

සමිඳාණන්වහන්සේ වාසය කරන ළංවිය නොහැකි උස, පෙන්නුම් කරනු ලබන්නේ, ස්වාමින්වහන්සේ “තමන්ටම නිහතමානී වීමට” හෝ “අහස සහ පොළොව දෙස බැලීමට නැමී” යන නිදර්ශනය තුළින්ය (ගීතාවලිය 113:6 බලන්න; අවධාරණය සපයා ඇත). දෙවියන්වහන්සේ ඉහළ ස්ථානයක සිටීම නිසා පහතින් සිදුවන දේ දැකීම උන්වහන්සේට බාධාවක් නොවේ. සමිඳාණන් වහන්සේගේ දයාව ප්‍රකාශ වන්නේ ලෝකය සමඟ සම්බන්ධ වීමට සහ අගහිඟකම් ඇත්තවුන් සහ දුප්පතුන් ඔවුන්ගේ කරදරවලින් ගළවා ගැනීමට උන්වහන්සේගේ කරුණාවන්ත සූදානම තුළ ය. උන්වහන්සේගේ වාසස්ථානය ඈත අහසේ වුවද උන්වහන්සේගේ ත්‍යාගශීලී හස්තය පැහැදිලිවම උන්වහන්සේගේ සේවකයන්ගෙන් සැඟවී නැත.

දෙවියන්වහන්සේගේ පුදුමාකාර උත්තරීතර බව සම්පූර්ණයෙන් අවබෝධ කරගත නොහැකි වූවත්, දෙවියන්වහන්සේගේ දයාවේ සහ කරුණාවේ ක්‍රියාවලින් උන්වහන්සේගේ ශ්‍රේෂ්ඨත්වය සහ සැලකිල්ල ඉතා හොඳින් පැහැදිලි වේ. අගහිඟකම් ඇති, දුප්පතුන් සහ පීඩිතයන් දෙවියන්වහන්සේගේ පරමාධිපත්‍ය බලය කරණ කොටගෙන ඔවුන් උදෙසා සිදු කළ හැකි අතිවිශිෂ්ට විපර්යාසයන් තුළින් අත්විඳිය හැකිය. උත්කෘෂ්ට වූ දෙවියන්වහන්සේ උන්වහන්සේගේ ශ්‍රේෂ්ඨත්වය ප්‍රකාශ කරන්නේ, පහත් ලෙස සලකනු ලබන අයව උසස් කිරීමට තම බලය භාවිතා කරමිනි. මනුෂ්‍යයන්ට ස්වාමින්වහන්සේ වෙත ළඟා වීමට නිදහස තිබේ, මන්ද උන්වහන්සේගේ පරමාධිපත්‍ය, මහිමය සහ උත්තරීතර භාවය, උන්වහන්සේ ඔවුන්ගේ කරුණාවන්ත මැවුම්කරු සහ නඩත්තු කරන්නා බව වෙනස් නොකරන අතර, ජනතාව උන්වහන්සේගේ සේවකයන් සහ උන්වහන්සේගේ ආදරණීය දරුවන් ය.

නමස්කාරයට පොලඹවනු ලබන්නේ, දෙවියන්වහන්සේගේ මහිමයෙන් පමණක් නොව උන්වහන්සේගේ යහපත්කමෙන්ද වේ. ප්‍රශංසාව, කාලයෙන් හා අවකාශයෙන් සීමා නොවේ (ගීතාවලිය 113:2, 3). දෙවියන්වහන්සේගේ ශ්‍රේෂ්ඨත්වය සහ දයාව වඩාත් හොඳින් ප්‍රකාශ වන්නේ යේසුස් ක්‍රිස්තුස් වහන්සේ තුළය, උන්වහන්සේ ස්වර්ගයෙන් බැසීමට කැමති වූ අතර, වැටී සිටින මනුෂ්‍යත්වය ඔසවා තැබීම සඳහා කුරුසියේ මරණය දක්වා පහත් කරනු ලැබුණි (පිලිප්පි 2:6-8). දෙවියන්වහන්සේ අප වෙනුවෙන් කළ දේට නමස්කාර කිරීමට හා ප්‍රශංසා කිරීමට අපට හැකි ලොකුම හේතු මෙම කුරුසිය තුළ ගැබ්ව තිබේ.

`ඔබ වෙනුවෙන් පුද්ගලිකව කුරුසිය මත සිදු වූ දේ පිළිබඳව මෙනෙහි කරන්න. යේසුස් වහන්සේ ඔබව ගළවාගත්තේ කුමකින්ද? ඔබේ මනසෙහි කුරුසිය ප්‍රමුඛව තබා ගැනීම එතරම් වැදගත් වන්නේ ඇයි?`