---
title:  ස්වාමීන්ගේ විනිශ්චය සහ ශුද්ධස්ථානය
date:   08/02/2024
---

`කියවන්න: ගීතාවලිය 96:6-10; 99:1-4; සහ ගීතාවලිය 132:7-9, 13-18. දෙවියන්වහන්සේගේ විනිශ්චය සිදු වන්නේ කොතැනද? එම පිළිතුරු අපට අදාළ වන්නේ කුමන ආකාරයකටද? දෙවියන්වහන්සේ නපුර සමඟ කටයුතු කරන ආකාරය තේරුම් ගැනීමට ශුද්ධස්ථානය අපට උපකාර කරන්නේ කෙසේද?`

සමිඳාණන්වහන්සේගේ විනිශ්චය ශුද්ධස්ථානයට සමීපව සම්බන්ධ වේ. ශුද්ධස්ථානය යනු නපුරේ ගැටළුව පිළිබඳ ගීතිකාකරුගේ අවබෝධය පරිවර්තනය වූ පරිසරයයි (ගීතාවලිය 73:17-20). උරිම් විනිශ්චය (ගණන්. 27:21) සහ උත්තම පූජකයාගේ විනිශ්චයේ ළයවැස්ම (නික්මයාම. 28:15, 28-30) මගින් පෙන්නුම් කරන පරිදි ශුද්ධස්ථානය දිව්‍ය විනිශ්චය ස්ථානය ලෙස නම් කරන ලදී. ඒ අනුව, බොහෝ ගීතිකාවල දෙවියන්වහන්සේ ශුද්ධස්ථානයේ උන්වහන්සේගේ සිංහාසනය මත ලෝකය, එහි පාපය, සහ නපුර විනිශ්චය කිරීමට සූදානම්ව සිටින බව නිරූපනය කරයි.

ශුද්ධස්ථානයේදී ගැළවීමේ සැලැස්ම හෙළිදරව් විය. මිථ්‍යාදෘෂ්ටිකවාදය තුළ, පාපය මූලික වශයෙන් තේරුම් ගනු ලැබුවේ මායා ක්‍රම මගින් ඉවත් කළ යුතු භෞතික පැල්ලමක් ලෙස ය. ඊට වෙනස්ව, බයිබලය පාපය දෙවියන්ගේ සදාචාර නීතිය උල්ලංඝනය කිරීමක් ලෙස ඉදිරිපත් කරයි. දෙවියන්වහන්සේගේ ශුද්ධකම යන්නෙන් අදහස් කරන්නේ උන්වහන්සේ යුක්තිය සහ ධර්මිෂ්ඨකමට ප්‍රිය කරන බවයි. එලෙසම, දෙවියන්වහන්සේගේ සෙනඟ යුක්තිය සහ ධර්මිෂ්ඨකම ලුහුබැඳිය යුතු අතර දෙවියන්වහන්සේගේ ශුද්ධකම තුළ නමස්කාර කළ යුතුය. එය කිරීමට නම්, ඔවුන් දෙවියන්වහන්සේගේ ශුද්ධකමේ ප්‍රකාශනයක් වන උන්වහන්සේගේ පනත් පිළිපැදිය යුතුය.

මේ අනුව, ශුද්ධස්ථානය යනු දෙවියන්වහන්සේගේ සිංහාසනයේ දයාවේ ආසනය පෙන්නුම් කරන පරිදි පාපයට සමාව සහ ධර්මිෂ්ඨකම යළි පිහිටුවීමේ “ධර්මිෂ්ඨකමේ පූජා” ස්ථානයයි. (ද්වි. 33:19, ගීතාවලිය 4:5)

එහෙත්, “කමා කරන දෙවියන්වහන්සේ” පසුතැවිලි නොවන මිනිසුන්ගේ දුෂ්ට ක්‍රියාවලට පළි ගන්නාසේක (ගීතාවලිය 99:8). ශුද්ධස්ථානය දිව්‍ය විනිශ්චයේ ස්ථානය වීමෙහි ප්‍රායෝගික හැඟවීම දෙවියන්වහන්සේගේ ශුද්ධකම පිළිබඳ නිරන්තර දැනුවත්භාවය සහ දෙවියන්වහන්සේගේ ගිවිසුම් අවශ්‍යතා අනුව ධර්මිෂ්ඨ ලෙස ජීවත්වීම සඳහා වන ඉල්ලීම් තුළ දක්නට ලැබේ.

සියොන්හි සිට ස්වාමීන්ගේ විනිශ්චය, ධර්මිෂ්ඨයන්ගේ යහපැවැත්ම සහ දුෂ්ටයන්ගේ පරාජය අත්වන ප්‍රතිඵලයයි (ගීතාවලිය 132:13-18). විශේෂයෙන්ම විපාක දීමේ දවසේදී විනිශ්චයකරු ලෙස ස්වාමීන්වහන්සේගේ පැමිණීම පිළිබඳ ප්‍රීතිමත් අපේක්ෂාවන් ශුද්ධස්ථානය පෝෂණය කළේය. ඒ හා සමානව, ගීතාවලිය දිව්‍ය විනිශ්චයකරුගේ (ගීතාවලිය 96:13, ගීතාවලිය 98:9), එනම් යේසුස් ක්‍රිස්තුස් ස්වර්ගීය ශුද්ධස්ථානයේ (එළිදරව් 11:15-19) පැමිණීමේ නිශ්චිතභාවය තහවුරු කරයි.

`රෝම 8:34 කියවන්න. ක්‍රිස්තුස්වහන්සේ ස්වර්ගීය ශුද්ධස්ථානයේ කරන දේ උන්වහන්සේගේ සෙනඟට ශුභාරංචියක් බව මෙම පදය අපට පෙන්වන්නේ කෙසේද?`