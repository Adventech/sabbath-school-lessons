---
title:  මරණයේ දොරකඩ
date:   29/01/2024
---

`කියවන්න: ගීතාවලිය 41:1-4; 88:3-12; සහ ගීතාවලිය 102:3-5, 11, 23, 24. මෙම පාඨවල විස්තර කරන්නේ කුමන අත්කීදැම්ද? මෙහි කියන දෙයට ඔබට සම්බන්ධ විය හැක්කේ කෙසේද?`

රෝගයෙන් හා මරණයෙන් ගැළවීමට කරන මෙම යාච්ඤාවලින් පෙන්නුම් කරන්නේ දෙවියන්වහන්සේගේ දරුවන් මේ ලෝකයේ දුක් වේදනාවලින් නිදහස් නොවන බවයි. ගීතාවලිය, ගීතිකාකරුගේ දරුණු පීඩාවන් හෙළි කරයි. ඔහු ශක්තියක් නැති, මැලවී යන, තණකොළ මෙන් ආහාර ගන්නට නොහැකි, මළවුන් අතරට වෙන් කරනු ලැබූ ඝාතනයට ලක්ව මිනීවළේ වැතිර සිටින, මිතුරන් විසින් පිළිකුල් කරනු ලබන, දුක් විඳීමට හා බලාපොරොත්තු සුන් වූවෙකි. ඔහුගේ ඇට ඔහුගේ සමට ඇලී තිබේ.

බොහෝ ගීතිකා උපකල්පනය කරන්නේ ඊශ්‍රායෙල්වරුන්ගේ අකීකරුකම නිසා ස්වාමින්වහන්සේ කරදරයට ඉඩ දී ඇති බවයි. පාපයට රෝග ගෙන දිය හැකි බව ගීතිකාකරු හඳුනා ගනී; එබැවින් ඔහු සුවයට පෙර පැමිණෙන සමාව ගැන සඳහන් කරයි (ගීතා. 41:3, 4). කෙසේවෙතත්, 88වන ගීතිකාව සහ 102වන ගීතිකාව වැනි සමහර ගීතිකා, දෙවියන්වහන්සේගේ සෙනඟගේ දුක් වේදනා තේරුම් ගැනීමට කොතරම් අපහසු වූවත් ජීවිතයේ සත්‍යයක් බව පිළිගනිති.

ගීතාවලිය 88 හි, ගීතිකාකරු මරණයේ සීමාව කරා ගෙන ඒම ගැන දෙවියන්වහන්සේට චෝදනා කර ඇත (ගීතාවලිය 88:6-8). කෙසේ වෙතත්, වඩාත් එඩිතර චෝදනා ඉදිරිපත් කළද, විලාපය පැහැදිලිවම ඇදහිල්ලේ ක්‍රියාවක් බව සලකන්න, මන්ද ස්වාමින්වහන්සේ තම පරමාධිපත්‍යය තුළ කරදරවලට ඉඩ දුන්නේ නම්, උන්වහන්සේට තම දරුවාගේ යහපැවැත්ම යථා තත්වයට පත් කළ හැකිය.

`යේසුස්වහන්සේ කුරුසිය මත පාපය නිසා වින්ද දුක් ගැන සිතන්න. ක්‍රිස්තුස්වහන්සේ තුළ දෙවියන්වහන්සේ අප සැමටත් වඩා දරුණු දුක් විඳිසේක යන යථාර්ථය, දුක් වේදනා සහ පරීක්ෂාවන් මධ්‍යයේ පවා ඇදහිල්ල තබා ගැනීමට අපට උපකාර කරන්නේ කෙසේද?`