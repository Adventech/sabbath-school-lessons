---
title:  දෙවියන්වහන්සේ කොහෙද?
date:   30/01/2024
---

`කියවන්න: ගීතාවලිය 42:1-3, 63:1, 69:1-3 සහ ගීතාවලිය 102:1-7. ගීතිකාකරුට මහත් වේදනාවක් ගෙන දෙන්නේ කුමක්ද?`

පුද්ගලික සහ පොදු දුක් වේදනා ගීතිකාකරුට කරදර කරනවා පමණක් නොව, ඊටත් වඩා, දෙවියන්වහන්සේ තම සේවකයන්ගේ දුෂ්කරතා කෙරෙහි අවධානය යොමු නොකරන බව පෙනේ. දෙවියන්වහන්සේගේ පෙනී නොසිටීම වියළි බිමක දැඩි පිපාසයක් සේ දැනේ (ගීතාවලිය 42:1-3, 63:1) තවද එය මරණීය වේදනාවක්ය (ගීතාවලිය 102:2-4). ගීතිකාකරුට තමා දෙවියන්වහන්සේගෙන් ඈත් වූ බවක් දැනෙන අතර, ඔහුට ඔහු තනි වූ කුරුල්ලෙකු මෙන් හැඟේ. “මම මරුකතරේ වසන කරවැල්කොකෙකුට සමාන වෙමි; මම පාළු තැන්හි වසන බකමූනෙක් මෙන් වෙමි. මම නොනිදා සිටිමි; වහල උඩ තනිව වැලපෙන කුරුල්ලෙකුට සමාන වෙමි.” (ගීතාවලිය 102:6, 7,).

පාළුකරය ගැන සඳහන් කිරීම දෙවියන්වහන්සේගෙන් හුදකලා වීමේ හැඟීම ඉස්මතු කරයි. කුරුල්ලෙක් “වහල උඩ තනියම”‍ යන්නෙන් පෙන්නුම් කරන්නේ තම විවේක ස්ථානය වන කූඩුවෙන් පිටත තනිවී සිටින අයුරුයි. ගීතිකාකරු දෙවියන්වහන්සේට මොරගසන්නේ, අනේ දෙවිඳුනි! මා මුදාලු‍ව මැනව. මක්නිසාද, දිය කඳ මගේ ගෙල දක්වා නැගී ඇත්තේය. මම “මඩ ගොහොරුවේ” කිඳා සිටිමි; මම ගැඹුරු දියට පැමිණ සිටිමි. රළ පතර මා යටකර උඩින් ගලා යයි. (ගීතාවලිය 69:1-3, 130:1). මෙම දර්ශනවලින් නිරූපණය වන්නේ දිව්‍යමය මැදිහත් වීමකින් මිස ගැළවීමක් නොමැති පීඩාකාරී තත්ත්වයක්ය.

`කියවන්න: ගීතාවලිය 10:12, 22:1, 27:9 සහ ගීතාවලිය 39:12. දෙවියන් වහන්සේගේ වැඩ නොසිටීම ගැන ගීතිකාකරු ප්‍රතිචාර දක්වන්නේ කෙසේද?`

දෙවියන්වහන්සේගේ නිශ්ශබ්දතාවය හමුවේ නිශ්ශබ්දව නොසිටීමට ගීතිකාකරුවන් අධිෂ්ඨාන කර ගැනීම කැපී පෙනේ. ගීතිකාකරුවන් නොසැලී යාච්ඤාව විශ්වාස කරන්නේ යාච්ඤාව ජීවමාන හා කරුණාවන්ත දෙවියන් වහන්සේ වෙතට යොමු කරන බැවිනි. දෙවියන්වහන්සේ නොමැති ලෙස පෙනෙන විට පවා, දෙවියන්වහන්සේ තවමත් එහි සිටින සේක. උන්වහන්සේ තවමත් අතීතයේ ඒවා අසා සිටි දෙවියන්වහන්සේම වන බැවින්, දැනුත්, උන්වහන්සේ ඒවා අසන බව ඔවුන්ට විශ්වාසයි.

දෙවියන්වහන්සේගේ නිශ්ශබ්දතාවයේ අවස්ථා ගීතිකාකරුවන්ට තමන්වම පරීක්ෂා කර බලා දෙවියන්වහන්සේ සෙවීමට හේතු වේ, නමුත් පාපොච්චාරණය සහ නිහතමානී ඉල්ලීම් සමඟ විය යුතුය. දෙවියන්වහන්සේ සදහටම නිහඬව නොසිටින බව ඔවුන් දනිති. ජීවිතයේ තත්වයන් කුමක් වුවත් දෙවියන්වහන්සේ සමඟ සන්නිවේදනය දිගටම පැවතිය යුතු බව ගීතාවලිය පෙන්නුම් කරයි.

`දෙවියන්වහන්සේ පෙනී නොසිටින්නාසේ පෙනෙනවිට ඇතිවන හැඟීම පිළිබඳව ගීතිකාකරුවන්ගේ ප්‍රතිචාරවලින් අපට ඉගෙනගත හැක්කේ කුමක්ද? දෙවියන්වහන්සේ නිශ්ශබ්දව සිටින බව පෙනෙන අවස්ථාවන්ට ඔබ ප්‍රතිචාර දක්වන්නේ කෙසේද? ඔබේ ඇදහිල්ල ශක්තිමත් කරන්නේ කුමක්ද?`