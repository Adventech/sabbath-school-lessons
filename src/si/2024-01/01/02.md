---
title:  පුරාණ ඊශ්‍රායෙල් නමස්කාරයේ ගීතිකා
date:   31/12/2023
---

`1 ලේකම් 16:7, නෙහෙමියා 12:8, ගීතාවලිය 18:1, ගීතාවලිය 30:1, ගීතාවලිය 92:1, ගීතාවලිය 95:2, ගීතාවලිය 105:2, කොලොස්සි 3:16, සහ යාකොබ් 5:13 කියවන්න.`

පුද්ගලික සහ සාමූහික නමස්කාරයෙහි භාවිතා කරනු පිණිස ගීතිකා රචනා කරනු ලැබුණි. දේව මාලිගාවෙහි කෙරෙන්නා වූ නමස්කාර වලදී සංගීත භාණ්ඩවල තාලය සහ සංගීතඥයන්ගේ මගපෙන්වීම අනුව එම ගීත ගායනා කරනු ලැබුණි (ගීතාවලිය 61:1, ගීතාවලිය 9:1, ගීතාවලිය 8:1).

හෙබ්‍රෙව් බයිබලයේ ගීතාවලිය පොත හඳුන්වනු ලැබූයේ (tehilim) “ටෙහිලිම්”‍ යන වචනයෙනි. එම වචනයෙහි අරුත වන්නේ “ප්‍රශංසා”‍ යනුයි. එයින්ම මෙහි සැබෑ අර්ථය වන දෙවියන්වහන්සේට ප්‍රශංසා කිරීම පිළිබිඹුවේ. ඉංග්‍රීසි භාෂාවෙන් ගීතාවලිය පොතට යොදා ඇති නම “ප්සාල්ම්ස්”‍ (The book of Psalms) ග්‍රීක භාෂාවෙන් බිඳී ආ ‘ප්සල්මොල්‘ (psalmol) වචනයෙන් උකහා ගත්තකි. මෙම ග්‍රීක වචනය ක්‍රිස්තු පූර්ව දෙවැනි සහ තුන්වන සියවස් වල හෙබ්‍රෙව් භාෂාවෙන් ග්‍රීක භාෂාවට පරිවර්තනය කරන ලද ග්‍රීක බයිබලයෙහි සඳහන් වේ.

ගීතාවලිය ඊශ්‍රායෙල්වරුන්ගේ නමස්කාරයෙහි නැතුවම බැරි අංගයක් විය. උදාහරණයක් ලෙස ඒවා දේවස්ථානය කැප කිරීමේදීද, ආගමික මංගල්‍යයවල දී ද, පෙරහරවල දී මෙන්ම යෙරුසලමෙහි ගිවිසුම් පෙට්ටිය තැන්පත් කිරීමේ දී ද භාවිතයෙහි යෙදුනි.

වන්දනා ගීත ලෙසද හැඳින්වෙන “නැගීමේ ගීත”‍ (ගීතාවලිය 120-134) සම්ප්‍රදායිකව ප්‍රධාන වාර්ෂික උත්සව තුනේදී යෙරුසලමට වන්දනාවේ යන අතරතුර ගායනා කරන ලදී (නික්මයාම 23:14-17). “ඊජිප්තු හලේල්”‍ (ගීතාවලිය 113-118) සහ “මහා හලේල්”‍ (ගීතාවලිය 136) නව සඳ මංගල්‍යයන් සහ දේවමාළිගාව කැප කිරීම ඇතුළුව ප්‍රධාන වාර්ෂික උත්සව තුනේදී ගායනා කරන ලදී. පාස්කු උත්සවයේදී ඊජිප්තු හලෙල්ට සැලකිය යුතු ස්ථානයක් හිමි විය. ගීතාවලිය 113 සහ 114 පාස්කු මංගල්‍යයේ ආරම්භක භෝජන අවස්ථාවෙහි ගායනා කරනු ලැබූ අතර ගීතාවලිය 115 සිට 118 දක්වා ගායනා කෙරුණේ අවසානයටය (මතෙව් 26:30). සිනගෝගයේදී දිනපතා පැවති උදෑසන පූජාවේදී ( ගීතාවලිය 145 සිට 150) දක්වා ඇතුළත් කරගෙන තිබුණි.

ගීතාවලිය ජනයාගේ නමස්කාරයට ඇතුළත් කරගෙන තිබුණා පමණක් නොව, දේව මණ්ඩපය තුළ උන්වහන්සේට නමස්කාර කළ යුතු ආකාරය පිළිබඳව ද ඔවදන් දී තිබුණි. යේසුස්වහන්සේ, උන්වහන්සේගේ යාච්ඤාවේ දී ගීතාවලිය 22හි සඳහන් වචන භාවිතා කළ සේක (මතෙව් 27:46). මුල් ක්‍රිස්තියානි සභාව තුළ ගීතාවලියට සැලකිය යුතු ස්ථානයක් හිමිව තිබුණි (කොලොස්සි 3:16, එපීස 5:19).

`ඇත්ත වශයෙන්ම, අපි දේවමාළිගාව වැනි භූමික ශුද්ධස්ථානයක දෙවියන්වහන්සේට නමස්කාර නොකළත්, පුද්ගලික හෝ සාමූහික පසුබිමක වේවා, අපගේ නමස්කාරයේදී ගීතාවලිය භාවිතා කළ හැක්කේ කෙසේද?`