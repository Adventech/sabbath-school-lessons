---
title:  ගීතිකාකරුවන් හමුවන්න
date:   01/01/2024
---

බොහෝ ගීතිකා වල මාතෘකාවල සඳහන් වන දාවිත් රජු, ඊශ්‍රායෙල්වරුන්ගේ නමස්කාරයේ, නමස්කාරය සංවිධානය කිරීමේදී ක්‍රියාශීලී විය. ඔහු “ඊශ්‍රායෙල්හි මිහිරි ගීතිකාකරු”‍ ලෙස හැඳින්වේ (2 සාමුවෙල් 23:1). විවිධ ගීතිකා වල දාවිත්ගේ කර්තෘත්වය අළුත් ගිවිසුම සනාථ කරයි (මතෙව් 22:43-45; ක්‍රියා 2:25-29, 34, 35; ක්‍රියා 4:25; රෝම 4:6-8). ලෙවීවරුන් වූ දේවමාළිගාවේ සංගීතඥයන් විසින් බොහෝ ගීතිකා රචනා කරන ලදී: නිදසුනක් වශයෙන්, ගීතාවලිය 50 සහ ගීතාවලිය 73-83 ආසාෆ් විසින්ද; ගීතාවලිය 42, ගීතාවලිය 44-47, ගීතාවලිය 49, ගීතාවලිය 84, ගීතාවලිය 85 සහ ගීතාවලිය 88 කෝරාගේ පුතුන් ගෙන් කෙනෙකු වන හේමාන් විසින්ද; ගීතාවලිය 89 එස්රාහි උපන් ඒතාන් විසින්ද රචනා කොට ඇත. ඊට අමතරව (ගීතාවලිය 72; 127) සලමොන් විසින් සහ (ගීතාවලිය 90) මෝසස් විසින්ද ලියා ඇති ගීතිකා වලින් සමහරෙකි.

`ගීතාවලිය 25:1-5 ගීතාවලිය 42:1; ගීතාවලිය 75:1; ගීතාවලිය 77:1; ගීතාවලිය 84:1, 2; ගීතාවලිය 88:1-3; සහ ගීතාවලිය 89:1 කියවන්න. මෙම ගීතිකා වල කතුවරුන් අත්විඳින අත්දැකීම් පිළිබඳව මෙම ගීතිකාවන් හෙළි කරන්නේ කුමක්ද?`

ගීතිකා කරුවන් ශුද්ධාත්මයාණන්වහන්සේගේ ආනුභාවය ලැබූ හෙයින්, දෙවියන්වහන්සේට සහ ඇදහිල්ලේ සාමාජිකයන්ට සේවය කිරීම පිණිස ඔවුන්ගේ තලෙන්ත යෙදවීමට ඔවුන්ට හැකි විය. ගීතිකාකරුවන් අව්‍යාජ භක්තියකින් සහ ගැඹුරු ඇදහිල්ලකින් යුත් මිනිසුන් වූ නමුත්, ඔවුන්ද, අප හා අනෙක් අය මෙන් අධෛර්යයට හා පරීක්ෂාවන්ට ගොදුරු වූහ. බොහෝ කලකට පෙර ලියා ඇතත්, ගීතාවලිය නිසැකවම අද අප අත්විඳින සමහරක් අත්දැකීම් පිළිබිඹු කරයි.

“මාගේ යාච්ඤාව ඔබ ඉදිරියට පැමිණේවා. මාගේ කෑගැසීමට ඔබේ කන යොමු කරන්න. මක්නිසාද මාගේ ආත්මය කරදරවලින් පිරී ඇත, මාගේ ජීවිතය මිනීවළට ළං වේ” (ගීතාවලිය 88:2, 3, NKJV) මෙය මීට වසර 3,000 කට පෙර කෙනෙකුගේ හඬා වැලපීම මෙන් විසිඑක්වන සියවසේ ආත්මයේ කෑගැසීමකි.

සමහර ගීතිකා දුෂ්කරතා ගැන සඳහන් කරයි; තවත් සමහර ඒවා සතුට කෙරෙහි අවධානය යොමු කරයි. ගීතිකාකරුවන් ඔවුන්ව ගළවා ගන්නා ලෙස දෙවියන්වහන්සේට මොරගැසූ අතර, දේව අනුග්‍රහය ලැබීමට ඔවුන් නුසුදුස්සන් වුවත්, උන්වහන්සේගේ අනුග්‍රහය ඔවුන්ට ලැබුණි. ඔවුන් දෙවියන්වහන්සේගේ විශ්වාසවන්තකම සහ ප්‍රේමය වෙනුවෙන් උන්වහන්සේව මහිමයට පත් කළ අතර, ඔවුන් උන්වහන්සේට තම නොසැලෙන භක්තිය පිළිබඳව ප්‍රතිඥා දුන්හ. මේ අනුව, ගීතාවලිය දිව්‍ය මිදීමේ සාක්ෂි සහ දෙවියන්වහන්සේගේ කරුණාවේ සහ බලාපොරොත්තුවේ සලකුණු වේ. ඇදහිල්ලෙන්, සමාව දීමේ දෙවියන් වහන්සේගේ දීමනා සහ නව ජීවිතයක් වැළඳ ගන්නා සියල්ලන්ට ගීතාවලිය දිව්‍ය පොරොන්දුවක් ලබා දෙයි. එහෙත්, ඒ අතරම, වැටුණු ලෝකයක පවතින දුෂ්කරතා සහ දුක් වේදනා යටපත් කිරීමට, සැඟවීමට හෝ පහත් කිරීමට ඔවුහු උත්සාහ නොකරති.

`ගීතිකාකරුවන් වැනි ඇදහිලිවන්ත මිනිසුන් පවා අප මෙන්, අප කරන සමහර දේවල් සමඟ අරගල කළ බව දැන සිටීමෙන් අපට බලාපොරොත්තුවක් සහ සැනසීමක් ලබා ගත හැක්කේ කෙසේද?`