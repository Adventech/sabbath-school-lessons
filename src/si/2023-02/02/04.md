---
title:  ස්වර්ගීය විනිශ්චය
date:   04/04/2023
---

`එළිදරව් 14:14 පාඨය සහ ක්‍රියා 1:9-11 පාඨ කියවන්න. කුමන සමානකම් ඔබට දැකගත හැකිද?`

යොහන් මෙසේ සඳහන් කරයි: “තවද සුදු වලාකුලකුත් එම වලාකුළ පිට ... මනුෂ්‍ය පුත්‍රයෙක් වැනිවූ කෙනෙක් වැඩ ඉන්නවාත් දුටිමි.” (එළිදරව් 14:14). යේසුස්වහන්සේ ස්වර්ගාරෝහණය වූ විටදී, ගෝලයින් ස්වර්ගය දෙස බලා සිටින විට, “... ඔවුන් බලා සිටියදීම ඔසවාගනු ලැබ, වලාකුළකින් වැසී ඔවුන්ට නොපෙනී ගියසේක” යනුවෙන් ක්‍රියා 1:9 පාඨයේ ලූක් සඳහන් කරයි. යේසුස් වහන්සේ දේවදූතයින්ගෙන් සැදුනු වලාකුළකින් ස්වර්ගාරෝහණය වූ ආකාරයටම, ස්වර්ගයෙන් මෙලොවට වඩින සේක. එවිට දේවදූතයෝ පුදුමයට පත්වූ ගෝලයින්ට, ක්‍රියා 1:11 පාඨයේ මෙසේ කීය. “නුඹලා කෙරෙන් ස්වර්ගයට ඔසවාගනු ලැබූ මේ යේසුස්වහන්සේ යනවා දුටු ආකාරයෙන්ම එනවා ඇත.” මෙම ඡේදය තුළ ඔබට පැහැදිලි නැති දිව්‍යමය සත්‍යයක් ගැබ්වී ඇත. මේ “යේසුස්වහන්සේ,” එනම් “මනුෂ්‍ය පුත්‍රයා” නාසරත්හි අපවිත්‍ර මාවත්වල ඇවිද්දාවූද මිනිසුන් රොක්වූ යෙරුසලමේ මාවත් වල සේවය කළාවූද, ඉශ්‍රායලයේ ගම් දනව් වල රෝගීන් සුව කළාවූද සහ ගලීලයේ කඳු මත තණ බිම් වල දේශනා කළාවූද මේ තැනන්වහන්සේ නැවත පැමිණෙන සේක.

දානියෙල් 7 වැනි පරිච්ඡේදයේද විනිශ්චය පිළිබඳ විස්තර කරන විට මනුෂ්‍ය පුත්‍රයාව සඳහන් කර ඇත.

`දානියෙල් 7:9, 10, 13, 14 පාඨ කියවන්න. දානියෙල් ඉතා බරපතල කාරණයක් වූ විනිශ්චය වැනි අවස්ථාවකදී යේසුස්වහන්සේව “මනුෂ්‍ය පුත්‍රයා” යනුවෙන් හඳුන්වන්නේ ඇයි? අපට දී ඇති, දැනටමත් අප සතු දේවල් දෙස බලන විට “මනුෂ්‍ය පුත්‍රයා” විනිශ්චයේදී ප්‍රධාන ස්ථානයක් දරණ බව දැකීම සැනසීමට කරුණකි. ඒ කුමක් නිසාද?`

දානියෙල් 7:9, 10 පාඨවල දානියෙල් ස්වර්ගීය සභාව තුළ අසුන්ගෙන සිටින අය මේ ආකාරයෙන් දකියි. දේවදූතයින් දස දහස් ගණන් සිංහාසනය වටා රැස්වී ඇත. විනිශ්චය ආරම්භ වෙයි. එමෙන්ම පොත් - විශ්වයේ අප පිළිබඳ වාර්තා - විශ්වය ඉදිරියේ විවෘත කෙරේ. දානියලේ 7:13 සහ 14 පාඨවල මනුෂ්‍ය පුත්‍රයා පැරණි දවස් වෙත ළඟා වන සේක. එනම් පියාණන්වහන්සේය. එමෙන්ම උන්වහන්සේගේ සදාකාලික රාජ්‍යය ලබා ගනියි. මුලු විශ්වය ඉදිරියේ විනිශ්චය එළිදරව් කෙරේ. එනම් පියාණන්වහන්සේ, ශුද්ධාත්මයාණන්වහන්සේ සහ පුත්‍රයාණන්වහන්සේ මුලු මනුෂ්‍යත්වයම මුදා ගැනීම සඳහා කළ දේවල්ය. විනිශ්චය මගින් ශාන්තුවරුන් පමණක් නොව, සාතන්ගේ වැරදි චෝදනා වලට විරුද්ධව දෙවියන්වහන්සේගේ චරිතය පවා නිදොස් කෙරේ. (යෝබ් 1; යෝබ් 2; ගීතාවලිය 51:1-4 පාඨ බලන්න).

`ඔබගේ මුලු ජීවිතයම දෙවියන්වහන්සේ ඉදිරියේ පරීක්ෂාවට ලක් වන බව සිතන්න. එය සිදුවන විට ඔබගේ එකම බලාපොරොත්තුව කුමක්ද? (රෝම 8:1 බලන්න).`