---
title:  ස්වර්ගයේ ක්ෂණික දර්ශනයක්
date:   26/04/2023
---

එළිදරව් 4 වැනි පරිච්ඡේදයේ යොහන් ස්වර්ගයේ විවෘත වූ දොරක් දකියි. ඔහුට ආරාධනාවක් ලැබේ: “මෙහි නැගී වරෙන්න. මේ දේවලට පසුව විය යුතු දේවල් නුඹට පෙන්වන්නෙමි.” ස්වර්ගීය ශුද්ධස්ථානයේ විවෘත දොරින් බලන ලෙස යේසුස්වහන්සේ ප්‍රොපේතවරයාට ආරාධනා කරයි. එනම් යහපත සහ නපුර අතර සිදුවන මහා අරගලයේ සදාකාල දර්ශනය නැරඹීම සඳහාය. අපටද යොහන් සමග එම විවෘත කර ඇති දොර තුළින් බලා සදාකාලික ගැළවීමේ සැලැස්මේ ක්ෂණික දර්ශනයක් දැකගත හැකිය. අපි ස්වර්ගීය රාජ සභාවේ තීරණය ගන්නා දේවල් වල සාක්ෂිකරුවෝ වෙමු. මහා අරගලයේ මූලික ගැටළු, (එනම් යහපත සහ නපුර අතර) අපගේ දෑස් ඉදිරිපිටදී වර්ධනය වේ.

`එළිදරව් 4:2-4 පාඨ කියවන්න. දානියෙල් 7 වැනි පරිච්ඡේදයේ සඳහන් විනිශ්චයේ දර්ශනය සමග කුමන සමානකම් දැකිය හැකිද?`

මෙය පැහැදිලිවම සිංහාසන මැදිරියේ දර්ශනයකි. දෙවි පියාණන් වහන්සේ ස්වර්ගීය දේවදූතයින්ගෙන් වටකරගත් සිංහාසනයේ අසුන් ගෙන සිටින සේක. එහි දෙවියන්වහන්සේගේ විනිශ්චය සංකේතවත් කරමින් ගෙරවීම සහ විදුලි කෙටීම ඇතිවේ. අපි එළිදරව් 4:4ට අනුව දෙවියන්වහන්සේගේ සිංහාසනය වටා වැඩිමහල්ලන් 24 දෙනෙක් සිටින බවද දකිමු.

මෙම වැඩිමහල්ලන් 24 දෙනා කවුරුන්ද? පැරණි ඉශ්‍රායලයේ ලෙවීවරුන්ගේ පූජකයින් අතර කොට්ඨාශ 24ක් තිබුණි. මෙම පූජකවරු දෙවියන්වහන්සේ ඉදිරියේ මිනිසුන්ව නියෝජනය කළහ. 1 පේත්‍රැස් 2:9 වැනි පාඨයේ ප්‍රොපේතවරයා මෙසේ ප්‍රකාශ කරයි: එනම් නව ගිවිසුම විශ්වාස කරන්නන්, “තෝරාගත් වංශයක්ද, රාජකීය පූජකයෝද” වන බවය. මෙම වැඩිමහල් අය 24 දෙනා, සමහරවිට, දෙවියන්වහන්සේගේ සිංහාසනය වටා ප්‍රීති වන්නාවූ ගැළවීම ලත් සියලුම දෙනා විය හැකිය. නැතහොත්, සමහරවිට ඔවුන් ක්‍රිස්තුස් වහන්සේගේ උත්ථානයේදී නැවත නැගුටුණු අය විය හැකිය. එනම් උන්වහන්සේ සමග ස්වර්ගස්ථ වූ අය විය හැකිය. (මතෙව් 27:52; එපීස 4:7,8).

ඒ කුමන ආකාරයේ වුවද, මෙය ශුභාරංචියයි. මෙලොවදී ගැළවීම ලැබූ අය සමහරෙක් දෙවියන්වහන්සේගේ සිංහාසනය වටා සිටිති. ඔවුන්ද අපි මෙන් පරීක්ෂාවන්ට මුහුණ දෙති. ක්‍රිස්තුස්වහන්සේගේ මහිමය තුළින් සහ ශුද්ධාත්මයාණන්ගේ බලය තුළින් ඔවුහු ජයගත්හ. ඔවුන් ක්‍රිස්තුස්වහන්සේගේ ධර්මිෂ්ඨකම නමැති “සුදු වස්ත්‍ර” පැළඳගෙන ඔවුන්ව වසාගෙන සිටි පාප වලින් පවිත්‍රව සිටිති. ඔවුන්ගේ හිස මත රන්වන් ඔටුන්නක් පළඳා ඇත. ඉන් පෙන්නුම් කරන්නේ ඔවුන් නපුර සමග සටනින් ජයග්‍රහණය ලත් බවත් ස්වර්ගීය රාජකීය වංශයේ ඇදහිල්ලෙන් පිරි විශ්වාසවන්තයින්ගේ කොටසක් බවත්ය. 

අපි ස්වර්ගයේ සිංහාසනයක් සහ දෙවියන්වහන්සේ එහි අසුන් ගෙන සිටිනු දකිමු. සිංහාසනය වටා ස්වර්ගීය දූතයෝ සිටිති. හදිසියෙන් මුළු ස්වර්ගීය දූතයෝ ගායනා කිරීමට පටන් ගනිති. ප්‍රශංසා ගී නාදය වඩ වඩා උඩට යයි. “අපගේ ස්වාමීන්වහන්ස, අපගේ දෙවියන්වහන්ස, ඔබ ප්‍රශංසාවත්, ගෞරවයත්, බලයත්, ලබන්ට වටින තැනැන්වහන්සේය. මක්නිසාද ඔබ සියලුදේ මැවූ සේක. ඔබගේ කැමැත්ත නිසා ඒවා තිබුණේය. ඒවා මවන ලද්දේය.” (එළිදරව් 4:11).