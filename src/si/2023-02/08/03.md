---
title:  සබත සහ මැවීම
date:   15/05/2023
---

මැවීම ගැන තහවුරු කිරීමේ පණිවිඩයේ අවශ්‍යතාවය අපේ ලෝකයට ඉතා තදින්ම දැනුණු බැවින් දෙවියන්වහන්සේ අපට සබත් දවස දුන් සේක. 1800 වර්ෂයේ මැද භාගයේදී, පරිනාමවාදයේ උපකල්පනය බුද්ධිමත් ලෝකය කුණාටුවක් මෙන් ඩැහැ ගන්නා විටදී දෙවියන්වහන්සේ ඇදහිය නොහැකි බලාපොරොත්තුවේ පණිවිඩයක් එවූ සේක. එළිදරව් 14:6,7 පාඨවල සඳහන් මෙම පණිවිඩය අපි ඉගෙන ගනිමින් සිටියෙමු.

සාතන් මැවීම පිළිබඳ අදහස විකෘති කිරීමට සෑම උත්සාහයක්ම ගත් අතර එයට හේතුව වූයේ ඔහු යේසුස්වහන්සේට වෛර කිරීමය. එපමණක් නොව අපගේ මැවුම්කාරයාණන් සහ ගැළවුම්කාරයාණන් හැටියට උන්වහන්සේට ලැබිය යුතු නමස්කාරය ලැබීම ගැන ඔහු අකැමති විය. සබත් දිනය යනු ක්‍රිස්තුස්වහන්සේට අපගේ නමස්කාරය හිමිවීමට උන්වහන්සේගේ අයිතිය පිළිබඳ කරන මහා අරගලයේ මධ්‍යස්ථානයයි. දෙවියන්වහන්සේගේ අවසාන පණිවිඩය වන්නේ, පොළොවේ සහ ස්වර්ගයේ මැවුම්කාරයාණන් ලෙස උන්වහන්සේට නමස්කාර කරන ලෙස කරන කැඳවීමයි. සියලුම නමස්කාර වල පදනම වන්නේ උන්වහන්සේ අපව මැවීමයි.

`උත්පත්ති 2:1-3; නික්මයාම 20:8-11; සහ ද්විතීය කථාව 5:12-15 පාඨ එළිදරව් 14:6,7 පාඨ වල සඳහන් දේ සමග කියවන්න. සබත් පිළිබඳ පනත තුළින් මැවීම සහ මිදීම අතර ඇති සම්බන්ධය කෙසේ දකිමුද?`

සබත් දවස යේසුස්වහන්සේ තුළ අපගේ විවේක ගැනීමේ සංකේතයකි. එය මැවුම්කාරයාණන් හට දක්වන පක්ෂපාතිත්වයේ විශේෂ සංඥාවකි. (එසකියෙල් 20:12, 20). අත්තනෝමතික නීතිමය සුදුසුකමකට වඩා, ධර්මිෂ්ඨ ක්‍රියාවලින් සත්‍ය විවේකය උන්වහන්සේ තුළ ඇති බව එමගින් එළිදරව් කෙරේ. සබත මගින්, අපට කිසිවිටක අත් කරගත නොහැකි දෙයක් දෙවියන්වහන්සේ අත්කරගෙන ඇති බව ප්‍රකාශ කරනු ලැබේ.
උන්වහන්සේගේ ප්‍රේමය සහ රැකවරණය තුළ සෑම සබත් දවසකම විවේක ගැනීම සඳහා ශුද්ධ ලියවිල්ල අපව කැඳවයි. සබත යනු වැඩ කිරීම නොව විවේකයේ, නීතිය නොව අනුග්‍රහයේ, හෙළාදැකීමේ නොව රක්ෂණයේ, අප තුළ රඳා පැවතීම නොව උන්වහන්සේ තුළ රඳා සිටීම, පිළිබඳ සංකේතයකි. සෑම සබත් දවසකම අපි උන්වහන්සේගේ යහපත්කම තුළ ප්‍රීති වෙමු. එමෙන්ම ක්‍රිස්තුස්වහන්සේ තුළ පමණක් ඇති ගැළවීම ගැන උන්වහන්සේට ප්‍රශංසා කරමු.

එපමණක් නොව සබත් දිනය, ඒදන් උයනේ අතීතයේ අංග සම්පූර්ණත්වය සහ අනාගතයේදී නව ස්වර්ගයේ සහ නව පොළොවෙහි මහිමය අතර ඇති සදාකාලික සම්බන්ධතාවයකි. (යෙසායා 65:17; එළිදරව් 21:1)

සබත අපව අපගේ ආරම්භය වෙතට කැඳවයි. එය අපගේ ආරම්භක පවුල හා ඇති සම්බන්ධතාවයකි. කාලය පටන්ගත් දින සිට නිරන්තරයෙන්ම සබත රක්ෂා කරනු ලැබීය. එය අපගේ මැවීම දක්වා යන නොකැඩුණාවූ සම්බන්ධතාවයකි. එය අපි දෙවියන්වහන්සේගේ දරුවන් වන බවට, එම මහිමවත් සත්‍යය වෙත අපගේ අවධානය යොමු කරයි. එය අපව කැඳවන්නේ උන්වහන්සේ සමග සමීප, කිට්ටු සම්බන්ධතාවයක් සඳහාය.

`සබත් පනත එළිදරව් 14:6,7 පාඨ වෙත ඉඟි කළේ කෙසේද? එමෙන්ම එය අපගේ අවසාන කාලයේ පණිවිඩයට වැදගත් වන්නේ මන්ද? (නික්මයාම 20:8-11 පාඨ බලන්න).`