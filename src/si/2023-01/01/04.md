---
title:  දෙවියන්වහන්සේගේ පවුලට ලැබී ඇති සම්පත්
date:   03/01/2023
---

දේව දරුවන්ට දෙවියන්වහන්සේගෙන් ලැබුණු ශ්‍රේෂ්ඨතම ත්‍යාගය වන්නේ යේසුස් ක්‍රිස්තුස්වහන්සේය. උන්වහන්සේ අපට කමාව දීමේ සාමය, දෛනික ජීවිතයකට අවශ්‍ය කරුණාව සහ ආත්මික වර්ධනය සහ සදාකාල ජීවනයේ බලාපොරොත්තුව ගෙන එන සේක.

“මක්නිසාද දෙවියන්වහන්සේ ස්වකීය ඒකජාතක පුත්‍රයාණන් දෙන තරම් ලෝකයාට ප්‍රේම කළසේක. එසේ කළේ උන්වහන්සේ කෙරෙහි අදහාගන්නා සෑමදෙනම විනාශ නොවී සදාකාල ජීවනය ලබන පිණිසය.” (යොහන් 3:16). “නුමුත් යම් පමණ දෙනෙක් අදහා ගන්නෝද ඔවුන්ට දෙවියන්වහන්සේගේ දරුවන් වෙන්ට උන්වහන්සේ බලය දුන් සේක.” (යොහන් 1:12).

එසේ නම් ගැළවීම අත්තිවාරමේ ත්‍යාගයයි. මක්නිසාද මෙම ත්‍යාගයෙන් තොරව දිගුකාලීනව ඇත්ත වශයෙන්ම අවශ්‍ය වන කුමක් අපට දෙවියන් වහන්සේගෙන් ලබාගත හැකිද? මෙහිදී කුමන දේවල් අප සතු වුවත් යම් දිනක අපි මියැදෙමු. එම නිසා අපව මතක ඇති අයද සියලුදෙනාම මිය යති. අප කළාවූ ඕනෑම යහපත් දෙයක්ද අමතක වී යනු ඇත. පළමුකොටම, සියල්ලට ඉහළින් අපි ශුභාරංචි දීමනාව රක්ෂා කළයුතු වෙමු. එනම් අපගේ සිතිවිලි මධ්‍යයේ එය රක්ෂා කළයුතු වෙමු. (1 කොරින්ති 2:2).  

එසේ වුවද ගැළවීම සමගම දෙවියන්වහන්සේ අපට බොහෝ වැඩිපුර දේවල් දෙන සේක. ආහාර සහ ඇඳුම් පැළඳුම් ගැන වදවෙන අයට යේසුස් වහන්සේ මෙසේ පවසමින් සැනසුම ලබාදෙන සේක. “නුමුත් පළමුකොට උන්වහන්සේගේ රාජ්‍යයද උන්වහන්සේගේ ධර්මිෂ්ඨකමද සොයාපල්ලා; මේ සියල්ලත් නුඹලාට දෙනු ලබන්නේය.” (මතෙව් 6:33).

`ගීතාවලිය 23:1; ගීතාවලිය 37:25 සහ පිලිප්පි 4:19 පාඨ කියවන්න. මෙම පාඨ මගින් අපගේ දෛනික අවශ්‍යතා ගැන කුමක් පවසන්නේද?`
    
එපමණක් නොව යේසුස්වහන්සේ උන්වහන්සේගේ පිටවී යාම ගැනත් කථා කළසේක. උන්වහන්සේ ඔවුන්ව සැනසීම සඳහා ශුද්ධාත්ම දීමනාව පොරොන්දු වූ සේක. “නුඹලා මට ප්‍රේම කරනවා නම් මාගේ ආඥා රක්ෂා කරන්නහුය. මම පියාණන්වහන්සේගෙන් ඉල්ලන්නෙමි. එවිට උන්වහන්සේ නුඹලා සමග සදාකල්ම සිටින පිණිස වෙන සැනසිලිකාරයෙකු නුඹලාට දෙන සේක. ඒ සැනසිලි කාරයාණෝ සත්‍යතාවේ ආත්මයාණන්වහන්සේය. උන්වහන්සේව පිළිගන්ට ලෝකයාට බැරිය. මක්නිසාද ලෝකයා උන්වහන්සේව දකින්නේවත්, අඳුනන්නේවත් නැත. නුඹලා උන්වහන්සේ අඳුනන්නහුය. මක්නිසාද උන්වහන්සේ නුඹලා සමග නැවතී සිටින සේක. නුඹලා තුළෙහි සිටින සේක.” (යොහන් 14:15-17). “උන්වහන්සේ මුළු සත්‍යය කරා නුඹලාට මගපෙන්වන සේක.” (යොහන් 16:13).

එවිට ආත්මයාණන්වහන්සේම දෙවියන්වහන්සේගේ දරුවන්ට පුදුමාකාර ආත්මික දීමනා දෙන සේක. (1 කොරින්ති 12:4-11 පාඨ බලන්න). 

කෙටියෙන් කියතොත්, දෙවියන්වහන්සේ තුළ “අපි ජීවත් වෙමුව, හැසිරෙමුව, සිටිමුව,” (ක්‍රියා 17:28). උන්වහන්සේම “සියල්ලන්ට ජීවිතයද, හුස්මද, සියලු දේවල්ද දෙන සේක.” (ක්‍රියා 17:25). උන්වහන්සේ අපට පැවැත්මද, ගැළවීමේ පොරොන්දුවද, ද්‍රව්‍යමය ආශිර්වාද සහ ආත්මික දීමනාද දුන්නේ අන් අයට ආශිර්වාදයක් වීම සඳහාය. නැවතත්, අප සතු කුමන ද්‍රව්‍ය වල අයිතිය තිබුණද, කුමන දීමනා හෝ තලෙන්ත වලින් අපට ආශිර්වාද කරනු ලැබුවද, එම දීමනා භාවිතා කරන ආකාරය සම්බන්ධයෙන් ඒවා ලබා දුන් තැනැන්වහන්සේට ණයගැති වෙමු.