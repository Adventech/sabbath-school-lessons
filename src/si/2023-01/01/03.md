---
title:  දෙවියන්වහන්සේ සියල්ලේම අයිතිකරුවාණන්ය
date:   02/01/2023
---

`ගීතාවලිය 50:10-12; ගීතාවලිය 24:1; 1 ලේකම් 29:13, 14; සහ හග්ගයි 2:8 කියවන්න. මෙහි ඇති පණිවිඩය කුමක්ද? එමෙන්ම මෙම සත්‍යය අපට කුමන අර්ථයක් සපයන්නේද සහ අප සතු ඕනෑම දෙයක් ගැන අපි කෙසේ සම්බන්ධ වෙමුද?`

1 ලේකම් පොත, 17 වන පරිච්ඡේදයේ පටන්, වාර්තා කරන්නේ දෙවියන්වහන්සේ වෙනුවෙන් මාළිගයක් ගොඩනැගීමට දාවිත් රජතුමාට ඇති අභිලාෂය ගැනය. ඔහු මෙම ආශාව අනාගතවක්තෘ නාතන් සමඟ ප්‍රකාශ කරයි. ඔහු මෙසේ ප්‍රතිචාර දැක්වීය: “ඔබගේ සිතේ තිබෙන සියල්ල කළ මැනව; මක්නිසාද දෙවියන්වහන්සේ ඔබ සමග සිටිනසේක.” (1 ලේකම් 17:2). එහෙත් එම රාත්‍රියේදී ස්වාමීන්වහන්සේගේ වචනය නාතන් වෙත පැමිණ (කථා කොට) රජතුමාට, ඔහුට දේව මාළිගාව ගොඩනැගිය නොහැකි බව පවසන ලෙස කීසේක. මක්නිසාද ඔහු යුධ වදින මිනිසෙකු නිසාය. ඒ වෙනුවට ඔහුගේ පුත්‍රයා එම කාර්යය කරනු ඇත. අඩුතරමින් දේව මාළිගයේ සැලැස්ම ඇඳ, අවශ්‍ය ගොඩනැගිලි ද්‍රව්‍ය සැපයීමට දිය හැකිදැයි දාවිත් ඇසීය. මෙම ඉල්ලීමට අවසරය ලැබූ විගස ඔහුගේ ජීවිතයේ ඉතිරි කාලය, “සීමාවකින් තොරව”, කපන ලද ගල්, කිහිරි, යකඩ, රිදී සහ පිත්තල විශාල ප්‍රමාණයක් රැස් කරමින් ගත කළේය. ඒවා රැස් කරගත් සියලුම ගොඩනැගිලි උපකරණ ගොඩනැගිල්ල තනන ස්ථානයේ තැන්පත් කළේය. දාවිත් ඉශ්‍රායලයේ සියලුම නායකයින් ප්‍රශංසා කිරීමේ සහ ස්තූති දීමනාවේ උත්සවයට කැඳවීය.

1 ලේකම් 29:13, 14 පාඨවල දාවිත්ගේ යාච්ඤාවේදී, ඔහු සහ මිනිසුන් රැස් කිරීමට කාලය ගත කළාවූ ගොඩනැගිලි උපකරණවල සත්‍ය මූලාරම්භය කුමක්දැයි පැවසුවේද? ඇත්තවශයෙන් එහි සාරය ගත් විට ඔහු මෙසේ පැවසුවේය. “ඇත්ත වශයෙන්ම මේ විශේෂ උපකරණ පිළිබඳව අපට කිසිම ප්‍රශංසාවක් ලැබිය නොහැකිය. මක්නිසාද, ඔබවහන්සේගේ දේවල්ම අපි ඔබවහන්සේට දෙන්නෙමු.”

අපි සියලුදෙනාටම මෙය වැදගත් කරුණකි. එනම් ධනවත් හෝ දිළිඳු වුවද, එහෙත් විශේෂයෙන් ධනවතුන්ට එය වැදගත් වන්නේය. මක්නිසාද දෙවියන් වහන්සේ පටන් ගැන්මේදී සියල්ල සෑදූ සේක. (උත්පත්ති 1:1; යොහන් 1:3; ගීතාවලිය 33:6,9 පාඨ කියවන්න). අප සතු දේවල්ද ඇතුළුව, පවතින සියල්ලෙහි සැබෑ හිමිකරුවා උන්වහන්සේය. අපි කෙතරම් මහන්සිවී, උනන්දුවෙන් සහ අවංකව ඒ වෙනුවෙන් වැඩ කළත් කම් නැත. දෙවියන්වහන්සේ සහ උන්වහන්සේගේ කරුණාවෙන් තොරව අපට කිසිවක් නැතිවේ. අපි කිසිම වටිනාකමකින් යුක්ත නොවෙමු. අපි පවතින්නේද නැත. ඒ ආකාරයෙන් අපි සැමවිටම ජීවත් විය යුත්තේ, අවසානයේදී සියල්ලම දෙවියන් වහන්සේට අයිති බව අවබෝධ කරගෙනය. ඒ සියල්ලේම අයිතිකරුවා දෙවියන්වහන්සේය. එමෙන්ම උන්වහන්සේගේ යහපත්කමට උන්වහන්සේට ප්‍රශංසා කරමින් සහ ස්තූති දීමෙන් අපට මේ වැදගත් සත්‍යය අප ඉදිරියේ තබාගත හැකිය.

`“නුමුත් මේ ආකාරයෙන් ඔබට ඔප්පුකිරීමට පොහොසත්වූ මමත්, මාගේ සෙනඟත් කවුරුද?” (1 ලේකම් 29:14). මෙම වචන තුළ කුමන අලංකාර ප්‍රතිපත්ති ප්‍රකාශ කර ඇත්ද? දෙවියන්වහන්සේට අපගේ ආකල්පය කෙසේ විය යුතුද සහ අප සතු දේවල් ගැන අපගේ ආකල්පය කුමක් විය යුතුද යන්න එම වචන කෙසේ පිළිබිඹු කරයිද?`