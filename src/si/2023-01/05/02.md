---
title:  ණය ගැටළුව
date:   29/01/2023
---

`ද්විතීය කථාව 28:1, 2, 12 පාඨ කියවන්න. ණය පිළිබඳ දෙවියන්වහන්සේගේ දරුවන් වෙනුවෙන් උන්වහන්සේගේ පරමාදර්ශය කුමක්ද? ඔවුන්ට මේ තත්වයට ළඟා විය හැක්කේ කෙසේද? එමෙන්ම මෙම සම්බන්ධය අපගේ තත්වයට වඩා බොහෝ සෙයින් වෙනස් වුවද, දැන් අපට අදාළ කරගැනීම සඳහා අපට ඉන් කුමන ප්‍රතිපත්ති ගැනීමට හැකිද?`

මිනිසුන් මූල්‍ය දුෂ්කරතාවයට පත්වීමට බලපාන මූලික හේතු තුනක් අධ්‍යයන මගින් පෙන්වා දී ඇත. ඒවා පහතින් සඳහන් කර ඇත. 

පළමුවැන්න වන්නේ නොසැලකිලිමත්කමය. බොහෝ අය, උගතුන් පවා මූල්‍ය වශයෙන් දැනුවත් වී නැත. ඔවුහු මූල්‍ය කළමනාකරණය ගැන බයිබලයේ ප්‍රතිපත්තිවලට හෝ ලෞකික ප්‍රතිපත්ති වලට විවෘතවී නැත. කෙසේවෙතත්, බලාපොරොත්තුවක් ඇත! මෙම පාඩමෙන් මෙම ප්‍රතිපත්ති වල සරල ආකෘතියක් සහ ඒවා අදාළ කරගන්නේ කෙසේද යන්න පහදා දී ඇත.

මූල්‍ය ගැටළු ඇතිවීමට දෙවැනි හේතුව වන්නේ කෑදරකම සහ ආත්මාර්ථකාමීකමයි. වෙළඳ දැන්වීම් සහ පුද්ගලික ආශාවන්ට ප්‍රතිචාරයක් ලෙස මිනිස්සු ඔවුන්ගේ ආදායමට වඩා එහායින් ජීවත් වෙති. ඔවුහු ඔවුන්ට ඇත්තෙන්ම හැකියාවට අනුව ජීවත්වීමට, ගමන් බිමන් යාම සහ ඇඳුම් පැළඳුම් භාවිතයට කැමති නොවෙති. මෙවැනි මිනිසුන් බොහෝ දෙනෙක් සිතන්නේ ඔවුන් දශභාගය ගෙවීමට පවා අපොහොසත් බවය. එහි විපාකයක් වශයෙන් ඔවුහු දෙවියන්වහන්සේ පොරොන්දු වූ ඥානය සහ ආශිර්වාද වලින් තොරව ජීවත් වෙති. (මලාකි 3:10, 11; මතෙව් 6:32 පාඨ බලන්න.) මෙවැනි මිනිසුන්ටද බලාපොරොත්තුවක් ඇත. එහෙත් ඒ සඳහා හදවතේ වෙනස්වීමක් අවශ්‍යවේ. එමෙන්ම සෑහීමට පත්වීමේ ආත්මයක්ද අවශ්‍ය වේ. 

මිනිසුන් මූල්‍ය ගැටළු වලට මුහුණ දීමට බලපාන තුන්වැනි හේතුව වන්නේ පුද්ගලික අවාසනාවන්තකමය. ඔවුහු සෑහෙන සෞඛ්‍ය සංරක්ෂණයකින් තොරව බරපතල ලෙඩ රෝගවලට ලක්වන්නට ඇති. අනවශ්‍ය ලෙස මුදල් වියදම් කරන විවාහවූ සහකාරයා හෝ සහකාරිය නිසා ඔවුන්ට මෙවැනි තත්වයකට පත්වීමට සිදුවන්නට ඇති. ස්වභාවික ව්‍යසනයක් මගින් ඔවුන්ගේ වස්තු සම්භාරය ඔවුන්ට අහිමි වන්නට ඇති. එසේත් නැතිනම් ඔවුන් ඉතාම පහත් දිළිඳු පවුලකට ඉපිද හැදී වැඩී ඇත. මෙවැනි මිනිසුන්ට පවා බලාපොරොත්තුවක් ඇත. ඔවුන්ගේ මාර්ගය වඩා දුෂ්කර වුවද, ඔවුන්ගේ ගැටළු වලින් ඔවුන්ට ජයගත හැකිය. එම වෙනස කිතුනු මිතුරන්ගේ උපකාරයෙන් දේව භය ඇති අනුශාසකයින්ගේ අනුශාසනා තුළින්, යහපත් අධ්‍යාපනයකින් යුක්ත වෙහෙසවී වැඩ කිරීමෙන් සහ දෙවියන්වහන්සේගේ ආශිර්වාද සහ සැපයීම් තුළින් ඇති කරගත හැකිය.

හේතුව කුමක් වුවද, එය පුද්ගලයෙකුගේම වැරදි නිසා වුවද, ණය සමනය කළ හැකිය. කෙසේවෙතත් ණයගැති අයගේ ජීවිතවල වෙනස්කම් ඇති කළ යුතුය. එනම් ඔවුන්ගේ වියදම් සහ මූල්‍ය මූලිකත්වය තුළින් සැලසුම් කළ යුතුය. 

`1 තිමෝති 6:6-9 පාඨ කියවන්න. අපි සියලුදෙනාම කුමක් ගැන සැලකිලිමත් විය යුතු බව මෙහිදී පාවුල් ප්‍රකාශ කරන්නේද? මෙම වචන ඔබට කුමන වටිනාකමක් දෙන්නේද? එමෙන්ම මෙහිදී දේව වචනයෙන් උගන්වන දේවල් කුමන ක්‍රම මගින් ඔබට වඩා හොඳින් අනුගමනය කළ හැකිද?`