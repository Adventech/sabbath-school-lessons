---
title:  දශභාගය පිළිබඳ ගිවිසුම
date:   11/01/2023
---

දශභාගය දීම සහ දෙවියන්වහන්සේ සමග අපගේ සම්බන්ධතාවය අතර කිට්ටු ආත්මික බැඳීමක් ඇත. ඉශ්‍රායල්වරු දෙවියන්වහන්සේට කීකරුවී, දශභාගය දීමේදී විශ්වාසවන්ත වූ බැවින් ඔවුහු සඵල වූහ. ඊට විරුද්ධ ආකාරයෙන් එසේ නොකළ විට ඔවුන්ට දුෂ්කරතා වලට මුහුණ දීමට සිදුවිය. ඔවුන් කීකරුකමේ සහ සඵලත්වයේ චක්‍රයක් අනුගමනය කළ බව පෙනී යයි. එමෙන්ම අකීකරුකම සහ ගැටළු ඇති විය. දෙවියන්වහන්සේ මලාකි ප්‍රොපේතවරයා තුළින් උන්වහන්සේගේ දරුවන් සමග ද්වි පාර්ශ්වික ගිවිසුමක් යෝජනා කළේ මෙවැනි අවිශ්වාසවන්ත කාල පරිච්ඡේදයක් තුළදීය.

`මලාකි 3:7-11 පාඨ කියවන්න. මෙම පාඨ තුළ ඇතුළත් ගැටළු සහ වගකීම් මොනවාද?`

දෙවියන්වහන්සේ උන්වහන්සේගේ දරුවන්ට පොරොන්දු වූයේ ඔවුන් උන්වහන්සේ වෙතට ආපසු පැමිණෙන්නේ නම්, උන්වහන්සේද ආපසු පැමිණෙන බවය. උන්වහන්සේ වෙතට ආපසු පැමිණීම යන්නෙන් උන්වහන්සේ කුමක් අදහස් කළේදැයි ඇසූ විට, උන්වහන්සේ මෙසේ පැහැදිලි කළසේක: “මාගෙන් දශභාගය සහ සම්මාදම් කොල්ලකෑමෙන් වළකින්න.” ඔවුන්ට ශාපකරනු ලැබීමට හේතුවූයේ ඔවුන්ගේ සොරාකෑමය. ශාපය නමැති ගැටළුවට දෙවියන්වහන්සේගේ විසඳුම මෙන්න. “මාගේ ගෘහයෙහි භෝජන තිබෙන පිණිස නුඹලා ගබඩාගෙට ඔතු සියල්ල ගෙනැවිත්, මා විසින් නුඹලාට අහසේ කවුළු ඇර ඉඩ මදිවෙන තරම් නුඹලාට ආශිර්වාදයක් වගුරුවා දෙන්නේ නැද්ද කියා එයින් මා සෝදිසි කර බලාපල්ලායි සේනාවල ස්වාමීන්වහන්සේ කියන සේක.” (මලාකි 3:10). අපට එය ලැබීමට ප්‍රමාණවත් ඉඩක් නොමැති නම් එම අතිරික්තය අන් අයට උපකාර කිරීම සඳහා සහ දෙවියන්වහන්සේගේ කාර්යය ඉදිරියට ගෙන යාමට උපකාර කළ හැකිය. 

“තම ඒකජාතක පුත්‍රයාණන් ඔබ වෙනුවෙන් දිවි පුද කිරීම සඳහා දුන් උන්වහන්සේ, ඔබ සමග ගිවිසුමක් ඇති කරගත්සේක. උන්වහන්සේගේ ආශිර්වාද උන්වහන්සේ ඔබට දී, ඒ වෙනුවට ඔබගේ දශභාගය සහ සම්මාදම් උන්වහන්සේ ඉල්ලා සිටිනසේක. මේ කාරණය පිළිබඳ තමාට කිසිම අවබෝධයක් නැති බව පැවසීමට කිසිවෙකු නිර්භීත නොවේ. දශභාගය සහ සම්මාදම් පිළිබඳ දෙවියන්වහන්සේගේ සැලැස්ම පිළිබඳ ස්ථිරවම මලාකි තුන්වැනි පරිච්ඡේදයේ සඳහන් කොට ඇත. දෙවියන්වහන්සේ උන්වහන්සේගේ මනුෂ්‍ය ඒජන්තවරුන්ගෙන් ඉල්ලා සිටින්නේ උන්වහන්සේ ඔවුන් සමග ඇති කරගත් ගිවිසුමට සත්‍යවාදී වන ලෙසය. —Ellen G. White, Counsels on Stewardship, p. 75.

කීකරුකමේ චක්‍රවලින් එක් ධනාත්මක අවස්ථාවක්, වාර්තා වී ඇත්තේ, යුදයේ රජ කෙනෙකු වූ හෙසකියාගේ රාජ්‍ය කාලයේදීය. යුදයේ සත්‍ය පුනර්ජීවනයක් ඇතිවූ අතර, මිනිස්සු ඇදහිලිවන්තව දශභාගය සහ ඔවුන්ගේ සම්මාදම් දේව මාළිගාවේ ගබඩාගෙට යැවීමට ආරම්භ කළහ. බොහෝ සෙයින් ඒවා ලැබුණු බැවින් ඒවා දේව මාළිගාවේ ගොඩ ගසා රැස්කර තිබුණි. “ඉශ්‍රායෙල් දරුවෝ ඉරිඟු, වයින්, තෙල් සහ පැණිද, කුඹුරු වලින් ලැබෙන අතිරික්තයද යන සියලු දෙයින් දශභාගය බහුලව ගෙන ආහ.” එසේ කළාවූ අයට කුමක් සිදුවූයේද යන්න 2 ලේකම් 31:5 පාඨය පවසයි.

`ඔබගේ දශභාගය ගෙවීම හෝ නොගෙවීම මගින් ඔබගේම ආත්මික භාවය සහ දෙවියන්වහන්සේ සමග ඇති සම්බන්ධතාවය ගැන කුමක් පවසයිද?`