---
title:  යූදස්ගේ හදවත
date:   28/02/2023
---

බයිබලයේ කථාන්තර අතරින් අතිශයින්ම ඛේදජනක කථාවක් වන්නේ යූදස් ඉස්කාරියොත් පිළිබඳ කථාන්තරයයි. මේ මිනිසාට මුළු ලෝක ඉතිහාසයේ විශේෂ වරප්‍රසාද හිමිවූ අතර එවැනිම තවත් පුද්ගලයින් 12 දෙනෙක් සිටියහ: මුළු කාලය පුරාම යේසුස්වහන්සේ සමග සිටීමටත්, සදාකාලික සත්‍යය කෙලින්ම ස්වාමියාණන්ගෙන්ම ඉගෙන ගැනීමට ලැබීම වැනි වරප්‍රසාදය. යූදස් සතුවූ මෙවැනි විශේෂ ආශිර්වාද නොලත් අයට ගැළවීම ලැබීමත්, අප දන්නා ආකාරයට දැන් යූදස් සදාකාලිකව විනාශවීමත් කොතරම් කණගාටුදායකද.

කුමක් සිදුවුණිද? පිළිතුර එක වචනයකින් සොයා ගත හැකිය: තණ්හාව, ඔහුගේ හදවතේ පැවති ආශාව.

`යොහන් 12:1-8 පාඨ කියවන්න. සාදය පැවති විටදී එතරම් අවධානයක් ලබා ගැනීම සඳහා මරියා කළේ කුමන දෙයක්ද? යූදස් කෙසේ ප්‍රතිචාර දැක්වීද? ඒ ඇයි? යේසුස් වහන්සේගේ ප්‍රතිචාරය කුමක් වීද?`

ගැළවුම්කාරයාණන්ගේ මෘදුවූ තරවටුව නිසා යූදස්ට උත්සවය හැර දමා පිටවී යාමට මගපෙන්වූ අතර, ඔහු කෙලින්ම ගියේ යේසුස්වහන්සේගේ සතුරන් රොක්ව සිටි උත්තම පූජකයාගේ මාළිගයටය. ඔහු මරියාගේ තෑග්ගේ වටිනාකමට බොහෝ සෙයින් අඩු මිලකට ඔවුන්ට යේසුස්වහන්සේව පාවා දීමට ඉදිරිපත් විය. (මතෙව් 26:14-16 බලන්න).

යූදස්ට සිදුවූයේ කුමක්ද? බොහෝ ආකාර පුදුම සහගත අවස්ථාවන් තිබියදී, එමෙන්ම බොහෝ වරප්‍රසාද සතු වුවද ඔහු මෙතරම් දුෂ්ට කාර්යයක් කරන්නේ මන්ද? එලන් ජී වයිට් මහත්මියට අනුව යූදස්, “ශ්‍රේෂ්ඨ ගුරුතුමාණන්ට ප්‍රේමවන්තවූ අතර, උන්වහන්සේ සමග සිටීමට කැමති විය. ඔහුට චරිතයෙන් සහ ජීවිතයෙන් වෙනස් වීමට කැමැත්තක් ඇති විය. මෙම අත්දැකීම ලබාගැනීම සඳහා යේසුස්වහන්සේ සමග සම්බන්ධවීමට ඔහු බලාපොරොත්තු විය. ගැළවුම්කාරයාණන් යුදස්ව පිළිකුල් නොකළ සේක. ඔහුට 12දෙනා අතර ස්ථානයක් උන්වහන්සේ පිළියෙල කළසේක. උන්වහන්සේ ඔහුට එවැන්ජලිස්ත වරයෙකුගේ සේවය කිරීම භාර දුන්සේක. උන්වහන්සේ ඔහුට ලෙඩුන් සුව කිරීමටත් යක්ෂයින් පළවා හැරීමටත් බලය ලබා දුන්සේක. එහෙත් යුදස් ක්‍රිස්තුස් වහන්සේට සම්පූර්ණයෙන්ම යටත්වීමේ අවස්ථාවට නොපැමිණියේය.” —The Desire of Ages, p. 716.

අවසානයේදී අපගේ චරිත තුළද වැරදි ඇති අතර, අපි යටත් වුවහොත් දෙවියන්වහන්සේගේ බලය අප තුළ ක්‍රියාත්මක වීමෙන් අපට ඒවා ජයගත හැකිය. එහෙත් යුදස් ක්‍රිස්තුස්වහන්සේට සම්පූර්ණයෙන්ම යටත් නොවීය. ක්‍රිස්තුස්වහන්සේගේ බලය තුළින් ජය ගැනීමට හැකිව තිබූ තණ්හාව නමැති පාපය, ඛේදජනක ප්‍රතිඵල සමගින් ඔහුව ජය ගත්තේය.

අපි අතර එක් දෙයක් හෝ වෙනත් දෙයක් ගැන තණ්හාවෙන් නොපෙළෙන අය කවුරුන්ද? මෙම අවස්ථාවේදී ඔහු තණ්හා වූයේ මුදල් වලටය. එමෙන්ම එම තණ්හාව, එනම් හදවත තුළ පැවති ගැටළුව ඔහුව සොරකම් කිරීමට යොමු කළේය. (යොහන් 12:6). එය අවසානයේදී ඔහුට යේසුස්වහන්සේව පාවා දීමට මගපෙන්වීය.

තණ්හාව මගින් ඇති කළ හැකි අනතුර ගැන අප සියලුදෙනාටම කොතරම් බියජනක පාඩමක්ද! කුඩා දෙයක් ලෙස පෙනෙන්නාවූද, හදවතේ ඇතිවන සරල ආශාවක්වූද, එයට අපව මහා විනාශයකට සහ සදාකාලික අහිමිවීමකට ගෙන යා හැකිය.