---
title:  ධනවත් අඥානයා
date:   05/03/2023
---

`ලූක් 12:16-21 පාඨ කියවන්න. මෙහි සඳහන් අපට සුදුසු පණිවුඩය කුමක්ද? ස්වාමීන්වහන්සේ අඥානයාට කුමන දැඩි තරවටුවක් කළ සේක්ද? එමෙන්ම එමගින් අප සතු දේවල් අපි දක්වන ආකල්පය ගැන කුමක් පැවසිය හැකිද?`

පණිවුඩය මෙයට වඩා පුළුල් වුවද, යමෙකුට තර්ක කළ හැක්කේ මෙය විශ්‍රාම ගිය විටදී නොකළ යුතු දේවල් අඩංගු යේසුස්වහන්සේ පැවසූ කථාන්තරයක් බවය. ඒ අනුව, පුද්ගලයෙක් තමා ඉතුරු කළාවූ ප්‍රාග්ධනය තමා වෙනුවෙන් වැය කිරීම සඳහා ඔහුගේ / ඇයගේ රැකියාව අත් හරින්නේ නම්, 
ඔහු / ඇය දැනුවත් විය යුතුවා මෙන්ම, මෙම කථාන්තරය හිත තුළ තබාගත යුතුය. මහන්සිවී වැඩ කර ධනය ලබාගැනීම ගැටළුවක් නොවේ. විශේෂයෙන්ම යමෙක් මහළු වන විටදී හෝ වස්තු ලැබීමද නොවේ. ගැටළුව වන්නේ එය පිළිබඳ ඇති ආකල්පයයි. එනම් යේසුස්වහන්සේගේ වචනයයි: “... කා බී ප්‍රීතියෙන් සිටපන්න...” මෙහිදී සත්‍ය ගැටළුව ප්‍රකාශ කරයි.

“මෙම මිනිසාගේ පරමාර්ථ විනාශ වන්නාවූ මෘගයන්ගේ අරමුණට වඩා උසස් නොවන්නේය. ඔහු ජීවත් වූයේ දෙවි කෙනෙක් නොසිටින්නා මෙන්, ස්වර්ගයක් නොවන බවත්, අනාගත ජීවිතයක් නැති බවත්, එමෙන්ම ඔහු සතු සියලුම දේවල් ඔහුටම අයිති ඒවා ලෙසත්, දෙවියන්වහන්සේටවත් මිනිසාටවත් කිසි දෙයක් ණය නැති ලෙසත්ය.”  —Ellen G. White, Christ's Object Lessons, pp. 257, 258.

අපි අප ගැන පමණක් සිතා, අන් අයගේ අවශ්‍යතා නොසලකා හැරියහොත්, සහ දේව සේවය පවා නොසලකා හරින්නෙමු නම්, අපි ධනවත් අඥානයාගේ මාර්ගය අනුගමනය කරන්නෙමු. යේසුස්වහන්සේගේ උපමා කථාවේ ධනවත් මිනිසා කම්මැලි, වංක මිනිසෙක් බවට සඳහනක් නැත. ගැටළුව වූයේ දෙවියන්වහන්සේ ඔහුට දුන්නාවූ දෙය වැය කළේ කෙසේද යන්නය. අපි අපගේ මිය යන දිනය නොදන්නා නිසා, අපි නිතරම, ඒ සඳහා සූදානම් වීමට, ආත්මාර්ථකාමී ජීවිතයක් ගත කරනවා වෙනුවට දෙවියන්වහන්සේගේ කැමැත්ත ඉටු කිරීම සඳහා ජීවත් විය යුතු වෙමු.

බයිබලයේ ඉදිරිපත් කර ඇති පිංතූරය වන්නේ, පුද්ගලයෙක් ඔහුට හෝ ඇයට යමක් කිරීමට හැකියාව තිබෙන තාක් කල්, සේවය කරමින් ඵලදායී වීමයි. එපමණක් නොව, දානියෙල් සහ එළිදරව් යන ශ්‍රේෂ්ඨ අනාවැකි පොත් දෙකේ කතුවරුන් ඔවුන්ගේ එම පොත් ලියා අවසන් කරන විටදී බොහෝ අය විශ්වාස කරන අන්දමට අසූ වියේ පසුවූ බව දැන ගැනීමට ලැබීම ඉතාම වැදගත්ය. මෙය සිදුවූයේ සාමාන්‍ය ආයු කාලය අවුරුදු 50ක්ව පැවති කාලයේදීය. එලන් ජී. වයිට් මහත්මිය ඇගේ ඉතාමත් ප්‍රසිද්ධ සහ ඉතාමත් ප්‍රිය කළාවූ, එනම් යුගයන්ගේ ආශාව වැනි පොත් කිහිපයක් ප්‍රකාශයට පත් කරන ලද්දේ වයස අවුරුදු 70ක් වූ පසුවය. එසේ නම්, වයස, අපි සෞඛ්‍ය සම්පන්නව සිටින තාක් කල්, අපි යහපත් දේවල් කිරීමෙන් වැළකී සිටිය යුතු නොවෙමු.  එමෙන්ම හැකිතරම් දුරට යහපත් දේවල් කළයුතු වෙමු.

යේසුස්වහන්සේගේ දෙවෙනි පැමිණීම බලාපොරොත්තුවෙන් සිටින අයට උන්වහන්සේ අනුශාසනා කළේද, බලාසිටීම පමණක් නොව දිගටම සේවයද කරන ලෙසය. (මතෙව් 24:44-46).

`ඕනෑම වයසකදී සහ මුදල් ඕනෑම ප්‍රමාණයක් සමග, මෙහිදී ඒ මිනිසා කළ ආකාරයේ උගුලට හසු නොවී සිටීම කෙසේ වළකා ගත හැකිද? මම ජීවත් වන්නේ මන්ද යන්න ඔබගෙන් අසන්න.`