---
title:  'ත්‍රිත්වයෙන් යුක්ත දෙවියන්වහන්සේ: මිෂනාරි මෙහෙයේ ආරම්භය'
date:   08/10/2023
---

ශුද්ධ ලියවිල්ලේ දෙවියන්වහන්සේගේ මෙහෙයට අනුව ගැළවීමට ඇති එකම මාර්ගය වන යේසුස්වහන්සේ ඉදිරියෙන් සහ මැදින් සිටින සේක. ක්‍රිස්තුස්වහන්සේම මෙසේ පැවසූ සේක. “මාර්ගයද, සැබෑවද, ජීවනයද මමය. මා කරණකොටගෙන මිස කිසිවෙක් පියාණන්වහන්සේ වෙතට පැමිණෙන්නේ නැත. (යොහන් 14:6) එහෙත් යේසුස්වහන්සේද, උන්වහන්සේගේ මෙහෙයේ මධ්‍යව සිටින ත්‍රිත්වයෙන් යුක්ත දෙවියන්වහන්සේ පිළිබඳ අවබෝධ කර ගැනීමට අපට උපකාර කරන සේක.

ක්‍රිස්තුස්වහන්සේ කළාවූ සියළුම දේවල් ස්වර්ගීය පියාණන්වහන්සේ වෙනුවෙන් හෝ උන්වහන්සේ තුළින් වන්නේය. (යොහන් 4:34; යොහන් 5:30; යොහන් 12:45 පාඨ බලන්න). කෙසේ වෙතත්, අපි නිතරම මතක තබාගත යුත්තේ, යේසුස්වහන්සේගේ මෙහෙය ආරම්භ වූයේ, උන්වහන්සේ මෙලොවට පැමිණි විටදී නොවන බවය. උන්වහන්සේට මෙලොව මැවීමටත් පෙරදී, එය පියාණන්වහන්සේගෙන් ලැබුණි. (එපීස 1:4; 1 පේත්‍රැස් 1:20 පාඨය සමග සසඳන්න. )

එබැවින්, දෙවියන්වහන්සේ මනුෂ්‍යත්වයට පැමිණීම, අපගේ ග්‍රහලෝකයට උන්වහන්සේ අත්තිවාරම දැමීමටත් පෙර සැලසුම් කළසේක. එමෙන්ම උන්වහන්සේ කැමැත්තෙන්ම, උන්වහන්සේගේ පරමාර්ථය ඉෂ්ට කරගැනීම සඳහා මනුෂ්‍යත්වයේ ඉතිහාසය තුළට පිවිසි සේක.

පුත්‍රයාණන්වහන්සේ ලෝකය මැවූසේක. (යොහන් 1:3) එමෙන්ම, “කාලය සම්පූර්ණ වූ කළ” (ගලාති 4:4) දෙවියන්වහන්සේ, පුත්‍රයාණන්වහන්සේ මෙලොවට එවීමෙන් තමන්වහන්සේගේ ප්‍රේමය පෙන්වා වදාළ සේක. (යොහන් 3:16, 17) පුත්‍රයාණන්වහන්සේ පැමිණ, කුරුසිය මත මිය ගොස් මරණය ජයගත් සේක. ඉන්පසු පියාණන්වහන්සේ විසින් එවනු ලැබූ, ආත්මයාණන්වහන්සේ මෙහි පැමිණි සේක. (යොහන් 14:26; යොහන් 16:7). ලොවට ඒත්තුගන්වමින් (යොහන් 16:8-11) අද පියාණන්වහන්සේගේ සහ පුත්‍රයාණන්වහන්සේගේ මෙහෙය දිගටම කරගෙන යයි. එනම් දෙවියන්වහන්සේගේ සෙනග බල ගන්වමින්, මෙහෙය සඳහා පිටත් කර යවන සේක. (යොහන් 14:26; 16:13, 14).

`යොහන් 20:21, 22 පාඨ කියවන්න. මෙහෙය එහි මුල සොයා යන්නේ පියාණන්, පුත්‍රයාණන් සහ ශුද්ධාත්මයාණන් බව අවබෝධ කරගැනීම තුළින් අපගේ මෙහෙය නිර්මාණය වන්නේ කෙසේද?`

“ත්‍රිත්වය” යන වචනය බයිබලයේ හමු නොවුණද, මිෂනාරි මෙහෙය අවධාරණය කරන සාක්ෂි දේවත්වයේ තිදෙනා සම්බන්ධ වන අවස්ථා බහුලය. උදාහරණයක් ලෙස, උන්වහන්සේගේ උත්ථානයෙන් පසුව ක්‍රිස්තුස්වහන්සේ ගෝලයින්ට පෙනී සිට මෙසේ ඔවුන්ට පොරොන්දුව වූසේක. “බලව, මම මාගේ පියාණන්වහන්සේගේ පොරොන්දුව නුඹලා වෙතට එවමි. නුමුත් ඉහළින් නුඹලා බලයෙන් සරසන තුරු, නුවර නැවතී සිටපල්ලා.” (ලූක් 24:49). මෙහිදී අපි දේවත්වයේ මෙහෙයේ යථාර්ථය එක වාක්‍යයකින් දකිමු. පියාණන් වහන්සේගේ පොරොන්දුව, පුත්‍රයාණන් පොරොන්දුව ඉෂ්ට කරන බවට සහතික කිරීම සහ පොරොන්දුව වීම, ශුද්ධාත්මයාණන්වහන්සේගේ පැමිණීම (ලූක් 3:16; ක්‍රියා 1:4, 5, 8 පාඨද බලන්න).

මෙයින් අපට පෙනී යන්නේ මෙහෙය අපගේ නොවන බවයි. එය සතු වන්නේ ත්‍රිත්වයේ දෙවියන්වහන්සේටය. එසේ වීම නිසා එය නිෂ්ඵල නොවන්නේය.

`පියාණන්, පුත්‍රයාණන් සහ ශුද්ධාත්මයාණන්වහන්සේලා සියළු දෙනාම ආත්ම මුදාගැනීමේ කාර්යයට සම්බන්ධව සිටිති. මෙම සිතුවිල්ල එතරම් සැනසිලිදායක බව ඔබට හැඟෙන්නේ මන්ද?`