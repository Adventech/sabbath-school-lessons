---
title:  ප්‍රශ්නයන්හි ඇති ප්‍රශ්නය
date:   12/11/2023
---

අපි කවුද? අපි මෙහි කුමක් කරමුද? අපි මළාවු විට කුමක් සිදුවේද? අපගේ අවසාන ඉරණම කුමක් වේද? මේවා විවිධ ආකාරයෙන් මරණය ගැන දන්නාවු සියලු ජීවීන්, මරණීය ජීවීන් සියල්ලන්ටම (බෙල්ලන් සහ කුකුළන් පවා නමුත් එය නොදනිති) ඇසිය හැකි ඉතා වැදගත් ප්‍රශ්න වේ. ලූක්ගේ ශුභාරංචියේ කිසියම් කෙනෙක් ක්‍රිස්තුස්වහන්සේ වෙත පැමිණ අතිශය වැදගත් වන ප්‍රශ්නය උන්වහන්සේගෙන් ඇසීය.

`ලූක් 10:25 කියවන්න. ව්‍යවස්ථාව උගන්වන්නා ඇසුවේ කුමක්ද? එසේ අසා සිටියේ කුමකටද?`

එම ප්‍රශ්නයෙහි බරපතලකම කෙසේ වෙතත්, ඔහු එම ප්‍රශ්නය අසන ලද්දේ යේසුස්වහන්සේව පරීක්ෂා කිරීමට බව බයිබලය අපට ඉතා පැහැදිලිව පවසයි. ඇතැම් මිනිසුන් සැකෙන් මෙන්ම අවිශ්වාසයෙන් පැමිණෙන බවත් ඔවුන්ගේ ප්‍රශ්න කිරීම් ඇතැම්විට සැබෑ උවමනාවෙන් අසනා ප්‍රශ්න නොවන බවත් අප බොහෝ විට දන්නා නමුත් ඔවුන් කරා කෙසේ හෝ ළඟාවීමට අපට හැකියාව ඇත. එම මනුෂ්‍යයාගේ සැබෑ අරමුණ ව්‍යාජ බව දන්නා නමුත් යේසුස්වහන්සේ නිශ්චිතවම එම ව්‍යවස්ථාව උගන්වන්නා සමග කටයුතු කළේ එයාකාරයෙනි. කෙසේ නමුත් එම ව්‍යවස්ථාව උගන්වන්නාට සහ එහි සිටි අනෙක් අයට තම සිත් සෝදිසි කර බැලීමට අවස්ථාව විවර කරදීමට යේසුස්වහන්සේ පුළුවන්කම ලබාදුන්නේ එම ප්‍රශ්නයයි. ව්‍යවස්ථාව උගන්වන්නාගේ සැබෑ පරමාර්ථය දැන සිටියද එම අවස්ථාවේදී ඔහුව නොසලකා හැරීමට හෝ නිග්‍රහ කිරීමට යේසුස්වහන්සේ උත්සාහ නොකළ සේක.

අවසානයේදී, “සදාකාල ජීවනය උරුම කරගැනීම පිණිස මා කුමක් කළ යුතු දැයි” යන ප්‍රශ්නයට වඩා වැදගත් තවත් ප්‍රශ්නයක් අපට තිබේ? කුමන ආගමික වතාවන් හෝ පුරුදු අනුගමනය කළත් ඒ සියල්ලක් පිටුපසම ඇත්තේ එම ප්‍රශ්නාර්ථයම වන්නේය. “නොපෙනී යන මීදුමක්” ලෙස යාකොබ් 4:14 හි හඳුන්වන මෙම ජීවීන්ට මීටත් වඩා වෙනස්වූ වැදගත් ප්‍රශ්නයක් තවත් තිබේද? සදාකාල මරණය වෙනුවට සදාකාල ජීවනය තෝරාගැනීම හැරුණු විට ඊටත් වඩා සුදුසු තවත් තෝරා ගැනීමක් ඇත්තේද?

`1 කොරින්ති 15:30-32 කියවන්න. සදාකාල ජිවනයේ ඇති වැදගත්කම ඉස්මතු කර දක්වන්නාවූ කුමන කාරණයක් පාවුල් විසින් මෙහිදී පෙන්වා දෙන්නේද?`

ඔහුගේ අරමුණ කොපමණ සැක සහිත වුවද ව්‍යවස්ථාව උගන්වන්නාගේ ප්‍රශ්නය ඉතා වැදගත් ප්‍රශ්නයක් වූ අතර තමන්වහන්සේගේ මෙහෙය ඉටුකිරීම පිණිස උදාවන සෑම අවස්ථාවක් ගැනම අවධානයෙන් සිටියාවූ යේසුස්වහන්සේ ආත්මයන්ට ළඟාවෙමින් එම අවස්ථාවෙන් ප්‍රයෝජන ගත්සේක.

`වඩාත්ම උචිත වු පරිසරයක නොවන්නේ වුවද, සාක්ෂි දැරීමට ලැබෙන්නාවූ ඕනෑම අවස්ථාවකින් ප්‍රයෝජන ගැනීමට තරම් අපද කල්පනාකාරී විය යුත්තේ කෙසේද?`