---
title:  අපගේ සුවපහසු කලාපයෙන් පිටවී යාම
date:   15/10/2023
---

අන් අය වෙත ළඟාවීම සඳහා, අපි අපගේ සුව පහසු කලාපයෙන් ඉවත්වී යාම දෙවියන්වහන්සේගේ බලාපොරොත්තුවයි. අපගේම අය සමග පමණක් නැවතී සිටීම හෝ එම ජාතියේම සහ සමාජය සමගම සිටීම ආත්මාර්ථකාමිත්වයට හෝ දුෂ්ටත්වය කරා මගපෙන්විය හැකිය. මෙම අනතුර බාබෙල් කථාන්තරය තුළින් ආරම්භ වූ එකකි.

`උත්පත්ති 11:1-9 පාඨ කියවන්න. මිනිසුන්ගේ බලාපොරොත්තු මොනවාද? ඔවුන්ට කරන්ට අවශ්‍ය වූයේ කුමක්ද? එමෙන්ම දෙවියන්වහන්සේ එයට බාධා කළේ මන්ද?`

බාබෙල් කුළුණ අසල සිටි මිනිසුන්ගේ කථාන්තරය මගින් ඔවුන්ගේ දැඩි බලාපොරොත්තුව එළිදරව් කරයි. ඔවුන් සැලසුම් කළේ ස්මාරකයක් ගොඩනැගීමටය. ලෝකයේ කිසිම ස්ථානයක නොවූ විරූ නගරයක් සහ කුළුණක්ය. “අහස දක්වා මුදුනක් ඇති කොටුවක්ද ගොඩනගා අපට නාමයක් සාදා ගනිමු....” (උත්පත්ති 11:4).

එසේම කිරීමට අද මිනිසුන් උත්සාහ කරන්නේද? එය දේශපාලනික, කලා, ව්‍යාපාරික, ආගමික පවා වේවා කම් නැත. තමාට උසස් නාමයක් සාදා ගැනීමට උත්සාහ දරන අය සිටිති. අවසානයේදී ඔවුන්ගේ උනන්දුව කොතරම් නිරර්ථකද, නිශ්ඵලද (දේශනාකාරයා 2:1-11).

බයිබලය උත්පත්ති 11:4 පාඨයෙන් මෙසේ පවසයි. මේ මිනිසුන්ට අවශ්‍ය වූයේ කුළුණක් ගොඩනැගීම මගින් මිනිසුන් පොළොව පුරා විසිර යාම වළකා ලීමටය. ඔවුන්ට එකට ජීවත් වීමට අවශ්‍ය වූයේ ආත්මාර්ථකාමී හේතුන් නිසාය. එහෙත් දෙවියන්වහන්සේ සතුව වෙනත් සැලැස්මක් තිබුණි.

මෙම කාර්යයේදී මිනිසුන්ද එක්සත් වී සිටියහ. එහෙත් ස්වාමින්වහන්සේ මෙසේ පැවසූ සේක. “ඔවුන් සියල්ලට ඇත්තේ එක භාෂාවක්ය. ඔවුන් කරන්ට පටන් ගන්නා දේ මේය. ඉදින් ඔවුන් කරන්ට අදහස් කරන කිසිවක් ඔවුන්ට දුෂ්කර නොවන්නේය. (උත්පත්ති 11:6). මෙම මිනිසුන්ගේ අභිලාෂකාමී සැලැස්ම ඇත්තෙන්ම දුෂ්ට විය.

ශුද්ධ ලියවිල්ල එය පැහැදිලිවම නොකීවද එලන් වයිට් මහත්මිය පවසන්නේ උන්වහන්සේ නැවත කිසිවිටෙක පොළොව විනාශ නොකරන බවට දුන් පොරොන්දුව ඔවුන් විශ්වාස නොකළ බවය. (උත්පත්ති 9:14, 15) ඔවුන් බලාපොරොත්තු වූයේ, ඔවුන්ගේ ආරක්ෂාව සඳහා එය ගොඩ නැගීමටය. ඔවුන් දෙවියන්වහන්සේගේ වචනය විශ්වාස කරනවා වෙනුවට ඔවුන්ගේ මතයට අනුව ක්‍රියා කළහ. ඔවුන්ගේ අවසාන පරමාර්ථය කුමක් වුවද, ඔවුන්ගේ බලාපොරොත්තුව පවිත්‍ර නොවූ බව දෙවියන්වහන්සේ දැන සිටිසේක. එහෙත් ඔවුන් ආත්මාර්ථකාමී අභිලාෂයන්ගෙන් පිරි ආත්මාර්ථකාමී බලාපොරොත්තු-වෙන් කටයුතු කළ බැවින් උන්වහන්සේ ඔවුන් බලාපොරොත්තු වූ අන්දමට ජයග්‍රහණය කිරීම වළක්වා දැමූසේක.

`ඔබ කණ්ඩායමකට හෝ යම් ජාතියක සමාජයකට අයිති කොටස් කරුවෙක් වන්නේද? එනම් ඔවුන් අතර සුව පහසුවෙන් ජීවත් වෙන්නාවූ අයෙක්ද? ඔබගේ ජාතියට අයිති නොවූ අය සමග කුමන ආකාරයෙන් කටයුතු කරන්නේද?`