---
title:  යේසුස්වහන්සේගේ ආදර්ශය පමණක්ම
date:   20/11/2023
---

**අසරණයන් හට සේවය කිරීම පිළිබඳව පහත කතන්දර උගන්වන්නේ මොනවාද?**

`යොහන් 5:1-9`

`මාර්ක් 1:23-28`

සේවය කිරීම, විශේෂයෙන්ම අවශ්‍යතා ඇත්තවුන් හට සේවය කරන්නේ කෙසේදැයි යන්න ගැන වන යේසුස්වහන්සේගේ ආදර්ශය පස්-පියවර ක්‍රියාවලියක් ලෙස එලන් ජී. වයිට් පෙන්වා දේ. “ක්‍රිස්තුස්වහන්සේගේ ක්‍රමවේදය පමණක්ම මිනිසුන් වෙත ළඟාවීමේදී සාර්ථකත්වය ගෙන දෙනු ඇත. ඔවුන්ගේ යහපතට ආශා කරන්නෙකු ලෙස ගැළවුම්කරුවාණන් එම මිනිසුන් සමග ගැවසුණු සේක. ඔවුන්ට තම අනුකම්පාව පෙන්වාලූසේක. ඔවුන්ගේ අවශ්‍යතා සපුරාලූ සේක. එසේම ඔවුන්ගේ විශ්වාසය දිනාගත් සේක. අනතුරුව ‘මා අනුව එන්නැ”යි උන්වහන්සේ ඔවුන්ට ආරාධනා කළසේක.” Ellen G. White, The Ministry of Healing , p. 143.

පළමුවෙන්ම අප අසරණයින් හා එක්විය යුතුය, අනතුරුව ඔවුන්ව දැන හඳුනා ගනිමින් කාලය ගත කළ යුතුය. එසේම ඔවුන්ට යහපත කිරීමේ අරමුණ ඇතිව ඔවුන්ගේ සැබෑ අවශ්‍යතා හඳුනා ගනිමු. පොකුණ අසල සිටි අංශභාග රෝගියා හට යේසුස්වහන්සේ කළ දේ බලන්න. යේසුස්වහන්සේ එහි සිටිසේක. “ඒවායේ අන්ධයෝය, කොරුය, වියළි අවයව ඇත්තෝ යන රෝගීන් සමුහයක් ඔත්පළව උන්නෝය.” (යොහන් 5:3).

දෙවනුව, අප අපගේ සැබෑ අනුකම්පාව හෙළි කළ යුතු වෙමු. ඇතැම් අවස්ථාවන් වලදී අවිශ්වාසය නිසා එය අසීරු කටයුත්තක් බවට පත්වේ. එසේ වන්නේ සමහර අවස්ථාවන් වලදී යම් පුද්ගලයින් යමෙකුගේ විශ්වාසය දිනාගැනීමේ මාර්ගයක් ලෙස කරුණාව පෙන්වා පසුකාලීනව ඔවුන්ට හිරිහැර කරමින් අයුතු ප්‍රයෝජන ගැනීමට කටයුතු කරන නිසාවෙනි. කෙසේ වෙතත් දෙවියන්වහන්සේ අපව කැඳවා ඇත්තේ කිසිවක් පෙරළා බලාපොරොත්තු නොවෙමින් අන්‍යයන් හට අනුකම්පා දැක්වීමටයි.

තුන්වැනි පියවර නම් ඔවුන්ගේ අවශ්‍යතාවන් උදෙසා සේවය කිරීමයි. හුදෙක් වචන වලට වැඩි යමක් මෙහි අවශ්‍ය වේ. නාඳුනන අයෙකුට හෝ මිතුරෙකුට හෝ වේවා ඔවුන්ගේ අවශ්‍යතා ඉටුකිරීමට නම් අප ක්‍රියාකාරි විය යුතුමය. යේසුස්වහන්සේ අංශභාග රෝගියා සමග කථා කළසේක. ඔහුට අවශ්‍ය කුමක්දැයි අසා සිටිසේක, අනතුරුව ඔහු වෙනුවෙන් ප්‍රාතිහාර්යයක් ඉටුකළ සේක. අශුද්ධ ආත්මයෙන් පීඩා විඳි මනුෂ්‍යයාගේ කතාන්තරයෙහිදී යේසුස්වහන්සේ එම අවස්ථාවේ පාලනය සම්පූර්ණයෙන්ම උන්වහන්සේ අතට ගනිමින් එම අසරණ මනුෂ්‍යයාට කරගත නොහැකි ව තිබූ දේ ඉටුකර දුන්සේක.

සතරවෙනි පියවර නම් ඔවුන්ගේ විශ්වාසය දිනාගැනීමයි. අප මිනිසුන්ට සේවය කරන විට ඔවුන්ට උපකාර කරන විට අපව සහ අප පවසන දේ විශ්වාස කිරීමට ඔවුන් ඉගෙන ගනු ඇත. ඉතින්, අපි දෙවියන්වහන්සේ ගැන පවසන විට ඊට ඇහුම්කන් දීමට ඔවුන්ගේ සිත් විවර වනු ඇත. සියල්ලටම කායික වශයෙන් සුව කිරීමට පමණක් යේසුස්වහන්සේට අවශ්‍ය නොවීය. උන්වහන්සේට අවශ්‍ය වූයේ ඔවුන්ට උන්වහන්සේ තුළ සදාකාල ජීවනය අත්වනු දැකීමයි. (යොහන් 10:10 බලන්න)

`යේසුස්වහන්සේ කළාක් මෙන් හාස්කම් කිරීමට අපට සාමාන්‍යයෙන් හැකියාවක් නොමැත. නමුත් පිහිට අවශ්‍ය මිනිසුන්ට සේවය කිරිමට අපිට හැකිවන්නේ කුමන මාර්ගයන්ගෙන්ද?`