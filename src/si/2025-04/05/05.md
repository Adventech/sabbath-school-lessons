---
title:  නිදහස් තෝරාගැනීම
date:  29/10/2025
---

`ද්විතීය කථාව 20:10, 15-18; ද්විතීය කථාව 13:12-18 සහ යෝෂුවා 10:40. ද්විතීය කථාවේ පැහැදිලි ලෙස සඳහන් කර ඇති පරිදි, ඉශ්‍රායෙල්හි රූප වන්දනා කරන නගරයකට එරෙහිව, යුද්ධ ශිල්පයේ නීති සහ ඔවුන්ට එරෙහිව ගනු ලැබූ ක්‍රියාමාර්ග තුළින් ඉශ්‍රායෙල්වරුන් කලාවූ යුද්ධයේදී සම්පූර්ණ විනාශයේ වූ සීමාසහිත බව අප අවබෝධ කරගන්නේ කෙසේද?`

යුද්ධයකදී මනුෂ්‍ය ජීවිත විනාශවීම පෙන්නුම් කරනු පිණිස හෙබ්‍රෙව් භාෂාවෙන් විශේෂ යෙදුමක් භාවිතා කොට ඇත. එනම් චෙරෙම් (cḥerem) යනුයි. මෙම යෙදුමට ඇති අර්ථගැන්වීම් වන්නේ, “තහනම් කරනු ලැබුණි,” “වරදට පත්කරනු ලැබීම,” සහ “සමූල ඝාතනය පිණිස වෙන්කර තැබීම” යනුවෙන්ය. බොහෝ අවස්ථාවලදී එමගින් පෙන්නුම් කරනු ලබන්නේ, දෙවියන් වහන්සේගේ සුවිශේෂී වසම තුළ, නැවත ආපසු හැරවිය නොහැකි වන පරිදි මනුෂ්‍යයන්, සත්වයන් හෝ අප්‍රානික දේවල් යුද්ධයේදී විනාශයට පත්වන බවයි. යුද්ධයේදී මනුෂ්‍යයන් සමූල ඝාතනය වීම පිළිබඳව වන සංකල්පය මෙන්ම පුරුද්ද (චෙරම් cḥerem) අවබෝධ කරගත යුතු වන්නේ, විශ්වයේ ඇති නපුරු බලවේග සමග යෙහෝවඃවහන්සේට ඇති අරගලය පිළිබඳව වන දෘෂ්ටි කෝණය තුළින් වන අතර, එහිදී උන්වහන්සේගේ චරිතය සහ කීර්තිනාමය අභියෝගයට ලක්වී ඇත.

තවද, ලෝකයට පාපය ඇතුල් වූවාට පසුව, මධ්‍යස්ථ ස්වභාවයක් තුළ පැවැතීමට නුපුළුවන. එනම් යමෙකු විසින් දෙවියන්වහන්සේට පක්ෂව හෝ විපක්ෂව තීරණයක් ගත යුත්තේමය. ඉන් එක් පැත්තක් ජීවනය කරාද, එනම් සදාකාලීන වූ ජීවනය කරාද, අනෙක් පැත්ත මරණය කරා, එනම් සදාකාලික මරණය කරා යොමුකරනු ලබනවා ඇත.

සම්පූර්ණ ලෙස විනාශ කිරීමේ ක්‍රියාව විස්තර කළ හැක්කේ, නපුරට එරෙහිව කරනු ලබන දෙවියන්වහන්සේගේ ධර්මිෂ්ඨවූ විනිශ්චය ලෙසටය. දෙවියන්වහන්සේගේ විනිශ්චයේ කිසියම් කොටසක් අද්විතීය ලෙස ඉටුකිරීමේ වගකීම, උන්වහන්සේගේ තෝරාගත්තාවූ ප්‍රජාව වන පුරාණ ඉශ්‍රායෙල්වරුන්ට පැවරූ සේක. විනාශ කිරීම පිණිස ඔවුන් තුළ වූ කැපවීම, දෙවියන්වහන්සේගේ ප්‍රබල පාලනය තුළ සීමා මායිම් නියම කර තිබූ කරුණක් විය. එනම්: ඉතිහාසයේ කිසියම් සීමිත කාල රාමුවකට ප්‍රහාරය කොටුකරනු ලැබුවාසේම, ප්‍රහාරය සිදුකළ යුතු භූගෝලීය ප්‍රදේශය කානාන් දේශයට සීමාකර තිබුණි. ඊයේ දවසට නියමිතව තිබූ පාඩම තුළින් අප අධ්‍යයනය කළ පරිදි විනාශ කරනු පිණිස නියම කරනු ලැබුවාවූ අය, නිතර දෙවියන්වහන්සේගේ අභිමතාර්ථයන්ට එරෙහිව කැරලි ගසමින් සිටි නමුත්, කිසි දවසක ඒ පිළිබඳව පසුතැවිලි වූයේ නැත. එබැවින් දෙවියන්වහන්සේ විසින් ඔවුන්ව විනාශ කර දැමීම පිණිස ගනු ලැබූ තීරණය කිසිසේත් හිතුවක්කාර හෝ ජාතිකවාදී තීරණයක් නොවීය.

තවද, ඉශ්‍රායෙල්වරුන්ද, කානානිවරුන් මෙන් තම ජීවන රටාව ගත කිරීමට අදහස් කර තිබුණේ නම් ඔවුන්ටද එම ඉරණමම අත්වන්නට ඇත (ද්විතීය කථාව 13 සමග සංසන්දනය කරන්න). මෙම දේව යුද්ධයේදී, දෙවියන් වහන්සේගේ පැත්තේ සිටින්නේ කවුරුන්ද, ප්‍රතිවිරුද්ධ පැත්තේ සිටින්නේ කවුරුන්ද යනුවෙන් බැලූ බැල්මට වේලාසනින් තීරණයක් ගෙන ඇතැයි යන හැඟීමක් ඇතැමෙක් තුළ ඇතිවිය හැකිවන නමුත් (එනම්: ඉශ්‍රායෙල්වරුන්ට දේශය හිමිවීමට සහ කානානිවරුන්ට විනාශවනු පිණිසත්), ඔවුන්ට එක් පැත්තක සිට අනෙක් පැත්තට මාරුවීමට ඇතිතරම් ඉඩ ප්‍රස්ථාව තිබූ බව, රාහාබ්, ආකාන් සහ ගිබියෝවරුන්ගේ අත්දැකීම්වලින් පැහැදිලි වේ.

කිසිදු මනුෂ්‍යයෙකුට හිතුවක්කාර ලෙස ආරක්ෂාව සපයාදී හෝ තහංචියක් යටතේ තබා නැත. යෙහෝවඃවහන්සේ සමග පවත්වාගෙන යනු ලබන සමීප සම්බන්ධතාවය කඩා බිඳ දැමීමෙන් මෙතෙක් භූක්ති වින්දාවූ වරප්‍රසාද අහිමි විය හැකිවනවා සේම, කිසියම් තහංචියකට යොමුවූවෙක් ඇත්නම්, ඔහුට යෙහෝවඃවහන්සේගේ අධිකාරිත්වයට යටත්වීමෙන් ජීවත්වීමට හැකිවේ.

`කානානිවරුන් දෙවියන්වහන්සේට එරෙහිව බලවත් ලෙස විරෝධය පෑම තුළින්, වර්තමාන සංදර්භය තුළ අපට ඉගෙනගත හැකි පාඩම් මොනවාද? එය තවත් ආකාරයකින් විමසන්නේ නම්, අපට පුද්ගලිකවම ඇති නිදහස් කැමැත්ත හේතුවෙන් අත්විය හැකි ප්‍රතිවිපාක මොනවාද?`