---
title:  කානානිවරුන්ගේ අපරාධ
date:  26/10/2025
---

`උත්පත්ති 15:16; ලෙවී කථාව 18:24-30; ද්විතීය කථාව 18:9-14 සහ එස්රා 9:11. කානානිවරුන් සිටි භූමිය ඉශ්‍රායෙල්වරුන්ට දීම පිළිබඳව වන දෙවියන්වහන්සේගේ විශාල සැලසුම සම්බන්ධයෙන් මේ බයිබල් පාඨ තුළ කුමක් සඳහන්වේද?`

ජාතීන්ගේ පිළිකුල් ක්‍රියා යන ප්‍රකාශයේ සැබෑ අර්ථය සම්පූර්ණයෙන් දැනගැනීම පිණිස අප විසින් යෝෂුවාගේ පොතට පමණක් සීමා නොවී, වෙනත් මූලාශ්‍ර දෙසද බැලිය යුත්තෙමු. දරුවන්ව බිලි පූජා ලෙස දීම, පේනකීම, නිමිති බැලීම, ශාස්ත්‍ර කීම, මායාකාරකම් කිරීම, මළවුන්ගෙන් විචාරීම වැනි දේ මෙම ජාතීන් විසින් සිදුකරනු ලැබුවාවූ පිළිකුල් සහගත ක්‍රියාවල් විය (ද්විතීය කථාව 18:9-12).

උගරිට් නම් ප්‍රදේශයකින් සොයාගනු ලැබූ සෙල් ලිපියකින්, පුරාණයේ කානානිවරුන් ඇදහූ ආගම් පිළිබඳවත්, එවකට පැවැති සමාජය පිළිබඳවත් විස්තර සඳහන්වන අතර, ඒ අයගේ සංස්කෘතික පුරුදු දෙස බැලූවිට, එම ක්‍රියාකාරකම් වලට චෝදනා එල්ල කිරීම සාධාරණ යයි සිතෙනවා පමණක් නොව, පරණ ගිවිසුම තුළ පනවා ඇති සදාචාරය පිළිබඳව වන ප්‍රමිති සාධාරණයයි පැවසිය හැක.

කානානිවරුන්ගේ ආගමේ පදනම වූයේ සරුභාවය ඇතිකරන්නාවූ ස්වභාවික ආශ්චර්යය, පාලනය කරනු ලබන්නේ, දෙවිවරුන් සහ දේවතාවියන් අතර සිදුකරනු ලබන ලිංගික සබඳතාවය මත වන බවය. එබැවින් ඔවුන්, ඔවුන්ගේ ලිංගික හැසිරීම් තුළින් දෙවි, දේවතාවියන් පොළඹවාගත හැකි යයි යන අපේක්ෂාව තුළ ඔවුන් චාරිත්‍රානුකූල ලිංගික ක්‍රියාවල නිරත වූහ. මෙම සංකල්පය කරණකොටගෙන, ඔවුන්ගේ නමස්කාරයට ‘පූජනීය වේශ්‍යාකර්මය’ නමැති අසංවර ක්‍රියා ඇතුලත් කරගනිමින් ස්ත්‍රී පුරුෂ දෙපක්ෂයේම වේශ්‍යාවන් මෙම ආගමික වතාවන්වල යෙදුනාහ.

කිසියම් ජාතියක් නමස්කාර කරන්නාවූ දෙවිවරුන්ගේ සදාචාරාත්මක භාවයට ඉහලින් එම ජාතියට නැඟී සිටිය නොහැක. එබැවින්, කානානිවරුන්ගේ ආගම තුළින් ළමා බිලි පූජා අනුමත කිරීම එතරම් පුදුමයට කරුණක් නොවන අතර, බයිබලය තුළ මීට එරෙහිව විශේෂයෙන් අවවාද කොට ඇත.

කානානිවරුන් ඇත්තවශයෙන්ම ඔවුන් ඇදහූ දෙවිවරුන්සේ සලකනු ලැබූ යක්ෂයන්ට තම කුළුඳුල් දරුවන්ව බිලි පූජා වශයෙන් දුන් බවට සාක්ෂි පුරා විද්‍යාඥයින් විසින් සොයාගෙන ඇත. කුඩා දරුවන්ගේ ඇට සැකිලි විශාල මැටි බඳුන් තුළ බහා තිබී හමුවී ඇති අතර, එම භාජනවල මෙම බිලි පූජාව බාරයක් ඔප්පු කිරීම සඳහා කරනු ලැබූවක් බවත් සඳහන්ව ඇති අතර, මෙවැනි පහත් මට්ටමේ ආගමික විශ්වාසයන් තුළින් ළමුන් කෙතරම් විශාල සංඛ්‍යාවක් විපතට පත්කරනු ලබන්නට ඇත්ද?

එබැවින් කානානිවරුන්ව සම්පූර්ණයෙන්ම විනාශ කර දැමිය යුතුයයි දෙවියන්වහන්සේ විසින් ගනු ලැබූ තීරණය එම දේශය ඉශ්‍රායෙල්වරුන්ට ලබා දීම සඳහා ගත් පසු සිතුවිල්ලක ප්‍රතිඵලයක් සේ සැලකිය නොහැක. කානාන් දේශයේ පදිංචිකරුවන්ට පරිවාස කාල පරිච්ඡේදයක් දෙනු ලැබුණි. එම කාලය තුළ ඔවුන් සමග ජීවත්වූ ආදි පිතෘවරුන්ගේ සාක්ෂි තුළින් සැබෑ දෙවියන්වහන්සේගේ චරිත ගුණාංග මෙන්ම උන්වහන්සේගේ දයාව පිළිබඳව දැනගැනීමටත්, ඔවුන්ට ලැබුණාවූ අවස්ථාවක් සේ සැලකිය හැකිය. ඔවුන්ට සෑහෙන තරම් ඉඩ ප්‍රස්ථාව තිබූ නමුත්, ඔවුන් එම කාලය නාස්ති කරමින්, අතිශයින් බිහිසුනු ක්‍රියාවලට නිරත වූ බැවින්, ඒ සිද්ධිවලින් ඔවුන්ව නවතා ලීමට අවසානයේ ස්වාමීන්වහන්සේට සිදුවිය.