---
title:  ප්‍රථමයෙන් ගිවිසුම
date:  09/11/2025
---

`යෝෂුවා 5:1-7 කියවන්න. මෙම ආක්‍රමණයේ විශේෂයෙන්ම මෙම කාල සීමාව තුළ දෙවන පරම්පරාවේ ඉශ්‍රායෙල්වරුන්ට චර්ම ඡේදනය කරන ලෙස දෙවියන්වහන්සේ යෝෂුවාට අණ දුන්නේ ඇයි?`

රට සෝදිසි කිරීමෙන් පසුව, ඔත්තුකරුවන්ගෙන් ලැබුණ දිරිගන්වන වාර්තාවලින්ද සමන්විතව, ප්‍රාතිහාර්යයක් මෙන් සිදුකරනු ලැබූ යොර්දාන් නදිය තරණය කළායින් පසු සාමාන්‍යයෙන් අප අපේක්ෂා කරනු ලබන කාරණය වන්නේ සතුරා සමග සටනකට එළැඹීමයි. එනමුත් හමුදාමය ප්‍රහාරයකට වඩා වැඩි යමක් මෙහි අන්තර්ගත විය: එනම්, දෙවියන්වහන්සේ සමග වන ඉශ්‍රායෙල්වරුන්ගේ ගිවිසුමයි.

අලුත් පරම්පරාව දේශය අත්පත් කරගැනීමට පෙර, මෙම දේශයේ අයිතිකරු වන තැනන්වහන්සේ කවුරුන්ද, උන්වහන්සේ සමග විශේෂ සබඳතාවයක් ගොඩනගා ගත යුතු බවද ඔවුන් සම්පූර්ණයෙන් අවබෝධ කරගත යුතු විය. දෙවියන්වහන්සේ ප්‍රාතිහාර්යය පාමින් ඉශ්‍රායෙල් ජනතාව ඉතා ආරක්ෂාකාරී ලෙස යොර්දාන් නදියෙන් එතෙර කරවීමේ ලකුණක් ලෙස ගිවිසුම අලුත් කිරීමේ ක්‍රියාවලිය සිදුවිය.

සෑම අවස්ථාවකදීම දෙවියන්වහන්සේ සමග වන අපේ ගිවිසුම, උන් වහන්සේ අප උදෙසා කළ දේවල් වෙනුවෙන් කෘතඥ පූර්වකව කටයුතු කරනවා මිස, උන්වහන්සේගේ නීතිවලට නිත්‍යානුකූලව අනුගතවී උන්වහන්සේගෙන් ලාභ ප්‍රයෝජන සොයා යාමේ ක්‍රමවේදයක් නොවිය යුත්තේය. (මෙම වැදගත් ආකල්පය, පාවුල් තුමාට මුහුණ පෑමට සිදුවූ අරගලයේ කොටසක් බවට පත්වූයේ, ඇතැම් අය හැරුනාවූ පිරිමි වැඩිහිටි අන්‍ය ජාතිකයන් චර්ම ඡේදනය කළ යුතුයයි යන මතයෙහි දැඩිව එල්බ සිටි බව පාවුල් තුමා ගලාතිවරුන්ට යැවූ ලිපියේ සඳහන්ව ඇත).

ඉශ්‍රායෙල්වරුන් ඔවුන්ගේ ඉතිහාසය තුළ තිබූ අති විශාල යුධ මෙහෙයකට සූදානම්ව සිටි බැවින්, මුළු කඳවුරම ඒ සඳහා සූදානම් වනු දැකීම අපේ අපේක්ෂාවයි. ලෝක සම්මත යුද්ධ ශිල්පීය ක්‍රමවේද අනුව නොයමින් ඔවුහු කටයුතු කළහ. අශ්වයන්ව යුද්ධ පළඳනාවලින් සූදානම් කරනවා වෙනුවට සහ ඔවුන්ගේ කඩු මුවහත් නොකොට, ඔවුන් දින තුනක් මුළුල්ලේ කිසියම් වතාවත්වල යෙදුන බැවින්, එම කාලය තුළ කිසියම් සතුරෙකුට ඉතා පහසුවෙන් ඔවුන්ව ආක්‍රමණය කළ හැකිවූවාක් මෙන් පෙනෙන්නට තිබුණි.

ඔවුන් මෙම අවස්ථාවේදී මෙසේ ක්‍රියා කළේ, ඔවුන්ව මිසර දේශයෙන් මුදා ගත්තාවූ දෙවියන්වහන්සේ සමග තිබූ සබඳතාවය සැමරීම පිණිසය. ඒ ඇයි? ඒ එම සටන ස්වාමීන්වහන්සේට අයිතිවූ දෙයක් බවට ඔවුන් අවබෝධ කරගත් හෙයිනි. ඔවුන්ට ජයග්‍රහණයත්, සාර්ථකත්වයත් ලබාදෙන්නේ උන්වහන්සේ වන බැවිණි. යේසුස්වහන්සේ එම ප්‍රතිපත්තියට වෙනස් වචනවලින් වදාළ සේක: නුමුත් පළමුකොට උන්වහන්සේගේ රාජ්‍යයද උන්වහන්සේගේ ධර්මිෂ්ඨකමද සොයන්න; නුඹලාට මේ සියල්ල දෙනු ලබන්නේය” (මතෙව් 6:33). බොහෝ අවස්ථාවලදී අප වැදගත් යයි සිතන බොහෝ දේවලට කාලය මිඩංගු කරමින් අපේ ජීවිතයේ අතිශයින් වැදගත් වන දේවලට ප්‍රමුඛත්වය දීමට අමතක කරන්නෙමු. එනම්, ක්‍රිස්තුස්වහන්සේ උදෙසා වන අපේ කැපවීම දෛනිකව අලුත් කිරීමය.

`“වඩා වැදගත්යයි” ඔබ සිතූ දේවල් හේතුවෙන්, දෙවියන්වහන්සේ සමග කාලය ගතකිරීම ඔබ විසින් නොසලකා හැර ඇති වාර ගණන පිළිබඳව සිතා බලන්න. මෙසේ ක්‍රියාකිරීම අපට මෙතරම් පහසු වන්නේ ඇයි? එමෙන්ම ඊට එරෙහිව අපට ක්‍රියා කළ හැක්කේ කෙසේද?`