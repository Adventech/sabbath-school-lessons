---
title:  අනුග්‍රහයෙන් මවිතයට පත්වීම
date:  04/10/2025
---

### මේ සතියේ පාඩමේ අධ්‍යයනය සඳහා කියවන්න

යෝෂුවා 2:1-21, ගණන් කථාව 14:1-12, හෙබ්‍රෙව් 11:31, නික්මයාම. 12:13, යෝෂුවා 9, නෙහෙමියා 7:25.

> <p>කටපාඩම් පදය</p>
> “ඇදහිල්ලෙන්, වේශ්‍යාවවූ රාහබ් ඔත්තුකාරයන් සමාදානයෙන් පිළිගත් බැවින්, කීකරුනූණ තැනැත්තන් සමග විනාශ නොවී සිටියාය.” (හෙබ්‍රෙව් 11:31).

“මම නැවත වාරයක් මේ දෙය කළේ ඇයි?” ඇතැම්විට, අප සෑම කෙනෙකුම පාහේ මෙවැනි වදන් පවසන්නට ඇත. අවසානයේ බැලූ විට ඉතිහාසය නැවත නැවත සිදුවනවා පමණක් නොව, සමස්තයක් වශයෙන් ගත් කල මනුෂ්‍ය වර්ගයා වන අපද, ඒ අයුරින්ම ක්‍රියා කරන්නෙමු. අපද එකම වරද නැවත නැවත කොතරම් වාර ගණනක් කරන්නෙමුද!

පොරොන්දුවූ දේශයට ඇතුළුවීම පිණිස ඉශ්‍රායෙල්වරුන්ට දෙවන ඉඩ ප්‍රස්ථාවද ලැබුණ අතර, යෝෂුවා ඔහුගේ වගකීම බැරෑරුම් ලෙස සැලකුවේය. පළමුවන අදියර වන්නේ යෝෂුවා සහ ඉශ්‍රායෙල්වරුන් මුහුණ දුන් කරුණු පිළිබඳව පැහැදිලි අවබෝධයක් ලබාගැනීමයි. එම දේශය පිළිබඳව වැදගත් තොරතුරු ගෙන ඒම පිණිස යෝෂුවා විසින් චර පුරුෂයන් දෙදෙනෙකු පිටත් කර යවනු ලැබුණි. එම දේශයේ තිබූ ආරක්ෂක ක්‍රම වේද, හමුදාමය වශයෙන් ඔවුන්ගේ සූදානම, ජල සැපයුම් මූලාශ්‍ර මෙන්ම ආක්‍රමණික හමුදාවක් කෙරෙහි පොදු ජනයා දරන ආකල්ප පිළිබඳ පැහැදිලි වාර්තාවක් ඔවුන් විසින් ගෙන ආ යුතු විය.

දෙවියන්වහන්සේ විසින් එම දේශය ඔවුන්ට ලබාදෙන බව පවසා තිබූ බැවින්, ඉශ්‍රායෙල්වරුන්ට තිබුණේ, කිසිත් නොකොට බලා සිටීම පමණක් යයි යමෙකුට කල්පනා කිරීමට පුළුවන. දෙවියන්වහන්සේගේ සහයෝගය පිළිබඳව සහතික කර තිබුණ නමුත්, ඉන් මනුෂ්‍යයන්ගේ වගකීම් කොටස යටපත් කරනු ලබන්නේ නැත. ඉශ්‍රායෙල්වරු දෙවන වතාවට කානානිවරුන්ගේ දේශ සීමාවලට පැමිණ බලා සිටිති. ඔවුන්ගේ අපේක්ෂාවන් උච්ඡ ස්ථානයක තිබූ නමුත් පසුගිය වතාවේදී ඔවුන්ට පැවරුනාවූ කටයුත්තේදී අති මහත් පරාජයකට ඔවුහු ගොදුරු වූහ.

මෙම සතිය තුළ යෝෂුවාගේ පොතෙන් අතිශයින් චමත්කාරජනක කථාන්තර දෙකක් පිළිබඳව ඉගෙනගනිමින්, ඒවා අද දවසේදී අපේ ඇදහිල්ලට අදාළවන්නේ කෙසේදැයි සොයා බලමු.

අපව මවිතයට පත්කරනු පිණිස දෙවියන්වහන්සේගේ අනුග්‍රහයට අසීමිත හැකියාවක් ඇත.

_ඔක්තෝබර් මස 11 දිනට යෙදෙන සබත් දවසට සූදානම් වනු පිණිස, මෙම සතියේ පාඩම අධ්‍යයනය කරන්න._