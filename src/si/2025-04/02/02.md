---
title:  දෙවන අවස්ථාව
date:  05/10/2025
---

`යෝෂුවා 2:1, ගණන් කථාව 13:1, 2, 25-28, 33; සහ ගණන් කථාව 14:1-12 කියවන්න. දේශය අත්පත් කරගනු පිණිස යෝෂුවා විසින් ඔත්තුකරුවන් යැවීමෙන් වැඩ ආරම්භ කළේ ඇයි?`

ඔත්තුකරුවන් දෙදෙනා පිටත් කර යවනු ලැබූ ස්ථානය කටුසහිත ගස් වැවී තිබූ ස්ථානයක් වූ අතර (යෝෂුවා 2:1) හෙබ්‍රෙව් බසින් එය ෂිට්ටීම් යනුවෙන් හඳුන්වනු ලැබුණි. එමෙන්ම ඉශ්‍රායෙල්වරුන්ගේ ඉතිහාසය තුළ එම ස්ථානය ඔවුන්ට අමිහිරි අත්දැකීම් දෙකකට මුහුණ දීමට සිදුවූ බව සඳහන් වේ.

පළමුවැන්න, තවත් එක් ඔත්තු බැලීම පිළිබඳව වන කථාන්තරයකි (ගණන් කථාව 13). එහිදී මෙම වැදගත් සාධක පෙන්නුම් කෙරුනි. එනම්: ඔත්තුකරුවන්ට විධානය කරනු ලැබීම, ඔත්තුකරුවන් හොර රහසේ සතුරු ප්‍රදේශයට ඇතුල්වීම, ඔත්තුකරුවන් ආපසු පැමිණීම, සොයාගත් කරුණු පිළිබඳව ඔත්තුකරුවන්ගේ වාර්තාව, එම වාර්තාව පදනම් කරමින් තීරණ ගැනීම වේ.

ෂිට්ටීම්හි වූ අනෙක් කරුණ කිසිම චකිතයකින් තොරව සිදුකරනු ලැබූ අකීකරු කමේ ක්‍රියාවක් වන අතර, ඉශ්‍රායෙල්වරු ගිවිසුම උල්ලංඝනය කරමින් රූප වන්දනාවේ නිරත වෙමින්, බාලම්ගේ පෙළඹවීම අනුව මෝවබීය ස්ත්‍රීන් සමග සල්ලාලකම්වල යෙදෙමින්, එම ස්ත්‍රීන්ගේ දෙවිවරුන්වද නමස්කාර කළෝය. (ගණන් කථාව 25:1-3; ගණන් කථාව 31:16). මෙම සංදර්භය තුළ ෂිට්ටිම් නමැති ස්ථානයට අදාල කථාන්තරය තුළින් අසාමාන්‍ය ලෙස කිසියම් ආතතියකට මුල පුරනු ලබයි. පොරොන්දු වූ දේශයේ සීමා මායිම් තුළ මෙය තවත් එක් අසමත් වීමක් වනු ඇත්ද? එසේත් නැතහොත් පුරාණයේ සිට අපේක්ෂා කරමින් සිටි පොරොන්දුවක් සම්පූර්ණ වන අයුරු මෙහිදී දැකබලාගැනීමට හැකිවනු ඇත්ද?

`යොහන් 18:16-18, 25-27 සහ යොහන් 21:15-19. ඉශ්‍රායෙල්වරුන්ට ජාතියක් ලෙස සහ පේත්‍රැස්ට පුද්ගලයෙකු ලෙස දෙනු ලැබුවාවූ දෙවන අවස්ථාවේ ඔබ දකින සමානතාවයන් මොනවාද?`

දෙවියන්වහන්සේ දෙවන අවස්ථාවන් හෝ ඊටත් වැඩි අවස්ථාවන් ලබාදෙන්නාවූ දෙවි කෙනෙක්ය. “අනුග්‍රහය” යනු අපට ලබාගැනීමට අයිතියක් නොමැති වුවත් නොමිලයේම ලබාදෙන්නාවූ දෙයකි. අනුග්‍රහය යන සංකල්පයෙන් බයිබලය පිරී ඇත. (රෝම 5:2, එපීසී 2:8, රෝම 11:6 සමඟ සසඳන්න). සෑම කෙනෙකුටම නැවත අලුතින් පටන්ගැන්මේ හැකියාව කරුණාභරිතව දෙවියන්වහන්සේ පිළිගන්වන සේක (තීතස් 2:11-14). පේත්‍රැස් තුමාද මෙම අනුග්‍රහ ලාභියෙක්වූ අතර, අනුග්‍රහය තුළ වර්ධනය වන ලෙස සභාවෙන් ඉල්ලා සිටියේය (2 පේත්‍රැස් 3:18). තවද, මෙම ආරංචිය වඩ වඩාත් යහපත්වේ. එනම්: අපට දෙවන අවස්ථාවටත් වඩා වැඩි වාර ගණනක් ලැබෙනවා නොවේද? (එසේ නොවූවා නම් අපේ ස්වභාවය කෙබඳු එකක් වනු ඇත්ද?)

`කානාන් දේශයට ඇතුල්වීම පිණිස ඉශ්‍රායෙල්වරුන්ට දෙවන අවස්ථාව ලබාදීමේ අත්දැකීම මෙන්ම, පේත්‍රැස් විසින් යේසුස්වහන්සේව නාඳුනමියි පවසමින් සිටියාට පසු ඔහුට දුන් අනුග්‍රහය පිළිබඳවත් සිතා බලන්න. අප විසින් අනුග්‍රහය අවශ්‍ය වූවන් උදෙසා එය ඔවුන්ට දිගුකිරීම පිළිබඳව මෙම සිද්ධිවලින් අප ඉගෙනගත යුත්තේ කුමක්ද?`