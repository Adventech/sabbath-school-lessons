---
title:  අනපේක්ෂිත ස්ථානවල ඇති වටිනාකම්
date:  06/10/2025
---

`යෝෂුවා 2:2-11; හෙබ්‍රෙව් 11:31 සහ යාකොබ් 2:25 කියවන්න. මෙම පාඨවලින් රාහබ් පිළිබඳව කුමක් පවසයිද?`

රාහබ්ගේ කථාවේ කේන්ද්‍රගත සිද්ධියක් වී ඇත්තේ එම ඔත්තුකරුවන් බේරාගැනීම පිණිස ඇය බොරුවක් පවසා තිබීමය. ඇගේ බොරුව පිළිබඳව කල්පනා කිරීමේදී, අප විසින් අවබෝධ කරගත යුත්තේ එවකට සිටි එම සම්පූර්ණ සමාජයම අධික ලෙස පාපයෙන් පිරී සිටි බැවින් අවසානයේදී එම සමාජය විනිශ්චයට පැමිණවීමට දෙවියන්වහන්සේට සිදුවූ බවය (උත්පත්ති 15:16 ද්විතීය කථාව 9:5 ලෙවී කථාව 18:25-28). අලුත් ගිවිසුම් තුළින් ඇගේ ඇදහිල්ල පිළිබඳව යහපත් ප්‍රතිචාරයක් දැක්වීම සත්‍යයක් වන නමුත්, අලුත් ගිවිසුම ඉතා ප්‍රවේසමෙන් හැදෑරීමේදී පෙනී යන්නේ රාහබ් විසින් සිදුකරනු ලැබූ සියලු කරුණු එහි අනුමත කර නැතුවාසේම, ඇයගේ බොරුව වලංගු භාවයට පත්කර ඇත්තේද නොමැති බවයි.

ඇය, එම ඔත්තුකරුවන්ගේ පැත්ත ගනිමින්, එවකට පැවති දූෂිතවූ සංස්කෘතියට එරෙහි වීම සඳහා වූ ඇගේ ඇදහිල්ල හෙබ්‍රෙව් 11:31හි සනාථ කොට ඇත. එම ඉශ්‍රායෙල් ජාතික ඔත්තුකරුවන් දෙදෙනාට නවාතැන් සපයාදී, ආරක්ෂාකාරී මාවතක් ඔස්සේ යන අයුරු කියා දීම පිළිබඳව යාකොබ් 2:25හි ඇයට ප්‍රශංසා කර ඇත. සදාචාරය පරිහානියට පත්වූ අවස්ථාවක, දූෂිත සංස්කෘතියක් මෙන්ම රාහබ්ගේ පව්කාර ජීවන රටාව අතරතුර, දෙවියන්වහන්සේ ඇගේ ජීවිතය තුළ අංශු මාත්‍රයක් බඳුවූ ඇදහිල්ලක් දුටු බැවින්, උන්වහන්සේගේ අනුග්‍රහය කරණකොටගෙන ඇයව මුදවාගැනීමට උන්වහන්සේට හැකිවිය. රාහබ්ගේ කුඩා ඇදහිල්ල මෙන්ම, දෙවියන්වහන්සේගේ ජනතාව සමග සිටීමට ඇය තුළ තිබූ කැමැත්ත මෙන්ම, ඇගේ ජීවිතයේ තිබූ යහපත් කරුණු දෙවියන්වහන්සේ උපයෝගී කරගත් නමුත්, ඇය කළාවූ සියලුදේම අනුමත කළේද නැත. දෙවියන් වහන්සේ රාහබ්ගේ ධෛර්යයද, නිර්භීත ඇදහිල්ලද, ඇය ගැළවීමේ නියෝජිතයෙකු වූ බැවින්ද, ඉශ්‍රායෙල්වරුන්ගේ දෙවියන්වහන්සේව ඇය විසින් තෝරාගත් බැවින්ද උන්වහන්සේ ඈව අගය කළසේක.

සිදුවූ සියල්ල දැක බලා සිටි ඇය ප්‍රකාශ කර සිටියේ, “නුඹලාගේ දෙවිවූ ස්වාමීන්වහන්සේම ඉහළ ස්වර්ගයෙහිද පහත පොළොවෙහිද දෙවියන් වහන්සේය” (යෝෂුවා 2:11) යනුවෙන්ය. කානාන් දේශයේ විසූ ස්ත්‍රියක් විසින් යෙහෝවඃවහන්සේ එකම දෙවියන්වහන්සේ යයි පැවසීම ඉතා වැදගත් කරුණකි. මෙය තවත් වැදගත් වන්නේ, ඇගේ මිථ්‍යා ආගමට අනුව ඔවුන්, ඔවුන්ගේ වහලවල් මතට නැග අහස්තලයේ වැඩසිටිනවා යයි ඔවුන් විශ්වාස කළ දෙවිවරුන්ට නමස්කාර කළ බැවින්ය.

රාහබ් ප්‍රකාශ කර ඇති පරිදි නමස්කාරය ලැබීම පිණිස සම්පූර්ණ අයිතියක් තිබුණේ දෙවියන්වහන්සේට පමණක්ය (නික්මයාම 20:4; ද්විතීය කථාව 4:39; ද්විතීය කථාව 5:8). ඇය විසින් සිතාමතාම, පියවි සිහියෙන් තෝරාගැනීමෙන් ප්‍රකාශ කර සිටියේ ඉශ්‍රායෙල්වරුන්ගේ දෙවියන්වහන්සේ සැබෑ දෙවියන්වහන්සේ වන බවය. දෙවියන්වහන්සේගේ අධිකාරිත්වය ඈට මනා ලෙස අවබෝධවී ඇති බවටත්, උන්වහන්සේගේ විනිශ්චය කරණකොටගෙන යෙරිකෝව විනාශයට පත්වන බවටත්, ඇයට හොඳින් අවබෝධවී ඇති බව ඇගේ ප්‍රකාශයෙන් මනාව පැහැදිලිවේ.

යෙහෝවඃවහන්සේගේ විනිශ්චය පිළිබඳව ඇය විසින් යහපත හෝ අයහපත අතර තීරණයක් ගන්නේ නම් ඇයට ඇත්තේ විකල්ප දෙකකි. එනම්: උන්වහන්සේට එරෙහිව කැරලි ගැසීමේ නිරතවීමෙන් අවසානයේදී සම්පූර්ණ විනාශයකට පත්වීම හෝ ඇදහිල්ලෙන් යටත්වීමට තෝරාගැනීමයි. රාහබ් විසින් ඉශ්‍රායෙල්වරුන්ගේ දෙවියන්වහන්සේව තෝරාගැනීමට තීරණය කිරීමෙන් පෙන්නුම් කරනු ලැබුවේ, යෙරිකෝවල සිටි වැසියන්, රාහබ් ගත් තීරණයම ගෙන තිබුණේ නම්, දයාවේ දෙවියන්වහන්සේ විසින් එම වැසියන්ගේ ඉරණම වෙනස් අතකට යොමුකරන්නට ඇති බවය.

`අපේ සම්පූර්ණ හිතෛෂීභාවය දෙවියන්වහන්සේ කෙරෙහි තිබිය යුතු බවට මෙම කථාවෙන් ඉදිරිපත් කරන්නේ කුමක්ද?`