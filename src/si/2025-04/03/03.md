---
title:  පුදුම දේ කරන්නාවූ ජීවමාන දෙවියන්වහන්සේ
date:  13/10/2025
---

`යෝෂුවා 3:6-17 කියවන්න. ප්‍රාතිහාර්යාත්මක ලෙස යොර්දාන් නදිය තරණය කිරීම තුළින්, අප සේවය කරන්නාවූ දෙවියන්වහන්සේ පිළිබඳව කුමක් පවසනු ලබයිද?`

යොර්දාන් ගංගාව තරණය කිරීම පිළිබඳව යෝෂුවා 3:5හි යොදා ඇති බසචයක්.දඑ නමැති හෙබ්‍රෙව් වචනයේ අර්ථය “ප්‍රාතිහාර්යය, පුදුම දේ” වශයෙන් පරිවර්තනය කොට ඇති අතර, දෙවියන්වහන්සේ විසින් කරනු ලබන්නාවූ බලවත් මෙන්ම ආශ්චර්යවත් අසමසම ක්‍රියා ලෙසද හැඳින්වේ (ගීතාවලිය 72:18, 86:10). පසුකාලීනව ඉශ්‍රායෙල්වරුන් විසින් දෙවියන්වහන්සේගේ මෙම ක්‍රියාවන් පිළිබඳව මෙනෙහි කරමින්, ස්වාමීන්වහන්සේට ප්‍රශංසා කොට (ගීතාවලිය 9:1), ජාතීන් අතරේ ප්‍රකාශ කළහ (ගීතාවලිය 96:3). මිසර දේශයේ ඇතිවූ වසංගත (නික්මයාම 3:20; මීකා 7:15), රතු මුහුද තරණය කිරීම සහ දෙවියන්වහන්සේ විසින් කාන්තාරයේදී මග පෙන්වනු ලැබීම (ගීතාවලිය 78:12-16) පුදුම ක්‍රියා ලෙස ආවර්ජනය කළේය.

බයිබලය ලියූ කතුවරුන් ඉතා හොඳින් දැන සිටි කරුණක් වූයේ, ලෝකය මැවුවාවූ දෙවියන්වහන්සේ කිසිදු අවස්ථාවක, උන්වහන්සේගේ මැවිල්ල විසින් සීමා කිරීමකට හෝ නිෂේධනයකට යටත් නොවුන බවය. උන්වහන්සේට අත්පත් කරගැනීමට නොහැකිවන්නාවූ කිසිදෙයක් නැත (යෙරමියා 32:17). උන් වහන්සේගේ නාමය මෙන්ම උන්වහන්සේගේ ස්වභාවය පුදුම සහගතය (විනිශ්චයකාරයා 13:18), තවද, අපට අවබෝධ කරගැනීමට නුපුළුවන.

උන්වහන්සේ, අපව ගළවා ගැනීමට නොහැකි අනෙක් දේශයන්හි දෙවිවරුන් මෙන් නොව (ගීතාවලිය 96:5; යෙසායා 44:8), බයිබලයේ දෙවියන්වහන්සේ “ජීවමාන දෙවියන්වහන්සේ” වන අතර උන්වහන්සේ ක්‍රියාශීලීව ජීවත් වන බැවින්, උන්වහන්සේගේ අනුගාමිකයන්ට, උන්වහන්සේ ඔවුන් උදෙසා මැදිහත් වන බව අපේක්ෂා කිරීමට පුළුවන.

අනාගතවක්තෘ සෙකරියාද, ඉශ්‍රායෙල්වරුන්ගේ බබිලෝනියානු විප්‍රවාසයෙන් පසුව, දෙවියන්වහන්සේ ඔවුන් උදෙසා ප්‍රාතිහාර්යය සහ හාස්කම් පාන බව පෙන්නුම් කිරීම පිණිස හෙබ්‍රෙව් භාෂාවේ බසචයක්.දඑ යන වචනයම යොදා ගත්තේය. ඔහු අනාවැකියෙන් දුටුවේ, යෙරුසලම නැවත ගොඩනගනු ලබනවා ඇති බවත් එම නගරය තුළ වැඩිමහල්ලන් වාඩිවී පිළිසඳරේ යෙදෙන අතර, දරු දැරියන් වීථිවල සෙල්ලමින් කාලය ගතකරනු ලබන බවත්ය. එනමුත් නගරයේ සිටි අවිශ්වාස සහගත මිනිසුන් හට සෙකරියා පවසා සිටියේ, “සේනාවල ස්වාමීන් වහන්සේ මෙසේ කියන සේක; මේ සෙනඟගෙන් ඉතිරි අයට ඒ දවස්වලදී ඒක පුදුමයක්ව පෙනුණත්, මටත් පුදුමයක්ව පෙනේදැයි සේනාවල ස්වාමීන්වහන්සේ කියන සේක. බලව, මම මාගේ සෙනඟ නැගෙනහිර දේශයෙන්ද, බස්නාහිර දේශයෙන්ද මුදා, ඔවුන් යෙරුසලම තුළ වාසය කරන පිණිස ඔවුන් ගෙනෙන්නෙමි” (සෙකරියා 8:6-8).

`ලූක් 18:18-27 දක්වා කියවන්න. යේසුස්වහන්සේ ගෝලයන්ට දුන් පිළිතුරු, ඔබ විසින් කිසිසේත් කළ නොහැකි යයි සිතන ඇතැම් කරුණු සම්බන්ධයෙන්, දෙවියන්වහන්සේ කෙරෙහි විශ්වාසය තැබීම සඳහා ඔබව දිරිමත් කරනු ලබන්නේ කුමන ආකාරයටද?`