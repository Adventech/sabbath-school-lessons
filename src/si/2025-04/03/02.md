---
title:  යොර්දාන් ගංගාවෙන් එතෙරවීම
date:  12/10/2025
---

`යෝෂුවා 3:1-5 සහ ගණන් කථාව 14:41-44 කියවන්න. ඉක්මණින් වන්නට යන්නාවූ දෙයට වෙන් වෙන්ව සූදානම් වන ලෙස දෙවියන්වහන්සේ ඉශ්‍රායෙල්වරුන්ට පැවසුවේ ඇයි?`

ගිවිසුම් පෙට්ටිය පිළිබඳව යෝෂුවා පොතේ මුල්වරට සඳහන්ව ඇත්තේ මෙහිය. පරණ ගිවිසුමේ විස්තර තුළ මෙම අවස්ථාව වනතෙක්, ගිවිසුම් පෙට්ටිය පිළිබඳව සඳහන් වූයේ මණ්ඩපය හා සම්බන්ධවූ පසුබිම තුළද (නික්මයාම 40:21) සීනායි සිට ඉශ්‍රායෙල්වරුන් ගියාවූ ගමනේදී (ගණන් කථාව 10:33-36) සහ කානාන් දේශය අත්පත් කර ගැනීම පිණිස වූ අසාර්ථක ප්‍රහාරය සිදුකරනු ලැබූ අවස්ථාවේදීත්ය (ගණන් කථාව 14:44). ඉශ්‍රායෙල්වරුන්ගේ මණ්ඩපය තුළ තිබුණාවූ අතිශයින් ශුද්ධ වූ වස්තුවක් ලෙස ගිවිසුම් පෙට්ටිය සලකනු ලැබුණි. එය තුළ අතිශයින් වැදගත් සේ සැලකුවාවූ භාණ්ඩ තුනක් තැන්පත් කර තිබුණි. ඒ දේවල් දෙවියන්වහන්සේ සහ ඉශ්‍රායෙල් ජනතාව අතර පැවති විශේෂ සම්බන්ධතාවය පෙන්නුම් කරනු පිණිස විය. එනම්: 1. දසපනත අඩංගු ගල්ලෑලි; 2. උත්තම පූජකයා වූ ආරොන්ගේ සැරයටිය; 3. සහ මන්නා තිබූ භාජනයක්ය (නික්මයාම 16:33; හෙබ්‍රෙව් 9:4).

ගිවිසුම් පෙට්ටිය සහ යොර්දාන් නදියෙන් එතෙරවීම පිණිසවූ සූදානම් වීමේදී ඉශ්‍රායෙල්වරුන් හට මතක් කර දෙනු ලැබුවේ, ඔවුන්ට සුපුරුදු ආකාරයෙන් ඔවුන් විසින් නියම කරගනු ලබන කාලයක් තුළදී ඔවුන් කානාන් දේශයට ඇතුලත් නොවන බවය. මෙම ආක්‍රමණය සාර්ථක වනු ඇත්තේ ඔවුන් දෙවියන්වහන්සේ විසින් නියම කරනු ලබන්නාවූ කාලය සහ ක්‍රම අනුගමනය කළහොත් පමණක්ය. දෙවියන්වහන්සේ පෙට්ටිය මතු පිට සිටින කෙරුබිම් දෙදෙනා අතරේ කරුණාසනය උඩ වැඩසිටිමින් (නික්මයාම 25:22; ගණන් කථාව 7:89) ගිවිසුම් පෙට්ටිය සමග ඉශ්‍රායෙල්වරුන්ට ඉදිරියෙන්, ජයග්‍රහණයට මගපෙන්වමින් කානාන් දේශය කරා වැඩමකළසේක.

යෝෂුවා 3:5හි සඳහන් ”පවිත්‍රවන්න” යන වචනය හෝ “කැපකරන්න” යන වචනය තුළින් පෙන්නුම් කරනු ලබන්නේ (28:41, නික්මයාම 29:1) පූජකවරුන් මණ්ඩපය තුළ කරනු ලැබූ සේවාවන් ආරම්භ කිරීමට ප්‍රථමයෙන් අනුගමනය කළ යුතුව තිබුණාවූ පවිත්‍රවීමේ වත් පිළිවෙත් මෙන්ම, සීනයි කන්ද මත දෙවියන් වහන්සේගේ එළිදරව් වීමට පෙර ඉශ්‍රායෙල් ජනතාව විසින් කළ යුතුවූ (නික්මයාම 19:10, 14) දේවල් වේ. පාප ඉවත ලෑම මෙන්ම චාරිත්‍රානුකූලව තිබුණාවූ සියළු අපවිත්‍රකම් ඉවත් කිරීම මෙම කැපවීමට අදාළ විය. එම විධානයම ගණන් කථාව 11:18හි සඳහන්ව ඇති අතර, ඉක්මනින්ම දෙවියන්වහන්සේ විසින් සිදුකිරීමට යන්නාවූ ප්‍රාතිහාර්යයක් පිළිබඳව මෙහි සඳහන්වේ. යුද්ධයකදී සටන්වැදීමට පෙර එවැනිම සූදානම් වීමක් අපේක්ෂා කෙරුනි (ද්විතීය කථාව 23:14). දෙවියන්වහන්සේ විසින් ඉශ්‍රායෙල්වරුන් උදෙසා ඔවුන්ගේ සටන කිරීමට පෙර, ඔවුන් විසින් උන්වහන්සේව ඔවුන්ගේ අණ දෙන නිලධාරියා ලෙස පිළිගනිමින්, උන්වහන්සේට ඔවුන්ගේ පක්ෂපාතිත්වය දක්වමින් උන්වහන්සේ කෙරෙහි විශ්වාසය තැබිය යුතු වන්නේය.

යොර්දාන් නදියෙන් එතෙර වීමේ හාස්කම තුළින් පෙන්නුම් කරනු ලබන්නේ, එම දේශයේ වාසීන් පලවා හැර, එම දේශය ඉශ්‍රායෙල්වරුන්ට අත්පත් කර දෙන බවට දෙවියන්වහන්සේ වී ඇති පොරොන්දුව කෙරෙහි විශ්වාසය තැබිය හැකි බවය. යොර්දාන් ගඟ හරහා වියලි මාවතක් අත්පත් කර දීමට හැකිවූ ස්වාමීන් වහන්සේට, එම භූමිය ඔවුන්ට ත්‍යාගයක් ලෙස ලබා දීමටද පුළුවන.

`දෙවියන්වහන්සේ විසින් සෑම අවස්ථාවකදීම යොර්දාන් නදිය දෙබෑකරන්නේ නැත. උන්වහන්සේගේ මැදිහත්වීම නිතරම මේ අයුරින් පැහැදිලිව නොපෙනෙනු ඇත. අප උදෙසා වන දෙවියන්වහන්සේගේ මැදහත්වීම, හොඳින් අත්දැකීමට මෙන්ම මනාලෙස අවබෝධ කරගනු පිණිස අප කෙසේ ආත්මිකව සූදානම් විය යුතුදැයි ඔබ සිතන්නේද?`