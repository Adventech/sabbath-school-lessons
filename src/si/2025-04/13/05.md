---
title:  රූප වන්දනාවේ අවදානම
date:  24/12/2025
---

`යෝෂුවා 24:22-24 කියවන්න. ඉශ්‍රායෙල්වරුන් සතුව තිබූ රූප සහ ප්‍රතිමා ඉවත් කරන ලෙස යෝෂුවා විසින් ඉශ්‍රායෙල්වරුන්ට කළ ආයාචනය නැවත මතක් කර දිය යුතු වූයේ ඇයි?`

රූප වන්දනාව නමැති තර්ජනය සිද්ධාන්තමය කරුණක් නොවේ. කලකට පෙර මෝවබ්වරුන්ගේ දේශයේ නිම්නයකදී, මෙවැනිම වාතාවරණයක් තුළදී, මෝසෙස්ද මෙවැනිම තීරණයක් ඉල්ලා සිටියේය (ද්විතීය කථාව 30:19, 20). මෙම අවස්ථාවට අදාළ වන දෙවිවරුන් මිසර දේශයේ හෝ ගඟෙන් එගොඩ සිටි දෙවිවරුන් නොව, ඒ අය සිටියේ, “ඔවුන් අතරය.” එබැවින් යෝෂුවා මනුෂ්‍යයන්ට ආයාචනා කළේ ඔවුන්ගේ සිත් ස්වාමීන්වහන්සේට යොමුකරන ලෙසටය. මෙහි යොදාගෙන ඇති natah නමැති හෙබ්‍රෙව් වචනයේ අර්ථ නිරූපනය වන්නේ, “අදිනවා”, “නමනවා” යනුවෙනි. එමගින් විස්තර කෙරෙන්නේ, යාච්ඤාවලට සවන් දෙනු පිණිස දෙවියන්වහන්සේ නැමී සිටින බවත් (2 රාජාවලිය 19:16; ගීතාවලිය 31:2, 3; දානියෙල් 9:18), මේ ආකල්පයම ඉශ්‍රායෙල්වරුන්ගෙන් මෙන්ම පසුව අනාගතවක්තෘවරුන්ගෙන්ද අපේක්ෂා කරනු ලැබුණි (යෙසායා 55:3, යෙරමියා 7:24). සාලමොන්ගේ සිත අන්‍ය දෙවිවරුන් වෙත හැරුන අවස්ථාවන් මෙන්ම ඔහු සත්‍යයෙන් ඉවත්වූ අවස්ථා පෙන්නුම් කරනු පිණිසද එම මුල් වචනයම යොදාගෙන ඇත (1 රාජවාලිය 11:2, 4, 9). පව්කාර මිනිසුන්ගේ සිත් තුළ, දෙවියන්වහන්සේගේ හඬට සවන් දෙනු පිණිස ‘නැමීමට’ ‘යොමුවීමට’ උවමනාවක් ඇතිවන්නේ නැත. දෙවියන්වහන්සේගේ කැමැත්තට නැඹුරුවක් ඇතුව සිටිනු පිණිස අප විසින් සිහිබුද්ධියෙන් තීරණයක් ගත යුතුව ඇත.

ඉශ්‍රායෙල්වරුන්ගේ පිළිතුර, වචනානුසාරයෙන් ගත්විට, එහි අර්ථය වන්නේ: “උන්වහන්සේගේ හඬට අපි ඇහුම්කන් දෙන්නෙමු” යනුවෙනි. මේ ආකාරයෙන් කරනු ලැබූ ප්‍රකාශයෙන් අවධාරණය කරනු ලබන්නේ, කීකරුකම තුළ ඇති සම්බන්ධතාවය නමැති අංගයයි. අජීවී නීති කිහිපයක්, කිසියම් රටාවකට නිරන්තරයෙන් පවත්වාගෙන යාම ඉශ්‍රායෙල්වරුන්ගෙන් අපේක්ෂා නොකෙරේ. ගිවිසුම යනු ස්වාමීන්වහන්සේ සමග වන ජීවමාන සම්බන්ධතාවයක් වන අතර, නීති රීති මගින් පමණක් මෙය නිසියාකාරව ප්‍රකාශ කිරීමට නුපුළුවන. ඉශ්‍රායෙල් වරුන්ගේ ආගම කිසිවිටෙක නීතිගරුක (legalistic) එකක් වීමට අපේක්ෂා නොකෙරුන නමුත් එය ඇදහිල්ලෙන් සහ ප්‍රේමයෙන් යුතුව, නිරතුරුවම ශුද්ධවූද, කරුණාවන්තවූද, ගැළවුම්කාරයාණන්වහන්සේ සමග පිළිසඳරෙහි යෙදෙන අත්දැකීමක් විය යුත්තේය.

ස්වාමීන්වහන්සේට සේවය කරන බවට ජනතාවගෙන් වූ තෙවැදෑරුම් පොරොන්දු වලට පසුව වුවද යෝෂුවාගේ නියෝග වලින් පසුව හෝ ඔවුන් අතරෙන් අන්‍ය දෙවිවරුන්ගේ පිළිම හෝ රූප ඉවත් කිරීම පිළිබඳව කිසිදු වාර්තාවක් හෝ සටහනක් නැත. මෙම පොත දෙස සමස්තයක් ලෙස බැලූ විට, පෙනීයන කරුණක් වන්නේ, යෝෂුවාගේ හෝ (මෝසෙස්ගේ) විධානයකින් පසුව එම විධානය සම්පූර්ණ කළායින් පසුව ඒ පිළිබඳව වාර්තා කිරීම, කීකරුකමේ උදාහරණයක් ලෙස සිදුකළ බව පෙනී යනු ඇත. මේ වන විට මෙම පොතේ අවසානය කරා පැමිණ ඇතත්, යෝෂුවාගේ ආයාචනයට කුමක් වූයේදැයි ස්ථිර නිගමනයකට පැමිණ නැත. මෙම පොතේ කේන්ද්‍රගත තේමාව වන ස්වාමීන් වහන්සේට සේවය කරන්න යන ආයාචනය යෝෂුවාගේ පරම්පරාවට පමණක් සීමාවූවක් නොව, මෙම පණිවුඩය කියවන්නාවූද, ඊට සවන් දෙන්නාවූද සෑම නව පරම්පරාවකම සිටින දේව ජනතාවට අදාළ වන්නකි.

`ඔබ කොපමණ වතාවක් ස්වාමීන්වහන්සේ වෙනුවෙන් යමක් කරනවායයි පොරොන්දුවී, එය නොකර සිටින්නට ඇත්ද? ඔබ එසේ නොකළේ ඇයි? ඔබේ පිළිතුර තුළින් දේව අනුග්‍රහය පිළිබඳව කුමක් සඳහන් වේද?`