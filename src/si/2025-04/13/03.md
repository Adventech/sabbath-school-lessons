---
title:  අවංකකමින් සහ සැබෑකමින්
date:  22/12/2025
---

`යෝෂුවා, ඉශ්‍රායෙල්වරුන්ට කුමක් කරන ලෙස ආයාචනා කළේද (යෝෂුවා 24:14, 15)? ස්වාමීන්වහන්සේට අවංකකමින් සහ සැබෑකමින් සේවය කරන්න යන්නෙහි අර්ථය කුමක්ද?`

තමන්ගේ මැවුම්කරුවාණන්ට පක්ෂපාතීව තමන්ගේ විශේෂත්වය පවත්වා ගනිමින් එම දේශයේ ජීවත්වනවාද, නැතහොත් රූප වන්දනාව පසුපස යන්නාවූ වෙනත් ජාතීන් බොහොමයක් සමග සිටිමින්, සැබෑ අනන්‍යතාවයත්, පරමාර්ථයක් හෝ නිසි මෙහෙවරක් නොමැතිව සිටිනවාද යන වග ඉශ්‍රායෙල්වරුන් තෝරාගත යුතු බව යෝෂුවාගේ ආයාචනය තුළින් පැහැදිලිව ප්‍රකාශ කර සිටියේය. එම තීරණය ගතයුතු වූයේ ඔවුන් විසින්ය.

මෙම ආයාචනය දෙයාකාරවූ එකක් විය. එනම්: ඉශ්‍රායෙල්වරුන් ස්වාමීන් වහන්සේට භයව, “අවංකකමින් සහ සැබෑකමින්” යුක්තව සේවය කිරීමයි. ස්වාමීන්වහන්සේට භයව යන්නෙන්, නිරන්තරව වෙව්ලමින් සහ මනෝභාවයේ අවිනිශ්චිත ස්වභාවයෙන් සිටීම අදහස් නොකෙරේ. අපට අවබෝධ කරගැනීමට පවා අපහසු මහිමයක්, ශුද්ධත්වයක් සහ දෙවියන්වහන්සේගේ අපරිමිත ස්වභාවයක් පිළිබඳව වන අවබෝධයෙන් යුතුව, අප තුළ ඇතිවන ගෞරවනීය සහ පූජනීය හැඟීම් සම්බන්ධයෙන් වන පිළිගැනීම එක් අතකිනුත්, අනෙක් අතට අපේ නොවැදගත්වූද, පව්කාරවූද සීමිත වූද ස්වභාවය අවබෝධ වීමෙන් වන හැඟීම්, දෙවියන්වහන්සේට බියවීම යන්නෙන් අදහස් කෙරේ. දෙවියන්වහන්සේට බයව සිටීම යනු, උන්වහන්සේ අපේ ස්වර්ගීය පියාණන්වහන්සේ පමණක් නොව, උන් වහන්සේ අපේ දිව්‍ය රජතුමාණන් බවත් නිතර අවබෝධයෙන් යුක්තව, උන් වහන්සේගේ අපේක්ෂාවන්ගේ විශාලත්වය පිළිබඳව වටහාගනිමින් ජීවත්වීමයි. එවැනි අවබෝධයක් තුළින්, දෙවියන්වහන්සේට කීකරු වූ ජීවිතයක් කරා මගපෙන්වනු ලබයි. (ලෙවී කථාව 19:14; ලෙවී 25:17; ද්විතීය කථාව 17:19; 2 රාජාවලිය 17:34). ඉශ්‍රායෙල් ජාතිකයෙකුගේ අභ්‍යන්තර ආකල්ප “භය” යන වචනයෙන් පෙන්නුම් කරනු ලැබූ අතර, දෙවියන්වහන්සේ හට ප්‍රායෝගිකව දක්වනු ලැබූ ගෞරව දැක්වීමේ ප්‍රතිඵලය වූයේ සේවය කිරීමයි.

ඉශ්‍රායෙල්වරුන්ගෙන් අපේක්ෂා කල මෙහෙවර හෙබ්‍රෙව් වචන දෙකකින් සංකේතවත් කර ඇත. එනම්: “අවංකකමිනුත්” සහ “සැබෑකමිනුත්” වන්නේය. මෙහි ඇති පළමුවන යෙදුම හෙබ්‍රෙව් භාෂාවෙන් ‘ටමිම්’ (tamim) යන වචනය නාම විශේෂණ පදයක් සේ යොදාගෙන ඇත්තේ විශේෂයෙන්ම සත්ව පූජාවක් කරනු ලැබූ අවස්ථාවලදී, එම සත්වයා සම්පූර්ණවූ, පළුදු රහිත සත්වයෙක් විය යුතු බව පෙන්නුම් කිරීම පිණිසය. ඉශ්‍රායෙල්වරුන්ගේ සේවය හෝ මෙහෙවර පෙන්නුම් කරනු පිණිස යොදා ඇති දෙවන වචනය “සැබෑකමින්,” හෝ “විශ්වාසවන්ත ලෙස” යන අදහස ඉදිරිපත් කරයි (හෙබ්‍රෙව් බසින් එය ‘එමෙට්’ ('emet). නම්වේ). මෙම වචනය තුළින් සාමාන්‍යයෙන් දෙනු ලබන අර්ථගැන්වීම වන්නේ නොවෙනස්ව පවතින ස්වභාවය සහ ස්ථාවරත්වය වේ. මෙම පද සාමාන්‍යයෙන් යොදාගනු ලබන්නේ දෙවියන්වහන්සේගේ නිත්‍ය ගුණාංග වන ඉශ්‍රායෙල් ජනතාව කෙරෙහි දක්වන්නාවූද, උන්වහන්සේගේ චරිත ලක්ෂණයක් වන්නාවූද විශ්වාසවන්ත කමයි.

විශ්වාසවන්ත පුද්ගලයෙකු යනු, රඳා පැවතිය හැකිවූද, විශ්වාසය තැබිය හැකි කෙනෙකි. මූලික වශයෙන් යෝෂුවා විසින් ඉශ්‍රායෙල් ජනතාවගෙන් ඉල්ලා සිටින්නේ අතීතයේ දෙවියන්වහන්සේ විසින් උන්වහන්සේගේ ජනතාව කෙරෙහි දක්වා ඇති පක්ෂපාතිත්වයට සමාන පක්ෂපාතිත්වයක් උන්වහන්සේ කෙරෙහි වර්ධනය කරගන්නා ලෙසටය. උන්වහන්සේ අපේක්ෂා කරන කරුණු බාහිරව පෙනෙන ලෙස ඉෂ්ට කිරීම මින් අදහස් නොවන අතර, අභ්‍යන්තරය සම්පූර්ණයෙන්ම උන්වහන්සේ වෙතට යොමු කරමින් මුළු හදවතින් කටයුතු කිරීම මින් අදහස් කෙරේ. දෙවියන්වහන්සේ ඔවුන් උදෙසා කර ඇති දේවල්වලට කෘතඥ වීම, ඔවුන්ගේ ජීවිත තුළින් පිළිබිඹු විය යුතුය. මූලික වශයෙන් අද දවසේදී අප විසින් යේසුස්වහන්සේ සමග සම්බන්ධ විය යුත්තේද මේ ආකාරයෙනි.

`“අවංකකමින්” සහ ‘සැබෑකමින්” ස්වාමීන්වහන්සේට සේවය කිරීම යන්නෙන් බවට අවබෝධ වන්නේ කුමන ආකාරයටද? දෙවියන්වහන්සේට සම්පූර්ණ කැපවීමකින් සේවය කිරීමෙන් ඔබට බාධා පමුණුවන කරුණු මොනවාද?`