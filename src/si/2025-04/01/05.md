---
title:  ශක්තිමත්ව සිටින්න!
date:  01/10/2025
---

`යෝෂුවා 1:7-9 කියවන්න. යෝෂුවාට ශක්තිමත්ව සහ ධෛර්යමත්ව සිටින ලෙස දෙවතාවක් අවධාරණය කර සිටීමට අවශ්‍ය වූයේ ඇයි?`

යෝෂුවා මත පැටවූ කාර්ය භාරය අතිශයින් අභියෝගාත්මක කරුණක් විය. කානාන් දේශයේ නගර වටා ගොඩ නගා තිබූ පවුරු ආක්‍රමණය කිරීම අතිශයින් දුෂ්කර වූ ක්‍රියාවක් සේ පෙනුන අතර, එම නගරවාසීන් සටන් පුහුණුව ලැබ සිටි පිරිසක්ද වූහ. ඊට සම්පූර්ණයෙන්ම වෙනස්වූ කරුණක් වූයේ, ඉශ්‍රායෙල්වරු තැනින් තැන සංක්‍රමණය වූ, යුද්ධ ශිල්පය පිළිබඳව කිසිත් නොදැන සිටි, පවුරු බිඳීම සඳහා ප්‍රාථමික මට්ටමේ යන්ත්‍රයක් හෝ නොතිබුණාවූ පිරිසක් වීමය. ඉතිහාසගත වාර්තාවල සඳහන් වන අන්දමට එවකට සිටි සුපිරි බලවතාවූ මිසරවරුන්ට පවා කානාන් දේශයට පය තැබීමට නුපුළුවන් විය.

එනමුත්, මෙහි සඳහන්වන ශක්තිමත්ව, ධෛර්යමත්ව සිටින්න යයි වූ කැඳවීම යුද්ධය උදෙසා චිත්ත ධෛර්යය වර්ධනය කිරීමට හෝ යුද්ධ උපක්‍රමයක් ලෙස කළාවූ දෙයක් නොවේ. බයිබලයේ මුල් පොත් පහ තුළ දී ඇති කරුණු සම්පූර්ණ කරමින්, ඒවාට විශ්වාසවන්තව සිටිනු පිණිස ධෛර්යය සහ ශක්තිය අනිවාර්යයෙන්ම අවශ්‍ය විය. මෙය යෙහෝවඃවහන්සේ සහ ඉශ්‍රායෙල්වරුන් අතර ඇතිවූ ගිවිසුම තුළ විස්තරාත්මකව දක්වා ඇත.

`එපීස 6:10-18 කියවන්න. හමුදාමය ප්‍රහාරවලට සම්බන්ධවීම වර්තමානයේ සිටින අපෙන් අපේක්ෂා නොකරන නමුත්, අපේ දෛනික ආත්මික අරගලවලදී, යෝෂුවාට දෙනු ලැබූ දිරිගැන්වීමේ වචන අපට අදාළ කරගත හැකිවන්නේ කුමන ආකාරයටද?`

අද දවසේ පවා කිතුනුවන් හට ක්‍රිස්තුස්වහන්සේ විසින් පවරා ඇති කාර්යය සම්පූර්ණ කරනු පිනිස කිතුනුවන්, යෝෂුවා මුහුණ දුන් ආකාරයේ අභියෝගවලට මුහුණ දෙනු ඇත. එනම්: ඔවුන් විසින් තමන්ගේ පව්කාර ස්වභාවයට එරෙහිව මෙන්ම, සියලු අධිපතිකමටත්, බලයටත්, පරාක්‍රමයටත් ස්වාමිකමටත් මේ කාලයේ සිටින සියලුම අඳුරේ බලවේගවලට මෙන්ම නපුරටත් එරෙහිව සටන් වැදීම ඔවුන්ගෙන් අපේක්ෂා කරනු ලැබේ. යෝෂුවාට සේම, ක්‍රිස්තුස්වහන්සේ ඔවුන් සමග සිටින බවට වන සහතිකය දී ඇත: මමද ලෝකාන්තිමය දක්වා සෑමකල්හිම නුඹලා සමග සිටිමි” (මතෙව් 28:20) යි කීසේක. යෝෂුවා තුළ තිබූ බිය දුරුකරලීම පිණිස ස්වාමීන්වහන්සේ ඔහු සමග සිටීම ප්‍රමාණවත්වූවා සේම, අද දවසේදී අප තුළ ඇති සැක සංකා දුරුකරලනු පිණිස එය ප්‍රමාණවත් වනු ඇත.

අපට ඇති අභියෝගය වන්නේ, ස්වාමීන්වහන්සේව හොඳින් දැන හඳුනා ගනිමින්, උන්වහන්සේව සහ උන්වහන්සේ විසින් අපට කර ඇති පොරොන්දු කෙරෙහි විශ්වාසය තැබීමයි. වෙනත් කිසිදෙයකට වඩා උන්වහන්සේ සමග පුද්ගලික සබඳතාවයක් ගොඩ නගා ගැනීම අපට වැදගත් වන්නේ එබැවින්ය.

`අද දවසේ අප මුහුණ පාන වැදගත්ම ප්‍රශ්නය, යෝෂුවා මුහුණ දුන් ප්‍රශ්නයට වඩා වෙනස් වූවක් නොවේ. දෙවියන්වහන්සේගේ වචනය තුළ පවසා ඇති දේ කිරීම, ජනප්‍රිය නොවූවත්, එය කිරීම කරදරකාරී දෙයක් වුවත්, දෙවියන්වහන්සේ පවසන දෙයට විශ්වාසවන්තව සිටීමට අපට හැකිවන්නේ කෙසේද?`