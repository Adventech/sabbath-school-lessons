---
title:  සෞභාග්‍යය සහ සාර්ථකත්වය
date:  02/10/2025
---

`යෝෂුවා 1:7-9; උත්පත්ති 24:40; යෙසායා 53:10 සහ ගීතාවලිය 1:1-3. මෙම පාඨ පදනම් කරගත් විට සෞභාග්‍යය සහ සාර්ථකත්වය යන්නෙන් කුමක් අර්ථ ගැන්වේද?`

හෙබ්‍රෙව් බසින් tsalakh (ට්සාලැක්) නම් වචනයේ අර්ථය වන්නේ “සඵල වීම” (යෝෂුවා 1:8) වන අතර, සැලසුම් කරනු ලැබූ කටයුත්තක් සෑහීමකට පත්විය හැකිවනසේ හමාර කිරීම හෝ ශුභදායී වාතාවරණයක්ද අදහස් විය හැක.

එමෙන්ම එම භාෂාවේ ඇති sakal “සකල්” යන පදයෙන් “ප්‍රඥාවන්තව සිටීම” (යෝෂුවා 1:8), මෙන්ම “සඵල වීම” හෝ “සාර්ථක වීම” ලෙසද පරිවර්තනය කිරීමට පුළුවන. තවද, “ප්‍රඥාවන්ත වීම” හෝ “නුවණ ඇතුව ක්‍රියා කිරීම” ද ඉන් අදහස් කෙරේ. මෙම වචනය නිතර යෝබ්, හිතෝපදේශ සහ ගීතාවලිය පොත්වල සඳහන් වන අතර, එහිදී සාර්ථක වීම ලෙස අර්ථ ගන්වා ඇත්තේ, දේව භය ඇතුව ප්‍රඥාවන්ත ලෙස ක්‍රියාකරමින් දේව වචනයට කීකරුව සිටීමයි.

මෙම දැක්ම අනුව සාර්ථකත්වය යනු යම් යම් දේ අත්පත් කරගැනීමෙන් සමෘද්ධිමත් වනවා පමණක් නොවන නමුත්, ද්‍රව්‍යමය දේ අත්පත් කරගැනීම වරදක් යයි පවසන්නේද නැත. සාර්ථකත්වය, ආත්මික වටිනාකම් සහ ප්‍රතිපත්ති සමග සමාන්තරව තිබිය යුතු අතර, ඒවා දෙවියන්වහන්සේ විසින් එවන ලද්දාවූ ලෝකයේ පදනම වන අතර, ඒ සියල්ල උන්වහන්සේගේ ව්‍යවස්ථාව තුළින් මනා ලෙස ප්‍රකාශ වන අයුරු දැකිය හැක.

ඇත්තවශයෙන්ම, දෙවියන්වහන්සේගේ පොරොන්දු කෙරෙහි විශ්වාසය තැබීම, විශේෂයෙන්ම උන්වහන්සේගේ ව්‍යවස්ථාවට කීකරුව, ඇදහිල්ලෙන් පමණක් ගැළවීම ලැබෙන බවට විශ්වාස කිරීම එකිනෙකට පරස්පර නොවේ. එයින් පිළිබිඹු වන්නේ එකම කාසියේ දෙපැත්තයි.

`රෝම 3:31 කියවන්න. මෙම පාඨය තුළින් ව්‍යවස්ථාව සහ ඇදහිල්ල අතර ඇති සබඳතාවය පිළිබඳව කුමක් පවසනු ලබයිද?`

අපේ ගැළවීම සහ සමගි කරනු ලැබීම උදෙසා වූ යේසුස්වහන්සේගේ මරණය සහ ඊට එරෙහිව දෙවියන්වහන්සේගේ ව්‍යවස්ථාව එකිනෙකට ගැටීමට සැලැස්වීම භයානක වූද, දෙකට බෙදීමක් ඇති කරන්නාවූද කටයුත්තකි. ව්‍යවස්ථාව සහ අනුග්‍රහය සෑමවිටම එකට ක්‍රියාකරනු ඇත. ව්‍යවස්ථාවේ ක්‍රියාකාරිත්වය පිළිබඳව නිසි අවබෝධයක් නොමැති විට ‘ව්‍යවස්ථාව’ සහ ‘අනුග්‍රහය’ එකිනෙකට පරස්පර යයි කල්පනා කරති.

පරණ ගිවිසුමේ ලේඛකයින් ව්‍යවස්ථාවට අතිශයින් ගෞරව කළ අතර, එය සැබෑ ප්‍රීතිය උදෙසා වන කරුණක් සේ සැලකූහ (ගීතාවලිය 1:2 ගීතාවලිය 119:70, 77, 174). යමෙක් ව්‍යවස්ථාවට නිසි ගෞරවය දක්වමින් එය භාවිතා කරන්නේ නම්, ඔහුගේ පව්කාර ස්වභාවය පිළිබඳව ඉතා හොඳින් අවබෝධ කරගැනීමට ඔහුට හැකිවනු ඇත (රෝම 7:7). තවද ක්‍රිස්තුස්වහන්සේගේ ධර්මිෂ්ඨකමේ අවශ්‍යතාවයද ඔහුට දැනෙනු ඇත (ගලාති 3:24).

`දෙවියන්වහන්සේගේ ව්‍යවස්ථාව රකිනු පිණිස දෙවියන්වහන්සේගේ අනුග්‍රහය ඔබට කොපමණ අවශ්‍ය වුවත්, ක්‍රිස්තුස්වහන්සේගේ ධර්මිෂ්ඨකමෙන් ඔබව ආවරණය කළ යුතු බවට ඔබට ඇතිවූ අත්දැකීම් මොනවාද?`