---
title:  දේශය තිළිණයක් ලෙස
date:  24/11/2025
---

`නික්මයාම 3:8; ලෙවී කථාව 20:22; ලෙවී කථාව 25:23; ගණන් කථාව 13:27; ද්විතීය කථාව 4:1, 25, 26; ද්විතීය කථාව 6:3; සහ ගීතාවලිය 24:1. දෙවියන් වහන්සේත්, ඉශ්‍රායෙල් ජනතාව සහ පොරොන්දු වූ දේශය අතර තිබූ විශේෂ සම්බන්ධතාවය කුමක්ද?`

ඉතා ප්‍රාථමික මට්ටමින්, කිසියම් ජාතියකට එම රටේ භූමිය මගින් භෞතික අනන්‍යතාවයක් දෙනු ලබයි. රටක පිහිටීම අනුව, එම රටේ වැසියන්ගේ රැකියාව සහ ජීවන රටාව තීරණය වේ. වහලුන්ට මූලයක් නොමැතිවනවා සේම ඔවුන් කිසිදේශයකට අයිති නැත. ඔවුන්ගේ වැඩවල ප්‍රතිඵල ලබන්නේ වෙනත් කෙනෙකි. ඉඩම් හිමි වීම යනු නිදහසයි. තෝරාගනු ලැබූ ජනතාවගේ අනන්‍යතාවය ශක්තිමත්ව සම්බන්ධ කර තිබුණේ ඔවුන් ජීවත් වූ භූමියටය.

දෙවියන්වහන්සේත්, ඉශ්‍රායෙල් ජනතාවත්, දේශයත් අතර විශේෂ සම්බන්ධතාවයක් විය. ඉශ්‍රායෙල්වරුන්ට දේශය හිමිවූයේ දෙවියන්වහන්සේගෙන් ලැබූ ත්‍යාගයක් ලෙස මිස වෙනස් කළ නොහැකි අයිතිවාසිකමක් ඔවුන්ට වූ නිසා නොවේ. තෝරාගත් ජනතාවට, ඔවුන් යෙහෝවඃවහන්සේ සමග ගිවිසුම්ගතව සිටි තාක් කල් මෙන්ම ගිවිසුමේ ඇති ශික්ෂාවන් රක්ෂා කළ තරමට, ඉඩම්වල අයිතිය තබාගත හැකිවිය. තවත් ආකාරයකින් පවසතහොත්, ඔවුන්ට දෙවියන් වහන්සේගේ ආශිර්වාදවලින් තොරව ඉඩම් අයිතිකරගැනීමට නොහැකි විය.

එමෙන්ම, දෙනු ලැබූ දේශය ඉශ්‍රායෙල්වරුන්ට දෙවියන්වහන්සේව වඩා හොඳsන් අවබෝධ කරගැනීම සඳහා සපයන ලද්දාවූ කාචයක් මෙන් වූ බවද සත්‍යයකි. දේශයේ ජීවත්වීමේදී ඔවුන්ට නිතර සිහිගන්වනු ලැබූයේ, ඔවුන්ගේ දෙවියන්වහන්සේ අතිශයින් විශ්වාසවන්තවූද, පොරොන්දු ඉටුකරන්නාවූද, විශ්වාස කළ හැකිවූද දෙවිකෙනෙක් බවය. දෙවියන්වහන්සේ කරණකොටගෙන මිස දේශය හෝ ඉශ්‍රායලය පවතින්නට නැතුව ඇත, උන්වහන්සේ ඔවුන්ගේ පැවැත්මේ මූලාශ්‍රය මෙන්ම පදනමද වනසේක. ඉශ්‍රායෙල් ජනතාව මිසර දේශයේ සිටි කාලය තුළ, නයිල් ගංගාවේ වාරි ක්‍රමයත්, ඔවුන්ගේ වෙහෙසවී වැඩකිරීමත් හේතුවෙන් යන්තමට හෝ ජීවිතය ගැටගසාගනු පිණිස අස්වැන්නක් ලැබුණි. කානාන් දේශය ඊට හාත්පසින් වෙනස් විය. විශාල අස්වැන්නක් නෙලාගැනීම පිණිස ඔවුන් වර්ෂාව කෙරෙහි සිය බලාපොරොත්තු තැබූ අතර, දේශගුණය පාලනය කළහැකිවූයේ දෙවියන්වහන්සේට පමණක්ය. ඒ ආකාරයෙන්, ජනතාව දෙවියන්වහන්සේ කෙරෙහි නිතර රඳා පැවතිය යුතු බව, දේශය මගින් ඔවුන්ට මතක් කර දෙනු ලැබුණි.

ඉශ්‍රායෙල්වරුන්ට ත්‍යාගයක් ලෙස දේශය දෙවියන්වහන්සේගෙන් ලැබුණ නමුත්, අවසානයේදී ඉඩම්වල නියම හිමිකරු වූයේ යෙහෝවඃවහන්සේය. දේශයේ සැබෑ අයිතිකරු ලෙස (ගීතාවලිය 24:1), එම දේශය ඉශ්‍රායෙල්වරුන්ට පැවරීමේ අයිතිය මෙන්ම එය ඔවුන්ගෙන් වෙන්කිරීමේ අයිතිය යෙහෝවඃවහන්සේට ඇත. දෙවියන්වහන්සේ දේශයේ අයිතිකරු නම්, ඉශ්‍රායෙල්වරුන් මෙන්ම අන් සියලු මානව වර්ගයාද එම දේශය මතුපිට ආගන්තුකයන් ලෙසද, තාවකාලික පදිංචිකරුවන් ලෙසද සිටින අතර, එසේත් නොමැතිනම් නවීනයේ ජීවත්වන අය පවසන අන්දමට අප සියලුදෙනා උන්වහන්සේගේ දේශයේ දිගුකාලීන ආගන්තුකයන් වෙන්නෙමු.

`1 වන පේත්‍රැස් 2:11 සහ හෙබ්‍රෙව් 11:9-13 දක්වා වන කොටසින් ඉදිරිපත් කරනු ලබන අදහස්වලට අනුව, ආගන්තුකයකු හෝ තාවකාලික පදිංචිකරුවකු ලෙස ජීවත්වෙමින්, දෙවියන්වහන්සේ විසින්ම ගොඩනගා ඇත්තාවූ නගරයක් කෙරෙහි අපේක්ෂාවෙන් සිටීමෙන් ඔබට පුද්ගලිකවම අර්ථගැන්වෙන්නේ කුමක්ද?`