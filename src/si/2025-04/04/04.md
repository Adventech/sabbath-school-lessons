---
title:  ස්වාමීන්වහන්සේ රණශූරයෙකි
date:  21/10/2025
---

`නික්මයාම 2:23-25; නික්මයාම 12:12-13; නික්මයාම 15:3-11. දෙවියන්වහන්සේ යුද්ධයට දක්ෂයෙක්ය යන කියමනෙන් දැක්වෙන අදහස කුමක්ද?`

ඉශ්‍රායෙල්වරු මිසරදේශයේ දිගුකලක් පදිංචිව සිටීම හේතුවෙන්, ඔවුන්ට ඔවුන්ගේ සැබෑ දෙවියන්වහන්සේම මෙන්ම ඔවුන්ගේ මුතුන් මිත්තන්වද අමතකවී තිබුණි. වනාන්තර ප්‍රදේශ හරහා ඔවුන් ගමන් කළ අන්දම පිළිබඳව වන බොහෝ කථාන්තර දෙස බැලීමේදී පෙනීයන කරුණක් වන්නේ, ඔවුන්ට ආබ්‍රහම්ගේද, ඊසාක්ගේද සහ යාකොබ්ගේද දෙවියන්වහන්සේ පිළිබඳව තිබූ දැනුම හීනවෙමින් එම මතකයන්ට මිථ්‍යා දෘෂ්ටික සංකල්ප මෙන්ම ක්‍රියාවන් එකතුවෙමින් තිබූ බවය (නික්මයාම 32:1-4 සමග සංසන්දනය කරන්න). මිසරවරුන්ගේ පීඩාව දැඩිවූ විට ඔවුන් මහත් හඬින් ස්වාමීන්වහන්සේට මොරගසමින් (නික්මයාම 2:23-25) සිටි අතර, සුදුසු අවස්ථාව පැමිණිවිට ස්වාමීන්වහන්සේ ඔවුන් වෙනුවෙන් මැදිහත් වූ සේක.

එනමුත්, නික්මයාම පොතේ මුල් පරිච්ඡේද 12හි විස්තර කර ඇති අර්බුදය, මෝසෙස් සහ ඵාරාවෝ අතරවූ බල අරගලයකට වඩා බරපතල ගනයේ එකක් සේ සැලකිය හැකි කරුණකි. ඈත පෙරදිග කලාපයේ පැවති යුද්ධ පිළිබඳව මතවාදයට අනුව, මිනිසුන් අතර තිබූ අර්බුද, ඔවුන් විසින් ඇදහූ දෙවිවරුන්ගේ අර්බුද ලෙස ඔවුහු සැලකූහ. නික්මයාම 12:12හි ප්‍රකාශ කරනු ලබන්නේ, දෙවියන්වහන්සේ විනිශ්චය පැමිණෙව්වේ, ඵාරාවෝ මත පමණක් නොව, මිසරයේ දෙවිවරුන් මත මෙන්ම, ප්‍රබල දේවතාවන් (යක්ෂයින්) මත (ලෙවී කථාව 17:7 ද්විතීය කථාව; 32:17) සහ මිසර දේශයේ අසාධාරණ සමාජ ක්‍රමයට බලය දුන් සෑම බලවේගයකටම එරෙහිව බවය.

අවසාන වශයෙන් බැලූ කල, දෙවියන්වහන්සේ සටන් වැද සිටින්නේ පාපය සමග වන අතර, උන්වහන්සේ මෙම අරගල සදහටම ඉවසන්නේ නැත (ගීතාවලිය 24:8; එළිදරව් 19:11; එළිදරව් 20:1-4, 14). වැටුනාවූ දූතයන් සියලුදෙනා මෙන්ම, නැවත ගොඩනැගීමට නොහැකිවන පරිදි පාපයේ ගැලී ඇති මනුෂ්‍යයන්වද විනාශ කර දමනු ලබනවා ඇත. මෙම ආලෝකයෙන් බලන කල, භූමියේ වසන්නන්ට එරෙහිව කරනු ලබන්නාවූ සටන මෙම අර්බුදයේ මුල් අවධිය තුළ සිදුවන දෙයක් බව අවබෝධ කරගතයුතු වන අතර, එහි කූට ප්‍රාප්තිය කුරුසිය මත සිදුවූ අතර, එහි පරිසමාප්තිය අවසාන විනිශ්චයේදී, දෙවියන්වහන්සේගේ ප්‍රේමයේ සාධාරණත්වය සහ චරිතය තුළ කිසිදු දෝෂයක් නොමැති බව ඔප්පු කරනු ලබනවා ඇත.

කානානිවරුන්ගේ සමූල විනාශය පිළිබඳව වන සංකල්පය දෙස බැලිය යුත්තේ බයිබලය තුළ ඇති ලෝක දැක්ම පදනම් කරගනිමින් වන බැවින්, ඒ අනුව, දෙවියන්වහන්සේ විශ්වය තුළ නපුර ප්‍රවර්ධනය කරන්නාවූ බලවේග සමග විශ්වීය අරගලයක් තුළ සිටින සේක. අවසානයේදී දෙවියන්වහන්සේගේ කීර්ති නාමය සහ උන්වහන්සේගේ චරිතය ප්‍රශ්නගත ස්වභාවයට පත්කරනු ලැබ ඇත (රෝම 3:4; එළිදරව් 15:3).

මානවයාගේ පැවැත්ම තුළට පාපය ඇතුලත්වී ඇති බැවින්, කිසිවෙකුට නිර්පාක්ෂිකව සිටීමට නුපුළුවන. යමෙක් අනිවාර්යයෙන්ම දෙවියන් වහන්සේගේ පැත්තේ හෝ නපුර සමග සිටිය යුතුවේ. එබැවින්, මෙම පසුබිම මතකයෙහි තබා ගනිමින්, කානානිවරුන් සම්පූර්ණයෙන්ම විනාශ කර දැමීමේ සිද්ධිය දෙස බැලීම සුදුසු වන්නාසේම, පැමිණෙන්නට ඇත්තාවූ අවසාන විනිශ්චයේ පෙරදසුනක් සේ මෙය අවබෝධ කරගත යුතුය.

`මහ අරගලයේ යථාර්ථය වන්නේ, යමෙකුට ගත හැක්කේ දෙපැත්තෙන් එක් පැත්තක් පමණක් වීමය. ඔබ සිටින්නේ මොන පැත්තේදැයි නිත්‍ය වශයෙන්ම ඔබ දැනගන්නේ කෙසේද?`