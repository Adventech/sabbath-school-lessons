---
title:  ස්වාමීන්වහන්සේ නුඹලා උදෙසා සටන් කරනසේක
date:  22/10/2025
---

`නික්මයාම 14:13, 14, 25 යන පාඨවලට අනුව, ඉශ්‍රායෙල්වරු යුද්ධයට සම්බන්ධ වීම පිළිබඳව දෙවියන්වහන්සේගේ මූලික මෙන්ම පරමාදර්ශී සැලසුම කුමක්වීද?`

එම අර්බුදකාරී මොහොතේ, ඉශ්‍රායෙල් ජනතාව ශාරීරිකව ගැළවීමට නොහැකි අවුල් ජාලාවක පැටලී සිටියදී, මෝසෙස් සෙනඟට පිළිතුරු දෙමින්, “භය නොවන්න, නිශ්චලව සිට ස්වාමීන්වහන්සේ අද නුඹලාට සිදුකර දෙන ගැළවීම බලන්න. මක්නිසාද නුඹලා අද දුටු මිසරවරුන් නැවත තවත් කවදාවත් නොදක්නහුය. ස්වාමීන්වහන්සේ නුඹලා උදෙසා සටන් කරනසේක. නුඹලා නිශ්ශබ්දව සිටිය යුතුයයි සෙනඟට කීවේය.” (නික්මයාම 14:13, 14). බයිබලයේ සඳහන් විස්තරයට අනුව, මිසර ජාතිකයන් පවා එම යතාර්ථය අවබෝධ කරගත්හ: “අපි ඉශ්‍රායෙල් කෙරෙන් පලායමු; මක්නිසාද ස්වාමීන්වහන්සේ ඔවුන් උදෙසා මිසරවරුන්ට විරුද්ධව සටන් කරන සේකැයි කීවෝය.” (නික්මයාම 14:25).

කිසිදු හව්හරණක් නොමැතිව අසරණව සිටි, එමෙන්ම කිසිදු යුද්ධ පුහුණුවක් නොමැතිව සිටි ඉශ්‍රායෙල්වරුන් හට, ඔවුන් උදෙසා වූ දෙවියන් වහන්සේගේ මැදහත් වීම නිදර්ශනයක් මෙන් විය. නික්මයාම, දෙවියන් වහන්සේ ඉශ්‍රායෙල් ජනතාව උදෙසා කරනු ලැබූ මැදහත්වීමේ ක්‍රියාවලියේ කදිම නිදර්ශනයක් විය. මෙහිදී යෙහෝවඃවහන්සේ විසින් ඔවුන් උදෙසා සටන් කළා පමණක් නොව, ඔවුන්ට සටනට නොයන ලෙස නියම කර තිබුණි (නික්මයාම 14:14). දෙවියන්වහන්සේ රණශූරයෙකුසේම, ඒ සඳහා මුලපුරනු ලැබුවේද උන්වහන්සේ විසින්මය. උන්වහන්සේ උපාය මාර්ග සකස්කොට, ක්‍රමවේද විස්තර කොට, සංග්‍රාමය දියත් කළසේක. යෙහෝවඃවහන්සේ ඉශ්‍රායෙල්වරුන් උදෙසා සටන් නොකරන්නේ නම්, ඔවුන්ට සාර්ථකවීමට කිසිදු මගක් නැත.

එලන් වයිට් මහත්මිය මේ පිළිබඳව පවසා ඇත්තේ, “ඔවුන් මෙම පොරොන්දුවූ දේශය සටන්කොට ලබාගැනීම දෙවියන්වහන්සේගේ මුල් සැලැස්ම තුළ නොතිබුණ අතර, ඒ සඳහා අවශ්‍ය වූයේ උන්වහන්සේට යටත්ව කිසිදු පැකිලීමකින් තොරව උන්වහන්සේගේ ආඥාවලට කීකරුව ජීවත්වීමයි” —Ellen G. White, Signs of the Times, September 2, 1880. ඔවුන්ව මිසර දේශයෙන් මුදාගත් ආකාරයට, දෙවියන්වහන්සේ ඔවුන් උදෙසා සටන් කරනු ඇත. ඔවුන්ට කළයුතුව තිබුණේ නිශ්චලව සිට උන්වහන්සේගේ ප්‍රබල මැදහත්වීම දෙස බලාසිටීම පමණය.

ඉශ්‍රායෙල් ජනතාව දෙවියන්වහන්සේ කෙරෙහි සෑහෙන තරම් විශ්වාසයකින් සිටි කාලවලදී, ඔවුන්ට යුද්ධ කිරීමට අවශ්‍යතාවයක් නොවූ බව ඉතිහාසය පැහැදිලි කර දී ඇත (2 රාජාවලිය 19; 2 ලේකම් 32; යෙසායා 37 බලන්න).

දෙවියන්වහන්සේගේ පරමාදර්ශ සැලසුමට අනුව, ඉශ්‍රායෙල්වරුන්ට ඔවුන් උදෙසා සටන් කිරීමට අවශ්‍යතාවයක් නොවීය. නික්මයාමට පසුව ඔවුන් පෙන්නුම් කළාවූ ඔවුන්ගේ නොඇදහිලිවන්තභාවය හේතුවෙන් කානානි වරුන්ට එරෙහි වූ යුද්ධයට සම්බන්ධවීමට දෙවියන්වහන්සේ ඔවුන්ට ඉඩදුන්සේක. ඔවුන් මිසර දේශයෙන් පිටත්ව යන විට මිසරවාසීන්ට එරෙහිව එක කඩුවක් හෝ එසවීමට අවශ්‍යතාවයක් නොවූවාසේම, කානාන් දේශය අත්පත් කරගැනීමේදී ඔවුන්ට සටන් කිරීමට කිසිසේත් අවශ්‍ය නොවන වාතාවරණයක් තිබෙන්නට බොහෝ ඉඩ තිබුණි. (ද්විතීය කථාව 7:17-19).

`“ඉශ්‍රායෙල් ජනතාව දෙවියන්වහන්සේට එරෙහිව මැසිවිලි නොනගා සිටියේ නම්, ඔවුන්ගේ සතුරන්ට ඔවුන් සමග සටන් වදින්නට උන්වහන්සේ ඉඩ නොතබන්නට ඇත.” ඔයැ The Story of Redemption, p. 134. අද දවසේ අපේ ජීවිත වලට මැසිවිලි කෙසේ බලා හැකිද?`