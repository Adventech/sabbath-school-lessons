---
title:  ආදර්ශයක් වීමේ බලය
date:  18/11/2025
---

`යෝෂුවා 15:16-19 විනිශ්චයකාරයා 1:13 සහ විනිශ්චයකාරයා 3:7-11 කියවන්න. ආදර්ශයක් වීමේ බලය පිළිබඳව මෙම කථාන්තරය තුළින් පවසන්නේ කුමක්ද? තරුණ පරම්පරාව තුළ කාලෙබ්ගේ ආකල්ප නැවත වගාකරන්නේ කෙසේද?`

කාලෙබ් විසින්, දෙබීර් නම් ප්‍රදේශය අල්ලාගත් තැනැත්තාට තම දියණිය වන අක්සා සරණපාවා දෙන බවට වූ පොරොන්දුව මෙම ඡේදය තුළ සඳහන්ව ඇත. ඔතානියල් නමැත්තා නගරය අත්පත් කරගැනීමෙන් පසුව අක්සාගේ සිත දිනාගත්තේය. මෙම කථාන්තරය වැදගත් වන්නේ, නැවතත් වාරයක් එමගින් කාලෙබ්ගේ ධෛර්යයත්, ඇදහිල්ල සහ අභියෝග බාරගැනීමට ඇති සූදානම පෙන්නුම් කරන බැවිනි.

එමෙන්ම, එමගින් තවදුරටත් පෙන්නුම් කරනු ලබන්නේ, ඊළඟ පරම්පරාවේ සිටි ඉශ්‍රායෙල්වරුන්, කාලෙබ් සහ යෝෂුවා වැනි ඇදහිල්ලේ යෝධයන්ගේ උදාහරණ අනුගමනය කළ බවය. වැඩිහිටි පරම්පරාව ඔවුන්ගේ මෙහෙවර හමාර කළ අවස්ථාවේදී, ඔවුන්ගේ අලුත් පරම්පරාව අභියෝගවලට මුහුණ දීමට සූදානම් වෙමින්, ඉශ්‍රායෙල් ජනතාව උදෙසා දෙවියන්වහන්සේගේ සැලැස්ම ඉදිරියට ගෙනයාමට සූදානම්ව සිටියහ.

එක් ආකාරයකින් මෙය කාලෙබ් විසින් යෝෂුවාට යොමු කළ ඉල්ලීමක් මෙන් නොවන්නේ නොවේ. “මේ කන්ද මට දුන මැනව” අක්සා, ඇගේ සැමියා විසින් දිරිගන්වනු ලැබ, ඇගේ පියා විසින් පෙන්නුම් කළාවූ ඇදහිල්ල මෙන්ම අධිෂ්ඨානයද ඇය ප්‍රදර්ශනය කළාය. ඇගේ අධිෂ්ඨාන ශක්තියෙන් මෙන්ම, නිර්භීත භාවයෙන්, අක්සා විසින් කාලෙබ්ගේ උදාහරණ අනුගමනය කරමින් පොරොන්දුවූ දේශය අයිති කරගැනීමට සඵලවන තුරු කටයුතු කළාය.

ඇත්තවශයෙන්ම, දේශය යෙහෝවඃවහන්සේගෙන් ඉශ්‍රායෙල් ජනතාව හට දෙනු ලැබූ තිළිනයක් වූ අතර, එය ඉශ්‍රායෙල්වරුන් විසින් අත්පත් කරගැනීම පිණිස, ඔවුන් විසින් ස්වාමීන්වහන්සේගේ පොරොන්දුවලට ඇති අයිතිවාසිකම් කියාපාමින්, ඇදහිල්ලෙන් මෙන්ම ධෛර්යයෙන් යුක්තව කටයුතු කළ යුතු විය. අක්සාගේ අධිෂ්ඨානය, ශුභාරංචි සමයේ සිටි, ජන සමූහයා විසින් හෝ ගෝලයන් විසින් ආපසු හරවා පිටත් කර යැවීමට නොහැකිවූද, යේසුස්වහන්සේගේ ආශිර්වාද ඔවුන්ට මෙන්ම ඔවුන්ගේ පවුල්වලට ලැබෙන තුරු අධිෂ්ඨානය අත් නොහැරියාවූද, කාන්තාවන්ගේ පෙරනිමිත්තක් බඳුවිය.

`ලූක් 18:1-5 කියවන්න. අපට මෙහි ඇති පාඩම කුමක්ද?`

`දෙවියන්වහන්සේ විසින් අපට පවරා ඇති මෙහෙවර සම්පූර්ණ කිරීමේ තවත් එක් වැදගත් අගංයක් වන්නේ ඇදහිල්ලේ ගිනිහුල ඊළඟ පරම්පරාවට බාරදීමයි. එක් අතකින්, එම වගකීම ඊළඟ පරපුරට පැවරීමේදී මුහුණ පෑමට සිදුවන අභියෝග මෙන්ම, අනෙක් අතට එම වගකීම් තරුණ පරම්පරාව විසින් බාරගැනීමේදී ඔවුන්ට ලැබෙන ඉඩ ප්‍රස්ථා පිළිබඳවත් සිතා බලන්න. දේව සේවයේ නායකත්ව පුහුණුවේ පහසුකාරකයන් ලෙස අපට කළ හැකි දේවල් මොනවාද? මෙම ක්‍රියාදාමයේදී අපේ උදාහරණය කොතෙක් දුරට වැදගත්වේද?`