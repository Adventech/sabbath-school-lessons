---
title:  "ඇදහිල්ලේ යෝධයෝ: යෝෂුවා සහ කාලෙබ්"
date:  15/11/2025
---

### මේ සතියේ පාඩමේ අධ්‍යයනය සඳහා කියවන්න

ගණන් කථාව 13:6, 30-32; යෝෂුවා 14:6-14; ලූක් 18:1-5; යෝෂුවා 19:49-51; 2 කොරින්ති 3:18; රෝම 12:1, 2.

> <p>කටපාඩම් පදය</p>
> “දෙවියන්වහන්සේගේ වචනය නුඹලාට කියාදුන්නාවූ නුඹලාගේ ප්‍රධානීන් සිහිකරපල්ලා; ඔවුන්ගේ හැසිරීමේ කෙළවර බලමින් ඔවුන්ගේ ඇදහිල්ල අනුවයන්නෝ වෙයල්ලා.” (හෙබ්‍රෙව් 13:7).

තම දරුවන් ආදර්ශය තුළින් ඉගෙන ගන්නා බව සෑම දෙමව්පියෙකුම පාහේ දන්නවා නොවේද? තමාගේ දරුවන් දෙමව්පියන්ගේ යහපත් ගුණාංග අනුගමනය කරනවා වෙනුවට දෙමව්පියන් සතු නුගුණ අනුගමනය කරනු දැකීමෙන් දෙමව්පියන් කී දෙනෙකු නොරිස්සුම් ස්වභාවයකට පත්වන්නට ඇත්ද? අපේ වයස කුමක් වුවත්, හරි දෙය කිරීමට වඩා වැරැද්ද කිරීම අපට ඉතා පහසු දෙයකි. වැටුනාවූ ජීවීන් වීමේ එක් අංගයක් එය වේ. “මක්නිසාද මා කරන දේ මම නොදනිමි. මා කරන්නේ මා කැමති දේ නොව මා ද්වේෂ කරන දේය” (රෝම 7:15). මෙය අදාළ නොවන්නේ කාටද?

උපතේ සිට මනුෂ්‍යයන්ව හැඩගන්වන්නේ ආදර්ශයේ බලයෙනි. අපේ ජීවිතයේ ඇති අතිශයින් ප්‍රාථමික දේවල් වන “ඇවිදීම, කථා කිරීම, අපගේ හැඟීම් ප්‍රකාශ කිරීම යනාදිය අප විසින් කරනු ලබන්නේ අපට සමීපව සිටින්නවුන් අනුකරණය කිරීමෙනි. වැඩිහිටියන් ලෙසට අපටද තවමත් ආදර්ශමත් පුද්ගලයන් අවශ්‍ය වේ. එම පුද්ගලයන් සර්ව සම්පූර්ණ නොවුවත්, ඔවුන් සතු ආත්මික ගුණාංග අගයමින් ඔවුන්ව අපේ ඇදහිල්ලේ යෝධයන් බවට පත් කරගැනීමට අපට පුළුවන.

මෙම සතිය තුළ යෝෂුවාගේ පොත තුළ දැකිය හැකි ඇදහිල්ලේ යෝධයන් දෙදෙනෙකුගේ පුද්ගලික උදාහරණ ගැඹුරෙන් හදාරන්නෙමු. ඔවුන් නම්: යෝෂුවා සහ කාලෙබ් වේ. ඉශ්‍රායෙල්වරුන්ගේ ඉතිහාසයේ වැදගත් සන්ධි ස්ථානයක් තුළ, මේ දෙදෙනා ඔවුන්ගේ පරම්පරා තුළ කැපී පෙනෙන පුද්ගලයන් බවට පත්වීම සඳහා මැදිහත්වූ හේතු මොනවාද?

_නොවැම්බර් මස 22 වන දිනට යෙදෙන සබතට සූදානම් වන පිණිස මෙම සතියේ පාඩම අධ්‍යයනය කරන්න._