---
title:  Jesus di Bagas Joro
date:   07/05/2025
---

Adong paralaon di sandok barita haluaon. Malungun do Debata laho pasuangkon partalian na dung tajangkon dohot Ibana jala masihul asa jonok dohot hita. Alai di na mamboan pardosa tu adopanNa gabe hamamago do i di nasida. “Ai ndang lomo roham mida hageduhon, ale Debata,” ninna raja Daud “jala ndang tarsorang na geduk marroha i Ho” (Psalm. 5: 5). Jala dipartingkian na sarupa, disurathon raja Daud do on, “Alai ianggo ahu, sian godang ni asi ni roham sai bongotanku do bagasmu, marsomba dompak bagas ni habadiaonmi, mangkabiari Ho” (Psalm. 5: 8)

`Jahama Hagai 2: 7-9. Di ari Bagas Joro paduahon dipajongjong, panurirang Hagai marmamang na gogo: gumodang ma hamuliaon ni joro parpudi on sian parjolo i. aha do na hinangkam ni hasurirangan on?`

Di ari Bagas Joro na parjolo dipasahat raja Salomo, hasangapon ni Shekinah – hasangapon ni Jahowa na mangaramoti halak Israel di pardalanan tu Kanaan – manggohi Bagas joro, asa dibahen i ndang tarpatupa angka malim laho mangulahon ulaon parhaladoon nasida (1 Raj. 8: 10, 11). Di ari Bagas Joro na paduahon dipasahat, poti parpadanan, na manggombarhon habangsa ni Debata, mago ala nunga ditabunihon si Jeremia i. Hasangapon ni Debata dohot patar di tingki i ndang manggohi Bagas Joro di hatiha i. Lungun situtu do i. Beha do dalanna hata ni si Hagai i gabe tutu?

Di Bagas Joro na paduahon do Jesus, Debata na gabe daging, patuduhon diriNa, di bagasan daging dohot mudar. Debata i sandiri nunga ruar sian pudi ni hirehire asa gabe sada sian tongatonganta jala marsada dohot hita di tano naung sega on. Ala Anak ni Debata saonari gabe Anak ni Jolma, taruli hita marnida bohiNa, manangihon soaraNa, jala marnida, umpamana, ditingki Ibana manjamah sahalak na huliton na ramun jala pamalumhonsa (Mat. 8: 3). Singkatna mamboan hita jumonok tu dalanNa, Debata mamboan hita jumonok tu Ibana marhite na ro Ibana tu tongatonganta. Na tuat do Ibana, di bagasan daging, tu hita. Ndang halongangan i uju Bibel mangkatahon taringot Jesus: “"Ida hamu ma, gabegabean do na marbaju i, tubuan Anak ma ibana; jala bahenon do Goarna Immanuel, lapatanna: Donganta ma Debata!" (Mat. 1: 23). Rimangima dia do lapatan ni hata on: Sitompa langit dohot tano patutoru dirina ndang holan mangolu ditongatonganta alai mate bahen di hita.

`Silang sahat tu sadarion gabe gombaran bolon sian holong ni Debata. Adong dope dalan na asing di hita na laho marnida jala mangkilalahon parbue di holong ni Debata?`