---
title:  Mudar ni Lombu dohot Birubiru
date:   05/05/2025
---

Adong halak na manihai ulaon pamelean, mandok na jungkat do i, jongir, jala di hata na asing, ndang na sintong. Alai, tutu i do impolana. Na jongir do hamatean ni Kristus i, jungkat, jala ndang sintong – halak na so mardosa mate bahen di halak pardosa. I ma na dipatupa laho manalpuhon dosa. Jala hamatean i, hamatean ni Kristus, i do na pinatudu ni saluhut pelan na jongir, jungkat, jala na so patutna i.

`Jahama Heber 10: 3-10. Aha do na niajarhon ni surat on tu hita dompak pelean na pinelehon ni bangso ni Debata di bagasan Padan na Robi? Molo halak pardosa i sasintongna ndang dipalua marhite angka pelean i, boasama ingkon pelehononna i?`

Anak ni birubiru dohot angka dorbia na asing holan sada gombaran na mamboan tu pelean pardengganana Birubiru ni Debata. Tanda ni haporseaon do i, mangalehon tu halak pardosa dalan na tangkas laho patuduhon haporseaon di parhobason ni Sipalua na naeng ro. Angka tanda sisongoni jotjot tagoari gombaran, na digonopi di bagasan sada ulaon, manang dipatuduhon ulaon na ginombarhonna i. Jala adong muse do na manggombarhon pemelean i sada “hasurirangan metmet” taringot hamamate ni Jesus di hau pinarsilang.

Ulaon na marhadomuan dohot pemelean, otik sai hira na manggarar ongkos pardalanan. Uju ho manuhor tiket kereta api manang tiket bus manang tiket pesawat, ndang pintor borhat ho dungkon digarar ho ongkosmu. Alai, dilehon tu ho tiket manang boarding pass: tanda manang parpadanan tu pardalanan na naeng situjuonmu. Boi do ho hundul di atas ni harotas tiket i hombar tu lomo ni roham, alai ndang margogo i laho mamboan hu tu luat na tinujum. Alai, dungkon naik ho jala borhat, nunga taruli be ho di naung ginararmi; tiket harotasmi ndang be marlapatan.

Suang songoni do nang pelean i. Adong do na hinangkamna disi, alai dungkon ro pelean na sasintongna, ndang marlapatanbe pelean i – sada hatigoran na ginombarhonna hatiha hirehire ditongatonga bilut na Badia dohot bilut na sun Badia diportibi on maribak di ari hamamate ni Jesus. “Jadi maribak bola dua ma hirehire na di bagas joro i, sian ginjang tu toru” (Mark. 15: 38). Saluhut parhobason pamelean i, Bagas Joro dohot saluhut isina, manggombarhon tu jolo di hamamate ni Jesus di hau pinarsilang. Di ari dungkon Jesus manggonopi bagabagaNa di hau pinarsilang jala hehe na gabe siparmonang di hamatean, ndang marlapatanbe angka gombaran i.

`Rimangima hinajungkat ni dosa i asa dibahen i holan marhite hamamate ni Jesus, Hata na gabe jolma i (ida Joh. 1: 1-3, 14) na patut paluahon. Aha do na pinaboa ni i tu hita i ma songon dia sasintongna parangenta dompak dosa?`