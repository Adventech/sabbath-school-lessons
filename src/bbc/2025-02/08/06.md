---
title:  Mangajarhon angka Dalanmu tu angka Parjahat
date:   22/05/2025
---

Dungkon dipatuduhon Jahowa dirina tu panurirang Jesaya di bilut habangsa na tarsurat di bagasan Jesaya 6: 1-8, jala dungkon tu si Jesaya dipabotohon “naung niunsat utangmu, jala naung hinungkupan dosam”, dungi dialusi ibana joujou ni Debata huhut mandok, “dison do ahu, suru ma ahu!” (Jes. 6: 8). Lapatanna, disi diboto ibana ia ibana sintong diadopan ni Jahowa, jala molo tungpe marnida di angka hajahatonna, rade do ibana mangula di Debata.

Nda songoni do nang dohot hita? Songon dia hita patut mamboan barita haluaon tu dongan jolma molo hita sandiri ndang manjanghon i? Jala na taruli do hita disi, marhite marhaporseaon di Jesus dohot angka naung binahenNa di hita.

`Jahama Psalmen 51: 7-15. Aha do na nimangmangkon ni raja Daud laho sibahenonna dungkon disesa dosa jala dipapita sian dosana?`

Dijou tu bagasan habangsa ni Debata, di ujungna, gabe ditongos tu ruar. Mardongan habisuhonna, nunga ditongos Debata angka na tinobus i asa gabe soara singkatNa di portibi naung madabu. Di sada partingkian, balga do panghorhon ni bangsoNa i di tano on. Pangungkapon 18: 1 paboahon tu hita ia joujou na parpudi dompak portibi naung madabu on manondangi sandok liat portibi.

“Di ari sahalak jolma ro mandapothon Kristus, di ari sadari i do, di bagasan rohana tibu sihol laho mamaritahon tu donganna jolma ia ibana nunga jumpang sahalak alelale na ummarga di bagasn Jesus, hatigoran na paluahon jala papitahon ndang tarhungkupanna di bagasan rohana. Molo hita dibalut di bagasan hatigoran ni Kristus jala digokhi mardongan las ni roha sian TondiNa, ndang tarbahen hita manghohom. Molo dung tapangkilalahon jala taida denggan basa ni Debata, adong di hita sada barita sibaritahonon. Songon si Pilipus hatiha marnida Sipalua, taboan donganta tu adopanNa” —Ellen G. White, Langkah kepada Kristus, hlm. 134.

Di bagasan Pangungkapon 14, barita ni tolu surusuruan dipaojak diatas ni “Barita na uli sisalelenglelengna” (Pangk. 14: 6). Lapatanna, nang andorang ulaon parjamitaan tu ruar taringot panombaon di Ibana “Sitompa langit dohot tano dohot laut ro di angka mual aek!” (Pangk. 14: 7), manang taringot di hadadabu ni Babel (Pangk. 14: 8), manang dompak panombaon di “binatang dohot gombaranna (Pangk. 14: 9) –ojahan ni barita na uli, haluaon di bagasan Jesus, dibaritahon. Jala i hinorhon ni poda dohot barita sian surusuruan na tolu i ndang marlapatan asing sian pangaropan dohot bagabaga ia nasida na mamaritahon angka barita i adong di bagasan Jesus dohot angka na binahenNa di nasida. Dao sian “barita na uli sisalelenglelengna,” di hita sasintongna ndang adong na patut dipasahaton tu portibi on.

`Rangrangi sintongna, nang andorang barita ni tolu surusuruan dipungka, hita ditogu tu “barita na uli sisalelenglelengna.” Aha do sasintongna na pinasahat ni i tu hita i ma balga ni hasintongan on di saluhut na tahaporsea i?`