---
title:  Dua Kerubim
date:   12/05/2025
---

Tibu dungkon omputta na parjolo i dipabali sian Porlak, Jahowa mambagabagahon pangaropan i ma Sipalua (1 Musa 3: 15). Dungi dipajongjong Ibana sada tanda na balga di harbangan Eden, dua kerubim marpodang sidua baba marjimburjimbur ditongatonga nasida. Ndang jadi lupahononta ia na taida disi mansai tudos dohot poti parpadanan, gombaran habangsa ni Debata (2 Musa 25: 18).

`Jahama 2 Musa 3: 21-24. Ulaon aha do na dipasahat tu kerubim i – jala boasa?`

Angkup ni kerub i dilehon ulaon na laho mangambati halak pardosa i mamolus dalan dompak hau hangoluan (1 Musa 3: 22), gombaran ni pangaropan do nasida, baga-baga, i ma di sada tingki sogot jolma i boanonna mulak tu Paradeiso. “Porlak Eden leleng do tongtong adong di tanoon dungkon jolma i dipabali sian angka dalanna na gok hasonangan i. Jolma pardosa i leleng do diloas laho manatap-natap dompak huta nasida andorang so mardosa, harbanganna diambat angka surusuruan. Di harbangan Paradeiso na dijaga angka surusuruan, hasangapon ni Debata dipatuduhon. Tu inganan on do si Adam dohot angka pinomparna ro laho manomba Debata. Di inganan i nasida paulihon hata nasida gabe sipangoloi di patik naung nilaosan nasida asa dibahen i nasida dipabali sian Eden... Alai marhite panobuson na parpudi, molo ro sogot ‘langit na imbaru dohot tano na imbaru (Pangungkapon 21: 10, pasuangonna ma porlak i muse di bagasan haulion na sumuruang sian mulana” —Ellen G. White, Alfa dan Omega, jld. 1, hlm. 60.

Hata na adong di bagasan 1 Musa 3: 24 denggan do idaon: Bibel patuduhon ia Debata “dipaipahon” kerubim tungkan habinsaran ni porlak Eden, jala di bagasan hata Heber sintongna disurathon mardongan hata shakan, mula ni hata na mandok “undung-undung” na badia (ida 2 Musa 25: 9; 4 Musa 3: 26), i ma tanda Debata jongjong ditongatonga ni bangsoNa. Tungpe somalna hata Shekinaah, paboahon na jongjong do Jahowa, ndang adong di bagasan Bibel, alai hata i dipaojak sian hata na jotjot disalin mandok “undung-undung na badia.” Salimam ma somal sian hata shakan boi do dibahen, “Jahowa mangundungundungkon kerubim tungkan habinsaran ni porlak Eden.

Di bagasan Bibel, kerubim dipadomu dohot hadirion ni Jahowa (ida 1 Kron. 13: 6; Psalm. 80: 2, dohot Jes. 37: 16), tarlumobi dohot habangsaNa, i ma inganan na di bagasan i gaorNa dipapujipuji. Ndang jadi huta lupa laho marnida ia 24 angka sintua na jongjong di adopan habangsa ni Debata na di bagasan Pangungkapon 4 dohot 5 mamuji Ibana jala mandok na patut do Ibana mangarajai ala Ibana sitompa saluhutna (Pangk. 4: 11). Na margogo do i mangurupi hita mangarangrangi alatan dompak bilut habangsa dohot ulaonta i ma pardosa naung dipaias di bagasan partaliannta dohot Sipanompa hita.