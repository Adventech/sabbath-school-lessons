---
title:  Panguhum tu Sandok Bangso
date:   04/06/2025
---

Tutu andorang so hadadabu ni Sodom, adong turiturian na palonganghon na masa di adaran Mamre. Debata patuduhon diri tu si Abraham, di dongani dua halak surusuruan. Uju Abraham marnida nasida, dijou ibana do tamuena na sian banua ginjang asa mangan, jala disima Debata marmangmang ia si Abraham dohot Sara dipalumehon sahalak anak baoa na gabe ompu ni Masias. Jesus, tutu, sorang sian tarombo ni si Abraham (patudos dohot Gal. 3: 16). Dungi turiturian i mubah tu angka dosa ni huta na jahat na adong di adaran i.

`Jahama 1 Musa 18: 17-32. Aha do na taparsiajari sian parange ni debata jala songon dia do Ibana di ujungna marsangkap laho manaluhon hajahaton di portibion i sian angka ayat on?`

Ndang na marutang hatorangan Debata tu hita, alai ditodo Ibana asa unang manabunihon tahi dohot sangkapNa sian jolma manisia. “Ai ndang adong dibahen Tuhan Jahowa nanggo sada, nda jolo dipapatar sibunianna tu panurirang, angka naposona i” (Am. 3: 7).

Andorang so dirumpangkon Debata huta Sodom dohot Gomorra, didok Ibana sada na patut dibahen i ma pabotohon tu si Abraham di angka na masa i, di angka na laho siidaonna satongkinnari.

Rap dohot si Abraham do Debata uju surusuruan na dua i laho tu huta na jahat i laho manjou nasida na olo manangihon lumbalumban nasida. Ndang margogo jolma i mangurupi alai ingotma surusuruan hasurirangan na mangulahon ulaon na sarupa di ari parpudi, manjou bangso ni Debata na mian di tongatonga ni Babel asa ruar sian i (Pangk. 14: 6-12; Pangk. 18: 1-4). Di ari lumbalumba na parpudi dipasahat, Tuhan manghatahatai dohot si Abraham dia na laho masa, jala dohot denggan di alusi do sungkun-sungkun ni si Abraham.

“Dao ma i sian Ho mangulahon sisongon i: mambunu na tigor rap dohot parjahat; tung sobokkon parjahat ma na tigor i? Palias ma i sian Ho,” disungkun si Abraham, “tung na so uhum ma bahenon ni Siuhumi liat portibi on?” (1 Musa 18: 25). Abraham ndang holan manulingkiti parang ni huta Sodom, alai na dohot do ibana manulingkiti parange ni Debata. Songoni do nang, andorang so ro ajal ni tano on, ungkapon ni Debata ma angka pustaha na di banua ginjang (Pangk. 20: 4, 11-15) jala patauhon hita laho manulingkiti sintongna andorang Ibana di ujungna mandabu api tu portibi. Lapatanna, adong di hita saribu taon partingkian laho mangalusi godang ni sungkun-sungkun na, sahat tu sadarion, ndang adong alusna.

`Andorang so di dabu Debata paruhuman na parpudi tu atas nasida na mago, dilehon Ibana tu hita saribu tanon lelengna laho marnida aha na masa tu sahalak jolma jala boasa. Aha do na pinaboa ni i tu hita dompak parangeNa jala patar ni Ibana dompak pangaramotion di angka tompaan – tompaan na sasintongna singkop marsigantung tu Ibana di bagasan ngoluna – jala na so marhagogoon laho marnida i saluhutna?`