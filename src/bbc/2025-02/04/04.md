---
title:  Ditangihon dia na Pinangidom
date:   22/04/2025
---

Songon na disiangkapi sian mulana, halak Israel tung so jadi pajongjonghon sada raja sian tongatonga nasida, songon na pinamasa ni angka bangso na asing. Alai, dipartingkianna, muba do haporseaon ni halak Israel, jala dijumpangi nasida diri nasida mangkalungunhon angka hasomalan na adong ditongatonga ni angka “bangso” parbegu.

`Jahama 1 Samuel 8: 4-18. Boasa didok roham pangidoan ni angka natuatua i di sahalak raja tung denggan? Di bagasan dalan songon dia do hita gabe sibonduton ni pangunjunana na sarupa?`

Ingot ma on, di na mangido sahalak raja na manjua do i dompak panggomgomion ni Debata di bangsoNa. Tudos songon naung dipatikkon, bangso i sandiri do na ro pasahathon alusna tu Sipanompa i, jala parsaoran nasida dohot Ibana dipatuduhon marhite Bagas Joro dohot angka parhobason na marhadomuan disi. Marhite mangido sahalak raja, nasida mangido hasusahan na sarupa tu bagasan diri nasida sandiri songon angka naung ro ditongatonga ni angka harajaon parbegu, ingkon gabe hatoban ni sahalak raja di parporangan, didobo, hona bea, dohot angkaa hasusahan na asing. Jumpang nasida ma sogot ia pangarajai i mangarajai laho pamora dirina, ndada marlambas ni roha, songon na binahen ni Debata.

Angkupni i, patik na imbaru on hot ro di salelenglelengna: dipasaut tu halak Israel na pinangido nasida i, alai uju nasida marnida ia pangidoannasida i gabe hagaleon, gabe targodung nasida di bagasan i. “Dung i di laonlaon ni ari mangangguhi ma hamu ala ni rajamuna, na pinillitmuna i di hamu, alai ndang alusan ni Jahowa hamu di ari na sasada i” (1 Sam. 8: 18).

Diboto Jahowa do hahurangan ni bangsoNa, jala ditatap Ibana do sian mulana ia halak Israel na ingkon mangido sahalak raja manisia. Diulahon nasida do i, jala songoni godang sian barita habadiaon i marisihon barita taringot paruhuman ala pangidoanna i.

Jahama 5 Musa 17: 14-20. Idama ndada didok Debata, “lehononKu ma tu nasida sahalak raja,” alai, bangsoNa i manjugulhon na dihalungunhon nasida i. Jahowa pajongjonghon panjaga na laho mangaramoti bangsoNa sian angka hajahaton pangarajaion ni jolma – molo tungpe, songon na pinatudu ni angka barita ni godang bangso dohot angka rajana, jotjot do dihalupahon sijaga nasida i.

Na porlu siingotonta i ma dungkon halak Israel manggogohon asa adong di nasida sahalak raja laho marnida hinaparir ni parngoluon nasida dipanggomgomon ni angka raja i. Tungpe adong pigapiga raja na burju sian angka na asing, nang tahe raja na “burju” naung mangulahon dosa (ingot taringot ni si Daud dohot Batseba). Ditongatonga ni angka barita i, bangso i mangolu ditoru gomgoman ni sahalak raja tu raja na mangihut na mangulahaon “sogo ni roha ni Jahowa” (ida 1 Raj. 11: 6, 1 Raj. 15: 26, Raj. 16: 30, 2 Raj. 3: 2, dohot angka na asing).

Di ari i, manang di sadari on, saluhut pangarajaion ni jolma i sada do rumangna, pardosa mangarajai pardosa na asing. Aha do na olo lipe disi?