---
title:  Boas, i ma Sipartobus
date:   10/06/2025
---

Balga situtu do holong ni si Boas maradophon si Rut jala hirim rohana laho mangalap ibana, alai adong pangabati: adong dope sisolhot na sumolhot na tama manobus parombuan dohot tanona i. Molo tadok si Boas na gabe gombaran sian Kristus, turiturian on papatarhon hamusuon na di patuduhon di bagasan partongtangan bolon. Kristus manghaholongi hita, alai adong “sisolhot na sumolhot” na mandok ibana tama: Sibolis.

`Aha do na pinaboa ni angka ayat na mangihuthon dompak hata ni Sibolis maradophon jolma manisia? (Job. 1: 6-11; Mat. 4: 8, 9; Jud. 1: 9; Luk. 22: 31).`

Di na jongjong sibolis ditongatonga ni angka anak ni Debata di surgo, dipaboa ibana tu Debata ia ibana “sian paraotaotan do ahu mangkahapi tano on” (Job. 1: 7), jala di na sinungkun ni Debata tu ibana dia na niidana dompak si Job na daulat, didok sibolis i ibana do nampunasa i, patuduhon ia roha ni si Job ndang tutu Jahowa nampunasa. Lapatanna, na sai oloanNa do ho salelelng ho mangaramoti ibana. Pasohotma mangulahon na denggan tu ibana dungi idama ise do sasintongna nampuna si Job.

Di bagasan buku Judas, taida disi turiturian na jempek na masa ditongatonga ni halak Israel: dungkon si Musa ditanom Jahowa (5 Musa 34: 6), dungi dipahehe do ibana. Molo tungpe ndang dapot hita i dohot patar, ayat i sandiri, na mandok ia nasida marbada siala bangke ni si Musa, na patuduhon ia sibolis disi mandok ibana do nampuna i.

“I do parjolo sahali Kristus na pintor paulakhon hosa tu jolma naung mate. Di na ro Raja ni hangoluan dohot angka surusuruan na marsinondang i jonok tu tanoman i, lomos ma sibolis dihamonanganna i. Rap dohot angka surusuruan parjahat jongjong ibana mamparsualhon hamusoan dompak inganan na nidokna ugasanna. Dihatahon ibana ia naposo ni Debata i ibana do nampunasa. Didok ibana ia si Musa i tutu ndang tarulana patik ni debata; ai nunga diampehon ibana tu atas dirina sandiri hasangapon na gabe tohap ni Debata – dosa na sarupa na mambahen sibolis i didabu sian banua ginjang – jala ala marhite pangalaosion nunga gabe ditoru huaso ni sibolis” —Ellen G. White, Alfa dan Omega, jld. 2, hlm. 79, 80. Tangkas, mansoadahon hata ni sibolis, jala dipahehe si Musa (ida Mat. 17: 30).

Di bagasan Rut 4: 1-12, Boas di bagasan pardalanan tu harbangan ni huta Betlehem – tu inganan ni Kristus sorang tu portibinta on na gabe sisolhot di hita. Marpungu angka sintua ni huta i, jala diujungna ditanggali ma sambariba sipatuna (gombaran ginomgoman) mangalehon tu donganna.

Harbangan ni sada huta i ma inganan parpunguan na laho marrapot godang: i ma gombaran ni paruhuman. Turiturian i manggombarhon paruhuman na di bagasan Daniel 7: 13, 14, 22, 26, 27. Ndang jadi salpuhononta barita paruhuman i: paruhuman i ma “pangomoan ni angka na badia” alai holan alani Kristus na manggarar i di hita, songon na binahen ni si Boas tu oroanna.