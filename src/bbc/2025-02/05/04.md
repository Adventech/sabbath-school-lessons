---
title:  Daniel 7
date:   29/04/2025
---

Nipi na di Daniel 2 parjolo sahali dipasahat tu sahalak raja na sian Babel. Asing sian i, alatan na di Daniel 7 dipasahat tu sahalak panurirang sian halak Heber, sada sian tongatonga ni bangso parpadanan ni Debata.

Tu si Daniel dipatuduhon tanda na sarupa songon na niida ni Nebukadnesar, alai sian gombaran na marasing. Ndada sada patung, diida ibana angka bangso ruar sian laut, marhite alogo na mangullus diatas ni aek i. Angka bangso i adong ditongatonga ni parsalisian na so mansohot, na patubuhon munsat ni hagogoon na sai tongtong masa ditongatonga nasida. Angka ayat na asing songon Psalmen 65: 6-9; Jesaya 17: 12, 13; dohot Jeremia 46: 7, 8 mameakkon aek na sumar dohot galumbang laho manggombarhon hamusuon di tongatonga ni angka bangso.

Imbarna disi, adong Tano Parpadanan, di sada partingkian naung dibuhul, na gabe sada inganan hadameon dohot hasonangan di tongatonga ni angka harajaon di portibi on – sada bangso na badia dipajongjong na marojahan di panggomgomion ni Debata na gogo i, na maralo dompak angka bangso na guntur humaliangna.

`Jahama Daniel 7: 1-3. Godang do angka na masa di bagasan i. parsiajaran dia do na patut siputihonta sian gombaran on, umpamana binatang na parjolo ruar naek sian bagasan laut?`

Daniel manatap hagagaor hamusuaon ditongatonga ni angka bangso parbegu sian topi pasir, tingki songgot binatang na rahat ro ruar tu tano – tu luatna! Parniahapan ni sipelebegu gabe parniahapan ni bangsona. Nunga ditodo nasida asa mangolu songon sipelebegu, jadi saonari nasida gabe mangolu dohot (jala diondam) sipelebegu. Dipungka sian pangarajaion ni halak Babel bangso parpadanan ni Debata ndang adong be marharajaon sandiri manang manahan leleng.

Salpu ni harajaon bangso ni Debata saonari on tongtong songoni sahat ro di ari parpudi, di ari Kristus di ujungna dipaulak di ingananNa na sintong i ma Raja di hita. Di bagasan Padan na Imbaru, na sai tongtong di bangso ni Debata marungkil ditoru pangarajaion ni Kesar Rom dungi ditoru pangaleleon ni tanduk na metmet i, panean harajaon Rom na jungkat i.

Molo tungpe, diangka baritana, adong pigapiga bangso dumenggan sian angka bangos na deba, jala pigapiga partinbgkian sumonang sian angka na asing, godang sian angka barita ni bangso, luat, dohot harajaon holan humusor sian sada hamusuon tu hasusahan tu hasusahan na asing, sian sada pangalele tu pangalele na mangihut. Jala saluhutna i jotjot diulahon ditoru ni angka pangarajai na mandok sangka na dumenggan tu angka bangsona sandiri. Idama andul situtu do i dompak patik na sinangkapan ni Debata di bangsoNa, aut sura nasida pangoloi disi.

`Songon dia do hata ni Rom 3: 10-19 mangurupi patorangkaon gumodang taringot ni portibion? Songon dia do ayat 19, tarlumobi, patuduhon boasama hita tung mansai manghaporluhon Barita na uli di ngolunta?`