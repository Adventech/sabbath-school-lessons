---
title:  Mamparsiajari Hata i
date:   02/04/2025
---

Huria Masehi Advent Hari Ketujuh marutang bolon dompak William Miller dipangantusion nasida taringot hasurirangan Bibel. Molo tungpe parbinotoanna di angka na metmet (songon Daniel 8: 14) ndang singkop, alai parbinotoan ni Miller i mansai arga, ala dalan mambuhai dalan di hajongjongon ni huria pasi-pasi – ari parpudi ni hita.

`Jahama Mateus 5: 18; 2 Timoteus 3: 15-17, dohot Lukas 24: 27. Aha do na pinasahat ni angka ayat on tu hita i ma songon dia do hita sintongna mamparsiajari hasurirangan ni Bibel?`

Dipigapiga parsiajaran, mamparsiajari Bibel i ndang dao imbarna dohot na pasadahon sada gombaran naung marigat. Molo holan sada manang dua rigat-rigatna dipapungu ho, ndang dapotmu dope sintong ni gombaran i. Molo dipadomu ho dua manang tou rigat-rigatna i, idaonmu ma i songon sada hoda, jadi dohononmu ma disi ia ho na pasadahon gombaran ni hoda. Alai rigat-rigat na deba suman tu gombaran ni sada manuk, manang sada lombu, alai molo dung dipadomu ho saluhut rigat-rigatna i, idaonmu ma disi ia ho na pasadahaon sada gombaran haulion ni sada luat, adong disi huta na ribur, adong parmahanan, jala adong angka dolok di na dao.

Sada dalan na lipe na somal diulahon godang halak Kristen di na mamparsiajari Bible nasida i ma ia nasida mameangkon Bibel i songon sada punguan bolon di angka hata manang umpasa na gabe dibahen nasida laho mangadopi sada hatiha na masa. Adong muse pigapiga halak mangihuthon hata na tarsurat di patujolo ni Alkitab Gideon, na disi adong jumpangmu angka ayat hombar tu pigapiga turpuk jamita jala di roha nasida i nunga mangharongkom saluhut jamita na di Bibel i di sada turpuk jamita.

Pangkorhonna, dalan sisongoni dibahen nasida dompak hasurirangan, mangenet sada ayat haruar sian jamita na pinasahatna jala dipatudosma i dohot angka na ro masa saonari, ndang dohot angka ayat na asing sian Bibel i. Di na deba, ndang saluhut, gabe manogu tu angka jamita na ro dipudi sian angka buku na parpudi disurathon taringot hasurirangan na ingkon dipatingkos muse ganup pigapiga taon ala lipe do angka na nidok nasida i tu angka na ro masa – sadihari tingkina i masa.

I do alana asa mansai ringkot situtu ndang holan mangenet pigapiga ayat hombar tu angka na ro masa, alai tahe mamparsiajari dohot denggan saluhut na nidok ni Bibel i dompak turpuk na ro masa i, jala huhut marnida hatorangan hatiha hata i dipasahat. Saimura situtu do mamboan sada ayat ruar sian turpuk ni baritana jala pajongjonghon i hombar tu na dirohanta.

`Songon dia do diparniahapan ni ngolum dohot nasida na mangenet holan angka ayat naung pinillitna na laho manggurui manang papatarhon sangkap nasida, tadokmajo, taringot ni halak naung mate? Manang tahe taringot ni ari Sabbat? Songon dia do dalan na dumenggan laho mangalusi i?`