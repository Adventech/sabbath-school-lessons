---
title:  Daniel – Tabunihon ma angka Hata i
date:   01/04/2025
---

`Jahama Daniel 12: 4. Aha do na nidok ni Debata tu si Daniel disi? (patudos dohot Pangk. 22: 10).`

Jotjot tatangihon parjamita mangenet sian Daniel 12: 4 laho manggombarhon haheheon ni hamajuon dohot parbinotoan andorang ari haroro ni Kristus. Godang muse do mangenet i laho manggombarhon balga ni hamajuon naung adong i ma saabad na parpudi on. Godang do bukunta naung manurathon i. Molo tungpe denggan idaon hatorangan na disi, alai i olo do sada sian angka na asing.

Jahama mangulahi ayat i. Poda ni surusuruan tu si Daniel dipungka mardongan hata “Tabunihon ma angka hata i, jala sahapi pustaha i.” Impola ni hatana disi i ma taringot ni buku Daniel i sandiri. Dungi, na olo do parbinotoan na songgot tamba situtu di ari parpudi i ma parbinotoan dompak buku Daniel i sandiri?

I dalanna mambahen buku Daniel otik sumurung sian buku Pangungkapon, ala tu si Johannes dipabotohon asa unang disahaphon bukuna i (Pangk. 22: 10). Sian mulana buku Pangungkapon disangkapi asa diantusi, ala “nunga jonok tingkina.” Andul sian i, buku Daniel disulingkiti dumenggan di sada hatiha tu ari marsogot na dumao.

Martaon-taon lelengna, godang sian angka na pistar ditongatonga ni halak Kristen margogo laho patorangkon buku Daniel, jala pigapiga mambahen hamajuon bolon. Pangantusion taringot ni buku Daniel martamba-tamba nang beha pe i, dungkon salpu ari hasurirangan 1.260 taon, na marujung di taon 1798, dihatiha torop sian angka na manulingkiti i di sandok liat portibi on mamungka sahat ro di tu panimpulina ai na adong do na laho masa di taon 1843. Alai, na tung tarbarita sian tongatonga nasida i ma William Miller, na jamitana pajongjonghon Haheheon Bolon Advent di abad 19 jala mamuhai barita na pajongjonghon huria “pasipasi” dohot parbinotoan na torang dompak barita ni tolu surusuruan.

Parjongjong ni punguanta, di hata na asing, i ma hagogonop ni hasurirangan buku Daniel gabe “tamba situtu parbinotoan” di “ari parpudi.”

Angkup ni i, ndang na manguhumi haluaon ni jolma, rimangi taringot “haholomon” na adong di tongatonga ni Hakristenon. Sada ojahan na mansai arga umpamana, Sabat ari papituhon, na dipaojak di porlak Eden, dihalupahon, jala tahe dipadao, laho pajongjonghon ari Minggu, sada ari na marurat sian hasipelebegeon Rom. Manang pingkorhonna dao ni pangantusion taringot ni hamatean, ditongatonga ni halak Kristen na mangkaporseai hata ni sipelebegu ia halak naung mate pintor borhat tu hangoluan na asing, na dipangantusioan ni deba halak na nidokna disi i ma narokko na marnala-nala salelengnilelengna.

Angkup ni i, ingkon do hita mangkalashon – mardongan unduk ni roha – diparbinotoan taringot hatigoran.