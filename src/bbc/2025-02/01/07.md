---
title:  Pabagashon
date:   04/04/2025
---

Jahama na hata ni Ellen G. White, “Pembaru Amerika,” hlm. 332-358, di bagasan buku Alfa dan Omega, jld, 8.

“Angka pandita dohot ruas ni huria ia angka hasurirangan na di buku Daniel dohot Pangungkapon i hahomion na so harangrangan. Alai Kristus manogu angka siseanNa tu angka hata ni panurirang Daniel i ma taringot ni angka na laho masa dipartingkian nasida, huhut mandok: “diparateatehon na manjaha on ma i!” (Mateus 24: 15). Jala hata na mandok ia buku Pangungkapon i ma sada hahomion, ndang hasulingkitan, maralo dompak tona sian pamuhai ni buku i sandiri: “On ma pangungkapon ni Jesus Kristus, na nilehon ni Debata tu Ibana, asa tu angka naposona patuduhononna na naeng masa tibu... Martua ma na manjaha ro di angka na umbege hata panurirangon on, angka siradoti na tarsurat dison; ai jonok do ari i!” (Pangungkapon 1: 1-3).

“Marhite manatap dompak panindangion banua ginjang, boasa ma songoni husap jolma i mangajarhon na hahomion do ia buku Pangungkapon, jala dao sian pangantusion ni jolma manisia? Hahomion na dipapatar do i, sada pustaha na diungkaphon. Parsiajaran di buku Pangungkapon gabe manogu roha tu angka hasurirangan na di buku Daniel, jala duansa papatarhon tanda na ringkot situtu na pinasahat ni Debata tu manisia taringot ni angka na laho masa tibu mandapothon ari parpudi ni tano on”

“Tu adopan ni si Johannes dipapatar sada alatan taringot ni angka na laho masa na mangondam jala mangkutur di bagasan pardalanan ditongatonga ni huria. Diida ibana hinatumbulna, pangaleleon, partongtangan dohot haluaon na parpudi di angka bangso ni Debata. Disurathon ibana barita na parpudi na patanghon gotilon di tano on, gabe tibalan di sopo banua ginjang manang na gabe tibalan situtungon di api pamurunan. Nunga dipasahat tu ibana turpuku ni barita na ringkot situtu, tarlumobi tu huria na parpudi, asa nasida na ingkon mulak sian dalan na lilu tu hatigoran gabe dipasahat taringot ni angka mara dohot partongtangan na adong di adopan nasida. Ndang jadi adong nanggo sahalak tahe ditadingkon di bagasan haholomon dohot parsaoranna di angka na laho ro masa manguhumi tano on.”—Ellen G. White, Alfa dan Omega, jld. 8, hlm. 357, 358.

**Sungkun-sungkun Sirangrangan:**

`Dia do angka dalan di na mamparsiajari hasurirangan margogo patoguhon haporseaonmu? Hasurirangan dia do – disurathon marribu taon naung salpu i am taringot ni angka na laho masa marratus taon tu jolo, manang marribu taon tu jolo – naung tutu mangurupi patoguhon haporseaonmu di Bibel jala, na rumingkot situtu, tu Debata na manihathon i? Songon dia do, umpamana, Daniel 2 mangalehon tu hita dalan na gogo jala denggan di roha laho mangkaporseai ndada holan paboahon na tutu adong Debata alai ia Ibana umbotosa tu angka ari marsogot?`

`Aha do dalan an dumenggan laho mangaradoti dirinta sian godang ni angka jamita manang pangantusion na lipe laho maulingkiti hasurirangan, jala sipata tubu sian tongatonga ni huria i sandiri? Boasa ma hita ingkon manat asa “Tangkasi hamu ma saluhutna; na denggan i ma tiop hamu!” (1 Tes. 5: 21)?`