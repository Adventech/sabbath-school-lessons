---
title:  Mananda Holong ni Debata
date:   07/04/2025
---

Sada sian tanda na manean parange ni dosa i ma ia pangantusionta di hasiangan on nunga disegai lomo ni rohanta nalahang dohot ginjang ni roha. Tatatap portibion mangihuthon pangantusionta na jempek i, ndada mangihuthon pangantantusion ni Debata nampuna angka parbinotoan. Ra ndang adong pangantusion na tarlumobi dilipehon jolma pardosa asing ni hata “holong.” Hasomalan na tarsar gumodang patuduhon pangantusion di holong na laho mangahut di diri sandiri asa sian dongan jolma. Pangantusion na mangahut tu diri di hata on mamboan hita dao laho mananda songon dia Debata mangalapati hata i.

Mananda di parange ni holong i do dalan na ummarga na laho mangalapati hasurirangan na di Bibel. Sada sian turpuk ni hata di partongtangan bolon i ma na adong do pangantusion na di lipehon sian parange ni Debata. Ellen G. White, dihatana, mangujungi panimpulionna dompak Partongtangan Bolon manurathon: “Nunga ias sandok hasiangan on. Sada gorak haulion dohot las ni roha mangkuling di sandok hasiangan on. Sian Ibana na manompa saluhutna, mamolus hangoluan dohot siandang dohot hasonangan tu sandok hasiangan na so hasuhatan on. Sian orbuk na ummetmet sahat ro di tu portibi na umbalga, saluhutna, na manggulmit manang na so manggulmit, dihaulion na so haungkupan dohot hasonangan na mauli utus patuduhon parholong do ia Debata i” —Alfa dan Omega, jld. 8, hlm. 716.

`Jahama 1 Musa 22: 1-13. Hata na parjolo mandok “holong” di Bibel adong di bagasan 1 Musa 22: 2. Aha do na pinaboa ni jamita on tu hita dompak parange sian holong ni Debata?`

Sipata, asing sian na mangalului mula ni hata i dibagasan Bibel, mangurupui do i laho mangalului mula ni hata na sarupa di bagasan sada buku na di bagasan Bibel – tarlumobi di bagasan Barita na Uli. Di bagasan Mateus 3: 17, Markus 1: 11, Lukas 3: 22, dohot Johannes 3: 16 jumpangta disi hata na parjolo taringot “holong” di bagasan ganup buku Barita na Uli.

Umpamana, hata parjolo taringot “holong” di bagasan Johannes (Joh. 3: 16) mansai patiurhon: sai hira na manaringoti jamita ni si Ishak di atas ni langgatan. Haporseaon ni si Abraham tu Debata na mauli utus asa dibahen i dihaporseai ibana Debata, mamillit mangkaporseai na paheheon ni Debata do anakna i molo diulahon ibana pameleon i (Heb. 11: 19). Patuduhon holong ni Debata do i dompak bangso manisia. Dihaholongi Ibana do hita sahat ro di Ibana “mangalehon AnakNa na sasada i” (ida 1 Musa 22: 2, 12, 16) – jala, dungi, dipahehe Ibana sian hamatean. Marhite i, dilehon tu hita pangungkapon na torang taringot ni holong, holong na mangalehon hosana, na pineop ni Debata bahen di hita.

`Songon dia do hita na mamungka tahe patuduhon tu dongan jolma di holong na manoadahon diri na pineop ni Debata bahen di hita? Boasa, gumodang sian tongatonganta, holong sisongoni ndang dope marurat di bagasan hita?`