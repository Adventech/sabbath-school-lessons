---
title:  Mangadopi Hamatean
date:   09/04/2025
---

Sada sian sihabiaran di ngolu ni portibi naung marsirang sian Sipanompa i ma songon dia hamatean i mangondam dipudi ni ganup hangoluan, rade mandopang ganup tingki. I do “upa ni dosa,” paruhuman na tagarar ala naung marsirang dohot Ibana sasadasa mula ni hangoluan di hasiangan on: Sipanompa. Marhite i, gogo do pangkorhonna di bagasan hasurirangan Bibel, nang di hasintonganna, jala na rumingkot sahali, dalan haruarna, na jumpang holan di bagasan Jesus dohot hamatean songoni nang dohot haheheonNa.

Songon sian mulana hata hamatean disurathon di bagasan Bibel dohot rumangna na parjolo mamansarohon godang sinondang tu turpuk ni jamita hasurirangan, mangurupi hita mananda borat ni parbue ni dosa i, jala mangalehon tu hita angka tona na arga laho marnida haluaon sian Debata di hamatean.

`Jahama 1 Musa 2: 15-17, 1 Musa 4: 8-15. 1 Korintus 15: 15-19, dohot Pangungkapon 1: 18. Aha do sian angka ayat on – parsidohot ma i hata parjolo taringot hamatean dohot hamatean na parjolo – dipasahat tu hita i ma boasa mate jolma i, songon dia do hata ni Debata dompak hamatean, jala dia halauon na binahenNa tu hita?`

Jotjot do tadok ia “hamatean i bunga-bunga ni hangoluan do.” Sada gabus do i. Hamatean musu ni hangoluan, hasesega ni hangoluan, pangkahap do i na so dung adong disangkapi tubu di bagasan ngolunta di portibi on. Tungpe nunga somal hita marnida hamatean, gogo do rohanta manjua i uju ro tu ngolunta, sai hira na adong suan di bagasan roha ni jolma i mandok sada ojahan na tutu asing sian i. Lungun situtu do ia hamatean i, jala adong hamatean na mansai borat situtu molo ro tu tongatonga ni jolma i, umpamana hamatean ni sahalak dakdanak. Gumodang jolma, marpangaropan natuatua ma nian jumolo asa sian dakdanak nasida mamolus hamatean, jala nunga tajangkon i gabe songon hasomalan jala denggan.

Alai, hamatean na parjolo disurathon di bagasan Bibel maralo do dompak roha ni jolma i. Andorang mangolu dope si Adam dohot si Hawa, dibolus nasida do arsak ni roha alani hamatean ni anak nasida na burju i di tangan ni hahana parjahat i. Hamatean na so patutna ma i dohonon.

Ingotma Jesus, na sintong dibunu angka pardosa, songon si Abel. Hamatean dia dope na jumungkat lobi sian hamatean ni Kristus? Dia do hasadaon na nidapotmu di bagasan hamatean ni si Abel dohot Kristus di hau pinarsilang? Songon dia do parange hamatean ni si Abel margogo mangurupi hita mananda boasa Jesus maniop “anak hinsu banua toru dohot hamatean” jala aha na binagabagahon ni Jesus tu hita di bagasan Ibana?

`Ia molo so alani dalan haluaon sian hamatean, boasama ngolunta on di ujungna ndang mararga, ndang marlapatan, jala ambolong? Aha do na pinasahat ni barita on tu hita i ma na ingkon hita marlasniroha di angka naung binahen ni Jesus di hita?`