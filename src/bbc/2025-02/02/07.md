---
title:  Pabagashon
date:   11/04/2025
---

Jahama hata ni Ellen G. White, “Wahyu”, hlm. 487-499 di bagasan buku Alfa dan Omega, jld. 7.

Godang ugamo di portibi on holan mangihuthon hapistaran ni jolma, balikna, hapistaran na adong di tongatonga ni halak Kristen bagas marurat tu angka barita ni jolma na robi. Bibel i ma buku taringot ni Debata na mangkatai dohot jolma saleleng ni hasiangan on, jala di na mamparsiajari sian angka pangkataionna i, taruli hita godang parsiajaran di parange ni Debata na marsihohot.

Alai, sipata tahe, marungutungut do halak Kristen jala marbiasbias manangihon barita na sarupa. Jotjot situtu, hatiha barita hasuriranganta dibaritahon di jolo ni situan na torop, tadok dirohanta ai nunga tatangihon i jala ndang adong be barita na imbaru siparsiajaran.

Situtuna ai ndang muba ia barita na tabaritahon jala na manongtong do i, alai nang beha pe i, ndada lapatanna na neang i manang ndang maol siparsiajaran. Alai balik sian i do, di ari hita mamparsiajari barita na dipasahat tu hita sian roha ni Debata na so hasuhatan i, tibu do dapotmu ia ho ndang dung sahat ro di ujung ni sada parsiajaran.

Sada sian hata ni Ellen G. White na mandok dia alana disurathon buku Pangungkapon i ma laho manuanhon huria Kristen di na mamaritahon baritana di sasude partingkian. “Pigapiga sian huria na imbaru tubu (di hatiha i)... nunga gabe loja ala barita na sai diulangulangi. Disihol ni roha nasida di sada barita na imbaru jala mamboan roha nasida disi, digogohon nasida sada jamita na imbaru” —Alfa dan Omega, jld. 7, hlm. 488, 489. Lapatanna disi, Pangungkapon ndada holan sada buku sambing taringot ni ari marsogot, alai sada buku na manaringoti di angka ari naung salpu, na disangkapi laho mambahen hita tongtong marurat di na mangkaporseai angka barita ni jolma naung salpu asa dibahen i ndang jadi hita dililuhon hagiot laho mangalului na tutu.

**Sungkun-sungkun Sirangrangan:**

`Ndang dung adong talu Bibel i laho pasahathon barita na imbaru dohot pangantusion na imbaru. Songon dia do sahalak jolma padoshon sihol ni roha laho mamparsiajari sada na imbaru dohot hinaringkotna tongtong marsigantung tu hasintongan na dilehon tu hita?`

`Songon dia do sasintongna huria mangalusi tu angka pangantusion na imbaru dompak hasurirangan? Tungpe tutu taboto ai na adong do tongtong gumodang na ingkon siparsiajaran, songon dia do hita mananda na ringkot do tutu hatorangan na imbaru i manang holan sipaula sambing, manang tutu lipe?`

`Di ari Porang Dunia II ditingki sahalak parkapal di Pasipik matematena, joujou ibana tu angka pandaoni, “Halak maliali do ahu. Molo mate ahu, ise do na marningot ahu?” Alus ni pandaoni i, “Na sai tongtong do ingotonku ho.” Nang beha pe uli ni hata pandaoni i, hatop manang leleng na tau mate do ibana, jala songoni do nang parningotan tu parkapal na maliali i. Songon dia do barita on mangurupi hita marnida haotoon jala ndang marlapatan sandok ngolunta molo hamatean, dipudina, na gabe ujung ni saluhutna?`