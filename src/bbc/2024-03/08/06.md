---
title:  Aha Dipangido Roham Sibahenonku tu Ho?
date:   22/08/2024
---

`Jahama Markus 10: 46-52. Songon dia do panjanghonon ni si Bartimeus di na mamolus Jesus?`

Sahat tu ayat on sian buku Markus, mardongan otik hasurunganna, Jesus nunga mamodahon torop halak asa manghohom di angka ulaon hagogoonNa dohot taringot ise do Ibana. Alai dison, di na mamolus Ibana manadinghon luat Jeriko, salahak baoa na mapitung hundul ni pinggol ni dalan, dungkon manangihon adong Jesus na sian Nasaret, dipungka ma manjoujouhon, “O Jesus, Anak ni si Daud, asi ma roham mida ahu!” (Mark. 10: 47). Mangihuthon hata ni angka hasurirangan di bagasan buku barita na uli on, na torop i margogo maminsang ibana na mapitung na joujou i ndang marhagogoon.

Alai Bartimeus ndang manangihon na torop i jala lam digogo do manjouhon, “Ale Anak ni si Daud, asi ma roham di ahu!” (Mark. 10: 48). Jouojouna i patuduhon haporseaonna tu Jesus na gabe Masias jala sada haporseaon na marhagogoon do Ibana pamalumhon. Goar “Anak ni si Daud” di tingki ni Jesus adong do dua lapatanna disi – pajongjonghon sahalak raja tu harajaon ni halak Israel (patudos dohot Jesaya 11; Jer. 23: 5–6; Jer. 33: 15; Hes. 34: 23–24; Hes. 37: 24; Mi. 5: 2–4; Sak. 3: 8; Sak. 6: 12), jala halak i na gabe sahalak pandaoni jala pataluhon sibolis.

Sulon ma Jesus jala mandok manjou na mapitu i. Humalapot, ditadinghon na mapitungi ulosna huhut mardalan mandapothon Jesus. Angka na mapitung di tingki ni Jesus i ma halak na lea, sarombang do nasida dohot ina mabalu dohot angka na so marama, so marina. Nasida dibagasan parngoluon na lumea jala gok parmaraan. Ulosna i na gabe siondingi ibana. Manadinghon ulosna lapatanna na marporseaonna do ibana disi na pamalumon ni Jesus i do ibana.

Ndang diloas Jesus ibana tarhirim. Tutu, nang ise pa na ro tu Ibana laho mangido pangurupion na tarsurat di bagasan angka buku barita na uli i na sai dijanghon Jesus i do. Jesus pasahathon sada sungkun-sungkun na sarupa na sinungkunna tu si Johannes dohot Jakobus di bagasan Markus 10: 36, “Aha dipangido roham sibahenonku tu ho?” (Mark. 10: 51). Marposniroha, na mapitung i mangido asa marnida ibana, jala pintor dipamalum Jesus do ibana. Dungi diihuthon na mapitung i ma Ibana mardalan.

Jamita on ma panimpuli ni barita taringot manogu bahen sisean di bagasan buku Markus, na gabe sada pangolatu di angka barita na asing taringot hamalumon ni na mapitung di bagasan Markus 8: 22-26. Barita na dua on manggombarhon songon dia di na manjou bahen sisean i ma di na marnida portibi on mardongan parnidaan na imbaru, olo do dimulana ndang torang alai na sai tongtong mangihuthon Jesus di bagasan angka dalan na pinatuduNa.

`Di bagasan dalan na songon dia do ho adong joujou, “O Jesus, Anak ni si Daud, asi ma roham mida ahu!”? Aha do na masa, jala aha na pinarsiajaranmu sian i?`