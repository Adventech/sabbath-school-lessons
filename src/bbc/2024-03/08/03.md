---
title:  Jesus dohot Angka Dakdanak
date:   19/08/2024
---

`Jahama Markus 10: 13-16. Aha do na binahen ni Jesus tu nasida na ro mamboan dakdanak tu Ibana?`

Tung dihasiholhon do sahalak dakdanak di na robi (tarlumobi dakdanak baoa mangihuthon angka uhum hasomalan), partubu dohot tingki hadakdanakonna ndada partingkian na denggan. Ndang adong dokter manang bidan na uju i, balga do patinaonan ni sahalak ina na tubutubuan, posoposo na imbaru sorang, sihadakdanakon, dohot ari ni angka dakdanak i gok sahit. Ganup luat adong di nasida pulungan manang ajiajian na dipangke laho mangaramoti angka dakdanak na sai ginulut ni huaso haholomon.

Dihalungunhon do angka dakdanak i, alai sasintongna ndang adong arga nasida, tudos songon sahalak hatoban (Gal. 4: 1-2). Di tongatonga ni halak Junani-Romawi, dakdanak na telpang manang na so dihalomohon ingkon dibalonghon, manang direonghon tu binanga. Sumangap do posoposo baoa sian posoposo parompuan, adong do sian posoposo parompuan i ditadinghon songon i laos mate. Adong muse do sian posoposo parompuan na dibalonghon i “diabing”, dipagodanggodang dungi digadis gabe sahalak hatoban.

Di bagasan Markus 9 dipatuduhon ia angka sisean i ndang mangantusi jamita ni Jesus i ma na manjanghon harajaon ni Debata songon sahalak dakdanak (Mark. 9: 33-37). Saoanari dipinsang nasida angka na mamboan dakdanak i tu Jesus na laho mangido pasupasu, ra ala didok roha nasida ndang adong di Ibana partingkian na laho mangulahon ulaon na metmet sisongon on.

Lilu do nasida. Tarrimas do Jesus. Di sandok buku Markus, tung dilehon Jesus do rohana dompak torop halak jala tama dirimpunhon ia sada muruk bolonNa i ma dompak nasida na pasidinghon angka dakdanak sian Ibana.

Gogo dipodahon Ibana tu angka sisean i asa unang mangambati dakdanak i ro tu Ibana. Boasa? Ai nasida do nampuna harajoan ni Debata, jala sahalak jolma manjanghon i mardongan parange manang pangantusion ni sahalak dakdanak na metmet – lapatanna tulus ni haporseaon na laho ro manopot Debata.

“Unangma parangem na so sarombang dohot parange ni Jesus i lipe patandahon Jesus. Unangma pasiding hamu dakdanak i sian Ibana alani parangem manang alani pambahenanmu na so denggan i. Unangma patubu diroha nasida ia banua ginjang i ndada sada inganan silasniroha di nasida, molo adong ho disi. Unangma pajojor haporseaonmu tu nasida marhite dalan na so tartangkup ni angka dakdanak, manang patuduhon ia angka dakdanak i ndang dihalomohon na laho manjanghon Jesus ala menet dope nasida. Unang suanhon tu roha nasida ia haporseaon di Tuhan i sada haporseaon na lipe, ia na dalan asa jumonok tu Jesus i nasida ingkon mambalonghon nasa hasonangan na dingolu nasida” —Ellen G. White, Membina Keluarga Sehat, hlm. 34.

`Songon dia do ho laho patoranghon Jesus i dumenggan tu angka dakdanak dihumaliangmu?`