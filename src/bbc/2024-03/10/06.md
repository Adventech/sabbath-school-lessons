---
title:  Haroro ni Anak ni Jolma i
date:   05/09/2024
---

`Jahama Markus 13: 24-32. Barita bolon dia do na ginombarhonna disi?`

Barita bolon na digombarhon di bagasan Markus 13: 24-32 ndang lipe asing ni haroro ni Kristus mardongan hasangapon, na jumolo pinatudu ni angka tanda di mata ni ari, bulan dohot angka bintang. Padan na Imbaru gok hasurirangan na papatarhon angka na laho masa di ari parpudi. Apostel Paulus dohot torang manggombarhon i di bagasan 1 Tessalonika 4: 13-18, disi dihatahon ibana taringot ni nasida angka naung mate di bagasan Kristus, dipahehe jala ditait dohot angka na badia na mangolu dope laho pajumpang dohot Kristus di parlangitan. Di bagasan 1 Korintus 15 dohot torang apostel i manghatahon haheheon ni naung mate, i ma di ari haroro ni Kristus i.

Petrus manggombarhon ari na bolon i di bagasan 2 Petrus 3: 3-13, paboahon ia Kristus i ndada na manundati bagabagaNa, alai manghalungunhon asa saluhut jolma i malua, dohot buku Pangungkapon manurathon denggan taringot ni haroro ni Kristus na mangulahi (ida Pangk. 1: 7; Pang. 6: 12-17; Pangk. 14: 14-20, dohot Pangk. 19: 11- 21). Jamita ni Padan na Imbaru dohot sintong i ma ia haroro ni Kristus i tutu do, Ibana do na ro i, diida ganup mata, jala ditangihon ganup jolma. Ganup jolma marnida Ibana di na ro Ibana.

Alai, nang songon dia pe i, aha do lapatan ni hata ni Jesus na mandok “bangso on” dohot “ari i” manang ‘tingki i”? Hata on patubuhon godang sungkun-sungkun di roha ni jolma ai torang nunga salpu be bangso di ari ni Jesus manghatahon i.

Nung agodang alus dibahen dompak hata i. Adong na mandok hata “bangso on” i ma mamboan tu sada bangso manang marga, sian tongatonga ni halak Jahudi. Lapatanna halak Jahudi ndang salpu andorang so ro Kristus i. Na asing mandok hata i didompakkon tu nasida na marnida saluhut angka tanda i masa jadi na ro ma Kristus i andorang salpu nasida.

Alai adong sada alus na denggan marhite mangaranapi hata na di bagsan Markus 13: 30 disi adong dibahen Jesus hata “on” di hata “bangso on,” jala di bagasan Markus 13: 32 hata “i” dihata na nidokna “ari manang tingki i.” Di bagasan Markus 13, hata “on” (houtos, hautē, touto) gumodang tarida di bagasan ayat 1-13, na manogu tu hadadabu ni Jerusalem. Hata on ma na gabe impola ni hata di bindu on.

Songonon ma lapatanna, hata “bangso on” i ma mandok bangso na adong di abad parjolo, na marnida hadadabu ni huta Jerusalem, songon na ginombarhon ni Markus 13: 30. Jala, Markus 13: 32 denggan do i patuduhhon ari haroro ni Kristus na paduahalihon, na laho masa sogot jala mansai dao sian abad na parjolo. Ala ni i Markus 13: 32 mameakkon hata “i” laho manariashon angka na laho masa dao sian abad na parjolo i.