---
title:  Pabagashon
date:   27/09/2024
---

Jahama buku Ellen G. White, “Tuhan Sudah Bangkit” dohot “Pergilah Mengajar Segala Bangsa” di bagasan _Alfa dan Omega_, jld. 6. Hlm. 432-439 dohot hlm. 472-486.

“Di angka na porsea, Kristus do haheheon dohot hangoluan. Di bagasan Sipaluanta, ngolu naung mago binahen ni dosa dipasuang; ala di bagasan Ibana adong hangoluan laho pangoluhon ganup na hinaholonganNa. Ibana dilehon laho mangalehon ngolu sisalelengna. Ngolu na nilehonNa di bagasan hajolmaon, dibuat Ibana do muse, dungi lehononNa tu jolma i. ‘Umbahen na ro Alai anggo Ahu,’ didok Ibana, ‘asa adong hangoluan di nasida, pola marlobilobi di nasida.’ ‘Alai na manginum aek silehononki, na so tupa mauas be i ro di salelenglelengna. Ai anggo aek silehononki, gabe mual do i di bagasan ibana, na mabaor sahat ro di hangoluan sisalelenglelengna.’ ‘Dapotan hangoluan salelenglelengna do ganup na manganhon dagingku jala manginum mudarhu; jala paheheonku do ibana di ari parpudi.’ Joh. 10: 10; 4: 14; 6: 54” —Ellen G. White, _Alfa dan Omega_, jld. 6, hlm. 439.

“Di angka na porsea, hamatean i holan sada parkaro na metmet do i. Hata ni Kristus patuduhon i sada partingkian na satongkin do i. ‘Molo adong na mangaradoti hatangki, ndang idaon ni i hamatean salelenglelengna. ‘na so tupa aeon ni i hamatean salelenglelengna.’ Di halak Kristen, hamatean i songon na modom do. Ngolu on diramoti Kristus di bagasan Debata, jala ‘ia dung gabe patar sogot Kristus, hangoluanta i, disi ma gabe patar nang hamu raphon Ibana di bagasan hasangapon.’ Joh. 8: 51-52; Kol. 3: 4” —Ellen G. White, _Alfa dan Omega_, jld. 6, hlm. 439.

Nang dohot angka ateis, nasida na so manjanghon barita haheheon, ndada holan manghaporseai ia Jesus i nunga dibunuh jala dungkon ni haheheonNa torop halak na mandok nunga mangida Kristus na dipahehe i, jala na gabe parbuena nasida mameakkon ojahan na dipudian ni ari diatas ni i jongjong huria ni halak Kristen. Adong pigapiga halak mandok, na margogo laho patoranghon boasa nasida mandok songon i, didok nasida ai na adong do silinduat ni Jesus manang angka sisean i na marnipi do, disi diida nasida Jesus i. Na asing mandok ia Jesus i ndada tutu mate, alai na monggihonggik do dungi mangolu muse. Laho marnida saluhut angka hatorangan on, jala songon dia hatorangn i ndang adong parbuena idama Clifford Goldstein, _Risen: Finding Hope in the Hollow Tomb_ (Pacific Press, 2021).

**Sungkun-sungkun Sirangrangan**:

`Boasama angka sisean i olo margabus taringot ni haheheon ni Jesus? Sian saluhut naung taparsiajari, holan sogo ni roha do na ro tu nasida, punjung, dohot pandoboon alani haporseaon nasida. Aha do parbue sijaloon nasida mambunihon barita i?`

`Tanda haheheon ni Jesus dia do na margogo patoguhon roham? Pasahatma i di UKSS.`

`Tatapma pangaropan bolon sian haheheon ni Jesus na pinasahatna tu ho. Jahama 1 Korintus 15. Sadia arga do haheheon ni Jesus i didok Paulus?`