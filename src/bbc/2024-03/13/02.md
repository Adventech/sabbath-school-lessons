---
title:  Marlasniroha di bagasan Haheheon
date:   22/09/2024
---

`Jahama Markus 15: 42-16: 6. Aha do na masa disi, jala boasama barita i tung sadalan situtu dohot barita haheheon?`

Satolop do angka panurat buku barita na uli na opat i ia Jesus i mate di ari na nidok nasida ari “Parhobasan” (Mat. 27: 62; mark. 15: 42; Luk. 23: 54; Joh. 19: 14, 31, 42). Godang sian halak na manangkasi Bibel i manangkup lapatanna sian sundut mata ni ari Kamis sahat ro di tu sundut mata ni ari Jumat. Jesus mate di bot ni ari Jumat dungi pintor ditaruhon tu tanoman andorang sundut mata ni ari.

Manipat ari Sabbat, maradian Tuhan i di bagasan tanoman, songoni nang sisean ni Jesus maradian do. “Jala manipat ari Sabbat i, so nasida mangihuthon patik i” (Luk. 23: 56), sada ulaon na gait do i molo, dohot torang, nunga di orui Jesus, manang holan di pingkiran nasida, pangoloion laho mangaradoti patik paopathon.

Di ari Sabtu bodarina, angka parompuan manuhor mantat na hushus, jala di manogot ni ari Minggu, borhat ma nasida tu tanoman na martahi laho pasidunghon ulaon partuat ni Jesus mangihuthon hasomalan nasida. Tontu sahali, ndang adong disi Jesus.

Sian mula ni abad paduahon, halak Kristen marnida hinaringkot ni hatigoran ia Jesus i hehe di ari Minggu. I ma na gabe ojahan pabadiahon ari Minggu. Alai aha do na niajarhon ni Padan na Imbaru?

`Jahama Kolosse 2: 10-12. Aha do tiang parningotan Padan na Imbaru dompak haheheon ni Jesus?`

Ndang adong nanggo sada hata pe di bagasan Bibel i na patuduhon habadiaon ni ari Minggu na gabe sada parningotan haheheon. Pandidion do ia parningotan i. “Antong, naung tartanom do hita rap dohot Ibana marhitehite pandidion i tubagasan hamatean, asa marparange hita di bagasan ngolu na imbaru, songon Kristus naung hehe sian angka naung mate hinorhon ni hasangapon ni Amana” (Rom 6: 4).

Asing sian pangantusion na lipe taringot ni paradianan di ari Minggu, songon ruas ni Advent ingkot dohot do nang hita marlas ni roha di haheheon Jesus di manogot ni ari Minggu i. Marhite hamatean dohot haheheonNa, nunga monang Jesus i manaluhon hamatean, jala di bagasan haheheonNa, adong di hita pangaropan ni hahaheonta sian hamatean.

> <p></p>
> “Pinuji ma Debata, Ama ni Tuhanta Jesus Kristus, naung manubuhon hita paduahalihon, sian godang ni asi ni rohana, marhitehite haheheon ni Jesus Kristus sian angka na mate, asa marpangkirimon na mangolu hita” (1 Pet. 1: 3).

`Tatap tu tu pangaropan na pineop ni si Paulus di haheheon ni Jesus. Songon dia do nang hita mameop pangaropan i?`