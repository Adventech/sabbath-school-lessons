---
title:  Angka Parompuan di Tanoman
date:   24/09/2024
---

“Angka parompuan naung jongjong di toru silang ni Kristus paimahon jala mamilangi parsalpu ni ari Sabbat. Di ari parjolo di minggu i, buha-buha ijuk, borhat nasida tu tanoman, huhut mamboan mantat na hushus na arga situtu laho mamiahi pamatang ni Sipalua i. Ndang dipingkiri nasida di naung hehe Ibana sian angka na mate. Di na mardalan i dope nasida, nasida manaringoti angka haburjuon ni Kristus dohot hataNa na lambok. Alai ndang diingot nasida di hataNa na mandok ‘alai idaonku do hamu muse.’ Joh. 16: 22” —Ellen G. White, _Alfa dan Omega_, jld. 6, hlm. 441.

`Jahama Markus 16: 1-8. Aha do na masa, jala songon dia panjanghon ni angka parompuan i?`

Sian mula ni buku on, na manjaha umbotosa ai Jesus i do Masias. Alai di bagasan ayat on sandiri, halak na parjolo na so sinonggopan ni tondi na hodar na paboahaon Ibana do Masias i ma si Petrus, di bagasan Markus 8: 29; jala hata i ndang torang tarida sahat tu parsitonggan ni buku on.

Di sandok buku Markus, Jesus mamodahon halak asa manghohom taringot ni Ibna manang di angka hagogoon hamalumon na binahenNa tu nasida. Di bagasan Markus 1: 44, ditonahon Ibana tu sahalak na huliton asa unang paboahon tu halak taringot ni hamalumonna. Di bagasan Markus 5: 43, Ibana mamodahaon tu si Jairus dohot ripena asa unang pabaohon manang tu ise pe taringot di haheheon ni boru nasida. Di bagasan Markus 7: 36, dipodahon Ibana tu sada punguan situan na torop asa unang paboahon di hamalumon na binahenNa dompak na nengel jala ngungu. Dungi dipodahaon Ibana tu angka siseanNa asa unang paboahon tu halak na Ibana do Masias (Mark. 8: 30, ida dohot Mark. 9: 9). Pos roha disi, dalanna Ibana mamodahon nasida asa manghohom i ma laho mangaloas diriNa laho paujunghon tingki panghobasonNa songon partingkian naung sinuriranghon di Daniel 9: 24-27.

Saonari, di bagasan partingkian on, jala nunga dipabotohon tu nasida taringot di haheheon ni Jesus, angka parompuan i, marbiar jala tarsonggot, lintun sian tanoman i jala, sian mulana, ndada adong ditaringoti nasida dia angka naung masa.

Alai, ndang leleng nasida tarhatongtong. Di na sahat hita tu ujung ni buku Markus, aha do na tajaha disi asing ni on? “Alai laho do anggo nasida manjamitahon barita na uli tu ganup luat; jala diurupi Tuhan i ma nasida, dipahot ma jamitanasida marhitehite tanda angka na mangihut i” (Mark. 16: 20).

Dibahen i, poda asa manghohom taringot ni Jesus jala ise do Ibana dohot angka na binahenNa nunga be dirumpakkon. Buku on diujungi mardongan nasida marjamita “tu ganup luat.”

`Boasama hita sasintongna ndang jadi mauhom taringot ni Jesus dohot angka naung binahenNa? Tu ise do ho sadarion manjamitahon taringot ni Jesus dohot bagabaga haluaon?`