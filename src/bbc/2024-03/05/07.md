---
title:  Pabagashon
date:   02/08/2024
---

Jaha buku Ellen G. White, “Diam, Tenanglah” dohot “Jamahan Iman,” hal. 358-374 di bagasan _Alfa dan Omega_, jld. 5.

“Saluhut jolma na adong di bagasan pangajarion ni Debata naeng ma patuduhon sada ngolu na marimbar dohot portibi, adat hasomalanna, angka ulaonna, jala ganup jolma ringkot di bagasan ngoluna margogo mananda sangkap ni Debata. Hita di bagasan ngolunta ingkon manangihon Ibana manghuling tu bagasan rohanta. Molo angka soara na asing tapahohom, dungi di bagasan hasonangan ro hita tu adopanNa, hasonangan ni roha i mambahen soara ni Tuhan torang. Di gokkon do hita: ‘Pasohot hamu ma jala tanda hamu Ahu do Debata’ Psalmen 46: 11. Holan di Ibana sambing do paradianan na tutu jumpang. Jala i ma parpeopan na tutu tu sandok jolma na mangula di Debata. Di tongatonga ni hariburon ni situan na torop, dohot angka parungkilon bolon ni parngoluon, tondi na dipademak i dihaliangi dame dohot hatiuron. Ngolu i paruarhon rumangna, jala patuduhon huaso ni Debata na sahat ro di tu bagasan ateate ni jolma” —Ellen G. White, _Alfa dan Omega_, jld. 5, hlm. 394.

“Tondi ni nasida na so marhasonangan manungkunhon boasa, molo tarpaatupa ni Jesus do godang ni ulaon hagogoon songon naung niida ni nasida, na so tarlehon Ibana do hahipason, hagogoon, dohot hamoraon tu sandok bangsoNa, paluahon nasida sian sibahen gogo, jala patimbbulhon nasida tu huaso dohot hasangapon? Torang disi di hataNa na tinongos ni Debata do ia Ibana, alai ndang olo Ibana dipajongjong gabe raja ni Israel, tung sada hahomion na so tarjalo nasida. Lipe do pangantusion ni nasida di panjuaionNa i. Torop halak mandok ia Ibana ndang margogo patuduhon sangkapNa ala Ibana sandiri pe ndang manghaposi hagogoon ni Hadebataon na gabe ojahan ni ulaonNa. Dibahen i di lehon nasida rohana tu roha na so manghaporseai, jala boni na sinaburhon ni sibolis i marparbuehon parbuena, di bagasan pangantusion na lipe jala talu” —_Alfa dan Omega_, jld. 5, hlm. 415.

**Sungkun-sungkun Sirangrangan**:

`Molo adong sahalak donganmu manungkun tu ho, sian bagasan dia do Jesus nunga paluahon ho, aha do alusmu?`

`Hataima boasa sipata Debata mangaloas halak partigor songon si Johannes Pandidi diboan tu hurungan dungi dibunuh. Pangapulion manang pangaropan dia do na ni dapotmu disi, tungpe ditongatonga ni hasusahan na songoni? `

`Aha do parsiajaran na adong sian na mangalehon mangan 5.000 halak di sada gereja na otik bilanganna?`

`Patudoshon dohot pangantusion ni torop halak dompak Jesus saonari on marhite gombaran taringot ni Ibana di bagasan Markus 5 dohot 6. I ma, taringot ni nasida na mamboan goar ni Jesus i laho mangalului hagogoon jala mangarajai donganna jolma?`