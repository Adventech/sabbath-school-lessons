---
title:  Ulaon Hagogoon di Topi ni Tao
date:   27/07/2024
---

### Namardomu tu parsiajaran di minggu on, jahama
Mrk. 4: 35–41; Psalm. 104: 1–9; Mrk 5: 1–43; 4 Musa 27: 17.

> <p>Ayat siapilon</p>
> “Alai ndang diloas, didok ma tu ibana: Muli ma ho tu angka sisolhotmu, pajojor ma tu nasida godang ni na binahen ni Tuhan i tu ho dohot pangasina di ho! (Mark. 5: 19).

Panghobason ni Jesus gumodang di huta Galilea, tarlumobi di humaliang ni tao Galilea, sada tao na unjurna adong 13 mil (21 km) dohot bohangna 8 mil (13 km). Sada punguan ni aek na umbalga ma i di luat i jala gabe aek hangoluan ni angka jolma na mian di angka huta humaliangna.

Markus 4 diujungi mardongan pardalanan ni Jesus dohot angka siseanNa na manaripari tao Galilea. Ro habahaba jala Jesus pademakonsa marhite mandok hata tu alogo dohot galumbang i. Markus 6 diujungi mardongan barita na sarupa, alai disi mardongan barita ni Jesus na mardalan di atas ni aek i mandapothon angka siseanNa di bagasan parao. Ditongatonga ni dua barita di atas ni aek i adong jumpang disi pigapiga ulaon hagogoon  na pinatupa ni Jesus di topi ni taon, dohot ulaon parbaritaan na parjolo sian angka siseanNa. Angka jamita i na laho siparsiajaranta di bagasan parsiajaran di minggu on.

Parange ni sandok jamita i ma laho mamboan na manjaha barita i marnida ise do Jesus i sasintongna. Ibana do na margogo pademakhon alogo, pamalumhon na sinonggopan ni sibolis, pamalumhon sahalak parumpoan na manjama rambu ni ulosNa, pahehehon sahalak parompuan sian hamatean, marjamita di huta hagodanganNa, manongos angka siseanNa mardongan barita haluaon, mangalehon sipanganon tu 5.000 halak marhite roti dohot dengke na saotik, dungi mardalan di atas ni aek – patuduhon hagogoon na sumuruang na manogu roha ni angka sisean i tu pangantusion na jumonok ai Anak ni Debata do Ibana.

_Parsiajarima parsiajaran samingguon, na laho paradehon tu ari sabat, 3 Agustus_