---
title:  Na Tartangihon Ho do Hatahata rap Anggukhangguk?
date:   29/07/2024
---

`Jahama Markus 5: 1-20. Aha do na patut taparsiajari sian paralaoan na adong di jamita na mardongan halongangan i, sahali nari, taringot di huaso ni Jesus?`

Molo borngin naung dibolus na di atas ni tao i ndang tarhalupahon, nang hasahatan di Gadara di manogot ni ari i ndang tarhalupahon. Halak na manjujung tondi na hodar i dipatorang dohot denggan. Manostosi angka rante na mangarahut, ibana maringanan di parbandaan jala mambalbalhon batu tu dagingna. “ndang tarpatunduk jolma ibana” (Mark. 5: 4) – dungi pajumpang ibana dohot Jesus.

Baoa i marlojong mandapothon Jesus – ndang adong dihatahon didia angka sisean di hatiha i (ra na lintun do nasida). Di na ro jumonok ibana, marsinggang ibana di jolo ni Jesus. Hata “marsinggang” i ma hata na di salin hata Gorik proskyneo, somal di salin tu hata “marsinggang.” Taida disi ditanda ibana ia Jesus i ma Sahalak na margogo paluahon ibana. Alai di na niungkapna pamanganna, angka tondi na hodar na di bagasan ibana i mangangguki dompak Jesus, na margogo manangihon hata mangido pangurupion sian sahalak baoa i rap dohot soara na gogo sian angka tondi ni sibolis i. Di na pinangido ni nasida asa di pabali tu punguan ni babi, Jesus mangaloas nasida asa dibongoti angka babi i. Punguan ni babi i, adong dua ribu, pintor mardobur tu tolping jala madabu tu tao. Gabe harugian bolon ma i di parhepengon ni nampunasa.

Na gabe halongangan disi i ma ia angka tondi ni sibolis i diboto do tangkas ise Jesus i, jala diboto nasida na mansai gale do nasida di adopanNa, asa i do dalanna nasida “mangelek tu Ibana” dua hali (Mark. 5: 10, 12) asa mangaloas na pinangido nasida i. Tangkas situtu, ditanda nasida do hagogoonNa di nasida.

Adong dua na ringkot simatahononhon. Na parjolo, di barita on adong angka na ramun manang ronsam di uhum panombaon mangihuthon patik di Padan na Robi. Parbandaan dohot naung mate na ramun do (4 Musa 19: 11, 16). Mudar mambahen sahalak jolma gabe ramun (3 Musa 15). Babi i ma pinahan na ramun (3 Musa 11: 7).

Alai, na paduahon, na mangunghungkupi jamita ni angka na ramun i ma parporangan na sai masa ditongatonga ni na denggan dohot na roa. Jesus pabalihon angka tondi ni sibolis, angka tondi ni sibolis mambunuh sapunguan babi. Pangisi ni luat i mangido asa ditadinghon Jesus nasida, alai ditongos Jesus do baoa naung dipalua i gabe sitindangiNa. Di angka dalanna baoa i gabe sahalak parbarita na uli, alai sai na ingot do ibana di angka naung salpu na laho sibaritahononna.

`Pangaropan dia do na tama sibuatonmu sian jamita on taringot di huaso ni Jesus na laho paluahon ho di sandok parungkilon ni ngolum?`