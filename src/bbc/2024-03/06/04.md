---
title:  Rimarima di Biang
date:   06/08/2024
---

`Jahama Markus 7: 24-30. Aha do parsiajaran na arga di dapot sian bagasan barita on?`

Mangihuthon sungkun-sungkun sian parsiajaran nantoari, nang parsiajaran di sadarion tubu do sungkun-sungkun na mangganggu roha. Boasama alus ni Jesus dompak parompuan i tung songoni gogo, marhite hata na patudoshon ibana dohot sada biang?

Ndang dipatorang Ibana i diloloan, alai adong dua parange na pinatuduna marhite hataNa tu parompuan na laho paboahon dia na nidokNa. Di bagasan Markus 7: 27, didok Ibana ingkon jumolo do dakdanak i lehonon mangan. Molo adong na parjolo, dapot ni roha do i molo adong na mangihut. Latanna na asing i ma Jesus mamboan sada parumpamaan na metmet i ma biang, ndada lapatanna anak ni biang, alai di bagasan gombaranna, biang na diloas masuk tu jabu, na sumurung sian angka biang na di dalan. Parompuan i manangkup dua tanda on di rohana dompak Jesus, na mangurupi pangantusionna.

Pangantusion ni parompuan i sasintongna tung mansai tiur. Didok ibana ma: “I do nian, Tuhan; alai dohot do angka biang, na di toru ni meja i, mangallang na pinarpisikpisikkon ni angka dakdanak!” (Mark. 7: 28).

Songon dia do alus na songoni boi tubu di roha ni parompuan i dompak hata ni Jesus? Holong ni rohana di boruna do na manogu i. Nang Jesus i ditogu do rohana. Didok Ibana jumolo do, na patuduhon ai na adong do na mangihut. Udut ni i, digombarhon ibana dohot angka biang na di toru ni meja. Songon angaka biang na di jabu di toru ni meja, songoni do nang ibana di pat ni Jesus na mangido pangurupion bahen di boruna. Jadi, digogohon ibana na patut di biang i sian angka sipanangon na marpisikan.

Hata ni parompuan i patuduhon haporseaonna. Manggoari ulaon hagogoon bahen hamalumon ni boruna sian na dao songon “rima-rima” na patuduhon ia huaso ni Jesus tung mansai balga (molo ulaon hagogoon na songoni di goari rima-rima, lam behama molo samponggol roti?) jala pasauthon pangidoanna i ulaon na metmet do i di Ibana. Asi ma roha ni Jesus jala dioloi pangidoanna i.

“Marhite pambahenan ni Jesus tu ibana, Jesus patuduhon ia ibana naung digoari sahalak naung pulik sian halak Israel ndada be goaran paruar, alai sada sian tonga ni bagas ni Debata. Songon sahalak sian tonga ni Bagas ni Debata, na taruli do nang ibana sian parpeon ni Ama i”  —Ellen G. White, _Alfa dan Omega_, jld. 5, hlm. 438.

`Boasama pangantusion dompak marga dohot bangso na asing maralo dompak hata ni Jesus? Songon dia do hita asa margogo laho papitahon diri sian hajahaton on?`