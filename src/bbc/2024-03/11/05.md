---
title:  Maninggalhon Saluhut Laho Manadinghon Jesus
date:   11/09/2024
---

`Jahama Markus 14: 43-52. Aha do na masa disi na mansai ringkot situtu tu sangkap haluaon i?`

Songgot situtu do roha marnida sada sian nasida na jonok dohot Jesus manjehehon Ibana tu angka alona. Buku barita na uli naopat i ndang manurathon dohot torang dia do na manogu roha ni si Judas disi. Alai Ellen G. White manurathon: “Ai na tubu do di roha ni si Judas mangalului pangomoan bolon alai naung binahenna na sai salon ndada umbalga sian saonari. Nunga dingoluhon ibana roha pangahuti sahat ro di pangalaho i nunga gabe parangena. Holong di hepeng mangatasi holongna di Kristus. Ala naung gabe hatoban ni hajahaton dipasahat ibana dirina tu sibolis, jala diboan dumao tu bagasan dosa” —Ellen G. White, _Alfa dan Omega_, jld. 6, hlm. 358.

Siparjehe i dihasogohon saluhut jolma, nang dohot nasida na pasauthon tahi ni rohana marhite siparjehe (patudos dohot Maat. 27: 3-7). Jala na jahat situtu do ia ulaon na binahen ni si Judas i ala ditabunihon ibana panjeheonna i marhite di bagasan paralealeon. Dipabotohon ibana tu na torop i ia halak na niummana i do halak sitangkupon i. Disi si Judas martahi laho manabunihon hajahatonna sian Jesus dohot aangka sisean na asing.

Pintor gaor hatiha i uju nasida naeng manangkup Jesus. Sada sian nasida manintak podang (Joh. 18: 10-11 mandok si Petrus do halakna) jala manampulhon pinggol ni naposo ni sintua ni malim i. Didok Jesus do hatana disi, maminsang nasida ala marbunibuni do nasida mangulahon i ma na hinabiaran nasida di sihapataran, uju Ibana mangajari di Bagas Joro. Alai diujungi Jesus hatana mardongan hata na gabe hagogonop sian naung tarsurat di Buku na Badia. On ma sada tanda na asing sian jamita taringot ni Parungkilon – ai na saut do ia sangkap ni Debata nang ditingki jolma i marsangkap laho mambunuh Masias.

Linton do saluhut sisean i, ndang dohot si Petrus, na sai marbunibuni mangihuthon Jesus sain na dao jala marujung tu dalan na mamboan ibana tu pangunjunan. Alai, Markus 14: 51-52 manurathon adong disi dolidoli sahalak na mangihuthon Jesus, holan disi do jumpang jala ndang adong di na aing di buku barita na uli na opat i. Pigapiga halak mandok si Markus do ia ibana, alai ndang adong tandana. Na gumait disi holan dagangan do dialithon dolidoli i alai ditadinghon do daganganna i jala marsaemara ibana maporus. Dolidoli i, singkat ni manadinghon saluhut laho “mangihuthon” Jesus, alai ditinggalhon ibana do saluhutna i laho “manadinghon” Jesus.

`Rimangima di hata mangalosoki roha ia na gabe hatoban sada sian parange na jahat sambing do na mamboan si Judas mangulahon na imbaru dibahen ibana. Aha do na laho sidohononna tu hita taringot manghasogohon dosa jala marhite denggan basa ni Debata, dipatunduk?`