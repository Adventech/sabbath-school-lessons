---
title:  Ise do Ho?
date:   12/09/2024
---

`Jahama Markus 14: 60-72. Patodusma songon dia do Jesus i mangalusi mangadopi angka na masa i dohot dalan na binahen ni si Petrus mangadopi na masa i. Angka parsiajaran diama na tama tabuat sian i?`

Markus 14: 53-59 manggombarhon Jesus na diboan tu adopan ni Sanhedrin na gabe paruhuman na parjolo. Paruhuman na mardongan muruk. Marulakhulak angka sintua i mangalului panindangion nasida, alai mauhom do anggo Jesus. Panurat buku na Badia manurathon songon dia angka panindangion gapgap dohot angka sitindangi ndang mardomu na hinatindangkonnasida i.

Ujungna hehe ma sintua ni malim jala dipangkuli ma Jesus. Dimulana ndang agia aha dialusi Jesus. Alai sintua ni malim i manolon Ibana tu adopan ni Debata (ida Mat. 26: 63) jala pasahathon sungkun-sungkun molo na tutu do Ibana Masias i. Jesus dohot torang jala sintong mandok na tutu do Ibana Masias i, jala dungi mangenet sian buku Daniel 7: 13-14 i ma taringot di Anak ni jolma na hundul di siamun ni Debata jala ro marhitehitehon ombun na di langit. Balga alus i di sintua ni malim i, na mangaribakkon pangkeanna jala mandok asa diuhumi Jesus, na rapot godang i pintor mangulahonsa. Dipungka angka sintua i ma mangaleai Jesus di na manijuri Ibana, dibulang matana, dungi dipangido tu Ibana paboahon ise na mamastapi Ibana.

Di na diuhumi Jesus i jala manghatindanghon na tutu, di toru si Petrus mamorso Ibana. On ma barita na marsorinsorin na paonomhon jala na parpudi di buku Markus, jala tandi do i. Adong dua parange na marragam, Jesus dohot Petrus, mangulahon pambahenan na maralo. Jesus manghatindanghon na tutu, Petrus manghatindanghon gapgap. Tolu hali si Petrus dipangkulingi sahalak naposo boruboru ni sintua ni malim manang halak na marnida ibana, jala tolu hali i diporso ibana do parsaoranna dohot Jesus, jala pola mambuburahon dirina huhut manolonnolon disi.

Di tingki i ma manuk martahuak na paduahalihon, dungi pintor diingot si Petrus na nidok ni Jesus ai na soadahononna do Tuhanna i tolu hali nang di borngin i tahe. Dungi pintor tumatangis ma ibana. On ma na masa disi – diujung ni paruhuman i, dibulang matana, dipastapi, jala didok asa manuriranghon “paboahon” ise na laho mangalombuti. Roha nasida disi laho manginsahi Ibana ala ndang diida Ibana ise na mangalombuti Ibana. Alai, uju nasida mangulahon i, di toru diporso si Petrus do Jesus, marhite i na manggonopi sada sian hasurirangan ni Jesus do i. Parbuena, di na mamorso Jesus, si Petrus i do na manghatindanghon Jesus i do Masias.

`Hata pangapulion dia do na laho sipasahatonmu tu sahalak na, sai naeng martahi laho mangihuthon Jesus, alai na sai tongtong sundat mangulahon i? Ise do sian tongatonganta, na sipata, ndang so dung talu laho mangihuthon naung taboto dia na hinalomohon ni Jesus?`