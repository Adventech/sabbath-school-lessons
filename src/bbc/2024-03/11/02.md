---
title:  Ndang Tarhalupahon
date:   08/09/2024
---

`Jahama Markus 14: 1-11. Dua barita dia do na adong disi na sai marsitoguan, jala songon dia do barita na dua i sai marsitoguan?`

Markus 14: 1 paboahon dua ari nai jumpa ma ari Paskah. Dibahen i parpunguan i olo dipatupa di ari Selasa bodarina manang ari Rabu di minggu i. Angka sintua ni malim dohot sibotosurat mangatur tingki dohot sangkapna. Dilului nasida dalan asa dapot na diroha nasida i. Dalan i ro sian sada inganan na so tinagamna.

Barita on i ma barita na marsorinsorin na palimahon sian buku Markus (ida parsiajaran 3). Barita tahi ni roha na laho manangkup Jesus dipasada dohot barita ni sahalak parompuan na mamiahi ulu ni Jesus dohot miak na angur jala arga situtu. Adong disi dua parange na marsintundalan, patuduhon sada hamubaon bolon.

Ise parompuan i ndang dipabotohon buku Markus. Na niusehonna tu jolo ni Jesus tung dao do i dohot tangkang ni roha ni si Judas na manjehehon Tuhanna. Parompuan i ndang dihatahon ise goarna, baoa i didok sada sian na sampuludua i. Dibilangi do arga silehonlehon ni parompuan i, arga ni baoa i dibilangi dohot bagabaga saotik hepeng.

Ndang dipaboa di alana boasa ingkon diulahon parompuan i songon i, alai angka na rap hundul di panggalangan i tarsonggot di na masa i na nidok nasida magoponai ala nunga mangusehon upa karejo sataon di na mangusehon miak na angur i tu Jesus. Jesus, marnida i, di bagasan hatana mangampini parompuan i jala mandok dia na binahenna i diihuthon jamitahon barita na uli di portibi on jala hatahononna do nang binahenna i gabe baritana. Ndang tarhalupahon i. Tutu, buku barita na uli na opat i manurathon barita on di bagasan sada parange manang parange na asing, olo do i ala hata ni Jesus.

Ndang tarhalupahon panjehehon ni si Judas i. Markus manggoari parange na i pangahution. Buku Johanes dumenggan muse do manurathon i (Joh. 12: 4-6).

Markus mamaekkon hata “na uli” laho manggombarhon ai adong dua parange, manang dia barita na marasing, na dipatuduhon ditongatonga ni angka barita i. Jesus mandok na binahen ni parompuan i “na uli” di bagasan Markus 14: 6. Didok Ibana ai na sai tarpatongon hamu do na denggan tu angka na pogos (Mark. 14: 7) jala di bagasan Markus 14: 9, didok Ibana na binahen ni parompuan i mangihuthon “barita na uli.” Di bagasan Markus 14: 11, Judas mangalului “tingki halehetanna” laho manjehehon Jesus. Na pinatudu ni hata on i ma tahi ni jolma na laho manangkup Masias di saluhut naung disurathon di bagasan buku na badia i tutu masa alai i pasauthon sangkap ni Debata na mambagabagahon AnakNa na sasada i laho paluahon jolma.

`Songon dia do Rom 8: 28 mangurupi patoranghon na laho masa disi?`