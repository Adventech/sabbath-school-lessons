---
title:  Getsemani
date:   10/09/2024
---

`Jahama Markus 14: 32-42. Aha do na tinangiangkon ni Jesus di porlak Getsemani, jala songon dia do tangiangNa i di alusi?`

Manadinghon huta na marparik i ma Jerusalem inganan nasida mangan Paska, Jesus dohot angka siseanNa borhat mamolus martopihon sunge Kidron dompak sada porlak di toru ni dolok Jetun. Getsemani do goar ni porlak lapatanna pangilangan miak, na paboahon ia disi adong sada inganan pangilangan miak Jetun. Ndang tangkas diboto didia tingkosna inganan i ai dirumpakkon parangan ni Rum do sandok hau na adong ni dolok Jetun di ari pandopangon nasida na di taon 70 Masehi.

Di na sahat Jesus tu porlak i, ditadinghon Ibana do angka siseanNa i jala mardalan dumao rap dohot Petrus, Jakobus, dohot Johannes. Jala dungi ditadinghon Ibana do nang siseanna na tolu i jala mardalan sahalakna dumao tu tongatonga ni porlak i. Parsirangan nasida i patuduhon ia Jesus i nunga holak sahalakna jala sasada Ibana hatiha Ibana manghilalahon borat ni pangunjunanNa na naeng ro i.

Ditangianghon Jesus do asa disalpuhon siinumon i sian Ibana, alai molo i lomo ni Debata (Mark. 14: 36). Dipangke Ibana hata Aram Abba, na sinalin ni Markus tu hata “Amang.” Hata i ndada lapatanna “bapa”, songon na nidok ni pigapiga halak. Hata na somal dijouhon sahalak dakdanak na laho manjou manan i ma abi (lihat Raymond E. Brown, The Death of the Messiah, Anchor Bible Referrence Library [New York: Doubleday, 1994], jld. 5, hlm. 172–173). Nang beha pe i, mangenet hata Abba, Amang, sada hata na paboahon solhot ni na sabagas, jala ndang jadi salpuhononhon i.

Na tinangianghon ni Jesus disi i ma asa disalpuhon siinumon i sian Ibana. Alai dipasahat Ibana do diriNa tu lomo ni Debata (patudos dohot tangiang Ale Ama na mi, Mat. 6: 10). Na gabe torang di saluhut ari partinaonan i na gabe alus di tangiang ni Jesus i ma “Ndang.” Ndang disalpuhon siinumon i sian Ibana, ala marhite siinumon i dibagabagahon haluaon tu portibi on.

Di na ro pangunjunan tu ho, adong sahalak aleale na mandongani ho tung sada pasupasu bolon do i. Di bagasan Pilipi 4: 13, Paulus manghatahon ai tarpatupa do saluhutna di bagasan Ibana na mangalehon hagogoon. Torop manadinghon Pilipi 4: 14, disi apostel i mamulai hatana mardongan “alai tahe.” Pandokna: “Alai tahe, denggan do pambahenmuna i; ai ditiroi hamu do haporsuhonku.” Hata on ma na hinalungunhon ni Jesus di porlak Getsemani. Tolu hali Ibana mangalului hagogoon sian angka sisean i. Tolu hali i nasida tarpodom. Ujungna, di hehe Ibana nasida asa rap borhat mangadopi hasusahan. Rade do Ibana, ia nasida ndang.