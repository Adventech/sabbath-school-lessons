---
title:  Hau na Hona Bura dohot Bagas Joro na Dipaias
date:   26/08/2024
---

`Jahama Markus 11: 12-26. Boha do denggan ni angka na masa i digombarhon disi?`

Di manogot ni ari, borhat sian huta Betani, daona 3 km sian huta Jerusalem, male pangkilalaan ni Jesus. Marnida sada batang hau ara na marbulung, dijonohi Ibana jala manghirim di parbuena. Manapu parbue ni hau di tongan dalan ndang digoari manangko, ala mangihuthon patik di Padan na Robi, sahalak na ditongan dalan ndang mardosa molo disurdukkon tangganna laho manapu sian parbue ni hau na ditopi ni dalan manang sian porlak ni halak laho mangubati male ni nasida (3 Musa 19: 9; 3 Musa 23: 22; 5 Musa 23: 25). Alai ndang jumpangna sada sian parbue ni hau i dungi didokma tu hau i, “Matua tano on, ndang jadi be agia ise manganhon parbue sian ho!” (Mark. 11: 14). Tontu sada pambahenan na asing do i jala ndang somal i dibahen Jesus, alai na masa muse dipudi ni ari gabe pasonggothon roha.

Aha na masa na mangihut na olo do i masa di alaman na dihushushon tu halak dagang, diinganan i dipatupa patigatigaan ni angka pelean (sian tingki ni si Kayapas do i masa). Dipabali Jesus angka partigatiga sian alaman i dungi ulaon panombaon na daulat tarpatupa mangulahi di inganan i. PambahenanNa i gabe sada paminsangion tu nasida na marhalado di Bagas Joro.

Jesus pasadahon dua ayat sian Padan na Robi na gabe sada poda na gogo dompak partigatigaan na so gabeak i. Ditingtinghon Ibana ia Bagas Joro i ma bagas partangiangan ni saluhut bangso (Jes. 56: 7), nang dohot angka bangso sileban. Dungi didok Ibana ia angka sintua i nunga mambahen Bagas Joro i gabe liang ni angka pandobo (Jer. 7: 11). Dungi, dibot ni ari na gok paraloan i, ditadingkon Jesus huta i rap dohot angka siseanNa (Mark. 11: 19).

Dimanogot ni arina, di na mulak nasida tu huta i (ida Mark. 11: 20-26), longang roha ni angka sisean i marnida naung rahar hau ara i sahat ro di uratna. Jesus pasahathon sada parsiajaran taringot ni tangiang dohot holong di bagasan hata hatoranganNa dompak angka naung masa i. Aha do lapatanni saluhutna i?

Barita na dua on i ma barita na masorinsorin paopathon sian buku Markus (ida parsiajaran 3). Di angka barita na songonon, barita i marsorinsorin na sada maralohon na sada manang na sada patoranghon na sada. Di barita on hau ara dohot Bagas Joro sada do lapatanna. Dibura Jesus hau i alai dipaias Jesus Bagas Joro i, ulaoan na marsitundalan. Alai parbuena disi ia angka sintu ni parguruan i martahi laho manangkup Jesus, jala sangkap nasida i gageb mangujungi lapatanni angka parhaladoon na adong di Bagas Joro, naung digonopi di bagasan ngolu ni Jesus.

`Dia do na adong di bagasan ngolum na patut sipaison ni Jesus? Songon dia do i boi tarpatupa?`