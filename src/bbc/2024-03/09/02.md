---
title:  Bongot Mardongan Hamonangan
date:   25/08/2024
---

`Jahama Markus 11: 1-11 dohot Sakaria 9: 9-10. Aha do na masa di hatiha i?`

Satonga sian barita on taringot ni Jesus na manongos dua sisean tu sosor na dijolona laho mangalap sada halode na laho hundulanNa tu huta Jerusalem. Boasa songoni godang partingkian na dipangke dompak barita on?

Adong dua alusna. Parjolo, i dalan laho patuduhon huaso ni sahalak panurirang di Jesus, patimbulhon hasangapon haroroNa jala pasadahon i dohot sangkap ni Debata. Paduahon, hata ni barita on marhadomuan dohot Sakaria 9: 9-10 na manaringoti sahalak raja na marsihundul diatas ni halode bongot tu huta Jerusalem. Paingothon ma i tu tingki ni si Salomo na bongot tu huta Jerusaelm di na marsihundul di atas ni halode (1 Raja. 1: 32-48), uju Adonia margogo laho manaluhon habangsa, jala Daud mamodahon asa dimiaki si Salomo nangkok raja.

“Lima ratus taon andorang sorang Kristus, panurirang Sakria manuriranghon haroro ni Raja Israel di bagasan dalan na songoni. Digonopi ma saonari hasurirangan i. Ibana na sai laon ndang manghalohom hasangapon ni sahalak raja saonari tuat tu Jerusalem songon sahalak panean na dibagabagahon tu habangsa ni si Daud”—Ellen G. White, _Alfa dan Omega_, jld. 5, hlm. 190.

Jerusalem jongjong diatas ni dolok, timbona adong hurang lobi 2.400 kaki (740 meter). Pangisi ni luat i ditingki ni Jesus adong 40.000-50.000 halak, alai molo jumpa ari raya marlompit do pangisi ni huta i. Bolak ni huta i adong 250 hektar, alai molo punsu ni dolok i hurang lobi sian 37 hektar. Hasangapon ni Bagas Joro manggohi luat i.

Jesus bongot sian tungkan purba, tuat sian dolok Jetun jala bongot sian harbangan Sere mandompakkon Bagas Joro (sada harbangan naung ditutup saonari). Guntur do sandok pangisi ni huta i di na bongot Jesus, ganup jolma marnida gombaran sian hasurirangan. Situan na torop na mangiringi Jesus marsurak hosianna, sada hata na lapatanna “paluama saonari”, alai ujungna gabe “Pinujima ma Debata.”

Tingki laho manabunihon, na sai dipodahon Jesus na adong di bagasan buku Markus, nunga salpu. Saonari Jesus dohot torang di mambongoti huta Jerusalem maningtighon gombaran ni harajaon na naeng ro. Dibongoti Ibana Bagas Joro i, alai ala dung botari situtu, di ida Ibana ma humaliang dungi rap dohot sisean na sampuludua i laho nasida tu huta Betani. Muba ma partingkian sian hagunturan manang paraloan dungkon misir nasida sian huta i. Alai di marsogot na i asing dope na masa.

`Parange marsihundul di atas ni halode patuduhon parange na daulat. Boasa mansai ringkot parange na songon i, tarlumobi di halak Kristen? Ditoru sinondang ni silang i, aha do na tapatimbul?`