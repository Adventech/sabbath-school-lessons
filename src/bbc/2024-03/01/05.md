---
title:  Pandidion ni Jesus
date:   03/07/2024
---

`Jahama Markus 1: 9-13. Ise do na ro di ari pandidion ni Jesus, jala aha do na masa disi?`

Johannes mandidihon Jesus di aek Jordan, alai di na haruar Ibana sian bagasan aek, diida Ibana mungkap langit i jala Tondi Parbadia tuat tu atasNa songon darapati. Dibege Ibana soara ni Debata sian banua ginjang, “Ho do Anak haholongan ni rohangku; lomo do rohangku di Ho!” (Mark. 1: 11).

Angka na masa disi patuduhon hinaringkotni pandidion ni Jesus. Debata Ama, Anak, dohot Tondi Parbadia jongjong disi, rap paojakkon mula ni panghobason ni Jesus. Hinaringkot ni na masa disi pasadahon soarana tu na masa sogot di silang na disurathon di bagasan Markus 15. Tung godang do hasadaon ni barita na dua i na dipatuduhon muse di angka barita i.

Tondi i manogihon Jesus tu halongonan. Hata “manogihon” dienet sian hata Gorik ekballo, hata na somal dibahen di bagasan buku Markus laho pabalihon angka tondi ni sibolis. Hajongjongon ni Tondi Parbadia disi manggombarhon huaso ni Tondi Parbadia di bagasan ngolu ni Jesus. Nunga dipungka Tuhan i pardalanan panghobasonNa, jala na tibu ma Ibana mangadopi sibolis i. Gombaran parungkilon di barita i dipatuduhon di bagasan barita 40 ari pangunjunan, godang angka binatang, dohot surusuruan na manghobasi Jesus.

Tanda na so somal sian pamuhaion ni barita di Buku Markus i ma ia Jesus dipatandahon songon sahalak na adong di Ibana parange hadebataon dohot hajolmaon. Di parange hadebataon: Ibana do Kristus i, Ibana do Masias (Mark. 1: 11), Debata dipabotohon marhite sahalak tongosan (Mark. 1: 2-3), lbana gumogo sian Johannes (Mark. 1: 7), Anak haholongan na tu atasNa tuat Tondi Parbadia (Mark. 1: 10-11). Alai diparange ni hajolmaon, taida do angka on: dididihon si Johannes do Ibana (ndada Ibana mandidihon si Johannes, Mark. 1: 9), ditogu Tondi do Ibana (Mark. 1: 12), diunjuni sibolis (Mark. 1: 13), rap dohot angka binatang (Mark. 1: 13), jala angka surusuruan manghobasi Ibana (Mark. 1: 13).

Boasama i mansai alo? Angka i patuduhon halongangan taringot ni Kristus, Tuhan dohot Sipalua di hita, Debatanta, alai mangolu di bagasan hajolmaon, alealenta jala sitiruon di hita. Songon dia do hita dohot singkop mangantusi barita on? Ndang tartangkup hita i. Alai tarjanghon do i di bagasan haporseaon mardongan longang ni roha di angka hatigoran na pinapatarna tu hita taringot di holong ni Debata tu hita jolma.

`Dia do na pinaboana disi taringot di holong ni Debata na so habilangan i, na tungpe na Debata do Jesus i, rade do Ibana manolukkon daging hajolmaon asa tama paluahon hita?`