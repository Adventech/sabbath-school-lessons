---
title:  Sada Partingkian na Paduahon
date:   01/07/2024
---

`Jahama Ulaon ni Apostel 15: 36-39. Boasama ndang dijanghon si Paulus ia si Johannes Markus i, jala boasa Barnabas mangalehon tu ibana sada partingkian na paduahon?`

Dalanna ndang dijanghon Paulus naposo i dipatorang di bagasan buku Ulaon ni Apostel 15: 38. Markus nunga manadinghon nasida jala ndang manorushon ulaon panghobasonna. Tartangkup hita do roha ni si Paulus, situlluk ma ni horbo di hatana. Ngolu ni sahalak parbarita na uli tarlumobi di na robi, mansai parir jala gok parungkilon (ida di bagasan 2 Kor. 11: 23-28). Paulus marsigantung tu angka alealena sapardalanan laho mangurupi ibana di pardalanan dohot angka hasusahan na ro. Di rohana, sahalak na manadinghon ulaonna tibu ndang patut parsidohot ditongatonga ni angka parbarita na uli na marsitiopan tangan laho manaluhon hagogoon ni sibolis.

Ndang satolop ia Barnabas. Diida ibana adong hagogoon di bagasan diri ni si Markus jala ndang olo ibana manadinghon naposo i. Tubuma parsalisihan na bagas ditongatonga ni Paulus dohot Barnabas ala ni Johannes Markus asa dibahen i marsirang nasida.

Buku Ulaon ni Apostel ndang patoranghon boasa Barnabas mamillit laho mamboan Markus rap dohot ibana. Tangkas, i ma bindu na parpudi taringot ni baoa na dua i dipatorang di bagasan buku Ulaon ni Apostel. Alai, ndada i ujung ni barita sian Markus dipapatar di bagasan Padan na Imbaru.

`Jahama Kolosse 4: 10; 2 Timoteus 4: 11, Pilemon 24, dohot 1 Petrus 5: 13. Aha do hatorangan na pinapatar ni angka ayat i taringot hamumulak ni si Markus?`

Tubu sada hamubaon bolon di bagasan roha ni Markus. Di  bagasan ayat i, Paulus paboahon hinaarga ni Markus di ibana nang dohot di parbaritaan na uli. Paulus manggoari ibana na gabe sada sian angka donganna saulaon jala manghirim asa diboan si Timoteus ibana gabe donganna. Buku 1 Petrus patuduhon nang Petrus jonok do parsaoranna dohot Markus. Angka buku na sinurat ni Paulus dohot Petrus dihaporseai disurathon di mula ni taon 60-an masehi, i ma 15-20 taon sian barita na masa di bagasan Ulaon ni Apostel bindu 15. Tangkas ia Markus nunga hehe sian hagaleonna, jala dihaposi ala haporseaon na ni lehon ni alealena, Barnabas, tu ibana.

`Ranapima uju ho manang alealem talu jala dilehon sada partingkian na paduahon. Songon dia do na masa i paubahon ho dohot nasida na mangurupi ho? Songon dia do i paubahon parhobasonmu dompak dongan jolma?`