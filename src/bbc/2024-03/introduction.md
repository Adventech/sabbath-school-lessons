### Barita na Uli sian Buku Markus

Sian ayat na parjolo di buku Markus, diboto na manjaha ise do ulaning Jesus i, Masias, Anak ni Debata (Mark. 1: 1). Alai, nasida na disurathon di bagasan buku i marungkil laho mananda ise do Ibana jala saluhut taringot tu Ibana – asing sian nasida angka na sinonggopan ni tondi ni sibolis. Diboto nasida do ise Ibana sasintongna! Ditanda angka tondi ni sibolis i do Ibana jala angka dotdot binahen ni HataNa na gok huaso.

Alai dohot gomos ditonahon Jesus asa dibunihon nasida barita i. Boasa ditonahon asa dibunihon? Angka na di parsikkolaan ni Tuhan nunga martaon-taon manulingkiti hata on. Jala hata on nunga gabe sada jurusan di parsikkolaan – The Messianic Secret (Rahasia Mesianik). Boasa adong sada Hata mangidohon hita asa manabunihon ise sasintongnya Jesus i?

Na laho torang idaonta di parsiajaran marhite buku Markus on i ma ndada holan dompak angka hahomion na di bagasan buku i – alai hatorangan na mansai denggan. Marhite i dohot denggan tama dohonon Dalan Papatarhon/Hahomion, jala angka i tarsurat di saluhut buku Markus, molo tung pe di ujungna saluhut hahomion i tompu marujung, disolunghon dohot sada hatorangan na gok huaso sian Jesus. 

Buku Markus denggan molo dibahen gabe dua turpuk – lapatanna dibagi dua. Bindu na parjolo sahat ro di bindu ualu marhadomuan dohot sungkun-sungkun na ringkot “Ise do Jesus i?” Alusna patar tarida di bagasan angka hataNa dohot angka halongangan na pinatupaNa. Marulakhulak dipapatu Ibana hajahaton, patubuhon pangaropan tu nasida na marsitaonon, jala mangajarhon hatigoran na tutu na manggotap roha ni jolma i. Saluhutna i paboahon tu angka na manjaha ai Ibana do Masias, Kristus, i ma naung leleng pinaima ni halak Heber. 

Alai, diparsitongaan ni buku i adong sahalak ndada na sinonggopan ni tondi ni sibolis dohot sintong paboahon ise do Ibana, asa dibahen i denggan mangalusi sungkun-sungkun sian satonga na parjolo di Buku i taringot ni Kristus, jala nasida i ma Petrus, na paboahaon, “Kristus i do Ho!” (Mark. 8: 29).

Satonga na paduahon sian buku Markus, sian Markus 8: 31 sahat tu bindu na parpudi, mangalusi sungkun-sungkun na mangihut, “tu dia do Jesus i laho?” Alusna pasonggothon roha. Na laho do Ibana dompak silang, hamatean siahataan jala hailaon di harajaon Rum, jala i sada dalan na so harajuman sian Ibana Masias i, na di roha ni angka siseanNa laho patundukhon harajaon Rum jala pajongjonghon halak Israel gabe sada bangso na daulat.

Sisean ni Jesus na tarsonggot i ndang mangantusi dia na nidokNa i. Mangihuthon parsalpu ni angka ari, dihalupahon nasida do hata na maneat roha i, jala diujungna tarhatongtong nasida di adopan ni hasintonngan na so hinalomohonna i.

Saluhutna tu ronsamna idaon uju Jesus i jongjong di adopan ni angka sintua ni parguruan na manangkapi hamateanNa. Angka sisean i, manghirim di harajaon na marhasangapon, disonggothon rante, paruhuman, dohot silang na maralo dohot na di roha nasida.

Alai marhite saluhutna i, Jesus manabunihon sada barita na torang jala na tutu taringot na laho tu dia do Ibana jala dia lapatanni i ai na mate do Ibana jala hehe muse. Roti dohot anggur Paska na parpudi manggombarhon pamatang dohot mudarNa (Mark. 14: 22-25), jala Ibana gabe tobus ni torop jolma (Mark. 10: 45).

Ndada lapatanna disi Ibana laho tu silang i di bagasan hasonangan. Di Getsemani marungkil do Ibana disi (Mark. 14: 32-42), jala di silang i joujou do Ibana,

“Ale Debatangku, Debatangku, boasa tadingkononmu Ahu?” (Mark. 15: 34). Buku Markus patuduhon tu hita haholomon na ro tu atas ni Kristus i, arga ni haluaonta. Alai silang ndada ujung ni pardalanan i. Dungkon haheheonNa, disangkapi Ibana sada parpunguan dohot angka siseanNa di Galilea, jala, songon naung taboto, huria ni Kristus i dipaojak.

On ma sada gombaran na sumurung, dibaritahon dibagasan sada surat na jempek jala hatop mardongan hatorangan na otik sian panurat ni buku i. Rimpunanna, holan barita i do na pinaboana, dungi mangaloas hataNa, pambahenanNa, dohot ulaonNa patuduhon ngolu dohot hamamate ni Jesus na sian Nasaret.

_Thomas R. Shepherd, Ph.D., Dr.P.H., sahalak profesor riset senior Padan na Imbaru di Seminari Teologi Gereja Masehi Advent Hari Ketujuh, Andrews University. Ibana dohot jolmana, Sherry, adong di nasida dua dakdanak naung magodang dohot onom halak pahompu._