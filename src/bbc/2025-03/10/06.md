---
title:  Digoki dohot Tondi ni Debata
date:   04/09/2025
---

Jahowa mamodahon tu si Musa taringot ni ganup parhobason bahen parhaladoon di Undungundung na Badia. Angka malim ingkon do marpahean hamalimon, alai Sintua ni Malim marpahean baju efod, na marisihon angka goar anak ni Israel. Solungkononna nang dohot tutup andora, jala bahenonna Urim dohot Tummim di atas parateateanna (2 Musa 28). Saluhut malim ingkon diparbadiai (2 Musa 29). Angka ugasan na asing ingkon dipatupa dohot manat i ma langgatan pardaupaan, tong parburian, miak pamiahion, dohot haminjon (2 Musa 30).

`Jahama 2 Musa 31: 1-18. Pangurupion na hushus dia do na nilehon ni Debata asa dibahen i saluhut ulaula na hombar tu Undungundung na Badia dohot parhobason na hombar tusi denggan diparade jala dipauli di bagasan angka dalan na denggan jala sintong?`

Dison ma parjolo sahali di bagasan Bibel, halak manjaha ia Debata naeng manggohi sahalak jolma dohot Tondi ni Debata. Dia do lapatanna? Bezaleel dipillit laho mangulahon ulaon na manat di Undungundung na Badia. Ibana digoki, i ma dipasingkop dohot marhapistaran, marhapandean dohot marparbinotoan na imbaru na hombar tu saluhut ulaon i. Angkup ni i, Debata mangalehon Tondi na sarupa tu Oholiab dohot godang parhapandean na asing laho mangurupi ulaon on.

Ditongatonga ni saluhut hapandean on, ari Sabbat ni Jahowa dipajongjong na gabe tanda parpadanan ni Jahowa dohot bangsoNa ia Jahowa pabadiahon nasida. On lapatanna ia pangoloion di patik paopathon dipadomu dohot habadiaon. Ro muse Hesekiel manurathon: “Hulehon muse tu nasida angka ari Sabbathu bahen tanda paboa di tongatonganasida ahu, asa tung ditanda nasida ahu do Jahowa na pabadiahon nasida (Hes. 20: 12).

Sabbat i ma sipaingot ia Jahowa ndada holan Sipanompa hita (1 Musa 2: 2, 3), Sipalua, jala Debata (5 Musa 5: 15; Mark. 2: 27, 28), alai tahe na Sun Badia. Dipaubah Ibana jolma i marhite hajongjongonNa, marhitehite Tondi dohot HataNa, nasida magodang laho manggombarhon parange na gok holong, na burju, ndang mangahut tu diri, jala panganju.

Diatas ni saluhut silehonlehon na nilehon ni Debata tu si Musa i ma Dekalog (2 Musa 31: 18). Jahowa sandiri do na manurathon jala mangalehon dua lei batu mardongan sampulu patik (2 Musa 31: 18; 5 Musa 9: 9-11). Lei batu na dua on dipeakkon di Inganan na Sun Badia jala di bagasan poti parpadanan, na adong di toru ni langkop pardengganan (2 Musa 25: 21).

Hata “langkop pardengganan” ro sian sada hata di bagasan hata Heber, na lapatan ni hata “manobus”. Dibahen i, boasa “langkop pardengganan” on dipeakkaon sintong diatas patik ni Debata? Pangaropan dia do na taida dibagasan ni i?