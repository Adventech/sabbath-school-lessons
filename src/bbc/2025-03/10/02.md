---
title:  Bibel dohot Mudar
date:   31/08/2025
---

`Jahama 2 Musa 24: 1-8. Aha do lapatanna manjahahon Hata ni Debata jala mamispishon mudar di na pajongjonghon parpadanan ditongatonga ni Debata dohot bangsoNa?`

Debata na mangolu na di bagasan Bibel i ma Debata na mangaradoti parsaoran. Ugasan na ummarga di Tuhanta ndada arta manang ari-ari, alai jolma i. Alani i, manisia i tung denggan do diparmahani Jahowa, jala na hinangkam ni angka ulaonNa i ma laho pajongjong partalian na denggan dohot jolmaa. Angkup ni i, Debata “parholong” tontu Debata na mangkalungunhon parsaoran, ai behama adong tubu holong molo so adong parsaoran?

Didok Jesus: “Anggo Ahu, dung dipatimbo Ahu sian tano on, taitonku do saluhut nasida tu Ahu!” (Joh. 12: 32). Debata ndada tartogu holan marnida di parangenta, jamita na sintong, manang punguan ni pambahenan na tingkos, alai, diatas ni saluhutna, di bagasan partalian tu sahalak jolma jala solhot dohot hita. Adong dua na pinajongjongNa di ari Panompaon (1 Musa 1-2) i ma taringot partalian: na parjolo partalian dompak ginjang dohot Debata (Sabbat) jala na paduahon i ma partalian tu toru i ma dohot dongan jolma (parsaripeon).

Patoguhon parpadanan di Sinai i ma laho pagomoshon partalian na hushus na tinahi ni Debata dohot bangsoNa. Di parpunguan i, situan na torop dua hali joujou ia nasida gabe sipangoloi tu Debata di saluhut na sinangkapanNa. “Sude hata angka na pinaboa ni Jahowa, sai bahenonnami do,” didok nasida. Marsitutu do nasida, alai ndang diboto nasida tutu gale, gopu, jala hurang ni hagogoon nasida. Mudar dipispishon tu buku parpadanan, na patuduhon ai holan mahite huaso ni Kristus, Israel margogo mangoloi Debata.

Ndang olo hita mangkatahon ia dihajolmaon na gale, gopu, jala gok dosa do hita jolma. Adong do lohot di hita hagiot mangulahon dosa. Laho mangulahon na denggan, ingkon pangidoonta do pangurupion sian ruar ni dirinta. Holan sian ginjang do ro pangurupion i, sian huaso denggan basa ni Debata, sian hataNa, dohot sian Tondi Parbadia. Nang dohot nasa na adong di hita, sai na tibu do ro hajahaton i tu hita, nda i do? I do dalanna boasa partalian na jonok dohot Debata tung mansai ringkot situtu tu angka jolma dipartingkian i, di Sinai, jala dos do arga ni i tu hita saonari on.

`“Sude hata angka na pinaboa ni Jahowa, sai bahenonnami do” (2 Musa 24: 3). Piga hali do ho mandok hata na sarupa, alai sai tongtong talu? Aha do na gabe alusna?`