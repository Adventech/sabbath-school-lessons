---
title:  Ditongatonga ni BangsoNa
date:   03/09/2025
---

Godang do dalan dipatupa Debata laho mangajari huriaNa, jala sada sian i marhite Bagas Joro. Saluhut pangkobasionna manggombarhon tu Jesus, saluhutna i dalan marsiajar di sangkap haluaon, na laho digonopi marhite Jesus marabadabad tu jolo.

`Jahama 2 Musa 25: 1-9. Angka hasintongan na arga, une, jala teologi dia do na pinatuduna di bagasan angka yat on?`

Nangpe Jahowa na manguluhon halak Israel jala solhot dohot nasida, diparentahon Ibana do tu si Musa laho pajongjonghon sada inganan na badia:

“Jala ingkon bahenonnasida di Ahu sada inganan na badia, asa maringan Ahu di tongatonganasida” (2 Musa 25: 8). Debata marsangkap laho patuduhon tu nasida dohot torang ai na tutu do Ibana mandongani nasida. Nangpe nasida nunga marulakhulak mangulahon dosa, ndang ditadingkon Ibana nasida jala “dungkon nasida mulak dihalomohon banua ginjang” ((Ellen G. White, Alfa dan Omega, jld. 1, hlm. 406), tu nasida dilehon parenta sian Debata, jala ulaon pajongjonghon Bagas Joro pe dipungka.

Bibel manggogohon ia Debata ndang mian di bagasan Bagas Joro dohot bagas na pinauli ni jolma (Ulaon. 7: 47-50) ala umbalga do Ibana sian langit na di atas ni langit, jala langit i pe ndang tarteanna Ibana. Paulus di Areopagus na di Atena mandok: “Ia Debata na tumompa hasiangan on ro di saluhut isina, i ma Tuhan ni langit dohot tano, ndang maringanan Ibana di angka joro na pinauli ni tangan” (Ulaon. 17: 24). Nang, raja Salomo mangkatahon: “Alai tahe, tung tarbahen Debata ma tutu maringan di atas tano on? Ida ma, gari langit ni langitan ndang hahaliangansa Ho, baliksa apala joro on na hupauli on?” (1 Raj. 8: 27). Inganan na badia i ma inganan na sian i Debata patuduhon hadirionNa tu nasida.

Ingkon boanon nasida do silehonlehon sian lomonasida i bahen pajongjonghon Bagas Joro. Ingkon lehonon nasida do pelean na jagar jala arga, dohot ma i sere, perak, tombaga, hau maranti batu, marragam haen bontar na lamot, miak jetun, dohot pulungpulungan.

Di bagasan 2 Musa 25: 10-27: 21, tu hita dipasahat godang hatorangan taringot Undung-undung na Badia dohot parhobasonna. Debata mangalehon tu si Musa sada gombaran na marisihon poda na hushus i ma taringot paulihon jala pasingkophon Undung-undung na Badia, dohot ma i, poti parpadanan, meja hapeahan ni sagusagu na marhadohoan, parpalitoan, langgatan, rimberimbe, bonang na nidua sitonunon ni parpunsa, dohot suhat-suhatna.

Musa pajongjonghon Undungundung na Badia ingkon mangihuthon gombaran na pinatuduhon ni Debata tu ibana (2 Musa 25: 9, 40; 2 Musa 26: 30), i ma gombaran sian inganan na badia di banua ginjang (Heb. 8: 1, 2; Heb. 9: 11). Inganan na badia di tanoon nunga mangkobasi ulaon na arga sahat ro di ari hamamate ni Jesus dohot parhobasonNa di inganan na badia di surgo, na mambahen inganan na badia di tano on ndang be masa, sada hatigoran na digombarhon marhitehite na mabola hirehire di inganan na Sun Badia di ari hamamate ni Kristus (Mat, 27: 51; Mark. 15: 38).