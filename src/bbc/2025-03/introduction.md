### Haruaron: Pardalanan tu Tano Parpadanan

Debata na dipatandahon di bagasan buku 2 Musa i ma Debata na gok holong di angka tingki naung dibuhul – di bagasan pambahenanNa na sumurung – mamboan parhorasan dohot haluaon tu bangsoNa (2 Musa 15: 12-16). Haruaron sian Misir jala manaripari laut Rara i do sada pardalanan na arga jala marimbar – pambahenan ni Debata na sumurung jala halongangan. Ndang adong hahomion na umbalga jala na sumurung na adong masa di bagasan ngolu ni halak Israel na robi andorang ni manaripari laut Rara. Barita na Uli do i, alai mangihuthon roha ni si Musa.

Di bagasan halongangan do Debata jala marulakhulak laho patuduhon rohana dohot pangaramotionNa tu halak Heber, tungpe nasida na sai tongtong manundalhon Ibana. Asi ni rohaNa manalpui nasa parbinotoan dohot pangkilalahan nasida. Marhite tanganNa na toltol, Debata manguluhon bangsoNa tu haluaon. I sada pambahenan na so dung dipatupa. Sandok pambahenan ni Debata na so hasuhatan on gabe mula ni pardalanan nasida na imbaru raphon Debata, sada pardalanan sian Misir tu (ujungna) Kanaan.

Tungpe gumodang barita ni si Musa di bagasan Haruaron, buku on ndada taringot ni si musa, alai taringot ni Debata – Debata na gok holong, hasintongan, hatigoran, dohot hasesaan ni dosa, Debata na diujungna manaek tu hau pinarsilang bahen di hita. Marhite mamparsiajari Haruaron (2 Musa), taruli hita di pangantusion na sumurung songon dia sasintongna Debatanta i.

Jala songon dia Ibana sasintongna? Ibana do Debata na burju tu bangsoNa molo tungpe nasida ndang pangoloi. Na tongtong do Ibana adong ditongatonga nasida, na uju nasida mangasangi Ibana. Marulakhulak, Ibana patuduhon asi ni rohaNa tu nasida, manosoi, paturehon, dohot mamodai. Manogu nasida di bagasan dalan na dumenggan, jala dihalungunhon Ibana sian nasida ias ni roha, ala holong tu Ibana dohot parangeNa, laho marsomba jala pangoloi, saluhut bahen pardengganon di nasida sandiri.

Debata ni si Musa i ma Debata na patoguhon partalian. Sangkap bolon ni Debata ndada asa taruli di sangkap manang pasauthon na di rohana, alai, sangkap bolonNa i ma manompa partalian na arga dohot halak Israel. Ditogu Ibana nasida tu dolok Sinai laho pajongjonghon partalian na bagasa dohot bangso na pinillitNa.

Apostel Paulus mangajarhon ia angka na masa tu bangso ni Debata di na robi gabe sada parsiajaran do i tu hita asa hita marsiajar sian hahurangan nasida jala di bagasan haporseaon si pangoloi di Debata dipartingkian on: “Tudutudu do i na mangonai tu nasida; lumbalumba tu hita do i, umbahen na tarsurat, ai tu hita do jumonok ajal ni angka ari” (1 Kor. 10: 11). Angka barita di na robi i sasintongna gabe sada lumbalumba jala haroro ni parsiajaran na so tarhalupahon di hita saonari on. Ingkon jahaonta do i, siparsiajaranta, jala di na marsiajar sian i, aala nang beha pe imbar ni parngoluon disi, sada do ia na hinangkamna di bagasan haporseaon.

Sangkapta di na laho mamparsiajaran buku 2 Musa saleleng ni 13 minggu on tung torang situtu do. Buku on dibagi gabe parsiajaran dipigapiga minggu nna ganjang na marragam (dibai mangihuthon turpukna dalan mangurupi): (1) Parhatobanon di Misir, Hatutubu ni si Musa, dohot 40 taon parjolo di ngoluna (2 Musa 1-2). (2) Marsuru si Musa (2 Musa 3-4). (3) Rundutna: uju tu boratna ngolu i (2 Musa 5-6). (4) Sia uhum na parjolo (2 Musa 7-10). (5) Uhum pasampuluhon dohot marari raya Paskah (2 Musa 11-12). (6) Haluaon sian Misir, dohot pardalanan di laut Rara (2 Musa 13-15). (7) Pardalanan tu Dolok Sinai (2 Musa 16-18). (8) Pasahathon Parpadanan ni Debata dohot Dekalog (2 lei batu). (9) Patik ni Debata dipajongjong (2 Musa 21-23). (10) Parpadanan na dipatogu dohot gombaran pajongjonghon undung-undung na Badia (2 Musa 24-31). (11) Hajungkaton anak lombu sere dohot tangiang pangondian si Musa (2 Musa 32). (12) Jahowa patuduhon diri jala bohi ni si Musa marsinondang (2 Musa 33-34). (13) Undung-undung na Badia na dipajongjong jala ditabalhon (2 Musa 35-40). Ganup minggu marondolan tu angka turpuk dohot barita na arga sian angka bindu naung digoari i.

Sai anggiatma Debata na gok holong i mamasumasu hita uju hita mamparsiajari buku na mansai arga on, na paingothon hita songon dia Debata malungun manogunogu bangsoNa sian parhatobanon borhat tu hamonangan, sian hamatean tu hangoluan, jala sian tano parhorsihan borhat tu Jerusalem na Imbaru (Heb. 12: 22).

_Jiří Moskala i ma sahalak profesor na manulingkiti buku Padan na Robi dohot teoligi, jala sahalak dekan di Seminari Teologi Masehi Advent Hari Ketujuh di Universitas Andrews._