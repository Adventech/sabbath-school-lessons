---
title:  Di Dolok Sinai
date:   17/08/2025
---

`Jahama 2 Musa 19: 1-8. Aha do na binagabagahon ni Debata tu nasida di bona ni Dolok Sinai?`

Jahowa mamboan halak Israel tu Dolok Sinai, na disi Ibana naeng pasahathon Sampulu Patik ni Debata (Dekalog) tu nasida. Jebel Musa (timbona: 7.497 kaki manang 2.285 meter) na olo do i inganan ni si Musa adop bohi dohot Debata marpigapiga hali (umpamana, 2 Musa 3: 1; 2 Musa 19: 2; 2 Musa 24: 18), jala, pigapiga tahun dungkon ni i, Elia pajumpang dohot Debata di inganan on (1 Raja. 19: 8). Sada do dolok i na sian ni Jahowa manjou si Musa na laho mamboan halak Israel ruar sian Misir (2 Musa 3: 1, 100. Di sadari i, dipabotohon Debata dompak si Musa ia ibana na Jahowa do sombaonna rap dohot halak Israel naung dipalua di inganan na sarupa, jala na gabe tanda di si Musa ai Debata ni si Abraham, Ishak, dohot si Jakkob do na manogunogu nasida (2 Musa 3: 12).

Dungkon dua bulan di bagasan pardalanan, sahat ma halak Israel ro di dolok Sinai (2 Musa 19: 1), na disi nasida marsaro adong lobi sian sataon (patudos 2 Musa 19: 1 dohot 4 Musa 10: 11, 12). Di na sataon i, godang situtu do patik na dilehon tu nasida songon na dipapatar di bagasan 2 Musa 19-40, 3 Musa 1-27, dohot 4 Musa 1: 1-10:10. Parsaroan ni halak Israel di dolok Sinai i do na gabe impola ni barita na adong di bagasan lima buku ni si Musa na parjolo. I do na gabe ojahan di nasida na gabe bangso na pinillit ni Debata, sasadasa bangso na so tarihut tu bagasan panombaon ganaganaan.

Debata patupahon dalan jala pajongjonghon parpadanan ditongatonga ni Ibana dohot halak Israel. Dohot dalan marhite pangoloion nasida jala mangaramothon partalian nasida dohot Ibana, dimangmanghon Debata na gabe mambahen nasida arta hasurungan, harajaon hamalimon, bangso na badia.

Manjadi bangso na badia lapatanna mamelehon diri tu Debata jala patuduhon parangeNa tu angka dongan jolma, tarlumobi tu angka bangso humaliang nasida. Angkup ni i nasida dijou gabe bangso hamalimon na padamehon halak dohot Debata, mamboan nasida tu Ibana jala mangajarhon dalan dohot angka patikNa tu nasida. Nasida ingkon gabe arta hasurungan di Debata ala dihalungunhon Ibana do halak Israel na gabe dalanNa laho manondangi tano on marhite panandaion di Ibana dohot parangeNa.

Parpadanan on i ma pajongjonghon marhite patik sada partalian di Debata dohot bangsoNa. Ojahan na somal sian parpadanan, na otik marasing di bagasan angka ayat na asing, i ma: “Ahu gabe Debata nasida, jala nasida gabe bangso-Ku (ida 2 Musa 6: 7; 3 Musa 26: 12; Jer. 24: 7; Jer. 31: 33; Heb. 8: 10; Pangk. 21: 3).

`Tatapma manjadi “arta hasurungan ni Debata”! Teanteanan na sumurung dia do na buni di bagasan ni i? Ulaon na sumurung dia do na jinangkonmu disi?`