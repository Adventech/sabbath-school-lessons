---
title:  Parpadanan di Sinai
date:   16/08/2025
---

### Namardomu tu parsiajaran di minggu on, jahama

2 Musa 19: 1–20: 17; Pangk. 21: 3; 5 Musa 5: 6–21; Jak 1: 23–25; Rom 3: 20–24; Rom 10: 4.

> <p>Ayat siapilon</p>
> “Nunga diida hamu, na hubahen i tu halak Misir, na huboan i hamu hira di atas ni habong ni pidong raja wali pasahat hamu tu Ahu. On pe molo ditangihon hamu soarangku, jala diradoti hamu padan na hubahen i, jadi hasianku ma hamu sian nasa bangso, ai gok di Ahu do liat portibi on. Manjadi harajaon malimmalim ma hamu di Ahu, jala bangso na badia. I ma angka hata sidohononmu tu halak Israel” (2 Musa 19: 4-6).

Tu dia do ulaning Debata mamboan halak Israel dungkon Ibana paluahon nasida sian Misir? Tu Tano Parpadanan – aut so i tu dia be? Nangpe sintong mangihuthon inganan, alai salah do i molo mangihuthon teologis. Debata sandiri do mangalusi i: “Nunga diida hamu, na hubahen i tu halak Misir, na huboan i hamu hira di atas ni habong ni pidong raja wali pasahat hamu tu Ahu” (2 Musa 19: 4). Dibahen i, alus mangihuthon Bibel – teologis sian sungkun-sungkun i patuduhon sangkap dohot tahi ni Debata: Jahowa mamboan nasida tu Ibana sandiri.

Uju jolma i mandao sian Debata, ro do Ibana mangalului nasida jala manjou nasida mulak tu Ibana. Umpama na dumenggan sian hatigoran na bagas on adong di Porlak Eden, uju si Adam dohot Hawa mardosa maradophon Debata, ndang mangoloi patikNa, jala martabuni sian Ibana. Ro do Ibana patupahon dalan huhut joujou: “Didia do ho?” (1 Musa 3: 9). Sai Ibana do parjolo na patupahon dalan. Maradophon i dohot torang Jesus mandok: “Ro ma hamu tu Ahu, hamu angka na loja jala na sorat, asa hupasonang hamu! Jangkon hamu ma augangku, marguru ma hamu tu Ahu, ai na lambok do Ahu jala na serep marroha, asa dapotan hasonangan tondimuna” (Mat. 11: 28, 29).

Debata manjou hita saluhutna, upahta marsigantung tu panjangkonta.

_Parsiajarima parsiajaran samingguon na laho paradehon tu ari sabat, 22 Agustus_