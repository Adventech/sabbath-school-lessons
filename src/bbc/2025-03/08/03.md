---
title:  Patupahon Silua
date:   18/08/2025
---

`Jahama 2 Musa 19: 9-25. Songon dia do disi Debata paradehon halak Israel na laho manjangkon Sampulu Patik ni Debata?`

Jahowa pasahathon tona na hushus di angka na patut sibahenon ni halak Israel di na laho manjangkon Sampulu Patik di Sinai. Hapitaon pardagingon nasida patuduhon paneahon diri na singkop di Debata. Ingkon rade do nasida laho marnida hasangapon ni Debata na tibu nema. Jala di na ro ari na i, i didongani “angka soara ronggur dohot hilap dohot ombun manorop di atas dolok i, jala soara ni sarune mansai gogo, gabe tarsonggot ma sandok bangso na di parsaroan i” (2 Musa 19: 16).

Dekalog (Sampulu Patik ni Debata) i ma impola sian hata ni Debata dohot parange sian Bibel. Dekalog pajongjonghon impola dohot ojahan sian uhum ni Debata tu sandok bangso manisia; na manontong jala tu saluhut jolma do hatana.

Mangihuthon hata ni Bibel, Dekalog dipasahat Debata (2 Musa 19: 19; 2 Musa 20: 1; 5 Musa 5: 4, 5, 24), jala Ibana do na manurathon (2 Musa 24: 12; 2 Musa 31: 18; 5 Musa 5: 22). Dua hali dilehon tu si Musa na gabe silua na hushus (2 Musa 32: 19; 2 Musa 34: 1; 5 Musa 10: 1, 2). Di bagasan buku 2 Musa, Dekalog digoari “Sitindangi” (hata Heber: ‘edut; 2 Musa 31: 18); manang digoari ma i “angka hata parpadanan” (hata Heber: dibre habberit; 2 Musa 34: 28). Di bagasan buku 5 Musa angka patik i disurathon di atas “lei parpadanan” (5 Musa 9: 9, 11, 15). Ndang adong nanggo sada pe mangihuthon hata Heber na mandok “sampulu Patik ni Debata” (hata Heber: mitzwot, “angka patik’). Asing sian i, adong toli hali nasida manggoari i “Sampulu Patik.” Hata Heber i ma ‘aseret haddebarim, sian hata dabar, astuanna “hata, surat, sada na arga, ugasan, soara, barita, janji, parpadanan.” (ida 2 Musa 34: 28; 5 Musa 4: 13; 5 Musa 10: 4).

Adong dua hali Dekalog disurathon mardongan otik situtu pangimbaron: na parjolo disurathon di bagasan 2 Musa 20: 1-17 jala na paduahon di bagasan 5 Musa 21: 3-21. Surat na paduahon, na dipasahat di bagasan soara na pinasahat ni si Musa tu halak Israel, dipasahat ompat pulu taon dungkon ni angka na masa di Sinai, sintongna andorang halak Israel laho mambongoti Tano Parpadanan (5 Musa 1: 3, 4; 5 Musa 4: 44-47). Partingkian on patuduhon otik pangimbaron sian na dua i.

Uju apostel Paulus manimpulhon patik na gabe holong, ibana mangenet sian Sampulu Patik (Rom 13: 8-10). Tutu holong i do na gabe rimpunan sian Patik ni Debata ala Ibana i ma Debata na gok holong (1 Joh. 4: 16).

`Songon dia do ho manjangkon pangantusion ia Sampulu Patik ni Debata i ma gombaran sian holong ni Debata? Dia do lapatan ni i? Songon dia do holong ni Debata dipatuduhon di bagasan ni i?`