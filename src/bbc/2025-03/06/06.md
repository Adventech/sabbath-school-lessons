---
title:  Ende ni si Musa dohot si Miriam
date:   07/08/2025
---

Saluhut parangan ni Misir ditaluhon, ndang adong na malua, padohot nang raja Parao (ida Psalm. 136: 15). Hataluon bolon do i di halak Misir jala hamonangan na singkop di bangso ni Debata. Ndang holan saleleng ni ngolu nasida i gabe halongangan, nang sahat ro di sadarion, halak Jahudi na sai tongtong do manorsanorsahon i.

`Jahama 2 Musa 15: 1-21. Aha do hata ni ende ni si Musa?`

Ende on mamuji Debata ala Ibana sahalak parangan na marhagogoon na manaluhon nasida na mandopang bangsoNa. Musa sian rohana sandiri do mamillit turpuk ni ende i na laho mangondolhon ai Jahowa, Debatana, na gabe hagogoon, pujipujian, dohot haluaonna. Ndang adong na tudos songon Ibana “marmulia di bagasan habadiaon, na songkal marpujipujian, na mambahen halongangan” (2 Musa 15: 11).

Ende ni si Musa i ma taringot ni Debata, i ma ise do Ibana jala dia na binahenNa. Jahowa dipatimbo, dipasangap, jala dipapujipuji alani huasoNa na sun bolon di tongatonga ni bangsoNa. Las ni roha dohot panombaon i do parbue na tubu sian haburjuon ni Debata di hita. Hasangapon di holongNa i do dalan ni haporseaon na mangolu. Denggan basa ni Debata tarlumobi dipatimbul jala dipasangap ala Ibana do na manogunogu bangso na tinobusNa i, jala na boanonNa do nasida tu inganan na badia. Musa mangaranapi ai na paulion ni Debata do inganan na badia di atas dolok partalianNa (2 Musa 15: 170, saluhutna manggombarhon tu huta Sion dohot Bagas Joro di huta Yerusalem.

Di bagasan Pangungkapon 15: 2-4, angka na tinobus i mangendehon ende ni si Musa dohot ende ni Birubiru i. Na tarranapi ho do songon dia i tarbege di banua ginjang, pujipujian tu Debata di angka pambahenanNa na sun jala halongangan, pujipujian di Debata ala ni paruhumanNa na tigor jala sintong, jala pujipujian tu Debata di angka pambahenanNa na sintong dohot di habadiaonNa?

Idama hata na parpudi sian ende i. “Ai na ro ma saluhut bangso marsomba tu jolom, ai nunga gabe patar angka panguhummu na tigor i!” Lapatanna, uju saluhut paruhuman ni Debata – tarlumobi paruhumanNa dompak hajahaton dohot hajungkaton na saleleng ni marribu taon ndang diuhumi – nunga dipatuduhon, nasa bangso na tinobus i gabe mamuji Ibana alani paruhuman i.

`Immanuel Kant di sada tingki mandok ai molo na sintong di Debata, tutu adong do hangoluon dungkon ni hamatean. Boasa ma sungkun-sungkun i mansai tutu, jala songon dia do hita marsiajar asa porsea ia di sada tingki marsogot hatigoran na saleleng on ndang jumpang di tano on gabe dipatimbul? Songon dia do ho taruli pangapulion sian pangaropan i?`