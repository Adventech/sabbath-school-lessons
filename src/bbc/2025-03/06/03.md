---
title:  Pabadiahon Buhabaju
date:   04/08/2025
---

Tingki panobuson na dibagabagahon, tingki haluaon, na tibuma ro. Huria ingkon do mangarade. Nasida ndada ringkot holan porsea, alai marparange mangihuthon haporseaon i. Nunga dilumbahon Jahowa tu nasida dia na laho sibahenon nasida, di bagasan haporseaon, saonari ingkon ulahonon nasida do i. Molo tungpe imbar situtu di bagasan turpukna dohot di na sinurathon ni Jakkobus, alai di ojahanna tung suman situtu do: “Alai ho, ale jolma na rumar, naeng botoonmu, na so marguna haporseaon, anggo so marulaon?” (Jak. 2: 17-20).

`Jahama 2 Musa 13: 1-16. Angka buhabaju ni halak Israel dipalua marhite denggan basa ni Debata di ari uhum na parpudi. Boasama poda na manontong on, jala dia do lapatan ni i di hita saonari?`

Jahowa mardongan denggan basa na mangaramoti angka bagas ni halak Israel na adong ditoru ni mudar, di bagasan haporseaon, nunga dibahen nasida partanda di tohang ni jabu nasida. Angka poda na imbaru on ro sian Debata marhite si Musa: “Parbadiai di Ahu nasa buhabaju” (2 Musa 13: 2). Patik on masa di jolma nang dohot angka dorbia.

Sada turpuk di pudi ni patik on i ma saluhut na adong Ibana do nampunasa ala Ibana do Sipanompa dohot Nampuna saluhut: “Gok di Jahowa do tano on ro di isina, portibi on dohot pangisina” (Psalm. 24: 1). “Ahu do nampuna perak, jala ahu nampuna sere, ninna Jahowa Zebaot” (Hag. 2: 8). Angka buhabaju ni halak Israel i ma parbue na parjolo sian angka pasupasu ni Debata, na nilehonNa tu nasida, jala muse gabe tanda parbadiaan na pita nasida tu Ibana jala pangantusion nasida ia saluhut na di nasida i marharoroan holan sian Ibana do.

Jala, taida sangkap panobuson, haluaon, disi. Angka buhabaju malua sian hamatean ala nasida diondingi marhite mudar. Nasida dipalua sian hamatean, songon i nang saluhut jolma na adong di toru ni mudar ni Jesus. Songon na sinurathon ni apostel Paulus dompak Jesus: “Di bagasan Ibana do adong di hita haluaon i, i ma hasesaan ni angka dosa” (Kol. 1: 14).

Angkup ni i, patik dilehon i ma songon dia pelean on ingkon dipelehon, sada pesta haluaon nasida sian parhatobanon Misir. Ingkon pelehonon nasida angka dorbia, alai angka anak nasida ditobus (2 Musa 13: 12, 13, 15).

`Dua Musa 13: 16 pabotohon taringot dia na ingkon gabe tanda di tangan nasida dohot di pardompahan nasida. Songon dia do i manggombarhon hatigoran haporseaon na arga ia, dao sian sadia balga haporseaon na tatiop, hita ingkon marparange mangihuthon haporseaon i?`