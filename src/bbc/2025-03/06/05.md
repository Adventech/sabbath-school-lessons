---
title:  Mardalan Mardongan Haporseaon
date:   06/08/2025
---

`Jahama 2 Musa 14: 13-31. Malua sian gale ni haporseaon nasida, aha do na binahen ni Debata tu halak Israel?`

Ala si Musa sian nasa rohana mangkaporseai Debata dohot HataNa, dilehon ibana hiras ni roha tu bangso i. Dipasahat ibana opat turpuk na arga i ma songon dia marparange ditongatonga ni parungkilon:

1. “Unang hamu mabiar” (2 Musa 14: 13). Poda na parjolo i ma porsea tu Debata, ai holan marhite on do tarpasiding biar ni roha. Panurirang Jesaya paingothon hita di hasintongan on marhite hata na mandok ia halak na porsea mangolu di tangan ni Jahowa, jala Ibana paturehon nasida uju nasida manjangkon Ibana gabe Jahowa jala Debata nasida: “Unang ho mabiar, ai ahu do donganmu! Unang biahaton ho, ai ahu do Debatam... Ai ahu do Jahowa Debatam, na maniop tanganmu siamun, jala na mandok tu ho: Unang ho mabiar, ahu do mangurupi ho” (Jes. 41: 10, 13).
2. “Marsihohot ma rohamuna” (2 Musa 14: 13). “Hohom” ndada lapatanna holan mansohot marmungut-mungut jala mangharophon angka na bolon, alai mangkaporseai Debata jala serep paimahaon pangurupionNa na gok huaso, ai na ro do Ibana paturehon.
3. “Ida hamu hamuliaon ni Jahowa, sibahenonna tu hamu sadari on” (2 Musa 14: 13). Asa magodang haporseaonta, ringkot mananda pangarajaion dohot pangurupion ni Jahowa jala marlas ni roha di pangurupion na binagabagahonNa laho “marnida” lapatanna mambuhai simalolong ni sahalak jolma (ala gale ni haporseaon i papelenghon). Holan Jahowa do na tama mangalehon hamonangan, hasonangan, dohot haluaon. Ditongatonganta do tongtong Debata, marpanarihon jala patupahon angka na ringkot di tingkina.
4. “Jahowa do marporang humongkop hamu” (2 Musa 14: 14). On patuduhon dia na laho sibahenon ni Debata; na marporang do Ibana humongkop bangsoNa. Kalvari i do tanda bolon sian hatorangan on, ala di atas ni hau pinarsilang Kristus nunga manaluhon Sibolis dalan mangalehon tu hita hangoluan sisalelenglelengna (Joh. 5: 24; Heb. 2: 14; Pangk. 12: 10, 11). Dungi, nang halak Misir tahe mangkatindangkon ai Jahowa do na marporang humongkop halak Israel (2 Musa 14: 25).

Tangkas situtu do hata ni Debata dompak si Musa: “Borhat na hamu.” Debata papatarhon sangkap ni rohaNa sasalangka: (1) Surusuruan ni Jahowa dohot ombun na marsijongjong mardalan sian jolo ni parsaroan ni halak Israel jala jongjong di pudi nasida, mangaramoti nasida sian parangan ni halak Misir, (2) mardongan haporseaon si Musa ingkon patoltolhon tanganna tu atas laut (3) Jahowa manolak aek i jala pahiang marhitehite alogo na pur sian purba, jala (4) Parbuena i ma halak Israel manaripari laut dohot sonang di atas tano na mahiang borhat tu bariba. Halak Misir mangalumba nasida mardongan rimas, ala nasida ndang marnida ia Debata patupahon halongangan humongkop bangsoNa, astuanna, ndang diida nasida sahat ro di saluhutna nunga tarlambat, songon na dihatahon di bagasan 2 Musa 14: 25.