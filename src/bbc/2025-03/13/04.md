---
title:  Undungundung na Badia Dipajongjong
date:   23/09/2025
---

`Jahama 2 Musa 36: 8-39: 31. Didok roham, boasama tandap situtu poda i dilehon? Aha do na niajarhonna tu hita i ma songon dia Debata tandap mamparrohaon ganup?`

Musa dohot manat paulihon Undungundung na Badia, jala tona na jinangkonna di Dolok Sinai diulahon benget. Ayat sian Bibel mandok angka na mangihut on: (1) Undungundung na Badia dohot angka ragam ni hain, rimberimbe, dohot angka na marhadomuan tusi (2 Musa 36: 8-38); (2) poti (2 Musa 37: 1-9); (3) meja hapeahan ni sagusagu (2 Musa 37: 10-16); (4) parpalitoan (2 Musa 37: 17-24); (5) langgatan pardaupaan (2 Musa 37: 25-29); (6) langgatan pamelean ni pelean situtungon (2 Musa 38: 1-7); (7) tong parburian (2 Musa 38: 8); (8) alaman ni undungundung (2 Musa 38: 9-20); dohot (9) angka na ringkot sipangkeon di Undungundung na Badia (2 Musa 38: 21-31). Dua Musa 39 manguduti dohot hatorangan dompak baju efod, panutup andora, dohot pahean ni malim na asing.

Ulaon di Undungundung na Badia i ma parsiajaran gombaran sian Barita na Uli, na patuduhon saluhut sangkap panobusion ni Debata. Ragam ni ulaon na digombarhon (1) songon dia Debata mangkasogohon jala manaluhon dosa, (2) songon dia Ibana paluahon angka pardosa na mulak, (3) songon dia upah ni angka parjahat, dohot (4) songon dia Ibana mangondihon ari na marmulia na so adong disi dosa.

Dua ulaon na marasing alai gomos pardomuanna diulahon di inganan na badia ganup ari di bagasan sataon bolon dohot sisahali sataon. Dua ulaon on manggombarhon songon dia Debata manatap dompak dosa jala paluahon angka pardosa. Marhitehite ulaon siganup ari di Undungundung na Badia, Jahowa paposhon nasida na ro manopoti ai na sesaonNa do angka dosa nasida jala di bagasan denggan basa mangalehon haluaon tu nasida. Laho manjangkon basabasa haluaon on, sada pamelean ingkon diulahon, jala pelan on manggombarhon di hamamate ni Massias, na mudarna “paias hita sian nasa dosa” (1 Joh. 1: 7). Manopoti dosa jala manjangkon baju hatigoran Kristus na gabe impola sian sibasabasa on (Psalm. 32: 1, 2). Marhite ulaon on, halak pardosa na manopoti dosa taruli pangondian hasesaan dosa jala tama marlasniroha di bagasan haluaon.

Ulaon sisahali sataon, na diulahon di ari Pardengganan, patuduhon songon dia Jahowa manalpuhon dosa, paujunghon hagogoon ni dosa, jala mangondihon ari sogot na so adong dosa (3 Musa 16; Joh. 1: 29). Saonari on, parhaladoon Kristus di Bagas Joro banua ginjang i do gombaran na asing sian ulaon ni Debata di hita (Heb. 7: 25) jala na laho mamboan upah parpudi dompak hajahaton (Dan. 7: 13, 14, 22, 27; Dan. 8: 14; Pangk. 21: 4).

Undungundung na Badia i ma inganan laho manomba Debata, mamuji Ibana, jala mandok mauliate. Panombaon i ma taringot mangaradoti partalian ni sahalak jolma dohot Jahowa, na manjou angka na porsea tu bagasan parsaoran i.