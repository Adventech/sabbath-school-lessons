---
title:  Undungundung na Badia
date:   20/09/2025
---

### Namardomu tu parsiajaran di minggu on, jahama

2 Musa 35: 1–36: 7; 1 Musa 1: 1; 2 Musa 36: 8–39: 31; Heb. 7: 25; 2 Musa 40: 1–38; Joh. 1: 14.

> <p>Ayat siapilon</p>
> “Dung i ro ma ombun i manghungkupi undungundung parluhutan i, jala hamuliaon ni Jahowa manggohi inganan na badia i... Ai sai di atas ni inganan na badia i ombun ni Jahowa ia arian jala api do di atasna ia bornginna i dipaidaida sandok pinompar ni Israel di sude dalannasida i” (2 Musa 40: 34, 38).

Uulaon surung bangso ni Debata di bagasan Padan na Robi (nang dohot hita saonari on) i ma asa mangolu di bagasan parsoaran na solhot dohot Jahowa, laho manomba jala marhalado di Ibana, jala, angkup ni i, laho mangalehon gombaran na sintong taringot ni Jahowa tu halak (5 Musa 4: 5-8).

Di Porlak Eden, Adam dohot Hawa martabuni sian Debata binahen dosa nasida na mambahen nasida mabiar tu Ibana. Pardosaon mambahen jolma mangihuthon partubuna mabiar tu Debata, hatahuton on mangkoliphon parnidaanta dompak parangeNa. Barita na ulina on do ia Debata jumolo mangalangkahon laho pasadahon parsirangan on jala, sian rohaNa, Ibana paulihon hasesega dohot partalian naung rotap. Ibana manjou angka pardosa asa mulak tu Ibana: “Di dia do ho?” (1 Musa 3: 9).

Dibahen i, ulaon bolon di hita i ma laho patuduhon parange ni Debata na sintong dohot pambahenanNa na gok holong dohot hasintongan tu angka halak humaliang hita. Hatiha halak tartogu tu Debata jala porsea di holongNa na so marhamaolhon diri dompak nasida, lehonon ni nasida ma ngoluna tu Ibana jala mangoloi di angka na pinatikkonNa, ala diboto nasida ia saluhutna i bahen pardengganan di nasida.

Bagas Joro patuduhon hadodonok ni Jahowa dohot jolma jala papatarhon hasintongan bolon tu nasida, i ma songon dia Ibana paluahon nasida na olo ro tu Ibana di bagasan haporseaon

_Parsiajarima parsiajaran samingguon na laho paradehon tu ari sabat, 27 September_