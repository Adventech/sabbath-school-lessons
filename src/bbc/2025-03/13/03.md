---
title:  Pelean dohot Tondi
date:   22/09/2025
---

`Jahama 2 Musa 35: 4-36: 7. Parsiajaran na ringkot dia do na adong dison bahen di hita sadari on?`

Marragamragam diboan silehonlehon na arga, mansai godang dihaporluhon laho paulihon Undungundung na Badia, jala saluhutna i singkop holan marhite silehonlehon ganup sian lomo ni roha ni bangso ni Debata, na mangalehon sian nasa roha nasida na bagas, sian ias ni roha dohot las ni roha. Nasida mangalehon sere, tombaga, perak, hain bontar na halus, angka batu intan, angka hain na arga, hau akasia, miak jetun, parmurpuri, jala godang nai tahe na dihaporluhon. Nang jolma i dilehon do dohot gogo nasida, ala godang do angka ugasan na ringkot dibahen sian hapistaran dohot gogo nasida di undungundung manang ulaulana. Asing ni i, angka panonun pe ingkon manonun pahean ni angka malim, na laho marhalado di Undungundung na Badia, jala bahen tu Sintua ni Malim, i ma pahean na mansai songkal situtu, dohot ma i tutup andora dohot tumpal.

Nunga dipasupasu Jahowa halak Israel maradu marlobilobi marhite angka dilehonlehon na nilehon ni halak Misir tu nasida di ari nasida manadingkon Misir. Saonari ma partingkian nasida laho mangalehon pelean las ni roha di panogunoguon ni Jahowa na gok asi ni roha dohot huaso, jala roha nasida taronjar laho pasidungkon uloan on bahen hamuliaonNa.

Jolma i mamboan silehonlehon mardongan las ni roha jala marlobilobi maradu Musa pabotohon: “Magodangku do guguan na binoan ni bangso i, lobi sian na tarpangke hasea tu ulaon tohonan i” (2 Musa 36: 5). Dibahen i, Musa ingkon pasuruthon silehonlehon nasida, “Ai nunga tung singkop ulaula tu sandok ulaon sipaulion i, marlobilobi gariada” (2 Musa 36: 7).

Marhite panogunoguon ni Tondi Parbadia, Debata pasingkophon jala mangogoihon bangsoNa laho paulihon Undungundung na Badia dohot denggan. Bezaleel, Oholiab, dohot angka na asing “digohi... dohot Tondi ni Debata (2 Musa 35: 31), lapatanna disi ia nasida dilehon pangantusion, habisuhon, dohot hapistaran martungkang laho paulihon saluhut ulaon i dohot sintong. Ulaon na bolon situtu do i jala ingkon dibahen tudos songon gombaran na pinatuduhon ni Jahowa tu si Musa.

Tung ringkot situtu do ia silehonlehon Tondi Parbadia i ma hagogoon dohot hapistaran na marragam tu ganup jolma, na ringkot di bagasan paulihon Undungundung na Badia. Digohi Tondi ndada sada ulaon na buni jala ndada lapatanna ia hagogoon spiritual na hushus adong di ganup roha ni jolma. Na laho pasauthon sangkap ni Jahowa jala pasidungkon ulaonNa, pangkeon ni Jahowa ma angka siihuthon Ibana laho pasidungkon sangkapNa jala mangulahon i dohot denggan.

`Silehonlehon Tondi Parbadia dia do naung jinangkonmu uju ho digohi dohot Tondi Parbadia? Ingot ma i ia angka silehonlehon ni tondi i marlipat ganda do i holan molo ho marhamaolhon angka parbue ni Tondi di bagsan ngolum (Gal. 5: 22, 23).`