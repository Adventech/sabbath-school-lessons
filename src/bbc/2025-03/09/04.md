---
title:  Sangkap ni Debata di Mulana
date:   26/08/2025
---

`Jahama 2 Musa 23: 20-33. Dalan dia do na naeng sibahenon ni Debata laho patundukkon Tano Parpadanan?`

Ndada sangkap ni Jahowa tu halak Israel laho mamorangi luat na imbaru tu nasida, alai laho mangalehon tu nasida. Ai nunga dimangmangkon i dompak Abraham, Ishak, dohot si Jakkob jala sasintongna dijanghon na gabe teanteanan na hushus sian Debata tu halak Israel.

Gombaran patundukkon Tano Parpadanan nunga dipatuduhon sian manaripari Laut Arung. Debata marporang bahen di bangsoNa jala mangalehon hamonangan bolon tu nasida di angka bangso na martahi mambunuh nasida (2 Musa 14: 13, 14). Halak Misir ditaluhon marhite pangurupion ni Jahowa na gogo. Suang songoni nang dohot, ditingki ni Sanherib raja sian Assur, disi Jahowa manaluhon parangan ni Assur na gogo, singkop, somal marporang, jala halak Israel ndang ingkon dohot marporaang. Jahowa mangalehon hamonangan ala raja Hiskia porsea di hata ni Jahowa na dilehon tu ibana marhite panurirang Jesaya (2 Raj. 19: 35; Jes. 37: 36).

Jahowa pabotohon tu si Abraham ia Tano Pardananan i ndang pintor dilehon tu angka pinomparna, alai dungkon ni 400 taon muse (1 Musa 15: 13-26). Boasa? Hata disi marhadomuan dohot hajahaton pangisi ni Tano Kanaan. Debata na gok asi ni roha mangula marhitehite nasida jala mangalehon tu nasida sada partingkian asi ni roha mangulahi asa manolsoli. Alai, sai didatdati nasida do hajahaton nasida maradophon Jahowa dohot angka patikNa, asa dibahen i dungkon singkop hajahaton ni angka bangso i, Jahowa mangarade pasahathon luat nasida tu halak Heber na gabe tano sambulon na imbaru.

Angkup ni i, dibagabagahon Debata ai Ibana do pabalihon angka bangso manjoloani halak Israel marhite dua dalan na so somal alai uli situtu: (1) marhite panoggotion dohot hagodoran tu angka bangso parjahat, dohot (2) uhum hamagoan na laho pabalihon bangso i. Andorang so sahat halak Israel tu luat na imbaru i, angka musuh nasida nunga manadingkon inganan i, “maporus jala lintun” (2 Musa 23: 27, 28).

Ulaon bolon na laho papatuhon Tano parpadanan dipatupa Suruan ni Jahowa. Kristus do Suruan i, na manogunogu halak Israel, patundukkon angka luat, jala mangaramoti nasida. Ibana do ombun na marsijongjong na mangaramoti di torang niari dohot api na marsijongjong di borngin ni ari. Halak Israel ingkon marparateatehon jala manangihon Ibana dohot denggan ala hagogoon na sian Debata do di Ibana (2 Musa 23: 21). Hajungkaton maradophon sangkap ni Debata jala ndang porsea di panguluonNa gabe manundati pardalanan nasida.

`Aha do na pinasahat ni barita on, i ma ia Debata mangalehon partingkian martaontaon lelengna tu angka sisomba ganaganaan i laho paubahon parngoluon nasida, mangajarhon tu hita di asi n roha ni Debata, nang dohot bolat-bolat ni asi ni roha i di nasida na manjua laho manjanghon i?`