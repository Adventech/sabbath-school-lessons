---
title:  Hahapalaon na Talu
date:   07/09/2025
---

Jahowa manjou si Musa asa rap dohot Ibana. Opat puluh ari dohot opat puluh borngin olo do i partingkian na jempek di si Musa, alai molo di halak Israel, leleng situtu do dipangkilalahon nasida. Uluan nasida na so adong. Gabe bohabohaon nasida, busisaon, mabiar, jala ndang sonang roha nasida. Dihalungunhon nasida debata dijolo nasida na laho manguluhon nasida, “debata” naung ni ida nasida saleleng nasida di Misir na gok sombaon ganaganaan.

`Jahama 2 Musa 32: 1-6. Songon dia do dalanna hahapalaon ni si Harun sundat dohot hatop?`

Harun ndang margogo mamangke partingkian na adong. Talu do ibana mamangke partingkian i laho mangulahon na sintong di jolo ni Debata. Asa sian na mangkaporseai Debata, gale do ibana di jolo ni situan na torop. Situan na torop mangido na so patutna: “Hehe ma ho, bahen ma di hami Debata, angka na manguluhon hami” (2 Musa 32: 1, jala diolo ibana.

Situan na torop i mardongan lomo ni rohana mamboan sere laho pajongjongkon ganaganaan i, jala si Harun ndada holang ndang mangorai nasida, alai patar disi, ditogihon ibana do nasida laho mangalehon guguanna. Ibana dungi dohot do di na paulihon ganaganaan i. Dungkon ni i, jolma i mandok, “On ma Debatamu, ale Israel! Naung manogihon ho ruar sian tano Misir” (2 Musa 32: 4). Sun dosa nasida, jungkat, jala jahat. I dope dipauli nasida ganaganaan i jala dungi mandok ai ganaganaan, patung i do, na paluahon nasida. Nda halongangan do songon dia gogo ni pardosa gabe manundalhon pingkiran dohot pambahenanta? Jolma i mangkalashon tompaan nasida sandiri, jala bangko dohot parange nasida gabe lea situtu di pardalananna.

“Ditongatonga ni parungkilon si songoni diharingkothon jolma na togu, na margogo pajongjonghon uhum, na garang situtu, sahalak na patujolohon hasangapon di Debata asa sian na gabe tarbarita, lobi sian haluaon ni dirina manang sian ngoluna sandiri. Alai uluan ni halak Israel na saonari ndang parroha na songoni. Harun dauk do maminsang pangidoan i, alai di bagasan mardua roha di dongani biar ni rohana partingkian na susah i do mambahen nasida lambo margogo. Marganda ma hajungkaton i. Hagunturon na so maradat jala na so patut dalanna manggohi situan na torop i. Torop do na togu rohana di parpadanan nasida dohot Debata, alai dao gumodang jolma na pasadahon dirina tu bagasan hajungkaton i. Harun mabiar di hosana, jala singkat ni jongjong dohot garang bahen hasangapon di goar ni Debata, nunga be pangoloi ibana di pangidoan ni jolma i” Ellen G. White, Alfa dan Omega, jld. 1, hlm. 373.

`Dia do dalanna si Harun, sahalak uluan, mansai gale situtu? Marhite dalan dia do si Harun margogo laho mangampini pambahenanna na jungkat situtu i di bagasan rohana sandiri?`