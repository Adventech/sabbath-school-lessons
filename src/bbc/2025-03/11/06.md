---
title:  Tangiang Pangondian
date:   11/09/2025
---

`Jahama 2 Musa 32: 30-32. Sadia dao do si Musa magulahon di bagsan tangiang pangondian tu angka pardosa? Aha do na ingkon sipasahaton ni na masa on tu hita i ma di gogo ni tangiang pangondian? Ise do na ingkon sitangianghononmu saonari on?`

Ala panggunturion nasida, masa do hamamago bolon di parsaroan ni Israel, i ma hamamate ni godang jolma (2 Musa 32: 28). “Tole manogotna i, didok Musa ma mandok bangso i: Mansai balga do dosa na binahenmuna i! On pe nangkok ma anggo ahu manopot Jahowa, anggiat tung dapot ahu pardengganan taringot tu dosamuna i” (2 Musa 32: 30).

“Jadi dung mulak si Musa tu lambung ni Jahowa, ninna ma: Iale isuang! Nunga mardosa godang bangso on, ala naung binahennasida di nasida angka debata sian sere. Nuaeng pe, sai marpamuati ma roham mida dosanasida i, alai molo so tarbahen, haru sesa nama dohot goarhu sian pustaha naung sinuratmi” (2 Musa 32: 31, 32).

Ndang halongangan i molo Musa dibahen gabe gombaran ni Kristus! Binahen ni tangiang pangondianna tu angka pardosa dohot haradeonna laho mamelehon hosana sandiri bahen di nasida, ibana tutu manggombarhon dia na laho sibahenon ni Tuhan tu hita saluhutna. Tutu denggan basa na patut sitiruon tu angka parjahat! Dipatuduhon ibana himpal ni rohana tu Jahowa dohot holong pangondianna di jolma. Buku 2 Musa ndang manurathon sadia leleng Musa rapa dohot Jahowa di dolok i, alai buku 5 Musa paboahon ia ibana di Sinai arga 40 ari (ida 5 Musa 9: 18).

Di bagasan 2 Musa 32: 32, hata na disalin “marpamuati” ro sian hata na marlapatan “mangusung” manang “mamorsan”, songon na di bagasan Jesaya 53: 4, na tarsurat (dompak Jesus): “Tongon do angka sahitta diusung ibana”. On hata na sarupa na disalin “marpamuati” di bagasan 2 Musa 32: 32, jala “mangusung” di bagasan Jesaya 53: 4. Parbinotoan na balga dompak ulaon haluaon dohot hasesaan ni dosa jala arga na ingkon siteanon ni Debata laho paluahon hita.

Tutu, Musa mangidohon tu Debata asa “marpamuati” di dosa ni bangsoNa, na tutu sahali dibahen Ibana di hau pinarsilah marribuan taon muse. Dua Musa 32: 32 ndada holan patuduhon roha pangondian haluaon alai nang ise na mangulahon panobusion: Debata sandiri.

Ayat on patuduhon songon dia pamuation tubu. Debata di bagasan Kristus manean angka dosanta, sasadasa dalan asa disesa dosanta. Tutu sada hata na gogo situtu di sangkap haluaon jala sada gombaran tu hita dohot hasaingan i ma balga situtu na ingkon sigararon ni Debata laho paluahon hita.

`Musa mangido tu Jahowa sandiri asa mamorsan angka dosa ni bangso i, jala diujungna, di bagasan Jesus, dipatupa Ibana do i. Songon dia do hita mangantusi hatigoran bolon on? Aha do na pinasahatna tu hita dompak holong ni Debata di jolma naung madabu tu bagasan dosa?`