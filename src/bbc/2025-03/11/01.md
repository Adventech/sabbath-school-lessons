---
title:  Hagunturon dohot Tangiang Pangondian
date:   06/09/2025
---

### Namardomu tu parsiajaran di minggu on, jahama

2 Musa 32: 1–6; Psalm. 115: 4–8; Jes. 44: 9, 10; Rom 1: 22–27; 2 Musa 32: 7–32; Jes. 53: 4.

> <p>Ayat siapilon</p>
> “Jadi dung mulak si Musa tu lambung ni Jahowa, ninna ma: Iale isuang! Nunga mardosa godang bangso on, ala naung binahennasida di nasida angka debata sian sere. Nuaeng pe, sai marpamuati ma roham mida dosanasida i, alai molo so tarbahen, haru sesa nama dohot goarhu sian pustaha naung sinuratmi” (2 Musa 32: 31, 32).

Holan 40 ari do si Musa dao sian parsaroan ni halak Israel alai dia ma na masa? Nunga manimbil be bangso ni Debata i sian Ibana jala manomba ganaganaan na tinopa ni jolma, i ma anak lombu sere. Dungkon ni godang ni angka tanda, parniahapan, dohot halongangan bolon, songon dia do nasida mangulahon hajungkaton i?

Bolas jadi godang do alus, jala olo do adong hasintongan di bagasan i. Na so ditanda nasida do ise Debata i sasintongna? Manang na olo do pardalanan nasida na sumurung dohot Ibana di dongani hagiot ni daging dohot dosa nasida? Na so diparhamaol nasida do angka na binahen ni Debata tu nasida, alai balik sian i, leas roha nasida marnida saluhutna i? Na semo do pangantusion nasida, disegai ulaon siganupari dohot roha na sai laon di bagasan dosa? Na so marlas ni roha do nasida di angka ulaon denggan basa ni Debata dompak nasida? Na pintor dihalupahon nasida do angka pambahenan ni Debata na bolon i (Psalm. 106: 13, 21-32)? Manang na olo do saluhutna i hinorhon hahapalaon ni si Harun na sundat? “Mida si Aron pe tarrimas situtu do Jahowa, naeng agoonna ibana” (5 Musa 9: 20).

Ndang dia pe i alana sian hajungkaton jorbut situtu i, parsiajaran dia na tama sibuatonta sian i, ndang holan di pardosaon ni jolma alai nang dohot dompak di holong ni Debata na gok denggan basa di jolma, malua sian pardosaon nasida?

_Parsiajarima parsiajaran samingguon na laho paradehon tu ari sabat, 13 September_