---
title:  Sagusagu dohot Aek Hangoluan
date:   14/08/2025
---

`Jahama 1 Korintus 10: 11. Dia do alana na pinasahat ni si Paulus boasa di surathon angka na masa i?`

Apostel Paulus patorangkon ia saluhut angka na masa dompak halak Israel i ma gabe tudutudu jala lumbalumba tu angka siihuthon Kristus jala gabe mangurupi nasida asa mandao saian hasusahan na sarupa, lapatanna, gabe marsiajar ma nasida sian angka gombaran i. sada tudutudu na tutu do i di hita, hita na mangolu di “ari parpudi”. Dilehon Debata do Tondi Parbadia tu bangsoNa laho patoguhon angka na porsea marhitehite “hagogoon, holong, dohot pangarajaion diri” (2 Tim. 1: 6, 7) asa margogo nasida laho mamillit dalan na sintong jala mangihuthon podaNa. Jesus Kristus do Haroro ni hangoluan na imbaru (Joh. 14: 6), jala holan Ibana sambing do na tau paubahon hita gabe “pelean na mangolu, na badia, na hinalomohon ni Debata... Jala unang gabe sarombang hamu dohot portibi on; alai gabe imbaru ma hamu, dung muba pingkiranmuna, asa tau hamu manimbangi lomo ni roha ni Debata, i ma na uli, na hinalashonna dohot na sun denggan” (Rom 12: 1, 2).

Dungi, dienet Jesus do parsiajaran sian angka barita na robi, tarlumobi manna dohot aek, jala mamboan gombaran i laho mangajarhon hasintongan ni diriNa, Ibana na manogunogu nasida mamolus halongonan.

`Jahama Johannes 4: 7-15 dohot Johannes 6: 31-51. Hatigoran dia do na pinatudna disi tu hita halak Kristen?`

Parompuan Samaria i marnida ia Jesus pasahathon sada na so dapotna di angka inganan na asing. Hirim ni roha di hadameon, hiras ni roha, dohot hasonangan na ro sian Debata, asa dibaheni holan Debata sambingdo na tau pasabamhonsa (Psalm. 42: 1, 2).

Dungi, di bagasan barita ni manna, Jesus patorangkon ai Debata do, ndada si Musa, na patupahon i tu halak Israel. Dungi Jesus mandok hataNa: “Ahu do roti hangoluan i: sandok na so male be manang ise, naung ro tu Ahu; jala na so tupa be mauas manang ise, na porsea di Ahu” (Joh. 6: 35). Tolu hali mangulahi hata i ai Ibana do Roti Hangoluan (Joh. 6: 35, 41, 48).

Songon manna na di halongonan ia “roti na sian banua ginjang” (Joh. 6: 31, 32), suang songoni nang dohot aek na sian dolok batu i ma silehonlehon ni Kristus laho pasabamhon uas nasida. Asing sian angka haringkoton ni pardagingon on, roti dohot aek i adong muse do pangantusion di partondion, ala Jesus Kristus do “roti hangoluan” (Joh. 6: 35, 38) dohto “aek hangoluan” (Joh. 4: 10, 11, 14; Joh. 7: 37, 38). Dibahen i, holan di bagasan Ibana do, uas dohot rapar ni partondionta tutu dipasabam.