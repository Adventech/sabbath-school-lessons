---
title:  Lote dohot Manna
date:   11/08/2025
---

Hinajahatna, adong gombaran hajungkaton na marulakhulak di bagasan barita ni pardalanan on. Nasida tarbarita halak na mangkalupahon ia tangan ni Debata na gogo i nunga mangurupi nasida di na robi jala ia Ibana nunga patupahon angka di parungkilon nasida. Diloas nasida angka parungkilon i manghungkupi simalolong nasida sian ujung ni pardalanan i dohot ari marsogot na binasabasahonNa i. On ma na sai tubu ditongatong nasida na uju i nang tahe ditongatonga ni bangso ni Debata saonari on.

`Jahama 2 Musa 16: 1-36. Aha do na mambahen halak Israel i marmungutmungut, jala aha do na masa dungkon ni i?`

Parateatehon dohot denggan ia pangunjunan di bagasan Bibel jotjot situtu marhadomuan dohot sipanganon. Di Porlak Eden, hadadabu ni jolma i ala dipangan parbue ni hau parbinotoan di na denggan dohot di na roa (1 Musa 2: 16, 17; 1 Musa 3: 1-6). Di pangunjunan ni Tuhan Jesus di halongonan, pangunjunan ni sibolis na parjolo i ma marhite sipanganon (Mat. 4: 4). Esau agoan sahala siahaan ala ni hisap tu sipanganon (1 Musa 25: 29-34). Tung jotjot situtu do hajungkaton ni halak Israel marhadomuan dohot sipanganon nang siinumon! Denggan ma i molo si Musa mamodai angka pomparan na mangihut: “ndada holan sagusagu hangoluan ni jolma, mangolu do tahe jolma i sian ganup hata na ruar sian pamangan ni Jahowa” (5 Musa 8: 3).

Manna, tutu, i ma roti sian banua ginjang na pinarade ni Debata tu halak Israel saleleng 40 taon marsaro di halongonan. Marhite silehonlehon on, Ibana mangajari nasida ai Ibana do Sipanompa jala Siparorot saluhutna. Angkup ni i, di bagasan halongangan do Debata patupahon Manna i laho patuduhon tu nasida songon dia dalanna laho mangaradoti ari Sabbat ari papituhon i.

Di bagasan saminggu adong dipatupa opat hahomion: (10 saleleng ni lima ari, Debata mangalehon bohal manna ganup ari; (2) di ari Jumat, silopit ganda manna dilehon; (3) manna ndang bau manang gulokon sian ari Jumat sahat ro di ari Sabbat; jala (4) ndang adong jumpang manna di ari Sabbat. Sai tongtong do Debata patupahon hahomion on asa nian bangsoNa i marningot ari Sabbat jala mangkalashon habuujuon ni Debata di sadari i. Hata ni Debata: “Ida hamu ma, nunga dilehon Jahowa ari paradianan i tu hamu” (2 Musa 16: 29).

`Giot do jolma i mangan. Hita ditompak laho giot mangan. Sipanganon na mrlobilobi, na dipatubuhon suansuanan (sipanganonta na tutu) patuduhon ia tahi ni Debata ndada holan hita mangan, alai tahe ia hita ingkon mangkalashon sipanganon na tapangan. Alai, songon dia dalanna pasupasu na sumurung on, i ma sipanganon (jala hagiot ni rohanta laho mamangani) gabe dilipehon?`