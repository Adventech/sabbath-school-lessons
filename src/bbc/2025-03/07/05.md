---
title:  Jitro
date:   13/08/2025
---

Musa ditopot si Jitro, i ma simatuana doli, na digoari dohot Rehuel (2 Musa 2: 18). Jitro mamboan ripe ni si Musa, Jipora, dohot dua anakna baoa, Gerson dohot Elieser. Uju si Musa manangihon ai na ro ma nasida, pintur haruar do ibana laho mandapothon nasida.

`Jahama 2 Musa 18: 1-27. Angka ojahan bolon dia do na masa dison ditongatonga ni angka bangso?`

Jitro ro mandapothon nasida ala dibege ibana barita haluaon na gok halongangan naung binahen ni Debata tu halak Israel. Dohot nunur do i dipajojor di Musa tu si Jitro “Dung i dipajojor si Musa ma tu simatuana sude na binahen ni Jahowa tu Firaun dohot tu halak Misir ala ni halak Israel, ro di sude hasusaan na mangonai tu nasida di tongan dalan dohot na pinalua ni Jahowa nasida” (2 Musa 18: 8).

Dipuji si Jitro haburjuon dohot pangurupion ni Debata na sun bolon i tu tongatonga ni bangsoNa, huhut mandok, “Pinuji ma Jahowa, na paluahon hamu sian tangan ni halak Misir dohot sian tangan ni Firaun; tung dipalua bangsona sian pandondon ni tangan ni halak Misir. Nuaeng pe huboto, tumongam hape Jahowa sian nasa angka debata, ai hata na hinajungkathonnasida lingkup tu nasida” (2 Musa 18: 10, 11).

Na taida dison i ma gombaran songon dia ulaon ni Debata ditongatonga ni bangsoNa asa gabe sitindangi di tano on ise do Debata na sintong jala dia na tarpatupaNa tu bangsoNa.

Dipartingkian na sarupa uju si Jitro marsiajar di Debata na sintong, sian ibana sandiri adong sada na ringkot sipasahatonna tu bangso ni Debata; poda mardongan habisuhon jala balga situtu pangkorhonna. Musa ingkon pajongjonghon sada uhum na denggan jala sintong. Nang ibana ingkon luluanna donganna manguhumi angka na burju, jolma na denggan parangena. Mardongan habisuhon si Jitro pabotohon parange na mangihut on: (1) angka baoa na mangkabiari Debata; (2) angka baoa na marsihohot marroha; (3) angka na mangkagigihon pangomoan na so turut. Angka baoa na marsihohot jala denggan parangena dipabangkit bahen induk ni bangso i gumomgom nasida, i ma marsasaribu, marsasaratus, marlimalimapulu, jala marsasampulu. Marhite dalan on, moru ma boan ni si musa, jala holan paruhuman na umbalga na ditangani ibana. Asa marhite i, gabe dengganma bangso i diuhumi. Dijangkon si Musa poda na denggan na pinasahat ni si Jitro i (2 Musa 18: 24) jala pabangkit angka panguhum di angka ragam ni ulaon (ida dohot 5 Musa 1: 9-18).

`Na boi nian salpuhonon ni si musa poda ni natuatua i jala mandok tu ibana asa na ibanama dipatureture. Alai, ndang dibahen ibana songoni. Parsiajaran dia do na patut siparsiajaranta sian haradeonna i laho manangihon halak na asing jala tahe ndada sian halak Heber?`