---
title:  Opat Sidalian
date:   09/07/2025
---

`Jahama 2 Musa 4: 1-17. Angka tanda dia do na nilehon ni Debata tu si Musa na laho sibahenonna jala patoguhon dirina songon suruan ni Debata?`

Sai margogo do si Musa asa mandao sian ulaon na pinangido ni Debata sian ibana (ida 2 Musa 3: 11). Ndang olo ibana lao tu Misir jala pajumpang dohot raja Parao. Alai tahe, nunga tarjepol ibana uju ibana manguji i na jolo, sahalakna, laho mangurupi halak Heber. Angkup ni i, bangsona i ndang porsea jala ndang manjangkon ibana na gabe uluan nasida. Asa i do dalan ibana pasahathon tolu sidalian ni rohana: “Ida ma, ra tung ndang porsea nasida di ahu, jala ndang tangihononna soarangki” (2 Musa 4: 1)? On ndada sada sungkun-sungkun na laho mamparsiajari na imbaru, on sada dalan na laho mandok “Ndang” di ulaon na pinangido ni Debata siulahononna.

Dua tanda halongangan dilehon tu si Musa na laho siboanonna tu jolo ni angka sintua ni halak Israel jala, dungi, di jolo ni raja Parao: (1) tungkotna dipauba gabe ulok jaala dungi mulak muse gabe tungkot, jala (2) tanganna gabe puruon alai pintor mulak do di bagasan sangkidop mata. Halongangan na dua on sasintongna margogo paposhon roha ni angka sintua i ia Debata mulaulaon bahen di nasida. Alai molo ndang, tanda na patoluhon, i ma paubahon aek gabe mudar, ditambahon (2 Musa 4: 8, 9).

Nangpe Debata mangalehon angka tanda na gogo dilehon tu si Musa, dipasahat ibana dope sidalian na asing, i ma sidalian paopathon: ibana ndang jolma parhata.

`Jahama 2 Musa 4: 10-18. Songon dia do Debata mangalusi si Musa, jala parsiajaran dia na patut sitapuonta sian i bahen di dirinta sandiri, di bagasan saluhut partingkian na tahaposi ia Debata manjou hita?`

Opat sidalian i patuduhon borat ni roha ni si Musa na laho mangihuthon joujou ni Debata. Mardongan sidalian “sihaporseaan”, dihungkupi ibana do borat ni rohana na laho borhat. Tolu sidalian na parjolo dibahen di bagasan sungkun-sungkun: (1) Ise ma ahu pola? (2) Ise do Ho? (3) Ra tung ndang porsea nasida di ahu? Jala (4) sidalalian paopathon i ma mardongan hata: “Ndang jolma parhata ahu.” Ditangihon Debata saluhut sidalian i jala dilehon do dalan na dumenggan. Maradophon saluhut sidalian on, Debata pasahathon godang bagabaga na palashon roha.

Dungi si Musa pasahathon pangidoan na palimahon jala na parpudi jala torang mangido: “Iale Tuhan, ua suru ma manang ise lomo ni roham!” (2 Musa 4: 13). Na gabe alusna, Jahowa paboahon tu ibana ai nunga disuru ahana, si Harun, na laho mandapothon ibana na gabe donganna. Ujungna, si Musa mangkohom jala mangido poda sian si Jitro andorang so borhat tu Misir.