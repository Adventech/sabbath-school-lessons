---
title:  Sunat
date:   10/07/2025
---

`Jahama 2 Musa 4: 18-31. Songon dia do hita manangkasi barita na maraasing on, jala parsiajaran di na patut sibuatonta sian i?`

Angka sijaha Bibel gabe tarsonggot uju nasida manjaha ia, dungkon si Musa mangoloi Debata jala mamungka pardalanan borhat tu Misir, Jahowa “naeng mambunu ibana” (2 Musa 4: 24). Mangihuthon barita on, tangkasma na pinangidona disi i ma sunat. Anak buha bajuna ndang disunat, songon na pangidoan di bagasan parpadanan dohot si Abraham (1 Musa 17: 10, 11).

Musa, na jongjong gabe uluan di bangso ni Debata, ingkon patuduhon pangolion dohot haporseaonna na pita di Debata, asa patut ibana na laho manguluhon halak gabe sipangoloi. Ingkon gabe sitiruon do ibana di na mangalehon hosana himpal tu Debata. Ripena, Zippora, i ma sahalak parompuan na mangulahon jala manunathon buha bajuna laho paluahon hosa ni sinondukna. Direngkon ibana tu pat ni si Musa “sibursibur ni anakna”, jala mudar on manggombarhon panobusion, hangoluan, dohot sahap parpadanan. Tangkas ia i dipatupa di bagasan sangkidop mata.

Parsiajaran na arga sitapuon sian na masa dison on do: ndang jadi hita manundati mangulahon dia na taboto sintong.

“Di tongan dalan sian Midian, Musa nunga manjanghon sada sipasingot na palonganghon jala pabiarhon roha di harimason ni Debata. Sada surusuruan patuduhon diri tu ibana jongjong di bagasan harimason na laho mamunu ibana. Ndang adong dilehon disi hata hatorangan, alai si Musa margogo marningot ia ibana nunga manghalupahon sada sian angka na pinangido ni Debata... nunga dihalupahon ibana na laho manunat anak buha bajuna. Nunga talu ibana di na laho manjanghon pasupasu di angka bagabaga ni Debata dohot halak Israel, marhite sada hagaleon sisongoni di ngolu ni sahalak uluan na tarpillit i gabe mandabuhon hagogoon ni angka patik ni Debata diadopan ni bangsoNa. Jippora, mabiar marnida ia sinondak naeng dibunu, nunga mangulahon ulaon panunatan i marhite tanganna sandiri, jala dungkon ni i diloas surusuruan i ma ibana manguduti pardalananna i. Di bagasan ulaon na laho manopot raja Parao, si Musa dibaon tu sada hangoluan na gok hamagoan, ngoluna diramoti holan marhitehite pangaramotion ni angka surusuruan na badia. Alai molo dingoluna ibana manghalupahon sada ulaon na patut sibahenonna, ndang dipalua hosana, ala ibana ndang didongani angka surusuruan ni Debata” — Ellen G. White, Para Nabi dan Bapa, hlm. 264, 265.

`Aha do sasintongan na pinasahat ni turiturian on tu ho molo ho tutu mardosa ala manghalupahon dia na sasintongna ingkon sibahenonmu? Hamubaon dia do na patut sibahenonmu, nang tu partingkianon?`