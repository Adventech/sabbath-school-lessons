---
title:  Ramba na Marnalanala
date:   06/07/2025
---

Dungkon lintun si Musa tu Midian, didalani ibana ngolu na sumonang. Mangalap boru do ibana, jala adong dua halak baoa di ibana, Gerson dohot Elieser (2 Musa 18: 3, 4), jala gabe sada sian pomparan ni si Jitro, simatuana i ma sahalak malim di Midian. Opat puluh taon lelengna ibana marhasonangan gabe sahalak parmahan, songon si Daud (2 Sam. 7: 8), manghilalahon pangaramotion ni Debata, tarlumobi na dipatuduhon marhite lung.

Alai, saonari ndada holan manganggu angur ni bunga (manang olo do, di hata on, kaktus harangan?). Angka taon pardalanan na rap dohot Debata nunga paubahon jala paradehon ibana gabe sahalak parangan. Jala dipangke Debata do nang si Musa di halongonan laho manurathon, marhite panogunogu tondi ni Debata, dua sian buku na tumua di bagasan Bibel: buku Job dohot 1 Musa (ida Ellen G. White, Alfa dan Omega, jld. 1, hlm. 293; Francis D. Nichol, et al., eds., The SDA Bible Commentary, vol. 3, hlm. 1.140). Jala dijanghon si Musa do sian Debata parbinotoan na arga situtu taringot Partongtangan Bolon, Panompaon, Hadadabu, Aek na sumar, angka ompunasida, jala na ummarga sian i sangkap haluaon. Asa dibahen i, Musa balga situtu do panghorhonna di na laho pasahathon tu sandok jolma manisia parbinotoan na sintong dompak Debata na mangolu, Panompa jala Siramoti hita, dohot parbinotoan diangka na binahen ni Debata dompak dosa naung patubuhon hamamago di portibi on. Bibel dohot barita haluaon ndang domu tu roha molo ndang adong ojahan na arga na pinasahat ni si Musa marhite na sinihathon ni Debata, sumurungma i di bagasan buku 1 Musa.

`Jahama 2 Musa 3: 1-6. Tutu ringkot ni parsiajaran on, i ma Jahowa patandahon diriNa tu si Musa i ma “Debata ni si Abraham, Debata ni si Isak, dohot Debata ni si Jakkob”?`

Diida si Musa ia ramba na marnalanala i ndang suda dipangan api i, asa dibahen i dibotoma ia ibana na marnida sada halongangan disi, jala sada barita bolon jala ringkot situtu tutu laho masa dijolona. Di na jumonok ibana disi, Jahowa mandok tu ibana asa ditanggali sipatuna songon tanda hasangapon bolon ala haroro ni Tuhan mambahen inganan i gabe badia.

Jahowa patandahon diriNa tu si Musa i ma “Debata ni si Abraham, Debata ni si Isak dohot Debata ni si Jakkob” (2 Musa 3: 6). Nunga marmangmang Jahowa tu angka ompuna i ia pinomparna ingkon panean di tano Kanaan, sada bagabaga na tutu sahali nunga diboto si Musa. Dibahen i, andorang so dihatahon pe i, nunga dibuhai Jahowa dalan di si Musa laho umbotosa di angka na laho masa jala ulaon bolon dia na laho siboanonna.

`Ualu pulu taon lelengna partingkian di si Musa asa ditatap Debata nunga rade ibana mangulahon ulaonna. Aha do na olo pinasahat ni hasintongan on tu hita dihabengeton?`