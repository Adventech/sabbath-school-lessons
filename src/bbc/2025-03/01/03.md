---
title:  Mula ni Barita i
date:   30/06/2025
---

Di na sahat pomparan ni si Jakkob tu Misir dungkon manaon haraparon di Kanaan (1 Musa 46), denggan do panjangkonon ni raja Misir tu halak Heber ala ni si Josep dohot nasa naung binahenna ditongatonga ni halak Misir.

“Angkup ni ninna raja Firaun mandok si Josep: Ida ma, nunga hupasahat tu ho sandok tano Misir on. Dung i diumpat raja Firaun ma tintinna sian tanganna, jala disolukkon tu tangan ni si Josep, dilehon dohot surta na bontar bahen abitna dohot sampesampena, dibahen dohot horungkorung sere tu rungkungna. Dung i dipahundul ibana tu huretana paidua huhut martingting i di jolona: Marsomba ma hamu! Asa sahat tu ibana ma sandok tano Misir” (1 Musa 41: 41-43).

`Aha do dalan hagabeon si Josep na bolon di Misir dungkon mamolus angka hapariron? (jaha 1 Musa 37: 26-28 dohot 1 Musa 39: 2, 21).`

Mula ni barita na domu di roha mangihuthon ngolu ni si Josep i ma songon on do: raja na imbaru, di bagasan 2 Musa 1: 8, “na so tumanda si Josep”, i ma na margoar Ahmose (1570 SM – 1546 SM). Udut na i ma Amenhotep I (1546 SM – 1526 SM), sahalak raja na mabiar marnida halak Israel jala na paporsukporsuk nasida. Dungi Thutmose I (1525 SM – 1512 SM) paruarhon uhum hamatean tu sandok dakdanak baoa di halak Heber. Boruna, Hatshepsut (1503 SM – 1482 SM), ibana do boruboru na mangain si Musa na gabe anakna. Parao Thutmose III (1504 SM – 1450 SM), na di bagasan sadia leleng gabe panuturi raja rap dohot Hatshepsut, jala ibana na gabe Parao di tingki Haruaron.

Dapot ma Haruaron, mangihuthon pamilangan na dumenggan, di bulan Maret 1450 SM (ida William H. Shea, “Exodus, Date of,” The International Standard Bible Encyclopedia, disunting oleh Geoffrey W. Bromiley dkk., jilid 2 (Grand Rapids, Mich.: William B. Eerdmans, 1982), hlm. 230–238). Na laho manangkasi ari Haruaron, parsiajari hata ni Bibel na mangihut on: 1 Musa 15: 13-16; 2 Musa 12: 40, 41; Panguhum 11: 26; dohot 1 Raja-raja 6: 1 (ida dohot Ulaon. 7: 6; Gal. 3: 16, 17).

Bindu parjolo sian 2 Musa ganjang situtu do partingkian ni i – sian ari ni si Josep, uju amana si Jakkob dohot sandok dongan sajabuna ro tu tano Misir, sahat ro di uhum hamatean sian Parao. Molo tungpe adong parsalisian bilangan ni taon disi, na ringkot sian i on do, tungpe bangsoNa i diparhatoban di luat sileban, nasida ndang dihalupahon Debata.

Astuanna, molo tungpe godang sian barita ni halak Heber di Misir dipartingkian na buni, nang sahat tu sadarion tahe (ida 1 Kor. 13: 12), tarida parange ni Debata na sai marsinondang marhite hata ni pustaha on, tudos songon saluhut isi ni buku na Badia i. Sian i tangkas botoonta nang beha pe parir ni na masa i, na sai tongtong do adong Debata, jala patut do hita porsea di Ibana nang beha pe parir ni siteanonta.