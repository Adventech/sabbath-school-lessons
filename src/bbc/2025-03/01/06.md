---
title:  Muba ni Tahi
date:   03/07/2025
---

`Jahama 2 Musa 2: 11-25. Aha do angka na masa disi dohot hatop ro jala paubahaon sandok pardalanan ngolu ni si Musa? Parsiajaran dia na patut siparsiajaranta sian barita on?`

Aha do na laho sibahenon ni si Musa? Na olo do ibana ditaluhon bagabaga Misir dohot hasonangan bagas ni raja, manang na dolo do ibana manean hasusahan raphon bangsona na diparhatoban? Angka na masa i mangondam si Musa asa tibu manuntun dalanna.

“Sar ma barita i tu raja Firaun, jadi dilului ma si Musa naeng bunuonna. Alai lintun ma si Musa sian jolo ni raja Firaun, mangulon ma ibana di tano Midian, hundul ibana di lambung ni sada sumur” (2 Musa 2: 15).

Dungkon ni na masa i, tutu ndang adong be dalan di si musa, asa tongtong maringanan di Misir. Marhite dalan i, nang diape sangkao na adong di ibana na kaho bangkit raja di Misir jala gabe “debata”, pintor salpu do saluhutna i. Asa sian gabe debata, jala debata sileban, dumenggan di si Musa mamillit laho marhalado di Debata na sintong. Ndang ganggu roha disi, uju di na lintun ibana, ndang ditagam si Musa aha na laho masa sogot,

“Saluhut na masa i (i ma si Musa mamunuh halak Misir) pintor hatop dipabotohon ditongatonga ni halak Misir, jala barita na dipabalgabalga i, dohot tibu muse do sahat tu sipareon ni raja Parao. Dihatahon tu raja i ai godang do panghorhon ni na masa i; i ma si Musa marsangkap na laho manguluhon bangsona mamorang halak Misir, na laho manaluhon pamarentah, jala pabangkithon dirina di habangsa jala ndang adong hasonangan di harajaon Misir saleleng mangolu ibana. Laos dipartingkian i do dihatahon raja na ingkon mate do ia si Musa; alai marnida hamatean na mangondam dirina, nunga linton si Musa tu tano Arab” —Ellen G. White, Alfa dan Omega, jld. 1, hlm. 290.

Musa mangolu lelengna arga 120 taon (5 Musa 34: 7), jala ari-ari ni ngoluna patut dibaagi tolu bagian jala ganup bagian i adong 40 taon. Opat puluh taon parjolo adong di Misir, gumodang ma di di bagas ni raja. Opat puluh taon paduahon i ma di bagas ni si Jitro na adong di tano Midian.

Alai, 40 taon na parpudi i do na gumodang manggohi sian lima buku ni si Musa, jala angka buku on pabotohon mula ni joujou tu halak Israel asa manghatindangkon tu portibi na gok sombaon sileban, laho papatarhon bangko dohot parange ni Debata na sintong (ida 5 Musa 4: 6-8).

`Na sangkap ni Debata do i asa di bunuh si Musa halak Misir i? Molo ndang, aaha do na niajarhon ni barita on tu hita i ma songon dia Debata na mambahen angka na masa i jala pajongjonghon i laho pasauthon sangkapNa? Songon dia do Rom 8: 28 mangurupi hita laho mangantusi hatigoranbolon on?`