---
title:  Pabagashon
date:   04/07/2025
---

Jahama surat ni Ellen G. White, “Musa,” di bagasan buku Alfa dan Omega, jld. 1, hlm. 282-297, na mangalehon tu ho gumodang pangantusion hombar tu parsiajaran sian Bibel di na saminggu on.

Hata ni Bibel mandok “Alai mabiar do angka sibaso i mida Debata, jadi ndang dibahen nasida songon na nidok ni raja ni Misir i tu nasida, dipangolu nasida do angka posoposo baoa” (2 Musa 1: 17). Ellen G. White dohot sintong manghatahon hatigoran ni angka sibaso i mardongan pangaropan sahalak Sipalua: “Nunga diharuarhon patik tu angka parompuan na marhite ulaonna mangalehon partingkian tu nasida na laho mangulahon i, i ma mamunuh ganup posoposo baoa ni halak Heber di tingki ditubuhon. Sibolis do haroroan ni sangkap i. Diboto ibana na sorang do sahalak sipalua sian tongatonga ni halak Israel; jala di na manogu sahalak raja laho mangarimpashon angka dakdanak ni halak Heber i, marpangaropan do ibana na tau margogo manundati sangkap ni Debata. Alai mabiar do angka parompuan i di Debata jala ndang margogo mangulahon patik na gogo i. Dihalomohon Jahowa do pambehanan nasida i, jala gabe dipasupasu Ibana do nasida” —Ellen G. White, Alfa dan Omega, jld. 1, hlm. 284.

Barita na uli sian saluhutna i on do, ndang manatap di tahi ni sibolis, ditaluhon Debata do ibana, jala dipangke Ibana angka jolma na porsea laho manaluhon musu. Tutu hita mangolu diluat ni musuhta, na digoari Jesus i ma “marhuaso” manang “raja ni portibi on” (Ep. 2: 2; Joh. 14: 30). Na ditangko sibolis do inganan i sian si Adam, alai Jesus Kristus manaluhon ibana di bagasan ngoluNa dohot marhitehite hamamateNa di hau pinarsilang (mat. 4: 1-11: Joh. 19: 30; Heb. 2: 14). Nangpe sibolus mangolu dope jala mangula, songon na dipatuduhon di bagasan ulaonna laho mamunuh angka dakdanak i, alai na tutu do ia hamateanna Joh. 12: 31; Joh. 16: 11; Pangk. 20: 9, 10, 14). Barita na uli disi on do ia hasusahan ni ngolu on na tarpatupa do marhite asi ni roha ni Debata (Pil. 4: 13). Asi ni roha i sambing do na gabe pangaropan di hita.

**Sungkun-sungkun Sirangrangan:**

`Boasama Debata mangaloas halak Heber mian di Misir jala dipusa? Boasama ingkon songoni leleng partingkian di Debata asa ro mangurupi nasida? Ingotma nang on ia ganup jolma holan uju ni ngoluna do ibana marungkil. Lapatanna, ganjang situtu do ari-ari parungkilon ni bangso i, alai ganup jolma marungkil holan saleleng ibana mangolu. Boasama mamboan pangantusion on arga di na laho margogo mangantusi parungkilon ni jolma somalna?`

`Rimangimga disungkun-sungkun i ma songon dia Debata na gabe pajongjonghon pambahenan ni si Musa parrimas laho mamunuh halak Misir i. Aut sura ndang diulahon ibana i? Na lapatanna disi ndang jadi lintun halak Israel sian tano Misir? Patorangma alusmu`