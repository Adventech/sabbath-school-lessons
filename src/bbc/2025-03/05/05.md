---
title:  Manorushon Sinondang
date:   30/07/2025
---

Parpsalmen paboahon songon dia angka anakkonta dapot mananda Debata dohot denggan basana: “Sai na masitonaan do angka sundut papujipuji angka jadijadianmu jala masipaboaan do nasida di hagogoonmu angka na sumurung i” (Psalm. 145: 4). Na saripe ingkon paboahon tu hombar bagasna taringot ni Debata, diangka pambahenanNa na bolon i, di angka podaNa, saluhutna i laho maneanhon parbinotoan sian Bibel tu angka pomparan na mangihut.

`Jahama 2 Musa 12: 24-28. Rimpunan dia do na nilehonna dison?`

Natuatua nasida do guru na parjolo di halak Israel jala ingkon manurinurihon barita Haruaron tu angka anak nasida. Barita on ndang jadi dituriturihon holan gabe barita di angka naung salpu sambing, alai ingkon do dipasahat na gabe parniahapan ni ngolu nasida sandiri, tungpe nunga leleng i masa. Di na patupahon ari raya on, nasida ingkon mamboan diri nasida tu angka ngolu ni ompu nasida, jala ingkon dingoluhon jala dipangkilalahon do angka na masa i. Dohonon ni sahalak ama do: “Di Misir do ahu na uju i, hu ida do hatatlu ni angka debata ni halak Misir dohot angka uhum na mandondoni Misir, jala dipalua do ahu.” Di bagasan buku 2 Musa, dua hali diondolhon songon dia sahalak natuatua ingkon mangalusi sungkun-sungkun ni anak nasida taringot ni Paska (ida 2 Musa 6: 6-8 dohot 2 Musa 13: 14-16).

Ingkon ingotonta ia halak Israel di Misir dope hatiha i di na diparentahon laho marayahon haluaron nasida sian Misir. Dibahen i, sandok pesta i sada gombaran dihaporseaon. Dungkon na manjangkon angka sibahenon nasida, “Jadi dipaunduk bangso i ma nasida jala marsomba” (2 Musa 12: 27). Sipalua nasida, dungi nasida mangihuthon angka ruhut-ruhut ni Paska.

Di bagasan buku 5 Musa, bangso Israel disosohon asa manurinurihon barita nasida dohot denggan asa dibahen i nasida gabe mangkilalahon i na gabe parniahapan nasida sandiri. Idama soara sian barita on dohot ondolan di parniahapan nasida saonari: “Halak Ram na madoado do anggo damang, dung i tuat ibana tu Misir, laos mardagangdagang disi, mardongan otik jolma, hape gabe bangso na bolon, na gogo jala na torop bilanganna ibana disi Alai ro ma halak Misir mambahen na so uhum tu hami, jala dirupa hami, jala diampehon ulaon na poran tu hami. Jadi mangangguhi ma hami tu Jahowa, Debata ni ompunami, gabe ditangihon Jahowa do soaranami jala marpanatap rohana di pardangolan, hangaluton dohot hagogotan na huahap hami. Dung i ditogihon Jahowa ma hami ruar sian Misir marhite sian tangan na gogo dohot marhite sian botohon na toltol dohot marhite sian hasonggoton bolon, mardongan angka tanda dohot halongangan. Jala diboan hami sahat tu inganan on, jala dibasabasahon tu hami tano on, tano habaoran ni susu dohot situak ni loba” (5 Musa 26: 5-9).

Angkup ni i, di na manurinurihon muse barita ni Paskah (manang angka bairta dia pe i sian pardalanan nasida) tu anakkon nasida, angka natuatua diurupi laho marningot diangka na binahen ni Debata tu nasida dohot di bangsoNa. Manurinurihon i dos do arga ni di na mangkatahon dohot di angka na manangihon.