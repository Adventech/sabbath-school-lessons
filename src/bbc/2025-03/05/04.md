---
title:  Pesach
date:   29/07/2025
---

`Jahama 2 Musa 12: 17-23. Aha do lapatan ni mudar di bagasan ari raya na imbaru on?`

Mudar ni birubiru na diusehon i do impola ni ari raya on. Nasida na parsidohot di ari raya on mandaishon mudar ni anak ni birubiru naung dipelehon i tu tohang ni bagas nasida. Marhite i, nasida patuduhon haporseaon nasida tu Debata, porsea na paluaonNa do nasida sian angka na laho siteanon nasida na so mandaishon mudar i.

Tutu hata barita na uli bolon do i!

Anak birubiru Paska ingkon do na so martihas, ala i patuduhon tu Jesus Kristus, “On do Birubiru ni Debata, na mamorsan dosa ni portibi on!” (Joh. 1: 29). Mudar ni birubiru balga situtu do lapatanna: manggombarhon pangaramotion jala gabe tanda hangoluan di ari uhum hamatean. “Jadi mudar i ma gabe partinandaanmuna di bagas angka na niingananmuna i, molo huida mudar i, laosanku ma hamu, asa unang masa tu hamu uhum hamagoan, di na huhonahon tu tano Misir” (2 Musa 12: 13).

Saluhut buku Barita na Uli (Matius, Markus, Lukas, Johannes) dipadomu dohot ari raya Paska ala barita na uli ndada holan patuduhon di haluaon sian parhatobanon jala borhat tu Tano Parpadanan, alai tahe dohot do pangkophop ni Jesus Kristus di angka dosanta dohot angka pambahenanNa na dilehon tu ganup jolma na dihungkupi di bagasan mudarNa.

Martaontaon dungkon ni i uju apostel Paulus marnida muse ari raya on, disurathon ibana do: “Ias ma pabali hamu asom naung leleng i, asa na niudi na imbaru hamu, ai ndang na niasoman hamu. Ai nunga pola dibunu Birubiru paska humongkop hita, i ma Kristus” (1 Kor. 5: 7).

Igarigar (ragi), dibahen laho patupahon ragam ni na niudi. Uju parjolo sahali dihatahon di bagasan Bibel, hata i marhadomuan dohot parhobason sagusagu na so niigaran di borngin haruaron ni halak Israel sian Misir. Nang igarigar i ingkon dipabali sian bagas nasida (2 Musa 12: 8, 15-20; 2 Musa 13: 3-7). Di bagasan turpuk on, igarigar i ma gombaran ni dosa (1 Kor. 5: 6-8); dibahen i, igarigar ndang jadi adong saleleng ni ari raya Paska na pitu ari i.

Sagusagu na so niigaran i ma gombaran ni Kristus na so mardosa, naung manaluhon nasa hajahaton jala mangalehon hosaNa di hita (Joh. 1: 29, 1 Kor. 5: 7; Heb. 4: 15). “Sarahut sanggul,” na dihusophon tu mudar, manggombarhon denggan basa ni debata na paiashon (Psalm. 51: 90). Impolana, marhite Pesach, dipatuduhon ulaon haluaon na sian Jesus.

`Boasma turpuk i ma arga ni mudar ni Jesus, Debata sandiri, laho manobus sian dosa mangajarhon tu hita i ma hinajahat ni dosa i?`