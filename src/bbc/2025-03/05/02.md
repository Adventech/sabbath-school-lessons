---
title:  Sada Uhum nai
date:   27/07/2025
---

Hata ni panurirang Amos mandok “Ai ndang adong dibahen Tuhan Jahowa nanggo sada, nda jolo dipapatar sibunianna tu panurirang, angka naposona i” (Amos 3: 7), jala marhitehite panurirang Musa, dipaboa Ibana tu raja Parao dia angka na laho masa muse. Sipasingot na gogo dipasahat tu Parao. Jala on gabe paruhuman na sintong maradophon ginjang ni roha, parhatobanon, hajungkaton, dohot sombaon baal, na saluhutna i nunga patubuhon angka hasusahan na manipa halak Misir.

`Jahama 2 Musa 11: 1-10. Lumbalumba dia do naung dilehon Debata andorang so mangulahon paruhuman dompak halak Misir?`

Dilehon Debaata partingkian tu halak Misir – tolu ari di bagasan holom marimpotimpot (2 Musa 10: 23) – dalan mangarimangi di angka uhum naung masa jala dia na nidokna. Jala dilehon Ibana do nang dohot sipasingot bolon na parpudi tu nasida, partingkian na parpudi laho mangulahon na sintong.

Alai 2 Musa 11: 8 paboahon “Jadi ruar ma si Musa sian lambung ni Firaun piripirion situtu”. Boasa si Musa ruar piripirion situtu? Ra na olo do ala diboto ibana ia hasusahan, uhum pasampuluhon, ro manipa torop halak na so mardosa – saluhutna ala tangkang ni roha ni Parao. Angkup ni i, nang bilangan sampulu tahe arga do di bagasan gombaran ni Bibel. Sampulu manggombarhon hagogonop manang singkop. (Idama sampulu Patik ni Debata na gabe gombaran na singkop di uhum parange ni Debata). Sampulu uhum di Misir patuduhon gombaran na singkop di hatigoran dohot paruhuman ni Debata.

Debata do Panguhum, jala dihasogohon Ibana do ginjang ni roha, hajungkaton, parhatobanon, na so uhum, dohot lahang ni roha. Ibana jongjong ditongatonga ni na marungkil, na dipusa, dohot na digosa. Na patimbulon nii Debata do hatigoran, na sasintongna gombaran na asing sian holongNa. (Ida Psalm. 2: 12; Psalm. 33: 5; Psalm. 85: 11; Psalm. 89: 14; Psalm. 101: 1; Jes. 16: 5; Jer. 9: 24).

Jala hita pe ingkon do margogo nasa tolapta asa gabe parholong jala partigor. Alai, na tibu do hita madabu tu bagasan ginjang ni roha, marhite sada manang angka dalan na asing. Ala “holong”, tatotop simalongta dompak dosa, maradophon angka na ringkot sipatureonta. Alai na olo do hita ngali mangulahon hatigoran sai hira na sian bosi baja hita ditopa. Ndang adong nanggo sada pe sian i na sintong. Alai, on do dengganna: “jala manang aha na niluluan ni Jahowa sian ho, nda holan na mangulahon uhum dohot holong ni roha di habasaon, jala marpangalaho haserepon maradophon Debatam” (Mik. 6: 8).

`Molo hita ndang taruli pambahenan na daulat (jala tutu ndang dapotta), boama ma dumenggan di hita mamillit asi ni roha asa sian hatigoran? Manang balikna?`