---
title:  Tolu Uhum na Parjolo
date:   22/07/2025
---

Sampulu uhum di Misir ndang disangkapi tu halak Misir, alai tu angka debata nasida. Ganup uhum manipa pinomat sada sian nasida.

`Jahama 2 Musa 7: 14-19. Aha do na masa dia angka uhum i?`

Debata pabotohon tu si Musa lam tu songkal jala olo do ndang boi be laho pajumpang dohot raja Parao (2 Musa 7: 14). Alai, ditahi Jahowa do laho patuduhon diriNa tu raja Parao dohot halak Misir. Dibahen i, dipatehon Ibana laho mangkatai tu nasida marhite dalan na tarjangkon ni roha nasida. Angkup ni i, halak Heber taruli pangomoan sian partongtangan on ala nasida gabe marsiajar gumodang di Debata nasida.

Uhum na parjolo dihonahon tu Hapi, debata batang aek Nil (2 Musa 7: 17-25). Ngolu ni halak di Misir saluhutna marsigantung tu aek na sian batang aek Nil. Molo adong aek, disi adong hangoluan. Aek do haroro ni hangoluan, asa dibahen i nasida manompa debata nasida, Hapi, jala manomba i na gabe silehon hangoluan.

Na tutu, holan Debata na mangolu do na gabe Haroro ni hangoluan, Panompa nasa na adong, parsidohot ma aek dohot sipanganon (1 Musa 1: 1, 2, 20-22; Psalm. 104: 27, 28; Psal. 136: 25; Joh. 11: 25; Joh. 14: 6). Paubahon aek gabe mudar manggombarhon hamubaon ni hangoluan tu hamatean. Hapi ndang marhagogoon paradehon jala mangaramoti hangoluan. Holan marhite huaso ni Debata do i manjadi.

Diuduti Jahowa mangalehon partingkian tu raja Parao. Saonari debata tohuk, Heqet, pintor diboan tu jolona (2 Musa 8: 1-15). Angkupni mangalehon hangoluan, batang aek Nil saonari mangalehon angka tohuk na dihabiari, dihasogoi, jala dihosomi halak Misir. Ditahi nasida laho mangarimpashon i. Partingkian na lehet, hatiha uhum i dipadao patuduhon ai na marhuaso do Debata dipudi ni uhum on.

Uhum patoluhon otik do hatoranganna (2 Musa 8: 16-19). Ragam ni rongit dison (Heb. kinnim) ndang tangkas (agas, rongit, hutu?). Uhum on dihonahon tu debata Geb, debata tano Misir. Sian orbu ni tano (soara barita Panompaon di bagasan Bibel), Debata pahehehon rongit na habang tu sandok tano Misir. Ala ndang tarpatupa nasida manuman halongangan on (holan Debata sambing do na marhagogoon manompa hangoluan), angka parsibalik mata i mandok, “jadijadian ni Debata do i” (2 Musa 8: 19). Alai, raja Parao ndang olo sumurut.

`Ranapima tangkang ni roha ni raja Parao. Panjuaion na sai marulakhulak di husip ni Debata holan paborathon sitaonon. Parsiajaran dia do na patut sitapuonta sian panjuaion na sai marulakhulak dihusip ni Debata?`