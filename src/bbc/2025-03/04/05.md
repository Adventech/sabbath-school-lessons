---
title:  Gulomitgulomit, Pinahan, dohot Baro
date:   23/07/2025
---

`Jahama 2 Musa 8: 20-9: 12. Aha do na pinasahat ni barita on dompak nang beha pe gogona tanda huaso dohot hasangapon ni Debata, jolma i tongtong adong di nasida hagogoon na laho manjua Ibana?`

Debata Misir Uatchit i ma debata gulomitgulomit dohot debata pea. Debata Khepri (mata ni ari, panompaon, dohot tubu mangulahi) digombarhon dohot ulu ni gulomitgulomit. Angka “debata” on ditaluhon Jahowa. Di bagasan barita on (2 Musa 8: 20-24), uju marsitaonon halak Misir, diramoti do ia halak Heber. Jala tahe, ndang adong uhum na mangonai tu nasida.

Sahali nai, saluhutna i do dalan ni Jahowa pabaohon tu raja Parao ai “Ahu, Jahowa di tongatonga ni tano i” (2 Musa 8: 22).

Marhite i, dipungka raja Parao ma laho mardame-dame. Ndang dao i sian roha, lam tu boratna do partinaonan i. Dioloi ibana halak Israel manomba Debata nasida jala mamelehon pelean tu Ibana, alai holan di tano Misir (2 Musa 8: 25). Ndang di olo i pangidoanna i ala na badia do pinahan molo di tano Misir, jala mamelehon i gabe patubuhon hamusuon dompak halak Heber. Angkup ni i, ndang sangkap ni Debata on di halak Israel.

Asing sian i, uhum na mangihut (2 Musa 9: 1-7) madabu tu pinahan. Hathor, debata holong dohot parlinggoman Misir, digombarhon dohot ulu ni lombu. Debata lombu tunggal Apis mansai tarbarita do tahe jala mansai dipasangap ditongatonga ni halak Misir na robi. Dibahen i, di uhum na palimahon on, angka debata bolon na mangihut ditaluhon uju mate angka pinahan ni halak Misir.

Di bagasan uhum paonomhon (2 Musa 9: 8-12), hataluon bolon Isis, debata pangubati, parsibalik mata, dohot habisuhon, dipatuduhon. Taida do nang dohot hatatalu ni angka debata umpamana Sekhmet (debata hamusuhon dohot sahit) dohot Imhotep (debata pangubati dohot hamalumon). Ndang marhagogoon nasida mangaramoti angka sisomba nasida. Lungunna, saonari nang angka sibalik mata dohot datu marsitaonon bolon asa dibahen i ndang olo nasida jongjong dijolo ni paruhuman, na patuduhon ia nasida ndang marhagogoon dompak Sipanompa langit dohot tano.

On ma parjolo sahali di bagasan barita ni angka sampulu uhum i, sada ayat mandok ia “dipatangkang Jahowa do anggo roha ni Firaun” (2 Musa 9: 12). Nang beha pe songkal ni hata on, molo ditangkasi dohot denggan, hata on patuduhon mangulahi ai na loason ni Debata do hita manapu sian parbue panjuaionta na sai tongtong dompak Ibana.

`Barita ni raja Parao ndada taringot hapistaran, godang situtu do di ibana angka tanda na denggan na laho manuntun dalan dan denggan. Alai, na masa disi i ma rohana. Aha do na ingkon siparjiaranta sian on i ma boasa hita ingkon mangaramoti rohanta?`