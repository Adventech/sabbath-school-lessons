---
title:  Debata vs debata Sileban
date:   20/07/2025
---

`Jahama 2 Musa 7: 8-15. Parsiajaran dia do na adong di bagasan partongtangan na parjolo di Debata ni halak Heber dohot angka debata ni halak Misir?`

Paraloan na naeng ro i ma ditongatonga ni Debata na mangolu dohot angka “debata” ni halak Misir. Na paronsamhon partingkian i ma raja Parao mandok dirina sada sian angka debatana i. Debata martongtang ndada dompak halak Misir, manang bangso Misir tahe, alai martongtang dompak angka debata nasida (halak Misir manomba lobi sian 1.500 debata sileban). Dohot jempek Bibel manurathon: “bahenonku ma angka uhum tu saluhut debata ni Misir, Ahu, Jahowa “ (2 Musa 12: 12). Dungi, sahali nai diondolhon, saonari ditongatonga pardalanan ni halak Israel sian Misir paboahon: “mangonai uhum Jahowa huhut tu angka debatanasida i” (4 Musa 33: 4).

Tudosan diparuhuman dompak angka debata nasida dipatuduhon dohot denggan marhite tungkot na dipauba gabe ulok (2 Musa 7: 9-12). Di Misir, debata Uraeus, Wadjet, digombarhon dohot sada ulok sonduk jala singkat ni harajaon Misir Jae. Gombaran ulok sonduk adong do di atas tumpal ni raja Parao, sada tanda hagogoon, debata, hasangapon, dohot hagogoon ni na tumimbol ala debata on mangutahon bisa tu angka alona. Nang halak Misir porsea ai ulok na badia on do na manogunogu Parao tu hatongtonganna.

Hatiha tungkot ni si Aron ditimpalhon gabe ulok jala mambondut angka ulok na asing di jolo ni raja, hagogoon ni Debata na mangolu maradophon angka parbinotoan ni angka partondung dipatuduhon. Gombaran hagogoon ni Parao ndada holan diponggolhon, alai si Aron dohot si Musa mangaropukkon i di bagasan tangan nasida (2 Musa 7: 12, 15). Paraloan na parjolo on patuduhon huaso dohot hagogoon ni Debata di tano Misir. Musa, i ma singkat ni Debata, marhagogoon jala gumogo huasona asa sian “debata” ni raja Parao i sandiri.

Nang on ringkot botoonta ia halak Misir na robi mandok debata ulok, Nehebkau (“ibana na manjou tondi”), i ma debata na badia, dipasangap, jala disomba. Mangihuthon turiturian nasida, debata ulok on adong hagogoon bolon ala ibana mambondut pitu ulok sonduk. Asa marhite i, Debata pabotohon tu halak Misir ia ibana, ndada debata ulok, na marhagogoon jala marhajaraon. Dungkon ni paralaon bolon i, dohot torang tartangkup nasida do poda on.

`Songon dia do hita olo mangaloas Debata pataluhon angka “debata” na margogo laho marharajaon di bagasan ngolunta?`