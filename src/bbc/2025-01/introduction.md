### Holong dohot Hatigoran ni Debata

Haholongon do Debata. I do hata na tarsurat di bagasan 1 Johannes 4: 8 dohot 16. Saluhut hata ni buku na Badia mangkatindanghon i. Haporseaon ni halak Kristen marojahan di parange holong ni Debata. Holong i do impola na paboahon ise do Debata, impola ni sandok na tahaporseai, jala na gabe impola ni saluhut na taulahon. Dibahen i, pangantusionta di holong mapanghorhon tu sandok haporseaon dohot pambahenanta. Umpamana, molo adong sahalak manghaporseai ia holong ni Debata i sasintongna taruli manang dijanghon ibana ala na patutna songoni, olo do didok rohana nasida ia Debata ndang manghaholongi nasida ala pardosa do nasida jala ndang patut. Udutni i, diparsaoranna dohot donganna jolma, olo do adong sahalak jolma manghalungunhon sahalak jolma i patut do taruli di holong – on ma dalan di hamamago.

Dison manang di angka na asing tahe, panandaionta di holong ni Debata i mapanghorhon bolon do i dompak haporseaon dohot pambahenanta. Alai, aha do holong i? Molo disungkun ho dompak sampulu halak jolma laho pabotohon holong, na olo do jumpangmu sampulu alus na marragam. Nang sian tongatonga ni halak Kristen, godang do jumpang pangantusion manang barita na so sintong taringot di holong ni Debata.

Na gabe gombaran, halak Kristen pasahathon alus na marragam dompak sungkun-sungkun on:

Na holan mangalehon do holong ni Debata, alai ndang dung hea mangido? Na sian ias ni rohaNa do holong ni Debata i, manang na malungun do Debata dipapujipuji jolma? Na mardongan muruk do holong ni Debata i? Na tutu do marpanarihon Debata dompak manisia? Na jadi do disalpuhon manang dijua holong na sian Debata? Na dipungka Debata do parsaoran na marsihaholongan dompak tompaanNa? Na maralo do rimas dohot holong? Songon dia do holong dohot rimas sauduran? Molo haholongon do Debata, boasama adong hajahaton di tano on, jala mansai godang situtu? Na tarbahen ni jolma i do manghaholongi songon Debata? Molo jadi, songon dia?

Tutu torang do alus dompak angka sungkunsungkun on alai jotjot do tubu parsalisian di angka pangantusion ni halak Kristen dompak holong ni Debata. Jala, godang do alus na sipata nunga torang diida, alai molo disulingkiti alus i ndang sarombang dohot dia na niajarhon ni buku na Badia taringot di holong ni Debata.

Ndang pintor alusanta saluhut sungkunsungkun i, alai alusanta do i dohot angka sungkunsungkun na asing di bagasan na sakuartal on. Jala idaontama ia holong ni Debata dao umbalga sian na tarimangi. Holong ni Debata songon na ginombarhon ni buku na Badia dao tumimbo sian angka pangantusion na di goari “holong” di angka inganan na asing di sisik ni tano on. Di bagasan pigapiga minggu na naeng ro, idaontama jumonok pigapiga gombaran di holong ni Debata na tumangkas jala uli na dipatuduhon di bagasan buku na Badia.

Jala di na huhut hita manguduti, naeng ma idaonta songon dia holong dohot hatigoran ni Debata na rap sauduran. Jahowa na tarsurat di bagasan buku na Badia manghaholongi hatigoran (ida, umpamana Jes 61: 8). Jala, songon na digombarhon di bagasan buku na Badia, holong dohot hatigoran ni Debata mardalan rap sauduran asa dibahen i hita ndang jadi manjanghon na sada alai manadinghon na sada. Ai haholongon do Debata, asi do rohaNa di angka hasusahan dohot parungkilon ni tano on, jala dipatutoru Ibana diriNa tu angka na marsitaonon dohot na susah, jala gabe dohot Ibana manean hasusahan dohot na bernit ala ni dosa di angka na tinompana – Ibana do na marungkil situtu di angka na masa di saluhutna i, asa dibahen i Debata i sandiri na gabe tarjaepol ala ni dosa.

Di sandok hata ni buku na Badia, marulakhulak do dipatuduhon arsak dohot lungun ni roha ni Debata binahen ni dosa dohot hajahaton ala holong rohana tu ganup jolma lobi sian na tatatap. Patar do holong ni Debata di jolo ni ganup jolma di bagasan andung-andung ni Kristus dompak bangsoNa uju Ibana mandok: “Jerusalem! Jerusalem! Dibunu ho do angka panurirang jala didangguri ho do angka na sinuru manopot ho. Nunga piga hali naeng papunguonku do nian angka anakmi, sobokkon pidong na papunguhon anakna tu toru ni habonghabongna; alai ndang dung olo hamu!.” (Mat. 23: 37).

Debata na tarsurat di bagasan buku na Badia, i ma haholongon, jojot situtu digombarhon di sandok buku na Badia i ma Debata na marsak jala lungun situtu rohana ala holong na disoadahon dohot holong naung mago. Sandok isi ni buku na Badia i ma taringot ni sandok naung jala naeng dipatupa Debata laho pajongjonghon holong di ganup inganan dohot panggulmiton ni hasiangan on. Ido jala godang nai tahe na gabe turpuk ni parsiajaranta di na sakuartal on.

_John C. Peckman i ma wakil editor di Adventist Review. Dihatiha parsiajaran on disurathon, nasida sahalak profersor Teologi dohot Filsafat Kristen di Seminari Teologi Gereja Masehi Advent Hari Ketujuh di Andrews University._