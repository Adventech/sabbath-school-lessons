---
title:  Mangampini Lomo ni Rohana
date:   12/02/2025
---

Tungpe ndang tardodo hita dalan dohot pingkiran ni Debata, Bibel patorangkon pigapiga na margogo mangurupi manaluhon hajahaton. Sada sian angka na pinaboana disi laho mangadopi hajahaton na dapot di roha ni jolma digoari ma i huaso lomo ni roha mamillit.

Mangampini lomo ni roha i ma pandapot na mandok ia hajahaton tubu sian marhite mangalipehon huaso lomo ni roha mamillit di tongatonga ni angka na tinompa. Dibahen i, ndang jadi Jahowa sitoruan di angka hajahaton, ala hajahaton i tubu sian na mangalipehon huaso lomo ni roha mamillit dalan naung nilehon ni Debata tu hita bahen tu na denggan. Alai, boasama dilehon Debata huaso lomo ni roha mamillit? Dison, C.S. Lewis di sada bukuna manurathon “huaso lomo ni roha mamillit, molo tungpe patubuhon hajahaton na olo do, gabe sada dalan na laho patubuhon holong, hadengganon, manang hasonangan. Sada portibi automata ¬– i ma na tinompa i songon sada masin – ndang adong labana ditompa. Hasonangan na sinangkapan ni Debata di angka na tinompaNa na tumimbo i ma hasonangan na marsada dohot Ibana nang dohot angka na asing di hasonangan jala sian ias ni roha... Asa dibahen i tama dilehon tu nasida hagogoon” — Mere Christianity (New York: MacMillan, 1960), hlm. 52.

`Jahama 1 Musa 2: 16, 17. Songon dia do ayat on patuduhon huaso lomo ni roha na dilehon tu si Adam dohot Hawa?`

Boasama mamodai nasida molo sian mulana di nasida dilehon huaso lomo ni roha mamillit dalanna? Adam dohot Hawa dipangan sian parbue ni hau na pinatikonNa i, jala sian i gok dosa portibinta on. Di bagasan 1 Musa 4, bindu na mangihut dungkon barita ni hadadabu, taridama parbue ni dosa i marhite na tarbunuh si Habel ditangan ni hahana. Barita hadadabu patuduhon songon dia panghorhon ni na mangalipehon huaso lomo ni roha mamillit na binahen ni si Adam dohot Hawa mamboan dosa dohot hajahaton tu bagasan parngoluon di portibi on.

Di sandok hata ni Bibel, taida disi parbue sian huaso lomo ni roha mamillit. (Ida 5 Musa 7: 12, 13; Jos. 24: 14, 15; Psalm. 81: 12-15; dohot Jes. 66: 40. Ganup ari di bagasan ngolunta, di ganup parjongjongna, ganup hita mangulahon laho manuntun mamillit dalan na dilehon tu hita sian Sipanompanta. Ia so alani huaso lomo ni roha mamillit, ndang digoari hita jolma manisia. Tudosma hita disi songon masin, manang songon sipumpe na so marroha.

`Parulaan Sony nunga paharuarhon robot panangga na digoari Aibo. Tudos songon sada panangga na mangolu do rupana alai ndang na laho olo marsahit, ndang hutuhutuon, ndang mangharat, jala ndang ringkot di jarum, jala imputta ndang olo mapupu. Olo do ho mangalehon pananggam na mangolu ali ni Aibo i? Molo ndang, songon dia do dalan na pinillitmu mangurupi ho gumodang mangantusi boasama Debata manompa hita mardongan huaso lomo ni roha mamillit – tungpe adong pangkorhonna?`