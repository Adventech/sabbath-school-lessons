---
title:  Sada Ende ni Haholonganku
date:   11/03/2025
---

Di bagasan halongangan, nunga dipatuduhon Debata holong dohot hatigoranNa di tongatonga ni partontangan parlangitan. Alai, adong do olo manungkun, Na ingkon ulahonon ni Debata lobi sian naung binahenna laho manundati jala/manang pasidinghon hajahaton? Nunga taida ruhut ni partontangan parlangitan na patuduhon ia Debata nunga patupahon laho pasangaphon lomo ni roha mamillit na dihalungunhon asa magodang partalian holong di Ibana dohot jolma manisia singkop. Dumao sian i, nunga dipatupa Ibana hombar tu ruhut, manang partordingna, di barita partontangan parlangitan dompak parangeNa, na tama diujungi marhite patuduhon holongNa.

`Jahama Jesaya 5: 1-4. Ise do na mangkatai di bagasan ayat i? Ise do na nidok ni Jesaya disi? Ise do gombaran ni porlak anggur jala ise do nampuna porlak anggur i? Sadia arga do pambahenan ni nampuna porlak anggur i bahen hadengganon di porlak anggurna? Aha do parbuena?`

Di bagasan ayat on, Jesaya mangendehon sada ende taringot tu hasianna, sada porlak anggur. Debata sandiri do nampuna porlak anggur i, jala porlak anggur i manggombarhon bangso ni Debata (ida, umpamana Jes. 1: 8; Jer. 2: 21). Alai lapatanna disi boi diboan tu ulaon ni Debata na umbalga di liat portibi on. Mangihuthon ayat i, nampuna porlak anggur (Debata) mangulahon sada ulaon na dipatupa bahen hadengganon ni porlak anggur i. Sasintongna porlak anggur ingkon marparbuehon parbue na tonggi, alai na nilehonna holan “anggur na asom”, na di bagasan hata na asing disalin lapatanna “ndang marlapatan”. Tutu sintong, hata Heber disi mangihuthon hapeahan ni hata i boi disalin mandok parbue na busuk. Porlak anggur ni Debata marparbuehon parbue anggur na busuk.

Jesaya 5: 3 borhat dompak Debata sandiri na mangkatai, manjou jolma manisia laho “manguhumi” Ibana dohot porlak anggurNa i. Jala, di bagasan Jesaya 5: 4, Debata sandiri pasahathon sungkun-sungkun na mansai ringkot. “Tung aha dope sibahenon nian tu porlak anggurhu, na so hubahen tusi? Boasa sai hupaimaima parbuehononna parbue na tonggi, hape na asom do diparbuehon”. Aha dope na tama sibahenonNa? Tung halongangan situtu do Ibana jala tahe mangido halak na asing laho manguhumi dia naung binahenNa.

`Uju ho manatap dompak silang, disi Debata mamelehon diriNa na gabe pelean alani nasa dosanta, songon dia hata na nidokNa “Tung aha dope sibahenon nian tu porlak anggurhu, na so hubahen tusi?” – marisihon hata hahomion?`