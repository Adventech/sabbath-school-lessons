---
title:  Jahowa na Manolsoli
date:   05/02/2025
---

Na olo do Debata “manolsoli”? Molo ido, dia do lapatanna? Nunga taida ndang adong mubauba ia parange ni Debata. Alai, pigapiga sian ayat ni Buku na Badia i mandok Jahowa sai hira na “manolsoli” manang “manundati.” Mangihuthon pangantusion ni jolma, manolosoli lapatanna hata ni sahalak jolma ala nunga mangulahon hageduhon. Dibahen i, songon dia do dalanna piga sian ayat na di bagasan Bibel i manggombarhon Debata na “manolsoli”?

`Jahama 2 Musa 32: 14 jala patudos dohot Jeremia 18: 4-10. Aha do pandokmu di hata na mandok “panolsolion” ni Debata disi?`

Di bagasan ayat na di ginjang dohot godang ayat na asing, Debata digombarhon marpangulahi rohaNa tu hamagoan naung sinangkapanNa songon panjangkonNa di hamubaon manang tangiang ni jolma manisia. Dibagabagahon Debata do, molo mulak jolma i sian hajahatonna, marpangulahi ma rohaNa di hamagoan naung sinangkapanNa. Panundation ni Debata di paruhuman patuduhon panjangkononNa di hamubaon ni jolma manisia na gabe turpuk ni jamita di sandok Buku na Badia.

`Jahama 4 Musa 23: 19 dohot 1 Samuel 15: 29. Aha do na pinodahon ni angka ayat on na marhadomuan do dia do lapatanna Jahowa “manundati” manang “manolsoli”?`

Dohot torang angka ayat i paboahon ia Jahowa “”ai ndada jolma Ibana, tung tarsolsol bagi” (1 Sam. 15: 29) jala “anggo Debata ndada jolma tung olo margabus, ndada Ibana anak ni jolma manisia, tung solsolanna dirina! Tung tagamon ma dohononna hatana, so pasautonna?” (4 Musa 23: 19). Marhite manjaha sian angka ayat na asing, ndang jadi bahenon lapatan ni angka ayat i ia Jahowa ndang “manolosoli” tutu, alai sasintongna paboahon hasintongan ia Ibana ndang “manundati” manang “manolsoli” songon na binahen ni jolma manisia. Alai, Debata na sia tongtong do pasauthon angka bagabagaNa, molo tungpe Ibana paubahon dalanna, songon alus dompak di hamubaon ni jolma i, diulahon Ibana tongtong mangihuthon hatigoranNa dohot hataNa. Disundati Debata do paruhuman songon alus di hamubaon ni jolma, ala parangeNa na sintong, tigor, lambat tarrimas, jala godang denggan basana.

`Aha do ringkotna sian gombaran na pinaboa ni Bibel taringot di hata “manundati” na binahenni Debata? Aha do na pinaboa ni hata i taringot di hadaulaton ni parange ni Debata dohot hatigoran ia Debata marsaor tu bagasan partalian laho mangalehon jala manjangkon na tutu laho patupahon hamubaon di Ibana?`