---
title:  Holong dohot Hatigoran
date:   02/02/2025
---

Buku na Badia manurathon, holong dohot hatigoran mardalan rap sauduran. Holong na daulat manghalungunhon hatigoran, jala hatigoran na daulat holan marhite holong do tarpajongjong jala tarulahon. Ndang somal hita laho mamingkiri hata na duaon di sada partingkian na sarupa, jala masa pe i ala holong dohot hatigoran nunga be dilipehon torop jolma manisia.

`Jahama Psalmen 33: 5, Jesaya 61: 8, Jeremia 9: 24, Psalmen 85: 12, dohot Psalmen 89: 15. Boasama angka ayat on patuduhon roha ni Debata maradophon hatigoran?`

Angka ayat na di ginjang dohot torang paboahon ia Debata mangkaholongi hatigoran (Psalm. 33: 5: Jes. 61: 80. Di bagasan Bibel, hata taringot holong dohot hatigoran sai na marsitoguan do. Holong ni Debata dohot hasintongan ni Debata mardalan marsitogutoguan, jala dilehon do tutu rohana asa hasintongan dohot hatigoran i dipajongjong di tano on.

Marhite i, adong ma dalanna boasa angka panurirang i na sai maminsang nasa pangarupaon, parsidohot ma i patik na so uhum, batu timbangan na so tingkos, pangarupaon nang dohot pangaleleion tu angka napogos dohot angka ina na mabalu, manang ise na gale. Molo tungpe halak mangulahon godang hajahaton dohot pangarupaon, sai na tongtong do Debata “mangkajongjongkon uhum dohot hatigoran di tano on” (Jer. 9: 23). Ala ni i, di sandok isi ni Buku na Badia, angka na porsea di Debata manghalungunhon panguhuman ni Debata na dumenggan sian saluhutna ala paruhuman i manontuhon uhuman tu angka siula hajahaton dohot pangarupaon, jala pajongjonghon hatigoran dohot haluaon tu angka na mangae di pangarupaon dohot pangaleleion.

Sintongna, hasintongan dohot hatigoran i do ojahan di panggomgomion ni Debata. panggomgomion parange ni Debata na gok holong, sintong jala tigor, tung andul situtu dohot panggomgomion na adong di tano on, na sai jotjot mangampini pangarupaon bahen hamoraon di ibana dohot hagogoon ni dirina. Di bagasan Debata “pajumpang sogot asi ni roha dohot hasintongan, jala masiummaan hatigoran dohot hadameon” (Psalm. 85: 11)i

Jala Debata pabotohon tu hita dia na hinirimNa sian hita. “ale jolma manang aha na denggan, jala manang aha na niluluan ni Jahowa sian ho, nda holan na mangulahon uhum dohot holong ni roha di habasaon, jala marpangalaho haserepon maradophon Debatam” (Mik. 6: 8). Molo adong na laho sipansarhononta sian parange ni Debata, holong i ma na rumingkot situtu – angkup ni i hatigoran dohot denggan basa na tubu sian holong i – na gabe ondolanna.

`Nang saonari on, dia do na gabe tudosan hatigoran ni jolma naung lilu? Molo songoni, boasama hita ndang joujou asa hatigoran ni Debata na sun badia i dipajongjong di sada tingki marsogot?`