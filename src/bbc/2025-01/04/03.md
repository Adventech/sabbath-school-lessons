---
title:  Holong na Manegai Roha
date:   20/01/2025
---

Balga ni asi ni roha ni Debata na so habilangan maradophon jolma manisia dipatuduhon di bagasan buku Hosea. Panurirang Hosea nunga dipodahon Debata, “Laho ma ho, buat ma sada boruboru sibabijalang dohot angka tubu ni sibabijalang! Ai sai didatdati isi ni tano i do marmainan, marbalik sian Jahowa” (Hos. 1: 2). Dungi Hosea 11 manggombarhon partalian ni Debata dohot bangsoNa, alai mardongan gombaran ni sahalak ama na gok asi ni roha maradophon anakna.

`Jahama Hosea 11: 1-9. Songon dia do gombaran na di bagasan angka ayat on manghangoluhon dalan ni Debata na manghaholongi jala marasi ni roha maradophon bangsoNa?`

Asi ni roha ni Debata maradophon bangsoNa diumpahon dohot asi ni roha na lambok sian natua-tua maradophon ianakkonna. Buku na Badia mangenet sian gombaran na mangiringiring sahalak posoposo; manangkup anak haholongan di tanganna; pamalumhon jala manulanghon sipanganon; jala angkup ni i dohot lambok manarihon bangsoNa. Nang buku na Badia mandok ia Jahowa “mangompa” bangsoNa tudos songon “pangompa ni baoa di anakna” (5 Musa 1: 310. Di bagasan “holongNa dohot dengan basaNa” dihindat jala diompa Ibana nasida sian na robi dope (Jes. 63: 9).

Dao sian haburjuon ni Debata na so hahunsatan, bangsoNa i marulakhulak mangalaosi, jala di ujungna manadinghon Debata jala pajongjongkon paruhuman tu atas nasida sandiri jala mangarsaki Ibana. Haholongan do Jahowa, alai ndang dung adong ditadingkon Ibana hatigoran. (Songon na laho idaonta di bagasan parsiajaran na mangihut, holong dohot hatigoran mardalan marsipairingan).

Adong do hea dipangkilalahon ho jut ni roha asa dibahen i gabe mangae sihubeonmu? I do dibahen sada gombaran na laho manggombarhon hinabalga ni rimas ni Debata maradophon bangsoNa. Gombaran di roha na marpangulahi dohot asi ni roha na marsigorgor patuduhon balga ni holong, dibahen dohot denggan manggombarhon holong ni Debata nang holong ni jolma i.

Gombaran di asi ni roha na marsigorgor (kamar), dibahen di bagasan barita ni dua halak parompuan na marsomba tu adopan ni si Salomo, nasida na dua mandok rap mandok ia posoposo i posoposo ni nasida do. Hatiha raja Salomo mandok asa dipardua posoposo i (ndada rohana laho pamatehon posoposo i), tona i paheheon asi ni roha ni inana na sasintongna (1 Raj. 3: 26; patudos dohot 1 Musa 43: 30).

`Nang ise pe nasida naung gabe natua-tua tutu diboto nasida do dia na dihatai di parsiajaran on. Ndang holong na asing di tano on na tudos tusi. Songon dia do parsiajaran on mangurupi ho laho mananda sintong di holong ni Debata di hita, jala pangapulion dia do na dapot, jala sasintongna, dapotta sian parsiajaran on?`