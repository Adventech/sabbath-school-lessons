---
title:  Lobi sian Holong ni Sahalak Ina
date:   19/01/2025
---

Satolop do hita ia holong na umbalga na jinangkon ni sahalak jolma di tano on i ma holong ni natua-tua maradophon anakna. Jotjot situtu do buku na Badia manggombarhon partalian ni natua-tua – ianakkonna laho manggombarhon denggan basa ni Debata na sumurung maradophon manisia, mangondolhon ia denggan basa ni Debata i dao umbalga sian holong na pinatuduhon ni jolma nang maradophon holong na balga jala uli situtu.

`Jahama Psalmen 103: 13, Jesaya 49: 15, dohot Jeremia 31: 20. Aha do na pinaboa ni gombaran on di parange dohot hinabalga ni denggan basa ni Debata?`

Mangihuthon ayat na di ginjang, dihaholongi Debata do hita songon anak haholonganNa, manghaholongi hita songon ama dohot ina na bonor manghaholongi angka anakna. Alai, songon na pinatorang ni Jesaya 49: 15, “tarhalupahon inaina ma posoposona,” manang “so asi rohana mida anak tinubuhonna i,” alai Jahowa ndang dung olo manghalupahon ianakkonNa, jala asi ni rohaNa ndang marpansohotan (Andung. 3: 22).

Sumurung sian i, hata Heber raham na dibahen laho manggoari asi ni roha disi dohot di angka ayat na asing na manggombarhon asi ni roha ni Debata na so hasuhatan, dihaporseai ro sian hata Heber na laho manggoari sihubeon (rehem). Dibahen i, songon na sinurathon ni angka na pistar, asi ni roha ni Debata i tudos songon “holong ni inang maradophon sihubeonna.” Tutu sahali, asi ni roha on dao umbalga asa sian asi ni roha ni jolma na maradophon dia pe i, nang asi ni roha ni sahalak ina maradophon posoposona.

Mangihuthon Jeremia 31: 20, Debata manatap bangso parpadananNa i na gabe “anak hasian” jala “anak hasoloan,” molo tungpe di angka parngoluonna nasida jotjot situtu manjungkati dompak Ibana jala malungun rohaNa di bahen. Alai nang pe songoni, di Debata, “malala do ateatengku taringot tu ibana” jala “ingkon marpangulahi rohangku mida ibana.” Hata na disalin “marpangulahi” dison i ma hata na dibahen laho paboahon asi ni roha ni Debata (raham). Udut ni i, hata na mandok “malala do ateatengku” boi do i disalin mangihuthon hapeahanna i ma “mangae sihubeonhu.” Gombaran on i ma hata na paboahon roha ni Debata na mansai bagas, na patuduhon hinabagas di asi ni roha ni Debata maradophon bangsoNa. Nangpe nasida mangosei, diusehon Jahowa do tongtong asi ni roha dohot denggan basaNa marlobilobi tu bangsoNa jala mangulahonsa i lobi sian pangantusion ni jolma i.

`Ai parsidohot do hita disi, marnida di asi ni roha ni Debata tu hita tudos songon asi ni roha ni sahalak ama manang ina na gok holong i do na pasonanghon roha. Alai, adong halak maol manjalo i binahen ni natua-tua nasida ndang parholong. Dia ma dalan na patut patuduhon holong ni Debata tu nasida?`