---
title:  Uhum Holong
date:   23/03/2025
---

Patik ni Debata ndada holan punguan ni uhum sambing, alai, uhum ni Debata i do tanda ni partalian. Tarida do i tangkas di bagasan Sampulu Patik ni Debata. Ojahan manang mula ni sampulu Pati ni Debata nunga adong di porlak Eden, parange ni holong na mangaturhon partalian ni Debata dohot manisia nang dohot di tongatonga ni manisia i sandiri.

Ditingki Sampulu Patik ni Debata disurathon dinatas lei batu na di bagasan 2 Musa 20, patik i dilehon tu halak Israel di bagasan hata parpadanan. Saluhut patik i disurathon dungkon Debata paluahon nasida sian tano Misir, jala angka patik i dipaojak ni atas ni holong ni Debata dohot angka bagabagana tu bangso i (ida 2 Musa 6: 7, 8 dohot 3 Musa 26: 12). Molo taida marisihon dua turpuk bolon do Sampulu Patik ni Debata i na laho patuduhon partalian ni jolma manisia dohot Debata jala dohot partalian di donganna jolma.

`Jahama 2 Musa 20: 1-17. Songon dia do angka ayat i patuduhon dua turpuk ni patik i, i ma holong maradophon Debata dohot holong maradophon dongan?`

Opat patik na parjolo mangaturhon partalian ni jolma manisida dohot Debata, jala onom patik na parpudi mangaturhon partalian di tongatonga ni manisia i. Partalian denggan dohot Debata manang dohot dongan jolma ingkon do mangihuthon hata na tarsurat di Patik ni Debata.

Dua turpuk ni patik on mapartalian sintong dohot dia na nidok ni Jesus dua patik raja – “Sihaholonganmu do Tuhan Debatam sian nasa ateatem” (Mat. 22: 37 patudos dohot 5 Musa 6: 5) dohot “Sihaholonganmu do donganmi doshon dirim!” (Mat. 22: 39; patudos dohot 3 Musa 19: 18).

Opat patik na parjolo i ma patik na paboahon songon dia hita sasintongna mangkaholongi Debata sian nasa rohanta, jala onom patik na parpudi i ma patik na paboahon songon dia hita ingkon mangkaholongi dongan jolma doshon dirinta sandiri. Jesus mangondolhon ia dua patik holong raja on marpartalian gomos dohot patik. “Patik na dua on do mangkangkam nasa patik dohot hata ni panurirang” (Mat. 22: 40).

Dibahen i, saluhut hata ni patik ni Debata dipaojak di atas ni holong ni Debata. Holong ni Debata i do patik ni Debata na so hasirangan. Jotjot do tatangihon halak mandok, Ndang ringkot hita mangaradoti patik i, na ringkot i ma holan mangkaholongi Debata jala mangkaholongi dongan. Boasama hata on ndang denggan di jalo roha?

_Songon dia do hita patuduhon holong tu Debata, manang holong tu dongan jolma, molo hita mangalaosi sada sian Sampulu Patik ni Debata?_