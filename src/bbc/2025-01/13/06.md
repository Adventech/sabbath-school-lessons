---
title:  Na Ummaol, Masihaholongan
date:   27/03/2025
---

Molo holong i do hagogok ni patik i, ndang tarbahen ni halak laho mangaradoti patik ni Debata lapatanna singkop holan marhite maniopi diri asa unang mangulahon angka na jahat. Patik holong i sandiri (dipatuduhon di bagasan sandok isi ni Bibel) nda holan manonahon hita laho maniopi diri sian mangulahon hajahaton, alai patik i manogu hita laho mangulahon pambahenan na patuduhon holong ni Debata dompak jolma – ndada holan dompak dongan sahuria alai tahe tu sude pangisi ni tano on, na sai manghalungunhon sintindangi ni halak Kristen na daulat.

`Jahama Jakobus 2: 1-9. Barita na ringkot dia do na pinasahatna tu hita disi?`

Dison, Jakobus tung maminsang situtu di hageduhon na masa ditongatonga ni jolma, tarlumobi manatap di haleaon dompak na pogos dohot hagogoton sian angka na mora. Dungi dipangido ibana asa diparateatehon uhum holong dompak dongan jolma manisia, mandok molo diulahon hamuu do patik i, “Sibahen na denggan do hamu” (Jak. 2: 8).

Songon na pinasahat ni Ellen G. White: “Holong di dongan jolma i do gombaran sian holong ni Debata tu portibi on. Sisongoni ingkon manuanhon holong i, pajongjonghon hita gabe sada parsaripeon, asa Raja ni hamulioan i gabe sada dohot hita. Jala molo digonopi hataNa na parpudi i, ‘Naeng ma masihaholongan hamu, songon Ahu na mangkaholongi hamu’ (Johannes 15: 12). Molo tahaholongi portibion mangihuthon pangholongina di portibi on, di bagasan hita, sangkapNa i nunga tarpatupa. Patut ma hita di banua ginjang, ala surgo i adong di bagasan rohanta” — Ellen G. White, Alfa dan Omega, jld. 6, hlm. 280.

Molo tahaholongi portibi on mangihuthon pangholongina di portibi on – patut ma hita di banua ginjang. Tutu sada hata na raja do i dia lapatanna gabe siihuthon Jesus.

Jesus mamodai angka siihuthon Ibana asa “Naeng ma masihaholongan hamu; songon holong ni rohangku di hamu” (Joh. 13: 34). Angkup ni i Jesus mandok: “Apala sian on ma tandaon ni halak saluhutna, hamu siseanku: Molo masihaholongan hamu” (joh. 13: 35). Arga situtu do holongi di haporseaon ni halak Kristen ai haholongon do Jahowa (1 Joh. 4: 8, 16). Jala nasida na mandok manghaholongi Debata ingkon do masihaholongan dohot donganna (patudos dohot 1 Joh. 3: 11; 4: 20, 21).

Songoni do dohot 1 Petrus 4: 8 mangogohon tu halak Kristen: “Alai di jolo ni saluhutna, masihaholongan situtu ma hamu, ai dihungkupi haholongon ni roha i do godang dosa” (ida dohot Heb. 10: 24 dohot 1 Tes. 3: 12).

`Hot jongjong di hata manghaholongi portibi on mangihuthon pangholongi ni Kristus di portibi on. Songon dia do hata on mangurupi hita gumodang mangantusi di habadiaon ni halak Kristen jala songon dia hita dibahen gabe suman tu hangoluan sisalelenglelengna? Boan ma alusmu di UKSS ari Sabbat on.`