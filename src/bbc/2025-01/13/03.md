---
title:  Asa na Badia do Patik i, Tigor jala Denggan
date:   24/03/2025
---

Holong i do ojahan patik ni Debata. Di ari ni Debata patimbohon patik, disi Ibana patimbohon holong. Ido dalanna boasa Jesus mate laho paluahon angka pardosa, asa margogo Ibana patimbohon patik jala di tingki na sarupa mangalehon asi ni roha tu hita. Asa dibahen i, na sintong do Ibana laos mamintori angka na porsea (Rom 3: 25, 26). Tutu sada gombaran sian holong! Marhite i, patik i ndada gabe marumpak ala ni ulaon panobusion, alai lam dipatimbo.

`Jahama Rom 6: 1-3 jala dungi Rom 7: 7-12, mardongan pangondolan na sumurung di ayat 12. Aha do na pinasahat ni angka ayat on tu hita taringot ni Patik na Badia, nang dungkon hamamate ni Kristus?`

Di ari adong halak na porsea ia asi ni roha dohot panobusion mangarumpakkon patik, Paulus dohot torang mandok ia hita ndang jadi datdatanta mardosa asa tung timbul asi ni roha. Alai, nasida na mangolu di bagasan Kristus marhite haporseaon nunga “tardidi tu bagasan hamateanNa” asa dibahen i nasida mandok diri nasida mate maradophon dosa jala mangulo di Kristus.

Ndada dosa Patik ni Debata i, alai patik i (di bagasan i) patuduhon dosa jala pardosaonta torang ma di hita. I do dalanna, tutu, “Asa na badia do patik i, badia do na tinonahon ni Debata, tigor jala denggan” (Rom 7: 12). Ndang adong asing sian patik i na paboahon haporluonta na balga di haluaon, i ma panobusion – haluaon dohot panobusion na holan marhite Kristus sambing tajangkon. Dibahen i, hita ndang “na mangarumpakkon patik do hita binahen ni haporseaon” alai “Na pajongjongkon patik i do hita” (Rom 3: 31).

Kristus ro tu portibi on ndang laho mangarumpakkon patik i alai laho pajongjonghon nasa bagabaga na adong di bagasan Patik dohot buku ni angka panurirang. Dibahen i, diondolhon Ibana, “rasirasa sega langit dohot tano on, na so tupa sega sian patik i nanggo sada sisiasia manang sanggurit pe” (Mat. 5: 18).

Patik ni Debata i sandiri manggombarhon habadiaon ni Debata – parange ni holong, hatigoran, haburjuon, dohot habadiaonna na singkop (3 Musa 19: 2; Psalm. 19: 8, 9; Psalm. 119: 142, 172). Dison, ringkot do ai mangihuthon 2 Musa 31: 18, Jahowa i sandiri do na manurathon Sampulu Patik ni Jahowa di atas ni lei Batu na so ra muba songoni dohot parange ni harajaonNa, na dipaojak di atas ni holong – sada impola ni turpuk di partontangan bolon i.

_Songon dia do partalian ni patik dohot holong i mangurupi hita mangantusi gumodang di hata ni Jesus, “Molo na holong rohamuna di Ahu, radotanmuna do angka patikku” (Joh. 14: 15)?_