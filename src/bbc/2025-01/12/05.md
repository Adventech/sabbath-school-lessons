---
title:  Dijou bahen pajongjonghon Hatigoran
date:   19/03/2025
---

Angka panurirang di bagasan buku na Badia sai tongtong manatap dompak joujou ni Debata di hatigoran di tongatonga ni jolma. Marulakhulak, buku na Badia ndang maralangalang manatap dompak barita hageduhon dohot hajahaton. Tutu sintong, joujou dompak Debata laho manguhum i do joujou tu Debata laho patoguhon hatigoran.

Umpamana, panurirang Jesaya ndang marbunibuni di hageduhon na masa di tongatonga ni halak Israel di hatiha i. hata dohot joujouna di hatigoran sasintongna ingkon marsaringar di sipareonta saonari on. “Guruhon hamu ma mambahen na denggan, lulu i hamu ma uhum, pintori hamu na nirupa, patingkos hamu ma uhum tu nasopot so marama, ondingi hamu angka na mabalu” (Jes. 1: 17). Diuduti ibana mandok “marjea” nasida sibahen “angka patik hageduhon” jala “dipapeol uhum tu angka na pogos, jala agoan uhum angka na dangol di bangsongku” (Jes. 10: 1, 2), huhut mamodai: “Aha do sibahenonmuna di ari pamaloson dohot hatataban na ro sian na dao? Tung tu ise hamu marhaporusan mangido panumpahion, jala didia tadingkononmuna hasangaponmuna i?” (Jes. 10: 3).

Suang songoni nang dohot panurirang Jeremia pasahathon barita na sian Debata: “Marjea ma manang ise na pauli bagasna so marhitehite hatigoran dohot bonggarbonggarna so marhitehite uhum, sibolongbolong ulaon ni donganna dibahen, jala ndang dilehon upa ni ulaonna.... Ia amam, ndang mangan manang minum huroha, huhut mangkajongjongkon uhum dohot hatigoran, jadi sonang ma dihilala uju i? Pasintong uhum ibana tu na parir dohot tu na pogos, jadi sonang ibana; ndai do parbue ni parbinotoan di ahu? ninna Jahowa” (Jer. 22: 13, 15, 16).

`Jahama Mateus 23: 23-30. Aha do na pinodahon ni Jesus dison i ma taringot na ummaol? Didok roham aha do na nidokna uju Ibana mandok “na ummaol”?`

Unang adong mandok di rohana ia hageduhon i holan panurirang di Padan na Robi do na manarihon, dison dohot torang taida do nang dohot di inganan na asing di parhobason ni Jesus ia barita i gabe na arga di Jesus i. Songon na nidokNa: “Marjea ma hamu sibotosurat dohot Parise, hamu pangansi! Ai diparsampulu hamu do angka suansuanan na metmet, alai tading do angka patik na ummaol dibahen hamu, songon hatigoran, parasinirohaon dohot haburjuon. Siulaon do na sada on, alai unang ma tading na sada an!” (Mat. 23: 23). Di ayat na sapadan hatana di bagasan buku Lukas, Jesus manolsoli ia nasida “dilaosi hamu do uhum dohot holong ni roha ni Debata” (Luk. 11: 42).

`Molo dilehon ho roham di angka “na ummaol” di tingki on, songon dia do jadina molo dipatudos dohot molo hita mangalehon rohanta dompak “diparsampulu ni angka suansuanan na metmet”.`