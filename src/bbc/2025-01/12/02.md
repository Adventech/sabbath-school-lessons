---
title:  Dua Patik Raja
date:   16/03/2025
---

Laho mangarimangi dia na patut sibahenonta, sian hita sandiri manang raphon dongan, laho pajongjonghon holong dohot hatigoran ni Debata di portibinta on, sintong situtu molo borhat hita sian angka naung pinodahon ni Debata tu hita.

`Jahama Mateus 22: 34-40. Songon dia do Jesus mangalusi sungkun-sungkun ni angka sibotosurat i?`

Hata ni Jesus, “patik raja jala parjolo” i ma “Sihaholonganmu do Tuhan Debatam sian nasa ateatem, sian nasa hosam dohot sian nasa roham!” Angkupni i, didok Jesus, “Alai dos do arga ni na paduahon on: Sihaholonganmu do donganmi doshon dirim!” Alai, patik i ndang jongjong sandiri. Diudutna Jesus manonahon: “Patik na dua on do mangkangkam nasa patik dohot hata ni panurirang” (Mat. 22: 37-40). Sintong patik na dua on dienet sian Padan na Robi.

`Jahama Mateus 19: 16-23. Songon dia do alus ni Jesus dompak sungkun-sungkun ni naposo na mora i marpartalian dohot alusNa dompak sungkun-sungkun ni angka sibotosurat na di Mateus 22?`

Aha do sintongna na masa disi? Boasama songon ni alus ni Jesus i? Jala parsiajaran dia do na tatapu sian pangkataion i, asing sian inganan manang pangkatta di bagasan ngolunta on?

“Kristus pasahathon sasadasa dalan na patut mangalehon partingkian tu na mora i laho papitahon parange di halak Kristen. HataNa i, hata poda, tungpe gogo manang godang na pinangidona. Di na manjangkon jala mangaradoti i taruli ma sasadasa pangaropan di haluaon ni na mora i. Pangkatna na timbo dohot hamoraonna disi mangarahut tondina tu hajahaton. Molo dipaian di bagasan roha, i do na gabe jongjong singkat ni Debata di holongNa.

“Mangorui otik manang godang na sian Debata lapatanna mansoadahon na adong na gabe mangorui hagogoon dohot hatiruon ni rohana, alana molo angka na ringkot diportibion diradoti di bagasan roha, tungpe idaon ndang manontong manang ndang patut, alai tung marpangkorhon do i” —Ellen G. White, Alfa dan Omega, jld. 6, hlm 138.

`Tungpe ndang saluhutna hita dijou laho manggadisi nasa na adong di hita, songon sahalak naposo na mora i, aha do na olo di ho, di ngolum, gomos ditiop ho molo ndang dipalua Debata, gabe manogu ho tu hamatean na manontong?`