---
title:  Debata Manghaholongi Hatigoran
date:   18/03/2025
---

Buku na Badia paboahon ia Debata mangkaholongi hatigoran alai magigi mida hajahaton (ida, Psalm. 33: 5; Jes. 61: 8), jala sogo situtu rohana mida hageduhon, na patubuhon rimas na patut di sandok jolma ginosa ni hageduhon i. Di bagasan Padan na Robi dohot Padan na Imbaru, Debata tongtong di marasiniroha tu nasida na ginosa jala na marungkil huhut patuduhon rimas na patut maradophon nasida na ginosa dohot siula hajahaton.

`Jahama Psalmen 82. Songon dia do Psalmen on patuduhon roha ni Debata maradophon hatigoran na masa di liat portibi on? Aha do lapatanni i di hita saonari on?`

Mangihuthon pangantusion ni torop halak, bindu on manorui nang dompak pangarajai portibi siradoti hageduhon na masa ditongatonga ni jolma jala dompak Debata uju manguhumi angka parhuaso na di ginjang (“angka tondi”) na jongjong di pudi ni panguhum dohot parhuasi portibi na jahat (tontu huaso ni sibolis do i). Jempekna, disungkun dompak angka parhuaso, “Sadia leleng on do pageduhonmuna uhum, jala dingkan an muna angka parjahat i? Sela! (Psalm. 82: 2).

Udut ni i, dipangido tu nasida: “Patingkos hamu ma uhum tu na metmet dohot tu na sopot so marama, ondihon hamu ma na dangol dohot na pogos. Palua hamu ma na metmet dohot na pogos, sian tangan ni angka parjahat ma palua hamu nasida” (Psalm. 82: 3, 4). Dison dohot di inganan na asing, angka panurirang di Padan na Robi pabotohon dohot gomos di hatigoran. Nda holan hata sambing i di bagasan Bibel, i do na gabe impola sian barita na binoan ni angka panurirang di sandok Padan na Robi dohot angka na pinasahat ni Jesus uju di portibi on di bagasan daging.

Ndang hahomion be i dia na pinangido ni Debata dohot na hinirim ni Debata sian nasida na mandok manghaholongi jala pangoloi di Ibana. Dipatorang Ibana dohot tangkas di bagasan Mika 6: 8 (dohot di bagasan ayat na asing): “Nunga dipabotohon ibana tu ho, ale jolma manang aha na denggan, jala manang aha na niluluan ni Jahowa sian ho, nda holan na mangulahon uhum dohot holong ni roha di habasaon, jala marpangalaho haserepon maradophon Debatam.”

Marsaringar do hata i di bagasan Buku na Badia. Umpamana, Jesus mandok: “Apala sian on ma tandaon ni halak saluhutna, hamu siseanku: Molo masihaholongan hamu” (Joh. 13: 35, patudos dohot 1 Joh. 4: 8-16).

`Songon dia do jadina parsaripeon dohot hurianta molo marojahan di bagasan Mika 6: 8 dohot dengan patuduhon i marhite hata dohot pambahenan? Nang didia pe parjongjongmu, beha do ulaning patuduhon dumenggan ojahan ni hata on?`