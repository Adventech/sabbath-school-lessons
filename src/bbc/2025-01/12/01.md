---
title:  "Holong dohot Hatigoran: Dua Patik Raja"
date:   15/03/2025
---

### Namardomu tu parsiajaran di minggu on, jahama

Mat. 22: 34–40; Sak. 7: 9–12; Psalmen 82; Mik. 6: 8; Mat. 23: 23–30; Luk. 10: 25–37..

> <p>Ayat siapilon</p>
> “Pargabus do halak na mandok: Holong rohana di Debata; hape dihosomi do donganna. Ai na so mangkaholongi donganna na niidana, tung songon dia ma haholonganna Debata na so niidana?” (1 Johannes 4: 20).

Tungpe mameop haporseaon ia Debata diujungna paulihon saluhutna gabe denggan, alai aha na patut sibahenonta songon halak Kristen dison dohot saonari on tongtong ringkot. Tungpe adong godang masa hageduhon dohot hajahaton na so tarrimpashon ni Debata saonari on (mangihuthon ruhut partontangan parlangitan), i ndada lapatanna ia hita ndang tama mangurupi laho mangorui parungkilon dohot hajahaton na taida. Denggan, hita songon halak Kristen, sintongna ingkon mangulahon sisongoni.

Songon naung taida, holong dohot hatigoran mardalan marsitogutoguan jala ndang hasirangan. Dihalomohon Debata do hatigoran. Dibahen i, molo holong rohanta di Debata, ingkon holong do rohanta nang di hatigoran.

Songoni muse do molo holong rohanta di Debata, ingkon marsihaholongan ma sama hita. Sada sian turpuk manghaholongi dongan jolma i ma mangharingkothon hasonangan ni dongan jolma na adong humaliang hita. Uju dongan jolma di bagasan hapogoson, pangaleleon, manang di bagasan hageduhon, ingkon lehononta rohanta. Dihatiha dongan hona pusa, ndang jadi tahungkupi simalolongta. Alai, ingkon sungkunonta ma tu bagasan dirinta aha na patut sibahenonta, sian hita sandiri manang raphon dongan, laho pajongjonghon holong dohot hatigoran ni Debata di bagasan dalan laho patuduhon parange sian hatigoran dohot holong ni Debata na singkop tu portibinta naung sega on.

_Parsiajarima parsiajaran samingguon na laho paradehon tu ari sabat, 22 Maret_