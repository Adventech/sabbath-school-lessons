---
title:  Rimas na Sintong
date:   28/01/2025
---

Tutu godang do ragam ni harimason na so patutna, alai Bibel mangajarhon adong do “rimas na sintong.”

Boan ma tu roham sahalak ina na mangida boruna na marumur tolu taon marmean di alaman ni jabu, dungi tompu, ro sahalak baoa mangaroro boruna i. Nda tarrimas do ibana marnida i? Tutu tarrimas do. Rimasna i patuduhon holong na sintong dihatiha i. Gombaran on mangurupi hita laho mananda “rimas na sintong” sian Debata.

`Jahama Mateus 21: 12, 13 dohot Johannes 2: 14, 15. Aha do na taparsiajari sian pambahenan ni Jesus dompak partigatiga na di Bagas Joro, i ma Debata na tarrimas maradophon hajahaton?`

Di bagasan gombaran i, Jesus patuduhon “sogo ni roha na daulat” i ma harimason na sintong dompak halak na mambahen ulaon di Bagas Joro i gabe ulaon na so mararga jala dibahen naside gabe “liang ni pandobo” mangalului paruntungan sian angka na mabalu, na so marama so marina, dohot angka napogos (Mat. 21: 13, patudos dohot Joh. 2: 16). Bagas Joro dohot angka ulaon disi sasintongna manggombarhon haluaon sian Debata na gok denggan basa dohot hasesaan di dosa ni angka pardosa, gabe dibahen laho mangotootoi jala mangarupa angka napogos. Nda patutna do Jesus tarrimas dompak hajahaton i?

Markus 10: 13, 14 dohot Markus 3: 4, 5 manurathon lobi gumodang gombaran harimasonNa na sintong. Uju angka na torop mamboan dakdanak tu Jesus jala “dipinsang angka sisean nasida,” Jesus “sogo ma rohaNa” – lapatanna disi “tarrimas.” Didok Ibana tu nasida, “Loas hamu ma ro angka dakdanak i sahat tu Ahu” (Mark. 10: 13, 14).

Di inganan na asing, dihatiha angka halak Parise tarpaima laho maminsang Jesus ala ndang dijujur ari Sabbat marhite na pamalumhon di ari Sabbat, disungkun Jesus ma dompak nasida, “dia do na patut ulaon di ari Sabbat, mambahen na denggan manang mambahen na jahat, pangoluhon hosa manang mambunusa?” (Mark. 3: 4). Ibana “jadi rimas ma rohana manganolnol nasida huhut marsak ala ni tangkang ni rohanasida” dungi dipahisar halak na marsahit i (Mark. 3: 5). Rimas ni Jesus disi dilapati tu arsak ni roha ala ni tangkang ni rohanasida, i ma harimason na sintong binahen ni holong, tudos tu hasimason na binahen ni Debata di bagasan Padan na Robi i ma harimason na sintong ala ni holong. Dia do dalanna holong i ndang mangkasogohon hajahaton, tarlumobi uju hajahaton i mangarupa angka na hinaholongan?

`Songon dia do hita asa gabe manat asa inang margogo laho mangampini rimas na mangahut tu diri mandok gabe “harimason na sintong”? Boasa na songoni sai hatop diulahon, jala songon dia do hita mangaramoti dirinta sian harohaon na songoni?`