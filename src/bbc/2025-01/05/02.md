---
title:  Marsak ala ni Dosa
date:   26/01/2025
---

Dihalomohon Jahowa na di bagasan Bibel i do hatigoran alai ia hajahaton dihasogohon do. Ala ni i, dosa dohot hajahaton patubuhon rimasNa, i ma rimas na laho paluahon angka na tinipa jala ginosagosa ni dosa, jala tarlumobi dipangkorhon ni dosa na tipa tu halak pardosa i. Dihasogohon Debata do hajahaton ala hajahaton i sai mangarsahi tompaanNa, nang halak i sandiri na mangulahon hajahaton i. Di bagasan buku na Badia, marulakhulak do Debata tarrimas marhite angka hajungkaton ni halak songon na nidok ni siboto Surat. Songonon do hajungkaton ni jolma i:

Manjungkati jolma i di adopan ni Debata jala diulahon hajahaton, jala sipata mansai gogo hajungkaton i, umpamana mamelehon anak dohot borunasida dohot angka hajungkaton na asing di adopanNa.

Mandao Debata mangihuthon dalan na tinuntun ni jolma i.

Bangso i digosa angka bangso sileban.

Jou-jou bangso i mangido haluaon tu Debata.

Dipalua Jahowa jolma i mangihuthon denggan basaNa.

Diulahi jolma i manjungkati dompak Debata, jala jotjot do jumahat sian angka naung niulanasida.

Alai nang pe songon i, di na mangadopi hajahaton dohot hajungkaton na sai niulahon ni jolma i, sai na jongjong do Debata mangadopi hajungkaton ni jolma i, mardongan hatigoran na so hasuhatan, halambohon na polin, denggan basa na so habilangan, dohot holong na so hasuhatan.

`Jahama Psalmen 78. Aha do na pinasahat ni ayat on dipanatap ni Debata dompak hajungkaton ni bangsoNa na sai marulakhulak?`

Didok Bibel i, holong dohot hatigoran na marsitomuan do. Harimason ni Debata i do tanda ni holongna na sintong maradophon hajahaton ala hajahaton i sai mangarsahi halak na hinaholongan ni Debata. Ndang adong didok di bagasan buka na Badia na disi Debata tarrimas manang muruk ndang marala manang ndang sintong.

Jala molo tungpe bangso ni Debata na sai manadingkon jala mansoadahon Ibana, sian na robi marlambas ni roha do Debata jala mangusehon holong lobi sian saluhut pangaropan ni jolma i (Neh. 9: 7-33), dalan patuduhon hinabalga ni denggan basa dohot asi ni roha na so tardodo ni roha. Tutu sintong do, di bagasan Psalmen 78: 38, Debata “asi do rohana disesa do dosa, jala ndang disiaphon, jala jotjot do mulak rimasna i dibahen, jala ndang disunggul rimasna apala saluhut.”

`Tutu di sada tingki tarrimas do ho marnida hajungkaton na masa dompak donganmu. Dungi, songon dia do rimasmi mangurupi ho gumodang mananda di rimas ni Debata maradophon hajahaton?`