---
title:  Debata Bangkol Tarrimas
date:   27/01/2025
---

Tarrimas do Debata maradophon hajatahon ala Debata haholongon. Pardenggan basa jala parlambas roha do Debata asa dibahen i sada sian angka panurirang di bagasan buku na Badia muruk dompak Debata ala tung parasiroha situtu.

`Tatapma di barita ni si Jona jala rimangi panjangkonon ni si Jona dompak pamutaion ni Debata na gok holong di halak Ninive, di bagasan Jona 4: 1-4. Aha do na taparsiajari sian barita on di si Jona dohot Debata? (ida dohot Mat. 10: 8).`

Panjanghonon ni si Jona dompak denggan basa ni Debata dihatahon di bagasan dua turpuk. Parjolo, i dalan patuduhon tangkang ni roha ni si Jona i sandiri. Marbiasbias situtu do rohana mida halak Assur ala marningot di angka naung binahen ni nasida dompak halak Israel asa dibahen i ndang dihalomohon ibana Debata patuduhon denggan basa diape i tu nasida.

Sada parsiajaran na tutu ma i di hita! Ingkon manat do hita asa margogo padaohon roha na songoni, molo tungpe i diampini roha. Sian tongatonga ni saluhut jolma, nasida naung taruli di denggan basa ni Debata ingkon do marnida haramunon nasida na so patut di denggan basa i asa dibahen i margogo laho pasahathon denggan basa i tu donganna jolma.

Paduahon, panjanghonon ni si Jona manggogohon hinaarga ni denggan basa dohot asi ni roha ni Debata na buni di bagasan parangeNa. Solhot situtu do si Jona di denggan basa ni Debata ala ni i – Ibana Debata “parasi roha jala pardengganbasa do ho lambat tarrimas, jala parasi roha godang” (Jona 4: 2) – diboto si Jona do ia Debata sumolsol do diparuhuman naung niuarihonNa dompak halak Ninive. Tu jolma dohot sandok bangso do Debata patuduhon hatigoran dohot denggan basaNa.

Hata Heber na disalin “lambat tarrimas” manang “parasi roha godang” sasintongna boi do i disalin mandok “igung na ganjang.” Di hasomalan ni halak Heber, rimas somalna tarida di igung ni sahalak jolma, jala molo ganjang dope igung ni halak i patuduhon leleng ni halak i muruk.

Marhite i, hata mandok Debata “si ganjang igung” patuduhon ia Debata i lambat tarrimas jala parasi roha godang. Jala molo tungpe jolma i na sai tibu muruk, parasi roha godang do debata, jala mangusehon denggan basa marlobi-lobi jala dibasabasahon, alai ndang na mangampini dosa manang manutup simalolong dompak hajahaton. Alai, Debata i patupahon haluaon binahen ni dosa dohot hajahaton di silang asa sian i Ibana gabe Partigor jala huhut paluahon angka na porsea di Ibana (Rom 3: 25, 26).

`Adong do ho sundat laho patuduhon denggan basa dohot asi ni roha tu sahalak jolma na mangulahon dosa dompak ho? Songon dia do ho marningot dohot denggan di angka naung binahen ni debata di ho asa gabe marlambas ni roha dompak donganmu songon tanda naung taruli di denggan basa na nilehon ni Debata di ho? Jala, songon dia do hita patuduhon denggan basa dohot asi ni roha, alai ndang na gabe mangaloas dosa manang mangaloas hajahaton dohot hajungkaton?`