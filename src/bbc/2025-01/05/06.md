---
title:  Patuduhon Denggan Basa
date:   30/01/2025
---

Molo tungpe rimas ni Debata i sada na “jorbut”, alai sasintongna i ndada na so marpanganju manang ndang mardongan holong. Alai, di bagasan Padan na Robi dohot Padan na Imbaru, dipatuduhon Debata rimasna maradophon hajahaton alanni holongNa. Jorbut situtu do rimas ni Debata alana ulaon hajahaton i maralo dompak hatigoran dohot hasangapon ni Debata.

Dison, arga situtu do holong i di Debata; ndang diharingkothon ia rimas. Ia molo so adong hajahaton manang hajungkaton, ndang adong nang rimas. Di ujungna, pambahenan ni Debata na mardongan holong di na padaohon hajahaton sian hasiangan on gabe denggan ma i laho padaohon hajungkaton dohot hajahaton. Lasniroha dohot hatigoran sambing do na hot ro di salelenglelengna di bagagasan partalian ni holong na sun denggan. Ndang adong be disi rimas ni Debata ai ndang ringkot be i disi. Tutu sada hirim ni roha na mansai uli situtu!

Adong jolma biar roha nasida ia rimas ni Debata i na olo do di na so panagaman didok gabe dalan mangaloas jolma i laho marlulu.

`Jahama 5 Musa 32: 35, Poda 20: 22, Poda 24: 29, Rom 12: 17-21, dohot Heber 10: 30. Songon dia do angka ayat on manundati hita laho marlulu dompak dongan?`

Hata ni Bibel i, marhuaso do Jahowa laho mandabu paruhuman, jala uju dibahen Ibana i, di bagasan hatigoran na sun denggan do i di patupa Ibana. Di Padan na Robi nang dohot i Padan na Imbaru dohot torang ia pamaloson di Debata do. Songon na sinurat ni apostel Paulus di bagasan Rom 12: 19, “Hamu, angka na hinaholongan, unang hamu marlulu; pasahat hamu ma rimas i (tu Debata), ai tarsurat do: "Di Ahu do pamaloson, Ahu pe mamaloshon, ninna Tuhan i” (dienet sian 5 Musa 32: 25).

Molo tungpe diujungna Debata mandabu paruhuman dompak hajungkaton dohot hajahaton, nunga dilehon Kristus dalan tu sandok jolma na porsea tu Ibana. Tutu do, “Jesus, na paluahon hita sian rimas na naeng ro i” (1 Tes. 1: 10; patudos dohot Rom 5: 8, 9). Jala sadalan do i dohot sangkap ni Debata: “Ai ndang dipadiri Debata hita bahen sirimasan; alai naeng ma dapotan haluahon hita marhite sian Tuhanta Jesus Kristus” (1 Tes. 5: 9). Ndang tarpasiding rimas ni Debata, alai nasida na marhaporseaon di Jesus malua sian rimas i alani Kristus.

`Di bagasan dia do haluaon na sian Jesus i patimbohon hatigoran jala huhut paluahon hita sian rimas? Dung diboto ho ia haluaon i dibahen laho di ho, asing sian angka hahuranganmu, beha do balga ni roham laho mardenggandenggan dohot donganmu jolma?`