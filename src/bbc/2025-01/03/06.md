---
title:  Sada Sipareakan na Patut
date:   16/01/2025
---

Di toru ni halinu denggan basa dohot pangondian ni Debata, dihalomohon Debata do panjanghonon na denggan nang menet situtu i maradophon holongNa. Mahite Ibana na holan sasada i na patut sihaholongon jala hosaNa sandiri na so marlaok dosa i, hita saluhutna dihatahon sintong jala dibilangi ditongatonga ni angka na hinaholongan ni Debata na mangolu sogot raphon Ibana di bagasan holong na maulitus sisalelenglelengna. Ido na gabe pangaropan di haluaon, na pinatupa ni Kristus di hita di banua ginjang.

Alai na olo do ho sungkun-sungkun, parsidohot do ulaning ahu disi? Songon dia do i molo ahu hurang burju? Beha do i mardongan biar ni rohangku ia di ahu ndang adong haporseaon?

`Jahama Markus 9: 17-29. Songon dia do panjanghonon ni Debata dompak halak na adong di jamita i? Songon dia suhat-suhat ni haporseaon na balga?`

Ndang margogo angka sisean i laho pabalihon sibolis i; mago po do idaon disi pangaropanna. Alai ro ma Jesus jala didok tu ama ni dakdanak i, “Na marhagogoon do na porsea i patupahon saluhutna!” (Mark. 9: 23). Jala ama ni dakdanak i huhut tumatangis dijouhon ma, “Na porsea do ahu! Urupi ahu na hurang porsea on!” (Mark. 9: 24).

Idama, ndang didok Jesus tu jolma i, “ro ma ho tu ahu molo dung tubu haporseaonmu.” Angkupni i dijouhon do, “Urupi ahu na hurang porsea on!” na singkop di adopanNa.

“Alai anggo so marhaporseaon, ndang tarbahen halomoan di Debata” (Heb. 11: 6), alai tahe dijanghon Jesus do haporseaon nang na metmet situtu, mardongan haporseaon (marhite pangondian ni Kristus), dihalomohon Debata ma hita. Mardongan haporseaon jala alani pangkophop ni Kristus di hita, tarjalo hita do i marhite angka dalan na pasonanghon Debata, tudos songon pangkilalaan ni sahalak baoa uju anakna ro mamboan silehonlehon na sasintongan ndang adong argana.

Dibaheni, taihuthon ma poda ni apostel Paulus naeng “halomoan ni rohaNa” i na gabe taharingkothon (2 Kor. 5: 9, 10, patudos dohot Kol. 1: 10; 1 Tes. 4: 1; Heb. 11: 5). Jala ingkon do tapangido tu Debata laho paubahon halomoan ni rohanta asa dohot laho mangharingkothon na dumenggan di angka nasida na tahaholongi, jala pareakkon holongta i sahat ro di angka na asing. “Ingot hamu ma holong ni roha sama dongan Kristen! Masijolojoloanan ma hamu masipasangapan! Unang sumurut ringgas ni rohamuna! Partondi na girgir ma hamu! Oloi hamu ma Tuhan i! Marlas ni roha ma hamu mangkirim! Marbenget ni roha ma di haporsuhon! Jugulhon hamu ma tangiang! Antoi hamu ma na hasea di angka na badia! Haringkothon hamu ma partamueon!” (Rom 12: 10-13).

`Molo di bagasan Kristus hita dijanghon Debata, ingkon sumurung ma hita laho manjanghon dongan jolma? Aha do lapatan ni patik laho manghaholongi dongan jolma doshon dirim (3 Musa 19: 18; Mat. 22: 39) dohot uhum sere laho mangulahon tu halak songon na pinangido ni roham sibahenon ni halak tu ho?`