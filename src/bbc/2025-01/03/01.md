---
title:  Hasoloan ni Debata
date:   11/01/2025
---

### Namardomu tu parsiajaran di minggu on, jahama

Luk. 15: 11–32; Sep. 3: 17; Ep. 5: 25–28; Jes. 43: 4; Rom 8: 1; Rom 5: 8; Mrk. 9: 17–29.

> <p>Ayat siapilon</p>
> “Ai Jahowa Debatam do di tongatongami, ulubalang silehon tua do ibana. * Marlas ni roha situtu ibana mida ho, hohom ibana di bagasan haholongon ni rohana; marolopolop ibana mardongan pujipujian mida ho” (Sep. 3: 17).

Pingkirhon ma barita na di toru on: adong sahalak dakdanak na marumur lima taon mandapothon amana di Hari Ayah huhut mamboan silehonlehon na roa situtu lampakna. Mardongan las ni roha dipasahat ibana silehonlehon i tu amana i.

Idama amana i mandok tu ibana, “Anaha, ndang arga di ahu silehonlehonmi. Ai ndang adong na tarlehon ho na laho pasonanghon rohangku. Nang dia pe na boi tarlehon ho tu ahu, marhite gogoku na dapot ahu do i, jala nang diape na nilehonmu tu ahu na tartuhor hu do i dohot hepengku manang na dipauli sahalak jolma na targarar ahu do i. Dibaheni, boan ma mulak silehonlehonmi. Ndang arga i di ahu jala ndang lomo rohangku. Alai na tongtong do holong rohangku di ho.”

Tangkangna i!

Behama pandokmu di panjangkonon ni amana i disi? On do hatanta disi “ndang mangantusi,” “ngali,” ndang “adong rohana” i do na tubu di rohangku. Songoni do ulaning Debata maradophon hita? Na tarbahen hita do laho pasonanghon Debata? Ndang tardodo hita i, tungpe hita jolma naung madabu tu bagasan dosa, mago alani dosa, jala sai manghalomohon mangulahon dosa – tutu ido, na tarbahen hita do laho pasonanghon Debata! Lapatanna, ndang na mamilangi Debata maradophon hita, manang silehon-lehon na taboan tu adopanNa, ndang songon panjanghonon ni ama i. Balik sian i, tarbahen hita do pasonanghon Debata, alai holan marhite Kristus.

_Parsiajarima parsiajaran samingguon na laho paradehon tu ari sabat, 18 Januari_