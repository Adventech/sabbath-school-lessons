---
title:  Mula ni Partontangan di Banua Ginjang
date:   25/02/2025
---

Sada Musa 1-3 sambing do patuduhon ia hajahaton i nunga adong andorang so madabu Adam dohot Hawa. Di bagasan patik, “hajahaton” nunga tarida, marhite goar “hau parbinotoan ni na denggan dohot na roa” ( 1 Musa 2: 9, 17). Dungi ulok i mandok na margabus do Debata, hape sasintongna ibana do ulok na margabus. Dung dipabali ulok i (Pangk. 12: 9), mardongan pargabusonna, patuduhon sintongan adong hajahaton disi. Jadi, di Eden andorang hadadabu, nunga tarbege na adong hajahaton.

`Jahama Hesekiel 28: 12-19 hombar na tarsurat di bagasan 2 Musa 25: 19, 20. Dia do parange ni surusuruan na madabu?`

Mangihuthon ayat na di ginjang, mula ni hajahaton dohot partontangan di hasiangan on marmula di banua ginjang.

Andorang so madabu ibana, surusuruan na digoari sibolis ujungna i ma sada kerubim na paherbang habongna. Asing sian na digoari kerubim, ibana do “tumiti parsuhatan, gok habisuhon, jala sun denggan hinaulim” jala maringan “di Eden, porlak ni Debata” (Hes. 28: 12, 13). Ndang adong nanggo sada sian angka i na suman tu ibana jolma raja Tirus (manang halak na asing). Dibahen i, taboto ma marhite on tu hita dilehon otik gombaran taringot hadadabu ni Lusifer.

`Jahama Jesaya 14: 12-15. Hatorangan tambahan dia do na nilehonna disi taringot di musa ni partontangan bolon on?`

Mangihuthon Jesaya 14, Lusiper marsangkap laho patimbulhon dirina jala mamboan dirina tudos dohot Debata. Ayat on pasingkophon dia na taida di bagasan Hesekiel 28, i ma “dipaginjang” rohana binahen ni “haulionna” (Hes. 28: 17), na sasintongna mamboan ibana pasangaphon Debata na manjumadihon ibana uli. Alai, gabe dipaginjang ibana do rohana. Na jumahat sian i, di haginjangon ni rohana, marsangkap ibana hundul di habangsa ni Debata jala mangaleai Ibana. Hata Heber na mandok “partigatigaionmu” na di Hesekiel 28: 16 lapatanna “mangaleai,” paboahon songon dia sibolis marsangkap jongjong mangalo Debata nang dohot mandopang hita.

`Songon dia do hita manjangkon hatigoran ia Lusifer, naung madabu i, di mula, sun denggan..., olat ni ari” ibana dipabangkit “sahat ro di hamamasa ni hajungkaton” di bagasan ibana (Hes. 28: 15)? Beha do boi surusuruan na sun denggan gabe madabu, asingni molo di “na sun denggan” i dilehon dohot huaso ni roha laho mamillit?`