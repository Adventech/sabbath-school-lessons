---
title:  Debatanta na Daulat
date:   16/02/2025
---

“Daulat do Debata,” pandita naposo i mangajar di sada parsikkolaan SMA. “Lapatanna Ibana maniop tampuk ni saluhut na masa.” Sada sian parsikkola na longang i mangalusi, “Lapatanna disi do Jahowa hatiha mate pananggaku i? Boasama dipamate Debata pananggaki?”

Digogohon laho mangalusi hata i, pandita naposo i mandok: “Sungkun-sungkun na borat do sungkun-sungkunmi, alai na olo do Debata mangaloas hita mamolus ari na borat asa sian i rade hita laho mangadopi na umbalga sian i tu ari marsogot. Huingot do marsak situtu do rohangku uju mate pananggaki. Alai marhite i diurupi ahu laho mangadopi partingkian na umbalga sian i di ari ompung boruku matua. Dijalo roham do i?”

Dungkon mangkohom sadia leleng, didok parsikkola i ma mangalusi, “Lapatanna dipamate Debata pananggaki asa rade do ahu di ari Ibana pamatehon ompung boruki?” —Marc Cortez, dikutip dalam John C. Peckham, Divine Attributes: Knowing the Covenantal God of Scripture (Grand Rapids, MI: Baker Academic, 2021), hlm. 141.

Sipata jolma manisia mandok saluhut na masa i diloas hombar tu na sinangkapan ni Debata. Nang diape na masa di tano on tingkos do i songon na sinangkapan ni Debata masa. Ai sigomgom saluhutna do Jahowa. Jadi, songon dia do ulaning ro masa na so sinangkapan ni Jahowa? Ala ni i, nang dia pe na masa, nang beha pe parirna, sian lomo ni Debata do i. Tudos tusi do na niajarhon ni jamita on.

`Jahama Psalmen 81: 12-15, Jesaya 30: 15, 18, Jesaya 66: 4, dohot Lukas 13: 34. Aha do na pinasahat ni angka ayat on di sungkun-sungkun na sai ingkon saut do lomo ni Debata?`

Tungpe torop halak manghaporseai ia Jahowa ingkon do taruli di saluhut na sinangkapanNa, Bibel patuduhon hatorangan na asing sian i. Marulakhulak Bibel manggombarhon Debata ndang taruli diangka tahiNa. Lapatanna, angka na masa di tano on jotjot do i maralo dompak na sinangkapan ni Debata. Di godang hatiha, dohot torang Debata mandok dia na masa disi maralo dompak na hinalomohonNa. Ditahi Ibana sada dalan tu bangsoNa, alai nasida mamillit dalan na asing. Mangandungi do Jahowa: “Alai ndang ditangihon bangsongku soarangki... Oe aut ma Ahu ditangihon bangsongku, diihutihut Israel angka dalanku. Mura do pajimputonku angka musunasida i” (Psalm. 81: 12, 14, 15).

`Pingkirhon dohot denggan parbue ni jamita na mandok saluhut na masa i sian naung sinangkapan ni Jahowa do. Parsualan bolon dia do, tarlumobi di barita ni hajahaton, na pinatubuhon ni jamita sisongoni?`