---
title:  Ai Lan do na Jinou, Alai Otik do na Tarpillit
date:   01/01/2025
---

Jahowa ndada holan manghaholongi jolma i sian nasa rohaNa sandiri, alai dijou Ibana do jolma i laho mambalos holongNa i. Ai dilehon Debata do tu nasida hagogoon asa mardongan roha na ias mamillit na olo do nasida manjanghon manang manadinghon holong ni Debata na patar di bagasan parumpamaan ni Kristus i ma parumpamaan pesta parunjuhon

`Jahama Mateus 22: 1-14. Aha do na pinaboan ni parumpamaan on?`

Di parumpamaan pesta parunjuhon na pinasahat ni Kristus, sahalak raja na mamestahon anakna na mangoli jala manuru angka naposona laho “manjou angka na ginokkonna hian tu pestana i, hape ndang olo nasida ro” (Mat. 22: 3). Lobi sian sahali raja i manuru angka naposona laho manjou nasida, alai disalpuhon nasida do joujou i jala, na jumungkat sian i tahe, ditangkup na deba angka naposona, dipasipalsipal jala dipusa (Mat. 22: 4-6).

Diujungna, dungkon mandabu uhum tu angka na mamunu pigapiga sian angka naposona i, didok raja i tu angka naposona na tading, “Nunga rade nian na hasea tu pesta i, alai ndang tau angka na pinio i. Onpe, laho ma hamu tu angka dalan balobung, arahon hamu ma tu haroan on nasa na dapot hamu!” (Mat. 22: 8, 9). Di hata na asing i ma taringot ni sahalak baoa na so marpahean pesta dipabali sian pesta i, na patuduhon hinaringkot ni pahean pesta na sian raja laho bongot tu parpestaan i, Jesus mangujungi parumpamaan i mardongan hata na buni alai balga situtu do lapatanna, “Ai lan do na jinou; alai otik do na tarpillit (Mat. 22: 14).

Dia do lapatan ni i? Nasida na parpudi “na tarpillit,” “angka halak na tarpillit,” i ma nasida na manjanghon gokkon ni Debata tu parpestaan. Hata na disalin “manjou” jala “manggokkon” di sandok parumpamaan on i ma sian hata Gorik (manjou, manggokkon), jala na manontuhon ise do na diujungna “tarpillit” (eklektos) i ma na olo do sahalak jolma i sian ias ni rohana manjanghon joujou i.

Tangkas taboto, Debata manjou (i ma manggokkon) sude jolma tu parpestaan. Alai, manang ise pe sian tongatonganta boi do manundalhon holong ni Debata. Ias ni roha mansari arga di na laho manghaholongi. Ndang adong Debata maringkon holongNa i manang tu ise pe. Magona, boi do hita manadinghon parsaoran di holong na sian Debata.

Angka “na parpillit” i ma nasida na manjanghon gokkon i. Nasida na manghaholongi Debata, nunga diparade Debata na ummuli sian angka na tarajumi. Sahali nai, saluhutna i marharoroan di sungkun-sungkun dompak holong dohot ias ni roha na lohot di bagasan holong.

`Songon dia do dohot ngolum na patuduhon ia ho nunga manjanghon gokkon tu parpestaan i jala ro marpahean na patut tusi?`