---
title:  Lobi sian Pangaropan na di Roha
date:   29/12/2024
---

Debata ndada holan manungkun dompak hita, “Holong do roham di Ahu?” alai Debata i sandiri manghaholongi ganup jolma, jala dibahen Ibana i sian nasa rohaNa. Tutu situtu do i, mardongan ias ni roha do Ibana manghaholongi hamu, ahu, dohot ganup jolma lobi sian na tapingkiri. Jala tatanda do holong i marhite angka dalan na binahenNa di parngoluon ni bangsoNa.

`Jahama 2 Musa 33: 15-22 jala pingkiri aha dalanna dohot bonsirna boasa disurathon angka ayat i. Aha do na pinaboa ni ayat on, tarlumobi di ayat 19, i ma disangkap dohot holong ni Debata?`

Magopo do saluhutna idaon. Ndang dao dungkon ni haluaon bolon na pinatupa ni Debata tu bangsoNa sian tano parhatobanon di Misir, bangso Israel manggunturi dompak Jahowa jala manomba lombu sere. Di na tuat si Musa sian dolok i, diida ibana na niula nasida i, dungi ditimpalhon ma sian tanganna lei na dua i na marisihon Sampulu Patik ni Jahowa jala mabola. Tungpe bangso i nunga luangan di saluhut bagabaga di janjina dohot hasurungan sian bagabaga naung di basabasahon Jahowa tu nasida, alai, Debata sian nasa rohana manodo asa tongtong rap dohot nasida di bagasan parpadanan – tungpe nasida ndang patut manjanghon pasupasu di parpadanan i.

Hata na di bagasan 2 Musa 33: 19, “na martalup ni roha do Ahu sogot di halak naung tinalupan ni rohangku; jala na marasi ni roha do Ahu sogot di halak naung niasian ni rohangku,” jotjot dilipehon huhut mandok ai na marlomolomo do Jahowa mamillit sahalak jolma siasianNa jala tinalupan ni rohana, alai tu na asing ndang. Alai, dilapatanna, ndang didok Jahowa disi ia Ibana sian lomo ni rohana laho marasiasi jala manalupi di na deba alai tu na deba ndang. Ndang songoni ia ulaon ni Debata, dao sian pangantusion ni angka parjamita na tarbarita na mandok ia Jahowa nunga manontuhon adong jolma na mago jala mangadopi paruhuman sisalelenglelengna.

Molo songon i, aha do na nidok ni Jahowa disi? Rimpunanna, disi Jahowa paboahaon, Ibana i ma Sipanompa ni nasa na adong, adong do di Ibana huaso dohot hagogoon laho mangusehon denggan basa dohot asi ni rohaNa na so habilangan nang tu jolma na so tama manjanghon i. Jala diulahon Ibana do i di hatiha on, nang dungkon panombaon tu lombu sere, marhite mangusehon denggan basana tu bangsoNa, Israel, tungpe nasida ndang tama manjanghon i.

On ma sada sian angka gombaran na godang na disi Jahowa patuduhon holongNa jala mangulahon i lobi sian pangaropan na di roha. Barita na uli tu ganup hita, nda i do?

`Marhite dalan dia do Jahowa tongtong mangungkaphon jala patuduhon holongNa tu ho – jala tahe lobi sian pangantusion ni roham?`