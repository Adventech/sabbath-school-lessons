---
title:  Tarsilang alani Hita
date:   02/01/2025
---

Debata manggokkon ganup jolma tu bagasan parsaoran holong dohot Ibana, alai holan nasida na rade manjanghon gokkon i do na taruli di parbue sisalelenglelengna. Songon na tarida di bagasan parumpamaan pesta parunjuhon, torop do halak sian na jinou ni raja i, “ndang olo nasida ro” (Mat. 22: 3).

Dibahen i, di ari andorang so tarsilang Ibana, tariluilu Kristus i: “Jerusalem! Jerusalem! Dibunu ho do angka panurirang jala didangguri ho do angka na sinuru manopot ho. Nunga piga hali naeng papunguonku do nian angka anakmi, sobokkon pidong na papunguhon anakna tu toru ni habonghabongna; alai ndang dung olo hamu!” (Mat. 23: 37). Marsangkap do Debata laho papunguhon nasida, alai ndang olo nasida. Di hata Gorik na mandok “marsangkap” (thelo) dibahen laho patuduhon dihirim ni Kristus laho paluahon nasida dohot dipanjuaon nasida asa dipalua (jala hata na sarupa adong do nang di bagasan Mateus 22: 3 na di ginjang).

Alai, Kristus tarsilang bahen di nasida nang dohot di hita. Holong na sumurung! Tungpe alani dosa patutna jolma i marutang hosa, Debata sandiri ( di bagasan Kristus) manean hamatean alani dosa jala nunga patupahon dalan laho paulihon parsoaran naung gotap di surgo dohot tano on. Angkup ni i, sai tongtong do diusehon Ibana holongNa i tu hita, tungpe sasintongna ndang ingkon bahenonNa i aut so alani holongNa i tu hita.

`Jahama Johannes 10: 17, 18. Patudos dohot Galatia 2: 20. Aha do barita na binaritahonna tu hita marhite angka ayat i?`

Di na patuduhon holong ni Debata na umbalga – i ma Silang, patar taida disi ia Kristus i manaehon diriNa bahen di hita sian ias ni rohaNa sandiri. Kristus maneahon diriNa mangihuthon “pangoloinNa sandiri.” Ndang adong nanggo sahalak jolma pe na olo mambuat hosaNa sian Ibana, Ibana marbasabasa mangelehon hosana, mangihuthon sangkap haluaon naung disangkapi di banua ginjang andorang so ditompa dope hasiangan on.

“Sangkap haluaonta ndada sada pamingkirion na tubu dipudian ni ari, sada sangkap na ditontuhon dungkon madosa si Adam. Sangkap haluaon i ma ‘hasimoon naung dipaullop, dung jolo ditabunihon sian na robi.’ Rom 16: 25. I ma na gabe ojahan na ditontuhon di habangsa ni Debata sian na robi. Sian mulana, Debata dohot Kristus nunga marnida hajungkaton ni sibolis, dohot hadadabu ni jolma alani pangotootoion ni si parjahat i. Ndang disangkapi Jahowa asa tubu dosa, alai tahe jumolo diida dao tujolo andorang so tubu dope dosa, nunga patupahon dalan laho mangadopi haguguntur na laho masa i. Balga situtu do holongNa di portibi on pola do dibagabagahon Ibana mangalehon AnakNa na sasada i, ‘asa unang mago ganup na porsea di Ibana, asa hangoluan na salelenglelengna di ibana.’ Joh. 3: 16 – Ellen G. White, Alfa dan Omega, jld. 5, hlm. 16.