---
title:  Naga di buku Pangungkapon
date:   03/03/2025
---

Rimpunan ni saluhut dompak angka parhuaso hajahaton na di ginjang di partontangan parlangitan na di bagasan buku Pangungkapon, disi sibolis digombarhon dohot “naga na balga” na mandopang Debata jala “na paotootohon liat portibi on” (Pangk. 12: 9).

`Jahama Pangungkapon 13: 1-8. Aha do na pinapatarna disi taringot bolak ni luat gomgoman ni sibolis?`

Naga (sibolis) ndada holan dompak Debata marporang (Pangk. 12: 7-9) dohot dompak angka naposoNa (ida, Pangk. 12: 1-6), alai ibana digombarhon na gabe parhuaso dipudi ni harajaon portibi na mangalele bangso ni Debata sian na robi.

Naga i “dilehon... gogona nang habangsana dohot sahala godang” tu sada binatang na ruar sian laut (Pangk. 13: 2; patudos dohot Pangk. 13: 5; Pangk. 17: 13, 14). Binatang na ruar sian laut “dilehon ma tu ibana soara mangkatahon hata na balga dohot panginsahion, jala dilehon tu ibana huaso mangulahonsa leleng ni opatpulu dua bulan” (Pangk. 13: 5).

Jadi, sibolis (naga) mangalehon huaso dohot sahala mangarajai tu sada binatang (huaso portibi – ugamo portibi). Huaso on dibahen laho manggulut panombaon dompak Debata. Binatang i manginsahi goar ni Debata, jala ibana marporang dompak, jala tahe mangarupa, angka na badia (santo) ni Debata, di partingkian naung ditontuhon. Hagogoon dohot luat gomgomanna di portibi on dilehon ibana tu naga, parhuaso na manggullut gomgoman di portibi on.

Alai, sibolis dohot angka alealena torang adong do nang di nasida suhat-suhatna, dohot ma i suhat-suhat partingkian. “Dibahen i marlas ni roha ma hamu, angka banua ginjang dohot pangisina! Marjea ma tano i dohot laut, ai nunga tuat sibolis i tu hamu, marrimas situtu; ai diboto, otik nama tingkina!” (Pangk. 12: 12).

Sibolis “ai diboto, otik nama tingkina” (Pangk. 12: 12), dohot angka na laho masa na dipapatar di bagasan buku Pangungkapon jongjong mangihuthon tingki hasurirangan, na patuduhon suhat-suhat ni partingkianna (ida Pangk. 12: 14; Pangk. 13: 5) dompak ujung ni panggomgomion harajaon hajahaton i.

Tutu sintong do i, diujungna monang do Debata. “Jadi apusan ni Debata ma nasa iluilunasida sian matanasida: Ndang adong be hamatean nang arsak ni roha; nang angguhangguk, nang na hansit, ndang disi be; ai nunga salpu na parjolo i!” (Pangk. 21: 4).

`Dao situtu do i sian parnidaanta saonari on, diujungna hasintongan monang manaluhon hajahaton salelenglelengna. Boasama ringkot situtu hita asa unang manghalupahon bagabaga na sumurung on?`