---
title:  Barita ni si Job
date:   04/03/2025
---

Di bagasan buku Job, dilehon tu hita godang parsiajaran taringot di partontangan bolon na tutu adong.

`Jahama Job 1: 1-12 dohot Job 2: 1-7. Aha do ruhut-ruhut ni partontanganbolon na taida dipapatar disi?`

Godang dipajojor parsiajaran na arga jumpang sian angka ayat na di ginjang. Parjolo, taida disi gombaran ni sada rapot bolon di banua ginjang, ndang holan pangkataion sambing di Debata dohot sibolis, parsidohot do nang angka surusuruan na di banua ginjang.

Paduahon, adong disi parbadaan, na dipatuduhon marhite Debata na manungkon na diburu roha ni sibolis do si Job. Mamburu si Job di bagasan dia? Ditangkup roha do sungkun-sungkun on ditongatonga ni parbadaan na umbalga jala na masa dope.

Patoluhon, tungpe disi Debata mandok ia si Job na daulat, tigor, jala biar mida Debata, hata ni sibolis mandok ia si Job diida ibana biar mida Debata holan ala Debata mangaramoti ibana. Hatana i tudos do tu na mangaleai parange ni si Job dohot parange ni Debata (patudos dohot Pangk. 12: 10; Sakaria 3).

Paopathon, sibolis manihai ia pangaramotion ni Debata disi si Job (handang) mardingkan jala mambahen sibolis ndang margogo patuduhon sintong ni hatana. Barita i patuduhon na adong do suhat-suhat di sibolis (ruhutna), jala ia sibolis nunga manggogohon laho manggosa si Job.

Alus ni Debata maradophon hata ni sibolis di rapot bolon na di banua ginjang marhite mangaloas sibolis mangulahon na nidokna, alai di bagasan suhat-suhat na adong. Parjolo sahali dilehon Ibana tu sibolis mangarajai nasa “na di ibana” alai maminsang sibolis asa unang dais tangganna tu si Job (Job 1: 12). Dungi diudutna, dungkon dihatahon sibolis ia si Job dilehon do nasa na di ibana singkat ni hosana, diloas Debata ma sibolis laho manggosa si Job di ngoluna, alai sibolis i ingkon mangolani hosana (Job 2: 3-6).

Dipamasa sibolis godang parsorion di tongatonga parsaripeon ni si Job, alai di ganup parsorion i si job tongtong mamuji goar ni Debata (Job 1: 20-22; Job 2: 9, 10), patuduhon ia hata ni sibolis i lipe.

Godang tarparsiajari sian i, sai hira na adong partordingna di bagasan partontangan parlangitan. Adong suhat-suhat di paruhuman surgo na dipajongjong laho paujunghon hata na dipasahat di adopan ni Debata, alai ndang dilaosi Debata patik na badia na lohot di bagasan holong, i do na gabe ojahan di panggomgomion ni Debata, jala dalan di Ibana paturehon hasiangan dohot angka na tinompana di bagasan i.

Rapot bolon di banua ginjang na di bagasan buku Job mangalehon tu hita pangantusion bolon taringot di partontangan bolon i, jala songon dia i masa di portibi on.