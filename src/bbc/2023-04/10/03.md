---
title:  Paulus di Areopagus
date:   04/12/2023
---

Ala dijanghon sian Debata parenta i, nang didia pe ibana tading, Paulus tongtong mamaritahon Hata i. Jala ima na digogohon ibana di huta Aten.

`Jahama Ulaon ni Apostel 17: 18-21. Angka dia do panjanghonon ni bangso parbegu na di onan i di hata dohot sungkun-sungkun na pinasahat ni si Paulus?`

Torang, mardongan “debata na leban” Paulus pasahathon sada hatorangan na marasing tu angka jolma na di onan i (Ulaon. 17: 18). Jala dibaon nasida ibana tu Aeropagus, sada inganan di huta i na laho manguhumi angka na masa dohot taringot di ugamo, nangpe dihatiha i, Paulus ndang marnida adong paruhuman disi. Alai, disi nasida mangalehon partingkian tu si Paulus laho patubegehon “poda na imbaru” Ulaon. 17: 19). Tung songkal do di roha nasida laho mansoadahon hapistaran, habisuhon dohot parbinotoan ni si Paulus, tarlumobi tahe uju na pinasahatna angka poda na imbaru di nasida.

Ulaon ni Apostel 17: 21 paboahon ia halak di Aten i ndang tarbahen nasida nang dia pe singkat ni na manangihon jala mangarimangi angka poda na imbaru i. Na nidok si Lukas disi ia nasida angka jolma na losok? Ndang songoni lapatanna. Alai disi ibana patuduhon ia nasida ima angka na pistar jala na malo. Angkup ni i, songon naung taantusi disi, torop do tarbarita sian tongatong ni halak Junani songon Socrates, Plato, Aristoteles, angka parhapistaran na tarbarita sahat tu sadarion. Marpigapiga taon, huta Aten tarbarita huta ni angka parhapistaran. Jala tungpe pigapiga sian parhapistaran i ndada ateis (sipelebegu), ala ndada songon pangantusionta saonari on di sipelebegu, godang sian angka hata dohot pamingkirion nasida i dao sian na niajarohon ni hakristenon. Umpamana, tung maol do dapat sada pamingkirion na marhadomuan di haheheon ni Sipalua i di jamita ni Epikuros dohot Stoa.

Di huta Aten, Paulus manghirim huaso ni Tondi Parbadia marhuaso marhite di hapistaran dohot haboionna marjamita, na nidapotna uju ibana marsikkola sian si Gamaliel. Alai na masa disi, parsiajaran na nidapot ni si Paulus di onan Aten gumodang dipakke Tondi Parbadia. “Angka na pistar sian tongatonga nasida na manangihon ibana marjamita tarhatongtong. Dipatuduhon ibana disi, ia ibana mananda torang di angka hapistaran nasida, pustaha nasida, dohot ugamo nasida” —Ellen G. White, Alfa dan Omega, jld. 7, hlm. 200.

`Sian pardalanan ni si Paulus di Aten ditongatonga ni sipelebegu dohot angka na pistar i, disurathon ibana tu huria Korintus “ai hupasada do rohangku, na so tupa botoonku di tongatongamuna agia aha, dungkon ni Jesus Kristus, mandok: Barita ni silangna” (1 Kor. 2: 2). Aha do gabe parsiajaran di hita i ma taringot di Kristus i na gabe ojahan ni jamitanta ndang manatap na tu ise pe hata i tapasahat?`