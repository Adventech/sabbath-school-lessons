---
title:  Paimahon mardongan Ulaon
date:   07/11/2023
---

Lukas 24 diujungi dohot hananaek ni Jesus tu surgo (Luk. 24: 50-53). Alai ndang marujung dope ia molo barita i. Panurat ni buku i, Lukas, manguduti barita i marhite manurathon buku Ulaon ni Apostel. Andorang so manaek Jesus tu surgo, dipasahat Ibana tu siseanNa i sada ulaon, bagabaga, dohot paniroion asa dipaima nasida di huta Jerusalem “hagogoon na sian ginjang” (Luk. 24: 49; patudos dohot Ulaon. 1: 4-8).

Ditonahon Jesus angka siseani asa mian di huta Jerusalem sahat tu na songgop tu nasida na pinarbagabaga ni Damang i (Tondi Parbadia) na patauhon nasida gabe sitindangi di Jerusalem, Judea, Samaria, nang dohot di angka luat na asing.

`Jahama Ulaon ni angka Apostel 1: 12-26. Aha do ulaon ni angka sisean i, na saonari bilanganna adong 120 halak, di napaimahon bagabaga i nasida?`

Nunga torang dipasahat Jesus tu sisean i sada ulaon bolon: na gabe sitindangi do nasida bahen di Ibana di portibi on. Dibahen i, di na paimahon nasida, di parade nasida ngoluna tu ulaon i mardongan dua dalan. Parjolo, Lukas paboahon ia nasida marsada dibagasan tangiang dohot pangidoan. Ndang adong be sungkun-sungkun di roha nasida dompak ulaon na pinasahat ni Jesus i tu nasida, jala nasida ganup nunga rade di ulaon i. Tona i ma na manogu nasida sada dibagasan tangiang. Ndang dipaboa si Lukas tu hita isi na tangiang nasida, alai pos do roha disi ia nasida martangiang mangido habisuhon, hagogoon, dohot hiras ni roha asa tama nasida rap mangulahon tohonan i. Sitiruon na uli ma i di hita.

Paduahon na binahen nasida di na paimahon ima patupahon angka na ringkot di ulaon i. Judas naung manehaon Jesus i tu paruhuman nunga dibuat hosana. Dibahen i gabe moru ma sada sian bilangan ni sisean i. Dibehani, di na paimahon nasida, dipangido angka sisean do pangurupion sian Debata laho mamillit panggantina. Marhite i, angka sisean i marguru pasinghophon diri nasida jala mangarangrangi beha dalanna mamungka ulaon i. Di hatiha sisongoni, jongjong ma si Petrus manguluhon nasida. Ndang adong na manjua hatana; ditatap nasida huaso na sian Debata ditongatonga nasida disi. Porsea jala diida nasida na Debata do na mnguluhon i, markarejo, jala mian di nasida. Partingkian na paimahon i ndada dibahen nasida marlosok ni roha alai digohi nasida ganup tingki laho pasidunghon ulaon i.

Di na hita paimahon hasosonggop ni Tondi Parbadia bahen mangurupi hita pasidunghon ulaon bolon na sian Debata, ingkon do hita marsada huhut masipaingotan (Heb. 10: 24, 25) jala martangiang asa digohi Tondi Parbadia na sian Debata. Angkup ni i, ingkon sadama dirinta dohot huria i di angka na rumingkot diadopan ni Debata, i ma paluahon jolma na mago i.

`Songon dia do ho masiajar di na paimahon haroro ni Tuhan i ndang mago haporseaonmu? Angkup ni i, di na paimahon, songon dia do ho maparhaseang tingkim dohot denggan, songon na binahen ni angka sisean ni Jesus na robi?`