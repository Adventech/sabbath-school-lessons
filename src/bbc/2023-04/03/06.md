---
title:  Pungka ma sian Ingananmu Tading
date:   19/10/2023
---

`Jahama Ulaon ni Apostel 1: 8. Ojahan dia do na pinasahat ni Jesus disi uju di na mangulahon ulaon ima mamaritahon hata i manang na gabe sitindangina di portibi on?`

Jesus do na mamungka ojahan ni ulaon i na patuduhon tu hita songon dia gabe sahalak siihuthon Ibana, na mamboan barita na uli sibaritahonhon tu dongan jolma. Pasarsarhon hata hasintongan ndada laho mambuhai roha ni jolma mananda angka dosana, alai i taringot tu Jesus songon na digombarhon dibagasan barita ni tolu surusuruan na di Pangungkapon 14: 6-12.

Alai adong piga-piga hata ondolan na pinasahat ni Jesus na tarsurat di buku Ulaon ni Apostel 1: 8.

Parjolo, “Gabe sitindangingku ma hamu di Jerusalem.” Songon naung taida (jala tontu tung mansai denggan do i molo diulahi muse): na gabe sitindangina ma hita manang didia pe hita mian. Targoar ma i di bagasta, huriata, hombar jabu, dohot punguanta. Na gabe sitindangi ma hita, parjolo diinginan hita tading, di luat didia hita didok Debata tading sian mulana – jabuta manang ingananta karejo – na gabe sitindangi tu angka jolma na jonok tu hita. Lapatanna disi gabe sitindangi tu sisolhot, tondong, dongan sahuria, dongan sakarejo, hombar jabu, dohot parsaoran.

Sipata, adong na manghalomohon na ingkon borhat tu luat sileban di hasomalan na marasing bahen gabe sitindangina. Alai ndang mambarita nasida tu jolma na humaliang ibana saonari. Tapungka ma sian ingananta saonari tading jala sian i hita borhat mangihuthon hata ni Tuhan tu hita.

Udutna, “di sandok Judea dohot di Samaria, sahat ro di ujung ni tano oon” (Ulaon. 1: 8). Sahali nari, Jesus mangondolhon ia mambarita na uli i dohot ma i haruar sian ingananta tu luat na asing. Pungka sian ingananta, manang na dijou hita borhat tu luat na asing manopot punguan, hasomalan, bangso, manang haporseaon na marasing. Molo hita ro sian sada bangso manang sada pangkuling dohot nasida, tontu ndang songkal di hita laho mamaritahon hata i tu nasida alana holan otik do hasomalan na marasing disi. Di pigapiga luat di portibi on, holan adong sada pomparan manang sada houm na marpungu pajongjonghon sada huria. Alai, Tona Bolon ni Jesus paboahon tu hita ia na gabe sitindang di Ibana, ringkot haruar sian hasonanganta jala mangalehon nasa gogonta dompak nasida na digoari diginjang. Nasida pe ingkon do manangihon barita taringot di Jesus.

`Sibahenon: Lului jala surathon goar ni angka punguan sijamitaan di luatmu, ima nasida na so dung dope adong ditopot huria i.`

`Ulaon na Umbalga: Martangiang ma ho diangka partingkian tu joloanon asa parsidohot ho di ulaon na laho manopot nasida na manghalunghon hatigoran.`