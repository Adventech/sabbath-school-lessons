---
title:  Gabe Pasupasu tu Saluhut Bangso
date:   16/10/2023
---

`Jahama 1 Musa 12: 1-3. Dia do dalanna hata ni Debata dompak Abram gabe sada joujou tu ulaon i?`

Dipangidohon Debata tu si Abram (dipudi ni ari goarna di ganti gabe Abraham) asa manadinghon huta hatutubuna dohot bangsona jala borhat tu luat na asing. Saluhutna i sada sian sangkap ni Debata mameakkon Abraham gabe dalan pasuthon sangkap-sangkap ni Debata di tano on. Bungkas do nang Abraham, mangihuthon hata ni Jahowa. Molo adong di ho sada sangkap ni Debata, manang na dijou ho manadinghon dongan sajabum manang nasida na solhot tu ho jala borhat tu sada luat na pinatupana di ho asa marhalado di Ibana, jala gabe habaoran ni pasupasu ma ho disi.

**Jahama angka ayat na ditoru on. Aha do na pinaboa ni ayat on dompak parpadanan ni Debata, i ma bagabagana di hita?**

`1 Musa 3: 15`

`1 Musa 17 : 19`

`4 Musa 24: 17`

`Jes. 9: 6`

`Dan. 9: 24-27`

`Mat. 1: 21`

Mangihuthon ayat na diginjang, torang do disi na sai gonopan ni Debata do bagabaga i, na dipaojak di porlak Eden, ai na ro ma Sahalak laho paluahon jolma i sian dosa. Sipalua, i ma Jesus Kristus, sorang sian pinompar ni Abraham dohot Ishak (marhite Sarah). Heber 11: 9 paboahon ia Ishak dohot Jakob sipanean di bagabaga na binahen ni Debata dompak Abraham.

Ndang torang taboto disi, sadia dao do parbinotoan ni Abraham dompak boni na di bagabagahon na sorang sian pinomparna, alai tongtong do ibana mardalan dibagasan haporseaon. “Hinorhon ni haporseaon do mangoloi si Abraham, dung dijou bungkas tu tano sijaloonna bahen teanteanan; saut do ibana bungkas, so adong diboto sitopotonna” (Heber 11: 8).

Tutu sada gombaran ma i di hita!

`Aut sura dijou Debata ho bungkas, jala “ndang diboto ho” tu dia ho borhat? Songon dia do panjanghon mu disi, jala boasa?`