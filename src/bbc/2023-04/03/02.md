---
title:  Haruar sian Hasonanganta
date:   15/10/2023
---

Dalan manopot dongan jolma, disangkapi Debata asa haruar hita sian inganan hasonanganta. Sihol ni roha asa tongtong mian ditongatonga ni angka dongan na saroha dohot hita, sada bangso, sada paradaton gabe olo manogu holong didiri, nang dohot tu hajahaton tahe. Mara on diparsiajari sian na masa dipartungkupan Babel.

`Jahama 1 Musa 11: 1-9. Aha sangkap ni jolma i? Aha do na laho sibahenon ni nasida? Jala boasa disundati Debata i?`

Barita ni jolma na pajongjonghon partungkupan Babel paboahon hinabolon giot ni roha nasida. Ditahi nasida do pajongjonghon sada tungkup laho parningotan – sada huta jala sada tungkup na ndung so hea adong di tano on: “sada hutanta, jala tapajokkon sada tungkup, sungkot ro di langit punsuna, tabahen ma baritanta, asa unang marserak hita tu liat portibi on” (1 Musa 11: 4).

Sadia jotjot ma jolma na mangolu di partingkian on mangulahon sisongoni? Nang na marhite pamarenta, hapistaran, boniaga, songoni tahe marhite haporseaon. Adong sain tongatonga nasida malungun patimbulhon goarna. Ida ma, sisoada do saluhutna i alogo sambing jala salpu (Parj. 2: 1-11).

Buku na Badia manurathon dibagasan 1 Musa 11: 4 ia jolma i marsangkap pajongjonghon sada tungkup asa unang marserak nasida tu liat portibi on. Hirim nasida pungu patuduhon na holong di dirina nasida. Alai Debata manangkapi na asing.

Dipasada jolma marhite ulaon disi. Alai, “ninna Jahowa: ‘ida ma sada do bangso jala sada pangkuling di nasida sude, jala nunga dipungka nasida paulihon angka i. Onpe tung so hasundatan nasida paulihon saluhut na sinangkapnasida i’” (1 Musa 11: 6). Hajahaton do hirim bolon ni jolma i disi.

Molo tung pe ndang torang dihatahon Bibel i na masa disi, Ellen White paboahon ia nasida ndang porsea di hata ni Debata na so jadi be pamasaonNa aek na sumar mangarimpashon tano on (1 Musa 9: 14, 15). Disangkapi nasida paojakkon sada inganan haposan lobi sian hata ni Debata. Nang dia pe tahi ni nasida disi, torang do diboto Debata ia sangkap ni nasida i ndada tutu ala digohi holong di diri do, asa dibahen i Debata manundati sangkap ni jolma i.

`Na dohot do ho sada sian bilangan ni punguan  manang sada bangso na mamboan ho sonang ditongatonga nasida? Marhite angka dalan dia do ho tama marsaor dohot dongan jolma na marasing bangso, hata, manang houm?`