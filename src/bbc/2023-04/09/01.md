---
title:  Marbarita tu Pangarajai
date:   25/11/2023
---

### Namardomu tu parsiajaran di minggu on, jahama
Daniel 4; 2 Raj. 5: 1–19; Joh. 3: 1–12; Joh. 7: 43–52; Mat. 19: 16–22; Joh. 19: 38–42.

> <p>Ayat siapilon</p>
> “Ai aha ma antong gunana di jolma, nang liat portibi on diomo, anggo mago do tondina? Aha ma tarlehon jolma bahen tobus ni tondina?” (Mateus 16: 26).

Tungpe disurathon pigapiga taon naung salpu, Buku na Badia, Hata ni Debata, ima dalan ni Debata papatarhon hatigoran tu hita di portibi on. Jala sada sian angka hasintongan na pinapatarna ima taringot di parange ni jolma, ala – nang di abad papituhon di harajaon Juda manang di bada 21 di negara Brazil – sasintongna saluhut jolma sada do hahadongonna: angka pardosa na manghirim di asi ni roha ni Debata.

Parsidohot do namora manang na marhuaso disi. Namora jala marhuaso na disurathon di Bibel i ndada marasing sian namora jala marhuaso di tingki saonari on, tarlumobi tahe na mangalului angka hamoraon, tarbarita, jala marhuaso, jala tahe (ala ndang na sude) masuasaehon angka na dangol. Alai dihirim Debata do haluaon ni angka namora dohot marhuaso i songon hirim ni rohaNa dompak na gale jala marhahurangan. Bibel patar patupahon pigapiga gombaran na tarbarita na marhuaso, namora, manang duansa tahe, jala songon dia Debata manogu nasida gabe pasupasu tu angka bangso, umpamana, Abraham, Isak, Job, Salomo, dohot Josep.

Minggu on idaonta ma sangkap ni Debata tu namora jala marhuaso. Rap ma hita manulingkiti disi uju taida songon dia Debata manopot pigapiga sian nasida jala songon dia Ibana manjou jala paradehon ruas ni huria Masehi Advent Hari Ketujuh gabe sintindangi di nasida dipartingkian saonari on.

_Parsiajarima parsiajaran samingguon na laho paradehon tu ari sabat, 2 Desember_