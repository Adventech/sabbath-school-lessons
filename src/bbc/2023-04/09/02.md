---
title:  Nebukadnesar
date:   26/11/2023
---

Songon ruas ni huria Masehi Advent Hari Ketujuh, porsea do hita disi na nidokna “Pardengganan na so hasuhatan.” Marasing deba sian punguan ni halak Kristen, porsea hita ia hamamate ni Jesus i bahen di saluhut jolma, ndada holan tu sada punguan naung tinontuhon ni Jesus dipalua. “Ai dipangido rohana do, naeng saluhut jolma malua jala sahat mananda hasintongan i” (1 Tim. 2: 4). Jesus i do na pasahathon diriNa gabe sada pelean “Ibana do pardengganan pasaehon angka dosanta; alai ndada holan dosanta, tung dohot do dosa ni sandok portibi on” (1 Joh. 2: 2). Asa dibahen i do ganup jolma dipillit, “Ai dipillit do hita di bagasan Ibana, andorang so ojak dope tano on” (Ep. 1: 4), nang pe ndang saluhut jolma mamillit Ibana na gabe balosna. Asa dibahen i do, jumpangta ma disurathon di Bibel i taringot di ragam ni jolma na di togu tu Debata.

`Jahama Daniel 4. Aha do na masa tu raja dibagasan bindu i, jala aha do na nidok ni ayat on taringot ni haluaon na ro tu sahalak sian angka pangarajai di tano on?`

Sada jamita na torang di Bibel songon dia Debata manogu pangarajai jala na so porsea ima barita ni raja Nebukadnesar. Nunga didabu paruhuman ni Debata dompak ibana marhite sada dalan na somal binolus ni pigapiga raja Israel (ida, songon turiturian, 2 Kron. 32: 25, 26; 1 Raj. 14: 21-31; 1 Sam. 28). Di Bibel i disurathon taringot ni si Nebukadnesar, na torang jala patimbulhon Debata Sipanompa, patuduhoan ia Debata manatap di angka namora jala pangarajai, songon panatapna diangka na gale jala napogos. Dibagasan ayat 34, jolma pangarajai di portibi on mandok, “Dibahen i ahu, Nebukadnesar, mamujimuji, patimbulhon dohot mangalehon hamuliaon tu raja na di surgo i; ai saluhut pambahenanna hasintongan do, jala angka lapangna hatigoran, jala tarbahensa do pajepolhon manang ise na marpangalahohon hajungkaton” (Dan. 4: 34). Aut sura ma nean saluhut na porsea, pangarajai, dohot na ginjang roha sian tongatonganta di hasiangan na laho salpu on mangantusi di hasintongan on.

Aha do na taparsiajari sian barita i? Parjolo, Debata pajongjonghon angka na porsea jala pasahathon dirina, tudos songon si Daniel, na gabe dalan laho manopot nasida pangarajai na so porsea. Paduahon, na olo do Debata sandiri maminsang pangarajai na so porsea i. Nebukadnesar dipajepol Debata alani ginjang ni roha dohot jungkat ni rohana. Alai tung pe i sada turiturian na mansai lungun, adong dope tahe angka dalan na asing dompak namora, pangarajai dohot na ginjang roha dipajepol.

`Molo tung pe hita ndang mamora jala ndang mangarajai mangihuthon suhat- suhat ni portibion, boasa ma hita ingkon manat laho pasidinghon roha hajungkaton songon naung pinatudu ni raja i? Boasama roha si songoni humatop tajanghon asa sian na tapingkiri?`