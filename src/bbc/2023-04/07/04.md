---
title:  Manean Hangoluan Sisalelenglelengna
date:   14/11/2023
---

`Jahama Lukas 10: 27, 28. Aha do alus ni siboto patik i dompak sungkun-sungkunna i?`

Nunga dipasahat siboto patik i sada sungkun-sungkun, jala ibana do mangalehon alusna: “Ingkon dihaholongi ho do Tuhan Debatami sian nasa ateatem, sian nasa tondim, sian nasa gogom dohot sian nasa roham, jala donganmi songon dirim!” (Luk. 10: 27).

Beha do alus ni Jesus disi? Ninna Ibana, “Tingkos do alusmi” (Luk. 10: 28). Dungi dijujui Jesus ma ibana manghangoluhon hata i uju nidokna, “ulahon ma i, gabe mangolu ma ho!” (Luk. 10: 28).

Dipigapiga halak na porsea, ndang songkal nasida mangalehon alus na sintong di hata i manang patoranghon haporseaonna. Asing sian i, na maol sibahenon ima mangulahon na pinarsiajaran nasida songon hatigoran jala mangkangoluhon haporseaon nasida. Torop halak, tangkas diboto nasida na tau dipalua do nasida, alai mago ala ndang diradoti nasida na pinarsiajaranna i. Tung marsitutu do i. Ndang singkop molo holan umbotosa manghaholongi Debata dohot dongan jolma. Ingkon ngoluhononmu do i.

`Jahama Jakobus 2: 17-22. Songon dia do angka ayat on sadalan dohot na nidok ni Jesus tu siboto patik i?`

Molo tahaholongi Debata, tajahama ia Hatana i, martangiang ma hita, jala taradoti ma nasa patikNa, dungi sipangoloima ma hita di soaraNa “sian nasa rohanta.” Molo hudok holong rohangku di donganku, alai ndang hurohahon donganku na adong dibagasan huria, manang ndang manatap ahu diangka na ringkot di dongan na sasintongna tarurupan ahu, aha ma guna ni haporseaonku disi? Hakristenon i ndada holan hata porsea, alai tahe sada parange di ngolu.

“Molo adong dongan baoa manang boruboru, na marsaemara jala hurangan di sipanganon siap ari, gabe adong na mandok sian tongatongamuna: Laho ma hamu mardamedame, las ma hamu, bosur ma hamu; alai ndang dilehon hamu tu nasida na ringkot di daging, aha ma gunana?” (Jak. 2: 15, 16).

Sadia godang do dilehon ho roham bahen hasonangan ni dongan? Sadia godang do dilehon ho roham mangaradoti hata ni si Paulus on: “Unang ma na ringkot di hamu be matahon hamu, dohot ma na di dongan! (Pil. 2: 4). Marhite asi ni roha ni Debata, songon dia ho marsiajar asa dumengan mangkaringkothon di dongan jolma?