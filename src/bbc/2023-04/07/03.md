---
title:  Dalan dohot Alus ni Jesus
date:   13/11/2023
---

Buku na Badia papatarhon tu hita ia siboto patik i ro laho mangunjuni Jesus, alai diboto Jesus do rohana i. Jala tutu do, diboto Debata do lungun dohot sihol ni rohanta lobi sian na taboto. Jala ndada taboto roha dohot sangkap ni jolma na ro sungkun-sungkun tu hita, nda i do?

Sipata dongan sian ugamo na asing sungkun-sungkun dihaporseaonta. Umpamana, donganta sian Muslim ro manunghon hita taringot Jesus, sungkun-sungkunna, “Di dia do tarsurat di buku na Badia na paboahon ia Jesus i Debata” manang, “Didok hamu do ia Debata i sada do, alai di angka dalan na asing didok hamu Debata sitolu sada?” Tung pe sungkun-sungkun i idaon mangunjuni, alai rohanasida na manungkun i bolas jadi do jujur jala patuduhon sihol dohot hirim ni rohanasida pasahathon sungkun-sungkuni. Ndang taboto ia rohanasida, jala ndang ringkot i botoonta. Na ringkot di hita ima tabahen na dumenggan nasa na tolapta, ndang manatap di rohanasida.

`Jahama Mateus 26: 56; Ulaon ni Apostel 17: 11; 1 Korintus 15: 3; dohot 1 Timoteus 3: 16. Songon dia do angka ayat i mangurupi hita mangantusi alus ni Jesus tu siboto patik i na tarsurat di Lukas 10: 26?`

Sipata tahalunghunhon do sada alus ni sungkun-sungkun, alai ndang margogo hita mangalului i. “Ninna Jesus ma mandok ibana: Aha do tarsurat di patik i? Beha do dijaha ho?” (Luk. 10: 26). Diboan Jesus ibana tu sada parsiajaran na mansai ringkot. Singkat ni na holan manangihon alus na pinasahat ni dongan, ringkot do hita manjaha buku na Badia (hata ni Debata) bahen di hita sandiri. Adong do dibagasan i alusna, jala Tondi Parbadia mian tu bagasan roha laho mapargogoihon hita diangka sibahenonta.

Nunga dilehon Debata HataNa i tu hita. Dibagasan buku i, jumpangta ma nasa hatigoran na ringkot sitandaonta, jumpangta ma disi songon dia hita sasintongna mangolu, songon dia hita sintongna marparange dompak dongan, jala songon dia hita jumpangan “hangoluan sisalelenglelengna i.” Tutu, ringkot hatorangan sian guru dohot sahalak pandita, alai diatas ni saluhutna, hita sandiri do na jumolo manunglingkiti buku na Badia laho mangalului nasa hasintongan na arga i. “Hatami do sulusulu ni pathu jala hatiuron di dalanku” (Psalm. 119: 105). Ndada holan sada umpasa ia ayat on; hata hatigoran na badia do i, na manogu hita tu hata ni Debata jala arga ni hata i di angka na porsea.

`Jesus, Hata ni Debata naung gabe daging, na sai manogunogu jolma i asa mulak tu Hata na tarsurat i. Aha do sasintongna na pinasahat ni hata on tu hita di arga ni buku na Badia jala boasa ingkon tulakonta ganup hatorangan manang jamita na mangela haporseaonta sian buku na Badia?`