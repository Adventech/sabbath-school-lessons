---
title:  Panindangion di Haburjuon ni Mordahai
date:   19/12/2023
---

Tading di huta sileban, hatop manang leleng, Mordahai dohot Ester na tau mangadopi hasusaan, molo tongtong nasida marhaporseaon tu Debata. Tontu, ido na ro tu si Mordahai.

`Jahama Ester 3: 1-15. Aha do na masa disi jala boasa?`

Dibagasan Ester bindu 3, taparsiajari disi ia raja Serses mangampehon hasangapon tu si Haman jala mangalehon tu ibana hundulan na timbo dohot huaso. Gaanup jolma ditonahon marsinggang di jolo ni si haman. Alai tajaha disi, “Jala saluhut naposo ni rajai, angka na di pintu ni jabu ni rajai marsomba tu si Haman, pola marsinggang di jolona, ai songon i do tona ni rajai taringot tu ibana; alai anggo si Mordahai ndang olo marsinggang manang marsomba” (Est. 3: 2). Ndang adong disurathon di Bibel i dia dalanna si Mordahai ndang marsinggang dijolo ni si Haman. Alai boi do dapotta dalanna. Ibana (Mordahai) sahalak Jahudi na daulat. Mordahai ndang olo mangalehon sangap tu sahalak pinompar ni si Agag, halak Amalek, musuh ni bangsona di na haruar nasida sian tano Misir (5 Musa 25: 19). Songon dia do tutu ulaning tarbahen ni sahalak Jahudi na daulat laho marsinggang di jolo ni sahalak sian bangso Amalek? Manang, di barita on, na manomba sahalak jolma singkat ni Debata do?

“Dung i ninna angka naposo ni rajai ma, angka na di pintu ni jabu ni rajai, tu si Mordahai: Boasa tung laosanmu tona ni rajai?” (Est. 3: 3). Disi ndang jumpangta songon dia alusna, alai ayat na mangihut mandok “jadi dung songon i didok nasida ariari tu ibana, hape ndang ditangihon ibana hatanasida i, dipaboa nasida ma i tu si Haman, naeng idaonna antong manang na tarhajongjongkon si Mordahai angka hatana i, ai adong do na paboahon tu nasida halak Jahudi ibana” (Est. 3: 4). Tontu marhite i, adong ma partingkian tu si Mordahai laho patoranghon ia ibana i ma sahalak sisomba Debata panompa langit dohot tano, jala ndang jadi sombaonna ia jolma pardosa, nang ise pe nasida. Tangkas taida disi, ia si Mordahai dihatiha i denggan manghatindanghon haporseaonna, i ma haporseaon na pineopna dohot denggan asa dibahen i parohon jea di ngoluna, alai tahe, nang di donganna.

Sian si Daniel dohot alealena nang si Mordahai, sada sinondang torang marsinondang ditongatonga haholomon ni parange sian bagas ni raja ni Babel” —Ellen G. White, Advent Review and Sabbath Herald, 13 Mei 1884.

Di na marsangkap si Haman laho mangarimpashon bangso Jahudi, gombaranna di nasida ima, “Dung i ninna si Haman ma mandok raja Serses: Adong do sada bangso na marserak, jala mampar tu tongatonga ni angka bangso di saluhut luat ginomgomanmu; patiknasidai asing do sian patik ni saluhut bangso, jala ndang diturut nasida patik ni rajai; dibahen i ndang patut pasombusombuon ni rajai nasida songon i” (Est. 3: 8). Sada bangso asing patikna jala ndang diturut angka patik ni raja? Tutu sada boaboa na denggan do i laho mangaleksehon sada bangso.

`Angka marhite dia do, nang dipartingkianta on, diuji hita songon si Mordahai? Songon dia do hita mangadopi i?`