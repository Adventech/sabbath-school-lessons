---
title:  Atik ala ni Tingki on Do
date:   20/12/2023
---

`Jahama Ester 4: 1-14. Boasama didok hatiha i sada partingkian na denggan di si Ester laho patandahon dirina ia ibana i ma sahalak Jahudi?`

Uju nasida pasahathon barita i tu si Ester, ibana nunga jolma ni raja Serses sian piga taon naung salpu, alai adong sada uhum di Persia na mandok na so jadi manang ise pe ro tu adopan ni raja i molo so adong joujou sian raja i. Manang ise na mangalaosi uhum i ingkon marutang hosa iaban. Ester, tut diboto ibana do uhum i, alai dituntun ibana do laho tu bagas ni raja i, tung pe ndang adong joujou.

Haporseaon ni si Mordahai margogo pahehehon haporsean ni si Ester. Impola ni buku Ester jumpangta dibagasan hata ni si Mordahai dompak si Ester, “Alai ro ma muse alus ni si Mordahai mandok tu si Ester; unang ma ninna roham, ala di bagasan jabu ni rajai ho umbahen malua ho, jumolo sian saluhut halak Jahudi na asing. Ai tung sura mauhom boti ho di tingki on, ro do nian panolongion dohot haluaon di halak Jahudi sian inganan na asing; alai mago ma anggo ho dohot pinompar ni amangmu. Angkup ni, ise umbotosa, atik ala ni tingki on do umbahen sahat harajaon tu ho?” (Est. 4: 13-14).

Diuji haporseaon ni di Ester uju dipangido Mordahai asi ni rohana maradophon bangsona. Ndang na umbotosa ia ibana sahalak Jahudi saing ni si Mordahai, jala di na patandahon dirina, ndang alang rohana laho mangalehon hosana.

Tung togu do haporseaonna di Debata, jala diboto ibana do i ia so marhite pangurupion ni Debata, ndang taruli ibana. Alusna tu si Mordahai patuduhon haporseaonna, “Laho ma ho paluhuthon saluhut halak Jahudi, angka na jumpang di Susan, jala marpuasa ma hamu manangiangkon ahu, unang hamu mangan manang minum tolu ari on, arian dohot borngin; ahu pe rap dohot boruboru pandonganingku marpuasa songon i, dung pe songon i asa masuk ahu tu adopan ni rajai, atik pe pantang bolon nian; molo tung mago ahu, ba mago ahu tusi!” (Est. 4: 16). Dipasahat Mordahai barita i tu sandok punguan ni halak Jahudi na adong di huta Susan, jala uju nasida marpuasa huhut martangiang, Ester patoguhon rohana laho mangadopi mara i. “Tole patoluarihon marpangkean harajaon ma si Ester jala jongjong di alaman parbagasan mardonokkon jabu ni rajai, tondong ni jabu ni rajai tahe, alai hundul di habangsa harajaonna i anggo rajai di bagasan jabu ni rajai, tondong ni pintu ni jabu i. Jadi dung diida rajai si Ester, jolma ni rajai, jongjong di alaman, lomo ma roha ni rajai marnida si Ester, laos disurdukkon rajai ma tu si Ester tungkot harajaon sere na di bagasan tanganna. Dung i dipajonok si Ester ma, laos dijama ma ujung ni tungkot harajaon i” (Est. 5: 1, 2).

`Di halak Jahudi na mangadopi hasusahan na digombarhon di ginjang, martangiang jala huhut marpuasa. Lapatanna, molo tungpe bahen dihaluon nasida i, tangiang inganan pangalualuan nasida. Aha do parsiajaran na ringkot sibuatonta sian na masa i?`