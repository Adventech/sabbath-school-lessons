---
title:  Marjamita tu Luat Parbegu
date:   10/12/2023
---

Tajaha di Bibel ia Jesus manogihon angka siseanNa sian Genesaret (Mat. 14: 34), Dung i sumurut ma Jesus sian i tu luat Tirus dohot Sidon (Mat. 15: 21). Boasama diboan Jesus nasida sian Genesaret tu angka huta ni halak sipelebegu? Ditogihon Ibana angka siseanna laho marsiajar sian i tu huta ni halak sileban asa dibahen i marsiajar nasida sian i na so dung dapot nasida di Galilea. Malungun do Ibana mangajarhon tu angka siseanNa i parsiajaran na tau mangurupi nasida laho paradehon diri dijoujou na ro tu nasida laho manopot saluhut jolma, nang nasida na mian ditongatonga ni huta na ribur.

`Jahama Panguhum 3: 1-6; 1 Raja-raja 5: 1-12 dohot 1 Raja-raja 11: 1-6. Songon dia do angka ayat on mangurupi hita laho mananda haadongon ni halak na mian di angka huta na ribur?`

Mangihuthon Panguhum 3: 1-6, taida disi ia angka jolma di najolo dipahehe Debata laho mangunjuni haporseaon sian bangso Israel. Alai tahe, talo do bangso ni Debata di pangunjunan i, sada sian i songon gombaran na mangihut on: “Gabe dibuat ma borunasida bahen jolmanasida, jala dilehon borunasida tu anaknasida, jala disomba angka debatanasida (Pangh. 3: 6). Asa dibahen i, sian mulana, nasida gabe batu partuktuhan di halak Israel.

Dibagasan 1 Raja-raja 5: 1-11, tabereng disi solhot ni parsaoran ditongatonga ni halak Sidon dohot halak Heber. Molo tungpe, di sada dalan, marhite parboniogaon na masa ditongatonga nasida mamboan pangomoan, alai tahe torang do disi, halak Heber i ujungna diela marhite hasomalan ni bangso parbegu dohot sisomba ganaganaan sian dongan nasida na marbonioga i.

1 Raja-raja 11: 1-6 paboahon songon dia hajahaton i masa: Raja Salomo mangalap sada sian jolma ni raja di Sidon, na mangelaela ibana lilu “Dung i diihuthon raja Salomo ma marsomba tu sombaon Astarte, ajiajian ni halak Sidon dohot tu Milkom, ajiajian ni halak Amon” (1 Raj. 11: 5).

Alai, asing sian barita ni hasipelebeguon, panombaon di ganaganaan dohot hinaburukna dompak bangso na pinillit i, diboan Jesus do siseanna tu angka luat i. Marhite i, dipatubuho tu roha nasida sada sangkap ulaon laho manopot luat sipelebegu, jala manungguli di roharoha dohot jungkat ni roha nasida, jala patuduhon tu sisean i songon dia patupahon ulaon di huta na ribur na dibagasan i mian torop halak dohot bangso.

Godang do diae angka evangelist Advent di huta na ribur, dohot ma i nang dompak hahipason dohot parange ni halak humaliang. Na asing tahe balga ni parhepengon na ringkot disi, ragam ni parbinotoan, ginjang ni roha, nasionalisme, dohot uhum na mangambati parbaritaan. Alai, malua sian angka abatabat on, ingkon do hita laho marbarita tu angka huta na ribur.

`Aha do na patut sibahenonmu laho mengurupi nasida na borhat tu huta na ribur pasahathon barita na uli i?`