---
title:  'Bangso ni Debata: Pansur Haluaon'
date:   11/10/2023
---

Saleleng ni hasiangan on, tongtong do adong di Debata sada bangso na sai patuduhon parangena jala dibagasan haporseaon, nasida mangaradoti nasa patikna. Bangso ni Debata on ima nasida na tarjou jala nasida na manangihon hatana asa parsidohot di asi ni rohana. Saluhut nasida nunga jala na sai tongtong gabe dalan ni Debata laho mambaon barita haluaon i.

`Jahama 1 Musa 12: 1-3 dohot 5 Musa 7: 6, 11, 12. Aha do na gabe sangkap ni Debata naparjolo tu bangsoNa di Padan na Robi?`

Adong do sangkap na hushus di parpadanan Jahowa dohot Abraham nang tu pinomparna. Dijou nasida, dijadihon, jala diparentahon asa gabe singkat ni Debata bahen di haluaon – na gabe habaoran ni pasupasu tu sandok bangso (patudos dohot 5 Musa 28: 10; Jes. 49: 6). Alai, tongon dipilih nasida marhite sada parpadanan dohot Debata, mardongan sada parhitean patuduhon haporseaon dohot pangoloion na adong disi (1 Musa 22: 16-18; 2 Musa 19: 5, 6; 5 Musa 28: 1, 2; 2 Kronika 4: 14). Marhite i, disangkapi asa manogu roha ni sandok bangso na humaliang halak Israel, ima disangkapi Debata “dalan haluaon” di Padan na Robi.

Di Padan na Imbaru, diuduti Debata do sangkapna i. Tuhan jala Sipalua naung hehe i, saonari patupahon sada “dalan haluaon” na dipaimbaru (ida Mat. 28: 18-20; Ulaon. 1: 8), ditingki angka sisean ni Kristus – dipudian ni ari digoari huria – laho haruar dibagasan ulaon parbaritaan na uli tu sandok liat portibi on jala ndada pangisi ni portibi on na ro manopot nasida, songon bangso Israel na uju i. Ndang sian huria i haroro ni sangkap haluaon i. Asing sian i, huria jongjong ala adong dope di Debata ulaon haluaon bahen sibaritahononhon jala dijou ibana huria i bahen paujunghon ulaon i.

Angkup ni i, tubu ma sada sungkunsungkun: Aha do sangkap ni huria i? Sada do sangkap ni huria i dohot Ibana naung manjou huria i asa dibahen dipajongjong huria: “Ai na ro do Anak ni jolma i mangalului jala paluahon na mago” (Luk. 19: 10). Tung pe sada sian hita di huria i ndang adong na patut paluahon dongan jolma, alai parsidohot do hita disi jala ingkon manogu dongan tu Ibana sasadasa na paluahon hita, ima Jesus Kristus.

“Sangkap sian huria ni Kristus i ma laho paluahon angka pardosa sian hamagoan. Dipajongjong i bahen patuduhon holong ni Debata tu jolma jala mamboan nasida tu Jesus Kristus maarhite patuduhon hahomion ni holongna i.” —Ellen G. White, Testimonies for the Church. jld. 3, hlm. 381. Partingkian na sumurung do i tahe jala ulaon bolon.

`Sangkap ni huria i tudos songon aek di parngoluon. Na mate do hita molo so adong aek. Huria i mate, molo ndang adong ulaonna. Aha do na patut sibahenenmu, di ngolum sandiri, bahen patoguhon huriam?`