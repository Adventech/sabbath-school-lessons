---
title:  'Tano on: Sipaluaon'
date:   12/10/2023
---

`Jahama Pangungkapon 7: 9, 10. Aha di na pinasahat ni ayat on hombar tu hinangkam ni ulaon i di liat portibion?`

Parsiajaran di minggu on gumodang papatarhon dua ayat na arga taringot di ulaon parbaritaan na uli jala mangondolhon manompa sisean marhite Tona na Sumurung angkup ni i pasarsarhon barita na uli sisalelenglelengna. Na uli siidaon disi, adong sada hata na padomuhon ayat na dua i jala na sai marsijouan: “Didia” ulaon i patupaon. Hata ni ayat mandok: “Laho ma hamu, podai hamu ma saluhut bangso” (Mat. 28: 19), dohot “tu angka pangisi ni tano i –  tu saluhut bangso dohot marga dohot hata dohot houm” (Pangk. 14: 6).

Lapatanna disi, barita ni Kristus i dipasahat tu sandok sisik ni tano on, bangso, hata, dohot houm. Parbue ni barita haluaon i pasadahon nasida na dipalua tu sada punguan bolon. Holan sada do na patut sitiruon di hita, ima Ibana Kristus i. Molo tajangkon sintong hatigoran i dibagasan Kristus, mago ma parbolatan sian tongatonga ni saluhut bangso, tondi hatigoran i pasadahon rohanta.

Uju Jesus mendok “gabe sitindangingku ma hamu” (Ulaon 1: 8), adong disi tolu bagian na ringkot siranapan.

Na parjolo: “gabe sitindangingku ma hamu di Jerusalem.” Di tingki i, jonok do angka sisean i dohot huta Jerusalem. Lapatanna disi, Jesus manonahon tu nasida: “Pungkama mamaritahon Jesus i tu angka donganmu na solhot tu ho.” Sian tongatonga ni bagasmu ma i dipungka, tu dongan sajabu, tu hombar jabu, tu ale-ale. On ma inganan na parjolo laho mamboan barita i.

Paduahon: diuduti Ibana do muse “di sandok Judea dohot Samaria.” Barita i pasahaton nang tu dongan na jonok manang dao sian ngolunta. Na digoari dison ima nasida na sada pangkulingta – dongan saulaon, alai marhuta di luat na asing. I ma sitopoton muse.

Patoluhon: dumao tahe, Kristus i mandok, “sahat ro di ujung ni tano on.” Ulaon ni Debata manjou hita manopot dongan jolma di sandok sisik ni tano on, sandok bangso, sandok luat, hata, dohot houm. Ima na parpudi sitopoton binahen ni ulaon i.

`Sibahenon: Martangiang ma ho ganup ari di na saminggu on tu nasida na mian di luat mu. Debata do na manontuhon ho mian di luat i bahen sada dalan haluaon.`

`Ulaon na Umbalga: Ranapi ma inganan mu tading (parngoluoan nasida na disi ho marhuta) – uhumna dohot haporseaonna, namatua, naposo, napogos, namora, dohot hata na pinangkena dohot angka na asing tahe. Pangidoma tu Jahowa bahen patuduhon songon dia ho asa gabe habaoran ni holongNa tu nasida.`