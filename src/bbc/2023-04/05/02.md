---
title:  'Sidalianta: Godoron'
date:   29/10/2023
---

`Jahama Nahum 1: 1; Nahum 3: 4; dohot 2 Raja-raja 17: 5, 6; 2 Raja-raja 19: 32-37. Aha do  na nidok ni angka ayat on taringot ti Ninive dohot diparsaoran ni Assur dombak Israel? Songon dia do parsaoran i marpanghorhon tu roha ni si Jona lintun tu Tarsis?`

Sada sian sidalian ni si Jona manjua borhat tu huta Ninive ima mabiar. Halak Assur ima musu bolon di halak Israel, jala huta Ninive huta sambulonna.

“Sada sian huta sambulon na bolon di na robi uju bangso Israel marserak ima Ninive, huta sambulon ni harajaon Assur... Di hasonanganna, Ninive huta na gok hajahaton dohot siula hajahaton. Pardisurgo manggombarhon huta i “huta sisopsop mudar... gok pandoboan.” Di hata umpama panurirang Nahum mangumpamahon halak pangisi ni Ninive songon singa panoro. ‘Ai Ise,’ ninna manungkun, ‘na so dibolus hajahatonmu tongtong?’ Nahum 3: 1, 19” —Ellen G. White, Alfa dan Omega, jld. 3, hlm. 217.

Ninive sada huta na gonting. Angka manulingkiti huta i paboahon tu hita ia Sanherib nunga pabidanghon huta i tung lobi, jala muse pajongjonghon bagas ni raja na mansai uli dompak nariti (barat daya) jala bidangna 502 X 242 m jala adong 80 bilut godangna. Angkup ni i dibahen ibana do angka dalan ni aek sahat tu huta i ganjangna 65 km. Tung halongangan do ia bidangna i.

Angkup ni i halak Assur tarbarita binahenni hajaton nasida. Di bagasan pustaha parporangan ni halak Babel, Sanherib patimbul dirina huhut mandok ia ibana nunga manggohi angka dalan na binolusna marhite angka bangke ni jolma, namatua dohot naposo, dohot uhiran di dorpi na tarida do i tahe manggombarhon habeguon ni parporangan nasida. Tontu ndang malungun ho pajumpang dohot halak sisongoni; ndang maralangalang nasida dihajahaton, horas jala posi do pangarajai nasida dompak jolma na so dihalomohon nasida. Tutu, marningot i mardalan ditongatonga halak Ninive, hagodoron ma ia si Jona.

Asing sian saluhutna i tahe, somal tajaha barita ni si Jona mardongan borat ni roha ala dipamian ibana roha biar laho manundati ibana mangulahon parenta ni Debata. Dia na mambahen hita talu ima na olo do hita songon si Jona, mangaloas rohanta digohi habiaranta singkat ni diuluhon Debata sandiri.

`Pingkirhon muse molo di sada tingki marsogot, uju dihilalaho na Debata do mandongani ho mangulahon sada ulaon, alai alani biar, gabe ndang olo be ho mangulahonsa. Dia ma parsiajaran na binuatmi sian na masa i?`