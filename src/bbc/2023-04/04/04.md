---
title:  Tondi na Jugul Martangiang sian Abraham
date:   24/10/2023
---

`Jahama 1 Musa 18: 23-32 dohot Jakobus 5: 16. Aha do sasintongna sipasahaton ni ayat on tu hita taringot di huaso ni tangiang pangondian?`

Sada gombaran do i di napajumpang Jahowa dohot Abraham, manang sahalak pangulu, di tangiang pangondian. Di bindu i Abraham digombarhon songon sahalak pangulu di adopan ni Debata tu pangisi ni Sodom dohot Gomorra. Dipasahat ibana pangidoanna maradophon nasida, bahen goar nasida, ima ia ibana mameakhon diri songon sada gombaran, umpama, tu Jesus sahalak Pangondianta di adopan ni Ama i. Ture jala denggan do ulaonta i sogot molo hita mangulahon i mardongan tangiang sisongon i.

Nunga marsiajar Abraham laho manghaholongi pangisi ni Sodom dohot Gomorra, dohot angka huta sosor humaliangna. Asa dibahen i do, tulus jala denggan tangiangna i. Nunga ditaluhon ibana pigapiga pangarajai na ro mandopang angka raja di Sodom dohot Gomorra. Dihamonangan ni Abraham, Bera raja sian Sodom ro manopot Abraham dohot Melkisedek. Dipangido Bera asa diboan mulak angka donganna tu huta nasida, “Nanggo jolma i lehon di ahu, ianggo ugasan i buat ma di ho!” (1 Musa 14: 21). On ma sada tanda na holong do roha ni raja i dompak bangsona. Dibahen sada sian parange bolon sian Abraham ima holong, holong do rohana dompa angka raja di Sodom dohot Gomorra, jala martangiang do ibana dompak nasida dohot bangso nasida i. “Holong dompak angka tondi na laho mago i manggohi tangiang ni Abraham” —Ellen G. White, Alfa dan Omega, jld. 1, hlm. 156.

Abraham patuduhon toruk ni roha dohot haburjuonna martangiang. Dungkon diboto ibana ia Jahowa manjanghon pangidoanna na parjolo, bahen paluahon huta i molo adong mian di huta i 50 partigor, diuduti ibana do pangidoanna i.

Ulaonta i ndang denggan mardalan ia so mardongan tangiang, tangiang pangondian. Dunghon pajumpang hita dohot sahalak jolma, dungka tapasahat angka jamita manang sada parsiajaran sian na tarsurat i, nasida na tajumpangi ingkon taboan dibagasan tangiang. Manatap do Debata diangka tangiang jala manogu roha ni nasida na tajumpangi i. Ndada alani habisuhon dohot hapistaranta na gabe paubahon donganta manang sisolhotta – alai alani huaso Tondi Parbadia do. Dibahen i manang dia pe ulaoan sian huria i na gabe parsidohot hita, gomos ma hita martangiang di bilutta bahen di angka dongan na tahirim dipalua.

`Jahama Rom 8: 34 dohot Heber 7: 25. Aha do na pinasahat ni angka ayat on tu hita i ma diangka naung binahen ni Jesus dompak hita, jala songon dia do hasintongan i margogo mangurupi hita mananda dumenggan taringot sibahenonta songon sahalak pangondian di dongan jolma?`