---
title:  Hirim ni si Abraham
date:   25/10/2023
---

`Jahama 1 Musa 19: 1-19. Dia do parbue ni habasaron, holong dohot tangiang?`

Ayat na diginjang patoranghon sada barita na denggan taringot si Lot na tading di huta Sodom. “alai hundulhundul di harbangan ni Sodom i si Lot” (1 Musa 19: 1). Lapatanna disi ia ibana sahalak natuatua na sangap di huta i, olo do sahalak parpangkat, ala di na hundul di harbangan ima sada partingkian na sumurung di sahalak parpangkat di tingki i, panguhum dohot raja (2 Sam. 19: 8; Jer. 38: 7; Rut 4: 1).

1 Musa 19 sahombar do idaon dohot bindu 18 ima taringot di angka surusuruan na rap dohot Abraham. Abraham nang si Lot nasida hundulhundul di baba ni pintu manang harbangan (1 Mus 18: 1; 1 Musa 19: 1); Abraham dohot si Lot rap manjou na so tinandana i asa bongot tu bagas nasida (1 Musa 18: 3, 4; 1 Musa 19: 2), Abraham dohot si Lot, nasida patupahon sipangangon tu tondong nasida i (1 Musa 18: 4-8; 1 Musa 19: 3). Nang diape dosa nasida, idaon di si Lot adong parange na denggan.

“Dung i diparo Jahowa ma udan barerang dohot api tu Sodom dohot tu Gomorra, sian Jahowa, sian banua ginjang. Jadi dipabalik Tuhan i ma angka huta i dohot na saluat i humaliang, ro di sude pangisi ni angka huta i dohot suansuanan ni tano i” (1 Musa 19: 24, 25).

Ndang taboto beha torop ni bilangan sian pangisi ni angka huta di Sodom dohot Gomorra di tingki i, alai sian tongattonga ni halak na marribu i, holan opat halak do na haruar sian huta i, jala holan tolu halak do na malua. Songoni nang uju na ro aek na sumar. Ndang taboto piga halak jolma na mangolu dipartingkian i, alai taboto tangkas gumodang do nasida na so malua.

Otik ni bilangan na dipalua sian pangisi ni huta Sodom paboahon di ulaonta: ndada saluhut jolma gabe malua. Tarhirim do asa saluhut jolma manjanghon Jesus dohot haluan i, alai ganup jolma dilehon do roha bahen manuntun dalanna. Ulaonta ima laho manggokhon torop jolma asa mangihuthon Jesus i. Di na taulahon ulaon i, didongani Debata do hita marhite Tondi Parbadia, alai dilehon do di jolma roha bahen mamillit dalanna. Di ujungna, lapatanna di na dilehon tu jolma i roha bahen mamillit dalanna na dia pe na taulahon, na beha pe jugul na hita martangiang, haluaon i dijanghon jolma marhite pangoloion dohot haradeon ni rohana.

`Songon dia do hita marsiajar asa unang gale molo taida parbue ni ulaonta i ndang songoan na tahirim?`