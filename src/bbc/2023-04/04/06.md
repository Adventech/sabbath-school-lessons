---
title:  Unduk di Sangkap ni Debata
date:   26/10/2023
---

`Jahama 1 Musa 12: 1-9. Aha di na niajarhon ni ayat on taringot di hata unduk di sangkap ni Debata, nang pe dalan dijolonta ndang torang idaon?`

Sada parange bolon sian si Abraham ima unduk tu sangkap ni Debata. Saluhut parngoluon ni si Abraham dohot Jahowa sai dipatuduhon mardongan parange i.

Dijou: ro tu si Abraham sada joujou parungkilon sian banua ginjang: “Dung i ninna Jahowa ma mandok si Abram: Bungkas ma ho sian tano hagodanganmu dohot sian hatubuanmu dohot sian bagas ni amam tu tano sipatuduhononku tu ho” (1 Musa 12: 1). Di na ditangihon ibana soara sian banua ginjang, boi do nean salpuhononna joujou i, jala huhut mandok ai na marnipi do ibana disi. Manang dijua ibana nean joujou i, dohot alus, “ndang olo ahu borhat, ai tung lomo do rohangku dison.” Hata na mandok “tano sipatuduhononhu tu ho i” olo do i dilapati songon sada sidalanan na songkal. Alai dijanghon ibana do joujou i. Dipasahat ibana do rohana tu sangkap ni Jahowa jala manadinghon bagas ni natorasna dohot huta hatubuanna: “Jadi bungkas ma si Abram, songon na nidok ni Jahowa tu ibana” (1 Musa 12: 4).

Mamillit tano: Masa ma bada ditongatonga ni parmahan si Lot dohot parmahan ni si Abraham, alai Abraham ndada sahalak na manghalomohon bada tarlumobi dompak mudarna sandiri. Dipasahat ibana dalanna tu Debata, na sai tongtong mamasumasu ibana. “Jadi ninna Jahowa ma mandok si Abram dung sirang si Lot i sian ibana: Ua tatap ma sian ingananmon dompak utara dohot dompak dangsina dohot dompak habinsaran dohot dompak hasundutan. Ai sandok tano na tinatapmi lehononku ma tu ho dohot tu pinomparmu ro di salelenglelengna (1 Musa 13: 14, 15).

Halelengse ni huta Sodom dohot Gomorra: uju dipapatar Jahowa tu si Abraham ujung ni dua huta i, Abraham, gok holong, margogo laho paluahon angka huta i. Alai ala nanggo sampulu halak partigor pe ndang adong jumpang di huta i, dirimpashon do angka huta i. Tunduk do si Abraham dompak hata ni Debata jala manjanghon paruhuman ni Debata masa tu angka huta i.

Dipangke Debata do si Abraham binahen ni pangoloionna di Debata di saluhut angka na masa. Ingkon do masa sisongon i dipartingkian on.

`Sibahenan: Di angka huta na ribur saonari, godang do jumpangta abatabat laho mamaritahon hata i dohot denggan. Dibahen i ringkot hita mangidopangurupion sian Debata di angka hamaolon i.`

`Na Umbalga Sibahenon: Lului sada dalan laho pajumpang dohot sahalak jolma na marsitaonon songon na masa tu ngolum. Pasahat tu nasida na diboan ho do nasida di tangiangmu, jala pangido tu Debata marnida diangka na patut sibahenonmu tu nasida`