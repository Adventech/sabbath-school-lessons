---
title:  Pabagashon
date:   27/10/2023
---

Holong maradophon angka pardosa manggohi tangiang ni si Abraham. Di na magigi ibana dompak dosa ni angka pangisi ni huta i, malungun do ibana asa tarpalua angka pardosa i. Holongna dompak huta Sodom patuduhon ingkon ma manuanhon holong ni rohanta dompak jolma pardosa. Tahagigihon do ia dosa alai holong ma rohanta diangka pardosa i. Nasa jolma na humaliang hita ima angka tondi na laho mago binahenni dosa, ndang adong pangaropan jala dibagasan haholomon, songon na masa di huta Sodom. Ganup ari tartutup do pintu parasian tu pigapiga jolma. Ganup tingki pigapiga halak mamolus sian holong ni Debata. Jala didia do pinsangpinsang dohot joujou laho manogihon pardosa i maporus sian hamatean i? Di dia do nasida na mardongan unduk ni roha jala mardongan haporseaon na togu ro mangido tu Debata bahen haluaon ni pardosa?

“Tondi ni si Abraham ima Tondi na sian Kristus. Anak ni Debata i do na gabe Pangondian bolon bahen di angka pardosa. Ibana naung manobus hita umbotosa arga ni jolma i. Mardongan tondi na manaluhon hajahaton, tondi na holan mian dibagasan roha na so marlaok dosa, Kristus paboahon tu angka pardosa sada holong na jumpang holan dibagasan Ibana na so harajuman habisuhonna. Dipartinaonanna di hau pinarsilang, manean saluhut dosa ampe di abarana, martangiang do Ibana dompak angka panginsahina dohot na mamunuh Ibana, ‘Ale Amang! Marpamuati ma roham mida nasida, ai ndang diboto nasida na binahennasida i.’ Lukas 23: 34” —Ellen G. White, Alfa dan Omega, jld. 1, hlm. 156, 157.

“Abraham diparsangapi angka bangso na humaliang ibana songon sahalak pangulu na begu jala sahalak uluan na gok bisuk dohot hapistaran. Ndang dihungkupi parangena sian hombar jabuna. Ngolu dohot parangena, na tandi sian angka sisomba ganaganaan, gabe sitindangi dihaporseaonna na sintong i. Ndang muba ia haporseaonna tu Debata, jala habasaronna dohot haburjuonna pahehehon haporseaon dohot paralealeaon, dungi hamoraonna i mambahen ibana dihalomohon jala diparsangapi.” —Ellen G. White, Alfa dan Omega, jld. 1, hlm. 147.

**Sungkun-suungkun sirangrangan**:

`Dia do angka gombaran na asing sian buku na Badia i na patuduhon tu hita sahalak jolma na manjanghon joujou na ro tu ngoluna?`

`Jahama 1 Musa 19: 30-36. Aha do na pinasahat ni ayat on tu hita taringot di parange sian nasida na dipalua sian Sodom?`

`Parsiajaran dia dope na patut siparsiajaranta sian ngolu ni si Abraham di na marbarita na uli jala songon dia do i tarpatupa hita?`

`Rimangima hata on: Didok roham tangiang pangondian ni si Abraham dompak Sodom dohot Gomorra taruli do manang ndang?`