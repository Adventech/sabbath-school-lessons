---
title:  Hamonangan di Ulaon i
date:   27/12/2023
---

Aha do na nidokna monang dibagasan ulaon i? Ra olo do tubu di rohanta ia hamonangan i tarida sian godang ni na tardidi, balga ni gareja di pajongjong, dohot godang ni bilangan ni ruas i. Jala olo do hita manghilalahon ia haulion i ditapu marhite na tabongoti sada bangso manang houm ni jolma di tano on mardongan hatigoran jala hatop tapasahat Hata i mardongan siaran radio, internet dohot TV. Bolas jadi do saluhutna idenggan, alai taingotma surat na tinongos ni apostel Paulus tu huria na adong di huta Korintus: “Ahu do manuan, Apollos do pabornokkon; alai Debata do patubuhon” (1 Kor. 3: 6). Lapatanna disi, siulahononna ima manuan boni hatigoran, na patubuhon Debata do.

Nunga torang taida ia sangkap sian ulaon ni Debata ima paluahon na mago sian sandok jolma na adong diatas ni portibi on jala mamboan nasida gabe sisean ni Jesus na daulat jala parsidohot di ulaoNa i.

**Jahama angka ayat na mangihut on. Aha do na pinabotohon ni angka ayat on tu hita diparange ni nasida na gabe siihuthon Jesus?**

`2 Kor. 11: 2`

`Jes. 30. 21; Joh. 10: 27; Joh. 16: 12, 13`

`2 Tes. 2: 9-11, Heb. 3: 12, 13; 1 Joh. 1: 8`

`1 Joh. 1: 9; Pangk. 7: 14; Pangk. 19: 8`

Sisean ni Jesus ima jolma na badia, togu haporseaonna di Jesus songon sahalak oroan paimahon pangolina. Diihuthon nasida do Jesus i uju na tinuntunna nasida mardongan soara na lambok sian Tondi Parbadia. Jala dohot ma i dipanogunoguonna di hita gabe sitindangi diadopan ni dongan jolma. Ndang adong roha sipaotooto dibagasan sisean i. Ndang dililuhon nasida marhite hata bisukbisuk dohot hata lensem na so marimpola. Jala ndang manghilala nasida sumurung parangena sian dongan jolma. Ditatap nasida na gok dosa do nasida jala manghalungunhon asi ni roha dohot denggan basa ni Debata na papitahon. Di na mananda nasida disi, rade do nasida manjanghon hata pinsang dohot panogunoguon sian angka dongan na marhaporseaon. Haulion di ulaon i marparbuehon sisean na songon i.

`Aha do lapatan ni hata “songon na marbaju na bontor” (2 Kor. 11: 2)? Songon dia do hita, songon sahalak pardosa, asa gabe songon i diadopan ni Debata jala manogu dongan jolma asa gabe songon na marbaju na bontor di Kristus?`