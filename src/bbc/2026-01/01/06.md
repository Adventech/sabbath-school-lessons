---
title:  Huria Pilippi dohot Kolosse
date:   01/01/2026
---

`Jahama Pilippi 1: 1-3 dohot Kolosse 1: 1, 2. Songon dia do angka huria di Pilippi dohot Kolosse digombarhon, jala dia do na pinasahat ni gombaranna i?`

Hata patujolo na somal sian Paulus di bagasan angka suratna manggoari halak Kristen di angka luat i “angka naposo ni Kristus”; i ma marhite pandidion, nasida nunga dipabahir na gabe bangso na pinillit ni Debata, songon halak Israel, marhite sunat (2 Musa 19: 5, 6, patudos dohot 1 Pet. 2: 9, 10), nunga dipabahir gabe “bangso na badia” (saluhutna on ndang adong hadomuonna dohot hasomalan ni huria Rom na pajongjongkon jolma gabe “santo dohot santa.”)

Angkup ni i na uli idaon disi i ma hata patujolo na sarupa di bagasan surat na dua on. Paulus mangkatahon “angka sintua dohot pangurupi” (Plp. 1: 1) di Pilippi dohot “angka dongan na porsea” (Kol. 1: 2) di Kolosse. Di Padan na Imbaru, uju digoari “angka dongan na porsea,” somalna di nasida adong parhaladoon na sumurung di bagasan huria (ida Ep. 6: 21; Kol. 4: 7; 1 Pet. 5: 12). Dibahen i, disi Paulus ndada holan dompak huria i mangkatai, alai dohot nang tu angka uluan ni huria na adong di angka luat i. Manggoari angka parhaladoon di huria na gumodang dipajojor do i di inganan na asing (umpamana, di bagasan 1 Tim. 3: 1-12 dohot Tit. 1: 5-9), na gabe tanda dohot arga ni punguan i sian mulana.

Mangajari dongan sakarejo songon Timoteus dohot Epapras jala patupahon sahalak uluan di angka huria na metmet i do digogohon Paulus jala dalan patoguhon ulaon parbaritaanna. Lapatanna, adong ulaon laho manopot jolma jala adong ulaon laho patoguhon huria i. Angka sipungka huria Advent sian mulana mangihuthon dalan na adong di Padan na Imbaru, tangkas do i dipatuduhon di godang surat Riview dan Herald di taon 1850. Tumpolna, di bagasan hata na pinasahat James White, “Patik ni Debata di bagasan Padan na Imbaru nunga singkop be laho pajongjonghon huria ni Kristus. Molo ringkot lobi sian i, tutu pasahathonna do mardongan alatan” —“Gospel Order,” The Advent Review, dan Sabbath Herald, 6 Des. 1853, hlm. 173. Dao andorang so disurathon Paulus tu angka huria on, angka apostel nunga mamungka pajongjongkon sintua ni huria na adong di Jerusalem (ida Ulaon. 6: 1-6; Ulaon. 11: 30), na gabe “sada gombaran di parhaladoon pajongjonghon punguan ni huria di ganup inganan na disi angka siboan barita haluaon ingkon mamboan torop halak porsea di barita na uli” —Ellen G. White, Kisah Para Rasul (1999), hlm. 76.

Nunga diboto dohot denggan ia Paulus adong do tingkina ibana mangido donganna laho manurathon angka suratna. Timoteus dohot do i digoari dongan panongos di angka partingkian na asing (ida, umpamana, 2 Kor. 1: 1; Plm. 1). Alai, torang disi ia Paulus manurathon hata “Ahu” jala ndada hata “hami” na patuduhon ia hasurunganna tongtong adong di pudi ni angka surat i.