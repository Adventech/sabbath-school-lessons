---
title:  Holan Sada Sambing do – Mananda Kristus
date:   05/02/2026
---

`Jahama Pilippi 3: 10-16. Aha sambing do turpuk bolon na pinasahat ni apostel Paulus di bagasan angka ayat on?`

Tontu ndang adong na ummarga asing sian na mananda Kristus, na diujungna sipeopon ia Ibana mananda jala mangkatidangkon hita di adopan ni Ama i (ida Mat. 7: 21-23; Mat. 10: 32, 33). Songon dia do hita mananda Ibana? Marhite HataNa na tarsurat – manjaha i jala mangkangoluhon i. Ndang tatanda Ibana adop bohi songon angka sisean i. Alai na songkal disi, nangpe nasida nunga umbotosa saluhutna i, alai tongtong do ndang diantusi nasida hataNa, na mangondolhon hinaringkot ni Tondi Parbadia laho manogunogu hita (Joh. 16: 13). Di na lam tangkas panandaionta di Ibana, di na lam sumolhot hita tu Ibana, lam tapangkilalahon “hagogoon ni haheheonna i” (Plp. 3: 10), na mamboan hita tu bagasan “ngolu na imbaru” (Rom 6: 4).

Dalan na asing asa lam sumolhot dohot Jesus i ma marhite “sapangalaho ahu dohot Ibana di hamamatena i” (Plp. 3: 10). Ganup parungkilon na diadopi, ganup hasusahan na mangarsahi hita, mangurupi hita lam tumanda jala maparhamaol dia naung binahen ni Jesus di hita, jala mambuhai pangantusion dompak Ibana nang dohot sangkapNa.

Patoluhon dalan sumolhot dohot Kristus i ma tongtong mangaeki “angka na di jolo” (Plp. 3: 14). Dia do hata ni i? Hata on disalin sian hata Gorik skopos, na holan sahali do adong di bagasan Padan na Imbaru. Hataon manggombarhon tu garis na parpudi di sada parlojongon dohot upa na dilehon tu na monang. Paulus manggoari i “upa hamonangan na sian panjouon ni Debata sian ginjang, di bagasan Kristus Jesus i” (Plp. 3: 14). Tudos songon Kristus, na marhite hamatean dohot haheheonNa manaek tu banua ginjang, Debata manjou hita asa manjangkon upa banua ginjang na sarupa – ngolu sisalelenglelengna.

Tangkas, ndang dope sahat hita tusi. Ndang dope dipapita hita tu bagasan lapatanna na sasintongna sahat ro di “Paubaonna do dagingta na lea on” dipuba “gabe doshon dagingna na sangap i” (Plp. 3: 21). Alai, di na mananda Ibana jala mangkalungunhon huasoNa di bagasan ngolunta siganup ari, na tongtong do hita mangeaki roha asa tudos songon Jesus di bagasan ganup pargulomiton ni ngolunta saonari on. On do “sada” na gabe impola di hata ni apostel Paulus. Songon di bagasan sada paraduan(ida 1 Kor. 9: 24-27), ndang taboto nunga sahat ro di dia hita manang ise na tading di pudinta. Rohanta holan dompak angka na dijolonta – tumpal banua ginjang na paimaimahon hita. Torang do gombaran i dibahen dison: sahalak parlojong burju marlojong mangadu na dijolo, mangasahon nasa gogona, jala marlojong sahat ro di garis parpudi.

`Boasama, di bagasan pardalanan ni haporseaonmu dohot Debata, songoni ringkot asa nang sai manaili dompak pudi, dompak angka dosa manang angka hagaleonmu, alai balik sian i manatap tu jolo tu upa na dibagabagahon tu ho saonari on di bagasan Kristus?`