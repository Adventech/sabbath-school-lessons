---
title:  Lasma Rohamuna di bagasan Tuhan i
date:   01/02/2026
---

`Jahaa Pilippi 3: 1-3. Halobian dohot hahurangan dia do na sinurathon ni apostel Paulus dison, jala songon dia do na dua i marpartalian? Songon dia do ibana manggombarhon angka na porsea?`

Dipungka apostel Paulus suratna mardongan angka hata na uli jala sai hira na mangujungi suratna ibana begeon disi. Alai, ndang dope i ujungna. Mulak do ibana muse tu turpuk bolon ni suratna i: marlas ni roha di bagasan Tuhan. Dison, patolhasonna do dia dalanna bahen tusi. Na rumingkot disi, ingkon marhaporseaon na gok do hita di Kristus Jesus, ndada tu dirinta sandiri: “Ai hita ... angka parsomba di bagasan Tondi ni Debata, angka siasahon Kristus Jesus, angka na so marpos ni roha di daging i” (Plp. 3: 3). Ise sian tongatonganta na, di bagasan sada dalan manang dalan na asing, margogo marsiajar laho asa unang marpos ni roha di daging?

Sipaingot na gogo “jaga ma” (tolu hali) ndang adong jumpang di buku na asing sian Bibel. Sian i, tangkas diboto huria na di Pilippi do asupan na nidok ni apostel Paulus disi. Sipaingot i idaoan ndada patuduhon tolu parungkilan na marimbar alai maradophon angka guru gapgap, alai dipatorang di bagasan tolu dalan na marasing.

Angka parjahat manang na so marhaporseaon di tongatonga ni halak Israel sipata digoari “angka biang” (Plp. 3: 2; patudos dohot Psalm. 22: 16; Jes. 56: 10; Mat. 7: 6; 2 Pet. 2: 21-22). Nang angka guru gapgap i olo do digombarhon dohot sintong i ma “angka pangula na jahat.” Hata na mandok “parsunaton na torbang” (Plp. 3: 2) manang “nasida na manegai pamatang” patuduhon ia, songon na adong di Galatia dohot inganan na asing tahe, digogohon nasida do mansunathon angka halak na porsea na sian halak Jahudi, na maralo dompak uhum na dipajongjong di rapot godang ni angka sisean (ida Ulaon. 15).

Haulion disi, sada dalan di na mangadopi partongtangan haporseaon, dohot ma i maradophon angka poda gapgap, i ma “las ma rohamuna di bagasan Tuhan i” (Plp. 3: 1; patudos dohot Plp. 4: 4).

Diape na mambahen hita marlas ni roha, na patubuhon halalas ni rohanta do i (songon na di bagasan hata Inggris, hata na duaon di bagasan Gorik na marhadomuan do). Dihalungunhon Debata do hita marlas ni roha, jala hataNa i do sulusulu di las ni roha na tutu dohot halalas ni roha na manontong. Parsidohotma i di na manjangkon denggan basa ni Jahowa (Psalm. 31: 7); marhaposan tu Ibana (Psalm. 5: 12); manjangkon haluaon (Psalm. 19: 14); pajongjongkon patik ni Debata gabe sulusulu di hita (Psalm. 19: 14); dohot ma i ari Sabbat (Jes. 58: 13-140; marhaposan di hataNa (Psalm. 119: 162); jala na pagodanggodang dakdanak na mangkabiari Debata (Poda 23: 24-25).

`Na olo do songkal situtu ngoluon di hita, ndang manatap nang behape uli ni i saonari on. Alai, manang molo ro saonari ari na so denggan i, dia do alana mambahen ho marlas ni roha? Aha do na manundati ho mangulahon i?`