---
title:  Marsaor jala ndang Pabibiaran
date:   15/01/2026
---

`Jahama Pilippi 1: 27-30. Songon dia do parsaorantta jala “marsada ni roha mangkaporseai barita na uli” marhadomuan dohot roha na so olo pabibiaran?`

Mamolamola jala patundukkon do ia molo ulaon ni sibolis. Parbolatan i patundukkon. Didok Jesus do, “Ai molo marsalisi sada harajaon sama dirina, ndang na hot harajaon i” (Mark. 3: 25). On ma sada poda na jempek na dihalashon sibolis molo tahalupahon. Parsaoran margogo mangurupi laho pasauthon ulaonta songon huria pasipasi mangihuthon hasurirangan Bibel (Pangk. 12: 17), mamaritahon “Barita na uli sisalelenglelengna” tu “saluhut bangso dohot marga dohot hata dohot houm” (Pangk. 14: 6). Ala parsaoran i mansai arga laho mangulahon ulaon pasarsarhon barita na pinasahat ni Debata, jala tangiang ni Jesus na di bagasan Johannes 17 mangondolhon “hatigoran” : hata ni Debata na gabe sada ojahan bolon di parsaoaran (Joh. 17, 17, 19), dibahen i barita na tabaritahon ndang marsirang sian ulaon nang dohot parsaoranta. Rap jongjong manang rap madabu do na tolu on. Molo mago sada sian na tolu i, ndang parjambar hita dihaulion. Alai, molo singkop saluhutna, ndang adong na patut sihabiaran. Ndang bage hita “pambibiaran” ni angka lao (Plp. 1: 28). Sibolis i ma musuh naung ditaluhon. Jala molo tung matepe hita hinorhon ni haporseaonta, ndang pambibiran be molo hita “mangaringkoti na denggan” (1 Pet. 3: 13). Ndang margogo sibolis i laho manundati pangkerbang hatigoran ni Debata.

`Jahama angka na sian Bibel na mangihut jala bahen rimpunan na jempek taringot turpuk na somal na adong di bagasan ni i: Mateus 10: 38; Ulaon ni Apostel 14: 22; Rom 8: 17; 2 Timoteus 3: 12.`

Parungkilon do ia ngolu di partibi naung madabu tu bagasan dosa on, nang tu nasida na “dumenggan” sian hita. Job sahalak partigor, jala Debata i sandiri do na mandok ia ibana “na daulat jala na burju do roha ni baoa i jala mabiar mida Debata, jala dipadao rohana sian hajahaton” (Job. 1: 1). Alai, di bagasan sangkidop mata, hasusahan manipa ibana dohot bagasna. Ise na so dung marsiajar, nang marhite pardalanan ni ngoluna manang marnida angka na ro masa tu ngolu ni jolma na asing ia ngolu on i ma tudos songon na jongjong di topi ni dalan na rahis, jala ndang taboto sadihari hita madabu tu lombang. Sitaonon, di angka hapeahanna, i do jambar ni ngolunta saluhutna. Alai di ujungna, tumagon do hita marungkil bahen di Kristus asa sian angka na asing.

`Pangkirimon dohot pangapulion dia do na ingkon sipeoponta songon sahalak Kristen di tongatonga ni sitaononta?`