---
title:  Dongan di bagasan Ulaon
date:   17/03/2026
---

`Jahama Kolosse 3: 22-25 dohot Kolosse 4: 1. Aha do uhum na dipasahat tu angka anak somang? Uhum dia do na patut singoluhonon di tongatonga ni pardonganon di bagasan ulaon songon somalna?`

Di bagasan partingkian ni hita jolma saonari on sipata mamboan barita ni parhatobanon gabe dalan mandok adong pigapiga poda sian Bibel i nunga pesan, manang tahe gabe ndang mangkaporseai Bibel i singkop. Alai, hinalungunna, hatorangan on jotjot situtu do ndang manimbangi di hasomalan ni halak Israel na robi na di Padan na Robi dohot barita ni huria na di Padan na Imbaru. Jolma i ditompa tumiru Debata jala, tudos songon dohot angka tompaanNa na mangolu, disangkapi asa marhasonangan di ngoluna. Patik ni si Musa maminsang halak Israel gabe hatoban saleleng ni ngolunasida (5 Musa 15: 12) jala pajongjonghon leleng ni ulaon ndang lobi sian onom taon laho manggarar hutang nasida (2 Musa 21: 2-6; 3 Musa 25: 39-43). Alai nangpe songon i, parhatobanon di bagasan Bibel, nang behape hinalea ni i ditongatonga ni pangantusionta saonari on, tutu dang tudos songon ulaon parhatobanon jahat na pinatuduhon ni angka bangso na sian hasundutan, sada hamamago dohot hajahaton bolon maradophon hajolmaon.

Di bagasan Padan na Imbaru, huria i ingkon mangulahon ulaonna di bagasan gombaran patik ni halak Rom na mangaloas maranak somang, “Alai, ndang songon gombaran parhatobanon di tingki hamajuon on, patik ni halak Rom mangalehon patik dohot partingkian bolon tu angka anak somang, jala gogo di na laho manalpuhon ulaon i bolas jadi gabe pangambati di hamajuon ni parjamitaan”— Clinton Wahlen, “Culture, Hermeneutics, dan Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review dan Herald Academic, 2020), hlm. 166.

Torang, di tongatonga ni huria, ndang songon hasomalan di tongatonga harajaon Rom, Debata do na jumolo di angka anak somang i. Jala angka induk nasida dipodahon asa mangulahon na sintong tu nasida, ai “adong do Tuhan nang di hamu di banua ginjang i” (Kol. 4: 1). Angkup ni i, Paulus pasahathon tu si Pilemon asa unangbe mandok Onesimus naposona, alai songon dongan na hinaholongan (Pil. 16). Sintongna, nang di bagasan Padan na Robi manang di Padan na Imbaru, angka na porsea i digoari do i naposo (manang anak somang) ni Debata (ida umpamana, Psalm. 34: 22; Luk. 17: 10; 1 Pet. 2: 16).

Jala molo tungpe adong partingkianna ndang tahalomohon hasomalan na sinurathonna di bagasan Bibel, na ingkon do tongtong jangkononta na tarsurat disi. Molo ndang, i do dalanna hita mamboan dirinta dohot hasomalanta di atas huaso ni Bibel i. Dalan na dumenggan i ma marnida saluhut na nidok ni Bibel di sada turpuk andorang so patupahon rimpunan maradophon na laho sipasahaton ni Bibel di turpuk i.

`Idama songon dia do ayat on sintong dingoluhon di bagasan parsaoranmu di ingananmu mangula. Songon dia do angka ruhut-ruhutna i tutu marhagogoon di ho songon sahalak induk manang songon sahalak pangula?`