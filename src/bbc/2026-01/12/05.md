---
title:  Martangiang bahen di angka Dongan
date:   18/03/2026
---

`Jahama Kolosse 4: 2-4. Dia do ruhut ni tangiang na niidam di bagasan angka ayat on? Tangiang dia do na pinangido ni apostel Paulus disi?`

Adong hata na arga na patut sipasahatonta tu sahalak dongan na dingoluna mangadopi ragam parungkilon, nang diparsaripeon, hahipason ni pamatang, parhepengon, manang angka na asing i ma “hu boan do hamuna ditangiangku.” On ma na tinontuhon ni banua ginjang laho pajongjongkon parsaoran dohot paralealeon. “Sada sian sangkap ni Debata na laho pasahathon tu hita, di bagasan alus ni tangiang dihaporseaonta, na so jadi lehononNa i molo ndang tapangido di bagasan tangiang”—Ellen G. White, Kemenangan Akhir, hlm. 551.

Idama tangiang na marhagogoon na binahen ni apostel Paulus: “Tontong” (manang jugul), “manontong,” “dungo,” jala “mandok mauliate” – patuduhon ia on i ma tangiang na diojakkon di bagasan haporseaon (Kol. 4: 2). Didok ibana tu hita asa martangiang “manang sadiharipe” (Ep. 6: 18) jala “Unang mansadi hamu martangiang” (1 Tes. 5: 17). Na umbalga sian i, molo tungpe “ndang taboto, manang aha na tama sipangidoonta, gabe diondihon Tondi i do hita marhitehite hata na hinoihon na so tangkas hinatahon” (Rom 8: 26).

`Jahama mangulahi Kolosse 4: 3. Aha do “harbangan parjamitaan” na ra diungkap Debata di ho di na mangkatindangkon haporseaonmu?`

Hinaulina disi, martangiang do nang dohot apostel Paulus asa dilehon angka hata na tama sihatahononna. Sipata, di na tajahai angka suratna manang jamitana di bagasan buku Ulaon ni Apostel, ro tu rohanta ai apostel i sahalak na pistar mangkatai, ndang adong biar ni roha di angka na ingkon sipasahatonna. Alai molo dison, dipangido ibana do tangiang asa tarbahen ibana pasahathon barita i “dohot patar” (Kol. 4: 4). Jala dibahen ibana do nang disi hata Gorik na mansai arga (dei) di hata na parpudi sian ayat on, na patut disalin songonon, “Songon i sintongna ahu ingkon mangkatahon,” patumpolhon di na mamaritahon Barita na uli na hutang hian do i sian Tuhan i. ditatap apostel Paulus hinaringkotna pasahathon barita i tu angka sandok pangisi ni tangsi na adong di harajaon Rom, nang dohot ditonga bagas ni kesar.

“Ndang salelengna ingkon unduk simajujung jala marsinggang laho martangiang. Patubuhonma hasomalan mangkatahatai dohot Sipaluam di na targogot sahalakmu, ditongan dalan, jala di na mangula ulaon siganup arim. Loasma roham manaek tu banua ginjang mangido pangurupion, panorang, hagogoon dohot hapistaran. Naengma ganup hosa gabe tangiang” —Ellen G. White, Membina Keluarga Sehat, hlm. 475.