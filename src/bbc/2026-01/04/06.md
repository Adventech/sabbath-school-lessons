---
title:  Hahomion ni Hadaulaton
date:   22/01/2026
---

Sada sian ayat na tarbarita di bagasan Bibel i ma na tarsurat di 1 Korintus 8: 2: “Na mangarimpu, naung adong binotona, ndang diboto dope pangalaho ni parbinotoan na tama.” Ndang adong nanggo sada turpuk tahe na tabo singkop. Na tongtong do hita marsiajar gumodang di angka na adong. Songon dia ulaning dao ni hasintongan ni i sian hatigoran sisalelenglelengna di bagasan Debata dohot PangkopkopNa! Jotjot situtu do Paulus padomuhon tu haserepon ni Kristus na sun hatiha manolukkon rupa ni jolma. Sada hahomion bolon do i jala sahat ro di hatongtongon ndang tarpapatarna i singkop.

`Jahama Rom 8: 3; Heber 2: 14-18, dohot Heber 4: 15. Aha do na gabe rumang di haserepon ni Kristus dohot di na manolukkon rupa ni jolma?`

Songon dia do tutu Anak ni Debata na manontong, marhite huaso ni Tondi Parbadia (ida Lukas 1: 35), sorang gabe hadaulaton-jolma di bagasan bortian ni si Maria? Tung so harajumaon do rohani na so marmula jala manontong songgot manoluk rumang ni jolma na mardosa jala unduk di hamatean. On ma rimpunan sian hata na nidok ni apostel Paulus “hahomion ni hadaulaton” (1 Tim. 3: 16).

Di bagasan ende na adong di Pilippi 2, Paulus patuduhon heserepon ni Kristus marhite dalan na tandap situtu molo dipatudos dohot angka ayat na asing na adong di bagasan Bibel:

1. “Rupa ni Debata di Ibana” (Plp. 2: 6). Kata morphe (rupa) pabotohon rumang hadaulatonNa, i ma Jesus tudosan ni Debata Ama (patudos dohot Joh. 1: 1).
2. “Dirumari do diriNa” (Plp. 2: 7). Hahomion sian parange ni Jesus mangarumari diriNa sian hasangapon ni hadaulataonNa – asa tama ibana laho manoluk rumang jolma jala tarunjun songon hita tarunjun – halongangan situtu.
3. “Dipatutoru do diriNa” (Plp. 2: 8). Di na manoluk rumang jolma, Jesus tuat sian habangsa na tumimbo jala disolukkon rupa ni hatoban na lea, maralo dompak tahi ni si Lusiper.
4. “Na gabe pangoloi do Ibana paima mate, pola tung mate tarsilang!” (Plp. 2: 8). Ndang adong dalan hamatean na lumea situtu sian hamatean na binolus ni Jesus, sada dalan na sinangkapanNa raphon Ama di “sangkap hadameon” (Sak. 6: 13), andorang so i digombarhon si Musa di na patimbohon ulok tombaga (4 Musa 21: 9; Joh. 3: 14), asa dibahen i “Humongkop hita gabe dosa Ibana, na so tumanda dosa, asa gabe hatigoran ni Debata hita di bagasan Ibana” (2 Kor. 5: 21).

`Beha do sasintongna dalanna hita marpangunsandean di angka na binahen ni Jesus di hita di hau pinarsilang – mandatap dompak silang na gabe gombaran manaehon diri jala haserepon ni roha – mamboan hita paserep roha, jala lam unduk di Debata?`