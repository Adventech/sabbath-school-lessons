---
title:  Parbolatan di Pilippi
date:   18/01/2026
---

`Jahama Pilippi 2: 1-3. Angka dia do dalanna na dipapatar disi na gabe mula ni parbolatan di bagasan huria? Aha do na pinasahat ni apostel Paulus dalan haruar sian i?`

Toho manarita situtu do apostel Paulus marnida huria na pinajongjongna jala na hinaholonganna marsiasangan jala badabada. Dibahen ibana hata na gogo laho manggombarhon na masa disi “mardingkandingkan” i ma hata na disalin sian hata Gorik: eritheia, naung dibahen andorang so di bagasan Pilippi 1: 17, laho patuduhon angka alo ni Paulus di Rom na manjamitahon Kristus di bagasan pargutugutuon asa sian na pasidunghon ulaon ni Kristus.

“Pargutugutuon” i ma sada sian parulaon ni daging (Gal. 5: 20) jala, tudos songon na pinatuduhon ni si Jakkobus, “Ai ia disi pangiburuon dohot hatongkaron, disi ma hagaoron dohot sandok ulaon hajahaton” (Jak. 3: 16). Hata Gorik na mandok “roha na burnang” sian Padan na Imbaru holan dison do adong, alai angka pustaha di ruar ni Bibel, hata on patuduhon roha manggang, hasonangan na so marala, dohot pangkilalaan na marlobilobi. Paulus pasahathon hata na sarombang dohot hata on di podana tu huria di Galatia: “Unang ma taeahi hasangapon na rumar; unang masiasapan manang masilatean!” (Gal. 5: 26).

Parateatehonma poda na pinasahat ni apostel Paulus na laho mangadopi na masa disi:

1. _Apopao marhitehite Kristus._ Paulus mamboan sitiruon sian Kristus na gabe sosososo na gogo.
2. _Sosososo holong ni roha._ Jesus patuduhon holong ni Debata jala mamodahon hita Naeng “ma masihaholongan hamu, songon Ahu na mangkaholongi hamu” (Joh. 15: 12).
3. _Parsaoran ni Tondi._ Parsaoran ni Tondi Parbadia manompa parsaoran ni halak Kristen na sumolhot, songon na masa di tongatonga ni huria na parjolo (Ulaon. 2: 42; patudos dohot 2 Kor. 13: 14).
4. _Holong (manang asi ni roha)._ Parange ni Debata on jotjot situtu do dipatuduhon di bagasan ngolu ni Kristus (ida Mat. 9: 36; Mat. 20: 34; Mark. 1: 41) jala digombarhon di bagasan parumpamaan taringot halak Samaria na asi roha (Luk. 10: 33) dohot anak na lilu (Luk. 15: 20).
5. _Hatomanon._ Parangeon, diisarahon Jesus, jala na ingkon tarida di bagasan ngolu ni angka siihuthon Ibana (Luk. 6: 36).
6. _Sada ma parrohahon hamu; sada ma haholonganmuna; saroha, sapingkiran ma hamu!_ Tung gombaran na sumurung do i! songkal do i idaon songon dia Paulus mangondolhon arga ni parsaoran na gumogo tahe. Songon na pinatudu ni Paulus, roha na ingkon siramotanta “Songon parrohaon ni Kristus Jesus ma parrohaonmuna!” (Plp. 2: 5).