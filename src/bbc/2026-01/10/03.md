---
title:  Marurat jala Pinauliuli di Bagasan Kristus
date:   02/03/2026
---

Turpuk sian surat Kolosse i do sada sian ruhut na tangkas di na mandalani ngolu Hakristenon: “Onpe, songon panjangkonmuna di Kristus Jesus, Tuhan i, songon i ma hamu marparange di bagasan Ibana” (Kol. 2: 6). Tajangkon haluaon i di na manjangkon Ibana, ndada holan sapunguan poda. Jala, di na manjangkon Jesus lapatanna manjangkon sandok hataNa, i ma na dipasahat marhitehita angka apostel dohot panurirang di bagasan Bibel (ida Ep. 2: 20).

Lobi sian saluhutna, manjangkon Kristus lapatanna mate di diri sandiri, i ma pasahathon diri singkop di Kristus na mangolu.

Hata na mangolu (Jesus) ndang marsirang sian Hata na tarsurat (Bibel). Na dua i doshon dua bohi mata hepeng na so hasirangan. Tangkas, holan marhite Bibel do tatanda Jesus. Hita “mangolu” manang mamolus parngoluonta “di bagasan Ibana,” lapatanna disi taloas HataNa dohot TondiNa manogunogu hita di sandok sangkap dohot pambahenanta.

Di bagasan Kolosse 2: 7; dibahen apostel Paulus do gombaran na somal di bagasan Bibel na padoshon halak Kristen dohot suansuanan. Marurat hita di bagasan Kristus marhite manjangkon Ibana na gabe Sipalua jala mangolu hombar tu patikNa. I do dalanna hita asa “togu di bagasan haporseaon.”

`Songon dia do angka ayat na mangihut pajojorhon gombaran sian suansuanan na gabe gombaran ni na porsea? (ida Jes. 61: 3; Mat. 3: 10; Luk. 8: 11-15; 1 Kor. 3: 6).`

Dohot torang apostel Paulus pajojorhon dua sipilliton na peak di jolo ni angka na porsea. Na parjolo i ma hot gabe “suansuanan bahen pujipujian di Jahowa” (Jes. 61: 3) jala tongtong gabe sun denggan di Kristus marhite ojak jala hot di bagasan Ibana dohot podaNa. Na paduahon boi dipados dohot sumansuman suansuanan na suman idaon jala alai sasintongna ndang adong hangoluan. Di na manjangkon hata bisukbisuk dohot hata lensem na so marimpola, hita gabe “diago” (Kol. 2: 8). Nangpe nunga dipalua Kristus hita, adong do dalanna hita muse gabe patunduhon ni auga parhatobanon (Gal. 5: 1; patudos dohot Ulaon. 15: 10).

Jempekna, manjangkon poda na so marojahan di hata ni Bibel astuanna mansoadahon Kristus alana nasida na manjangkon poda gapgap, hinamagona, nunga mangenet sian Barita na uli na manimbil jala nunga manjangkon huaso ni jolma di atas huaso ni Bibel (ida Gal. 1: 6-9). On do na gabe parmaraan tu huria na parjolo nang ro di sadari on.

`Idama parniahapanmu sandiri di na mangaranapi lapatanna mate di diri sandiri asa manjangkon Kristus? Boasama i ingkon tongtong dingoluhon?`