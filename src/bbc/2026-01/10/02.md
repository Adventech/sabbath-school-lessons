---
title:  Habisuhon dohot Parbinotoan ni Debata
date:   01/03/2026
---

Sungkun-sungkun do si Job, “Alai anggo hapistaran i, sian dia ulaning jumpang? Jala didia do ulaning inganan pangalapan parbinotoan?” (Job 28: 12). Alus sian apostel Paulus: di bagasan Kristus, “Di bagasan Ibana do buni saluhut habisuhon dohot parbinotoan na arta” (Kol. 2: 3; patudos dohot 1 Kor. 1: 30). Molo adong Kristus di bagasan hita, lehononna do saluhutna di hita, “asa sandok mamora nasida di pangantusion na gomos, gabe ditanda hahomion ni Debata” (Kol. 2: 2). Di bagasan Ibana, hahomion ni Debata – sandok hahomion sangkap haluaon – nunga dipatuduhon.

`Jahama Kolosse 2: 1-7. Aha do hirim ni apostel Paulus umbahen manurathon on?`

Hata Gorik paraklethosin astuanna “sipargogoan jala sipatoguon” (Ep. 3: 16). Hirim ni apostel Paulus ndada holan mangurupi angka na porsea di Kolosse asa mananda angka poda na lipe, alai naeng dohot madamei nasida di bagasan holong ni halak Kristen. Godang do hata na patuduhon ulaon disi na dibahen di bagasan dua hata ulaon disi na patuduhon pos ni roha ni apostel Paulus ia suratna i sahat tu na sinangkapanna.

Alai, dipuji ibana do nasida binahen ni “turena na di hamu, ro di hot ni haporseaonmuna di Kristus” (Kol. 2: 5).

Hata Gorik taxis, na disalin mandok hata “turena”, dibahen di bagasan Padan na Imbaru laho mangenet sian patik hamalimon Harun (Luk. 1: 8; Heb. 7: 11) dohot mangihuthon horong ni si Melkisedek (Heb. 5: 6, 10; Heb. 6: 20; Heb. 7: 11, 17), alai Paulus pajongjongkon i bahen patik ditongatonga ni huria (1 Kor. 14: 40), nang dohot dison. Sipata olo do tubu di roha mandok ia uhum dohot punguan ni huria holan gombaran ni partondion sambing ndang adong pangkorhonna di haporseaon.

Alai, marhite pajongjongkon ruhut na denggan jala maratur di parpunguan (ida, umpamana, 1 Korintus 11) jala mangkangoluhon tohonan sintua dohot parhalado (1 Timoteus 3; Titus 1), manat situtu do apostel Paulus di na mangaradoti turena huria i. Marhitehite dalan sisongoni, bisuk ni Debata dohot poda sian Bibel tongtong diradoti jala sar ro di sisik ni tano on.

Songon parbue sian poda na sintong na jinangkon ni huria Kolosse sian angka ale-ale ni apostel Paulus, taruli nasida “hot” ni haporseaon. Haporseaon nasida ndang olo meret ala diojakon di hata ni Bibel na togu, molo gomos ditiop i do na mangurupi mangaramoti nasida sian halipeon na pinasahat ni angka parajamita pargapgap.

`Songon dia do parniahapanmu sandiri diringkot ni “turena” di bagasan ngolu partondionmu?`