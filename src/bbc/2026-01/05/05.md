---
title:  Hatauon na Taruji
date:   28/01/2026
---

Pangkobasion ni si Timoteus i ma donganna pangula na mamboan surat on nunga dihatahon dijolo (Plp. 1: 1). Saonari Paulus mamungka pajojorhon hinaarga ni si Timoteus i ma donganna pangula. Digombarhon do ibana sahalak parbarita na uli (2 Tim. 4: 5) i ma tinongos ni apostel Paulus tu luat Makedonia na uju i (1 Tes. 3: 2; patudos dohot Ulaon. 18: 5; Ulaon. 19: 22) jala, di angka pigapiga partingkian, tu luat Korintus (1 Kor. 4: 17; 1 Kor. 16: 10). Andorang so i, na rap marhalado do ibana raphon apostel Paulus dohot Silas di Korintus (1 Tes. 1: 1; 2 Tes. 1: 1) jala dungi tu luat Epesus (1 Tim. 1: 2, 3; patudos dohot Ulaon. 19: 22). Digombarhon apostel Paulus ia Timoteus i ma donganna “sisaroha” (Plp. 2: 20). Hata Gorik na (di hata na jempek lapatanna “sada di bagasan roha”) patuduhon ia Timoteus tung godang do hasadaonna dohot Paulus, parsidohotma i paneahonna di Kristus, hiras ni rohana mamaritahon barita na uli, jala tarlumobi dilehon rohana dompak huria na di Pilippi.

`Boasama, didok roham, songoni uli jala ganjang hata ni pinasahat ni apostel Paulus taringot Timoteus dison (ida Plp. 2: 19-23)? Aha do udut ni i na pinasahat ni apostel Paulus taringot Timoteus (ida 1 Kor. 4: 17; 2 Tim. 1: 5)?`

Parange na mangihut sian Timoteus na pinasahat ni apostel Paulus i ma “hatauonna na taruji” (Plp. 2: 22). Hata Gorik na dibahen dison i ma manggombarhon habengeton ni sahalak jolma na mangkorhon hatauon (Rom 5: 4) dohot pangoloion ni roha nang parhobason naung ditanda (2 Kor. 2: 9; 2 Kor. 9: 130. Diboto apostel Paulus do i ala nunga tangkas diida ibana i digodang ni partingkian uju nasida rap di na mamaritahon barita na uli.

Partinoanan na songkal di ngolu do na manguji hatauonta jala patuduhon ise do hita sintongna di bagasan. Ellen G. White mangkatahon songonon: “Ngolu on sada parsikkolaan do.... Na ro do panginsahion dalan manguji hebengeton; jala mangadopi paringkulonon mardongan tondi na sintong, parange ni halak Kristen dipahehe. Molo bugang dohot panginsahion diporsan mardongan halambohon, molo hajungkaton dibalos mardongan hadengganon, i do tandana ia Tondi Parbadia songgop di bagasan roha” —Ellen G. White, Testimonies for the Church, vol. 5, hlm. 344. Diuduti ibana marhite mangkatahon ia molo “hasusahan dohot panginsahion na ingkon “diporsan dohot denggan,” angka i do na manopa parange tudos tu Kristus jala na patandihon halak Kristen sian jolma na di portibi on”—Testimonies for the Church, vol. 5, hlm. 344.

`Ingot ma angka hasusahan, pasangapi dohot panggugai na tineanmu di ari parpudi on. Na diporsan ho do saluhutna i mardongan “habengeton dohot halambohon”? Aha do na patut sibahenonmu asa saluhut angka parniahapan i mangurupi ho lam tu dengganna?`