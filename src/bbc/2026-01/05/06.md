---
title:  “Parhamaol Hamu ma angka na Songon i”
date:   29/01/2026
---

`Jahama Pilippi 2: 25-30. Songon dia do apostel Paulus manggombarhon Epaproditus? Dia do bangko dohot pambahenanna na tangkas sian parhadalo Kristen on na patuduhon parangena?`

Holan di bagasan surat on do Epaprotidus dipatuduhon, jolo molope jempek situtu i dihatahon, godang do siparsiajaranta sian parangena. Ditatap sian goarna (na patuduhon dompak panombaon di debata Eprodit), na dijou do ibana sian sipelebegu. Mandok i ma “donganku mangula” patuduhon ia ibana parsidohot di parhaladoon, na olo do i tutu rap dohot apostel Paulus di Pilippi. Udut ni i “dongan marungkil” (patudos Plp. 1: 27) na olo do i patuduhon tu paraloan na niadopan ni Epaproditus di na mamaritahon barita na uli, jala tahe pola sor mate ibana (Plp. 2: 30).

Songon “suruan” (hata Gorik, apostolos) na tinongos ni huria di Pilippi, Epaproditus ditongos laho mandongani Paulus di hurungan jala manarihon na ringkot di ibana (Plp. 2: 25). Ibana do na dihaposi huria di Pilippi laho mamboan tongosan parhepengon di apostel Paulus (Plp. 4: 18). Ringkot situtu do pelean on ala sipanganon, pahean, amak tiar, dohot angka na asing na ringkot di sahalak hurungan Rom, na ingkon dipatupa marhite parhepengonna manang na binaon ni angka tondong manang angka aleale (patudos dohot Ulaon. 24: 23). Mangujungi hurunganna na paduahon di Rom, Paulus mangidohon tu Epaproditus asa “gumira ma ho ro, andorang so taon ngali” jala “boan ma baju panas” na tinggal di huta Troas (2 Tim. 4: 21, 13). Idaon disi ia apostel Paulus mangalului baju panas wol di sada hurungan na ngali. Jala Epaproditus do na dihaporseai mamboan surat on muse tu Pilippi. (ida Ellen G. White, Kisah Para Rasul (1999), hlm. 479).

Olo do alani angka paraloan na adong di Pilippi (ida parsiajaran 4), Paulus “marnida ringkot” laho mansuru Epaproditus mulak humatop sian na sinangkapanna, asa dibahen i manggogohon huria di Pilippi asa “marlas ni roha situtu ma jangkon hamu ibana di bagasan Tuhan i” (Plp. 2: 29). Dihalungunhon Paulus asa huria di Pilippi ndang lomos roha marningot ibana di hurungan. Angkup ni i diondolhon ibana ia Epaproditus i ma sahalak na patut diparhamaol halak Kristen, ndada alani hamoraon manang hasangaponna, alai ala hiras ni rohana di na mangihuthon parange ni Jesus (Plp. 2: 6-11; patudos dohot Luk. 22: 25-27). Hata Gorik laho pasangaphon manang maparhamaol holan otik do adong di bagasan Padan na Imbaru: dibahen laho manggombarhon naposo ni halak Rom parpangkat na “pinarhamaol” ni tuanna (Luk. 7: 2), tu nasida na manjangkon hasangapon jala juguk tu hundulan na ummangat di parunjuhan (Luk. 14: 8), jala Jesus i ma batu parsuhi na “arga” (1 Pet. 2: 4, 6). Di na disurathon goar ni Epaproditus dison patuduhon ia ibana tutu sahalak na burju.