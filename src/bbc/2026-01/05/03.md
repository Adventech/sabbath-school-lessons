---
title:  Panondang di Portibi na Mangkolom
date:   26/01/2026
---

Di bagasan Pilippi 2; 14; apostel Paulus manggogohon huria di Pilippi “Di nasa pambahenanmuna: Unang ma hamu marungutungut, unang ma marroha ganggu!” marsitutu do hajataon i mangondam parsaoran ni huria asa dibahen i ndang tarpajongjong ia molo so alani hagogoon na marsitutu sian hita. Parsaoran di tongatonga ni huria parbue sian parsaoranta di Kristus dohot pangoloionta di patikNa. Jala arga situtu do i di panindangionta, tudos songon na tinandaphon ni apostel Paulus na mangihut, marhite di na manjou hita asa “marsinondang songon sisondangi portibi on!” (Plp. 2: 15).

Di borngin na so poltak bulan, dao sian panondang ni huta dohot obor na di topi ni dalan, tarida angka bintang gumodang, jala sinondangna torang situtu idaon. I do na mambahen harimbaron. Lam tu holomna langit i, lam torang angka bintang i marsinondang. Suang songoni nang dohot panindangionta. Lam tu holomna parange ni halak humaliang hita, lapat patarma harimbaron sian tongatonga ngolu ni angka siihuthon Debata dohot angka jolma na di portibi on. Dibahen i, arganai molo ndang mangaloas roha, pingkiran, dohot parange ni haportibion, manghungkupi panindangionna manang gabe mago situtu.

`Jahama Pilippi 2: 15, 16. Songon dia do apostel Paulus manggombarhon, dia na ingkon singoluhononta jala sibahenonta songon anak ni Debata?`

Hata “na so marlindang” astuanna “ndang martihas, ndang marhaurahon.” Hataon sumurung dibahen laho manggombarhon parange ni si Job na daulat jala na burju (ida Job 1: 1, 8; Job 2: 3; ida dohot Job 11: 4; Job 33: 9). Hata Gorik na disalin mandok “lidang” astuanna disi “ndang marlaok, ias.” Jesus, marningot pangunjunan bolon na olo ro tu ngolu ni angka sitindangiNa, mamodahon hita asa “lidang ma rohamuna songon darapati!” (Mat. 10: 16). Songoni nang dohot, Paulus mamodahon tu hita asa “marbisuk tu na denggan hamu, polin pasidingkon na roa” (Rom 16: 19). Siaran TV dohot surat kabar saonarion ditanda ndada ala na ias, paulihon, manang manogunogu. Marnida na masa on, hasomalan ni raja Daud gabe sitiruon na denggan di hita: “Ndang olo ahu mambahen pambahenan na jat di jolo ni matangku” (Psalm. 101: 3).

Ndang gabe lomos hita ala marimbar – haporseaonta ingkon manirang hita sian portibi. Hirim ni rohanta i ma “marsinondang songon sisondangi portibi on!” (Plp. 2: 15). Sasadasa dalan laho mangulahon i marhite mamboan dirinta ndang sarombang dohot portibi on (Rom 12: 2) marhitehite “Marsitiopan tu hata hangoluan i” (Plp. 2: 16). Dalan na tabolus manontuhon bahen pujipujian di ahu di “ari ni Kristus” manang balik “songon na so martujuan parlojongonku” (Plp. 2: 16; patudos dohot 1 Kor. 9: 24-27).

`Molo adong parange di bagasan ngolum na patut digoari “haportibion” (jala na olo do i tutu adong), songon dia do hamuna dipaias sian angka i?`