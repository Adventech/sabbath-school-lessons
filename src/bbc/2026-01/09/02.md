---
title:  Dipadenggan sian angka Ulaon Hajahaton
date:   22/02/2026
---

`Jahama Kolosse 1: 21, 22. Aha do na nidok ni apostel Paulus angka na holang najolo sian Debata jala parroha musu di Ibana? Jala aha do parbue parpudi na dihalungunhon di na mate Kristus? (ida dohot Ep. 5: 27)?`

Paulus na tongtong do manggorgahon gombaran na holom di ngolu ni jolma i, tarlumobi di jolma na marsirang sian hatigoran ni Kristus. Jala ise do saonari on, dungkon ni adong dua ribu taon, na mansaodahon hatana i? Adong sahalak jolma mandok ia sada sian jamita ni halak Kristen na so patut sijangkonon di bagasan haporseaon i ma ngolu pardosaon ni jolma i.

Alai, sian ari hadadabu tu bagasan dosa, na jongjong do Debata patupahon dalan pardengganan di hita, nang beha pe leana hita, dipadenggan di bagasan Ibana. Astuanna, sian mulana, na mangula do Debata laho pasidungkon sumbia ni dosa, nang molo tung sasadasa dalan disi i ma hamamateNa sandiri di hau pinarsilang.

Di porlak Eden, Debata manjou si Adam, tompaanNa na sumurung i, “Didia do ho? (1 Musa 3: 90. Nang sahat ro di sadarion, na tongtong do Ibana mangalului birubiruNa na lilui – hita. Dilului Ibana do hita sada-sada. Dipatupa Ibana do dalan na sun denggan laho mangalului hita, manuanhon bagabaga Barita na uli na buni di bagasan 1 Musa 3: 15, na pajongjongkon parbadaan ditongatongantata dohot sibolis i.

Sipata Barita na uli i songkal situtu dibahen jala holan di bagasan hata asa dibahen i ndang balga pangkorhonna di jolma na mangolu di abad-21 on. Alai, sasintongna Barita na uli i tung bulus jala hatop do i ditangkup roha.

Adong tolu turpuk di bagasan Barita na uli:

Parjolo, ala ndang adong hagogoon di hita laho paluahon dirinta sandiri, tuat ma Jesus jala mate binahen ni angka dosanta (ida Rom 5: 6-8).

Paduahon, di na manjangkon hamateanNa na gabe jambar di hita marhite haporseaon, hamubaon, jala tardidi, gabe dipintori hita jala dipalua sian uhuman dosa. (ida Rom 5: 9-11; Rom 6: 6, 7).

Patoluhon, ngolu na tadalani saonari i ma parbue sian parsaoranta dohot Kristus, mamolus huaso panompaonNa mangulahi, jala mangolu Ibana di bagasan hita (ida 2 Kor. 5: 17-21; Gal. 2: 20).

Saluhutna i ndada ulaon manang parange na marsirang dihagogoonna. Na tau saut do saluhutna i, di ari hita olo manjangkon Jesus di bagasan ngolunta. Jala saluhutna i na dipaimbaru do ganup ari uju hita pasahathon dirinta di Ibana ganup manogot ni ari. Dao sian angka pardalanan ni ngolunta ganup marsasada di na manjangkon huaso haluaon ni Kristus di bagasan ngolunta, ojahan sian saluhutna i tongtong do di hamamate Jesus. Na ingkon tongtong do hita mulak tusi.

`Uju hamu manatap di dirim sandiri, parangem, dohot roham na umbagas, aha do na pinaboa ni i dilungunmuna manatap silang i?`