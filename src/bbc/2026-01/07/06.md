---
title:  Hinsu Hasonangan ni Roha
date:   12/02/2026
---

`Jahama Pilippi 4: 10-13, 19. Anak hinsu di do na pinasahat ni apostel Paulus bahen ngolu na marlas ni roha jala marhasonangan?`

Hatiha ro ari hasusahan (rapar, sahit, mabugang, hagoan), disima sahalak jolma i mamungka mamingkirhon na tutu mararga jala mangkalashon pasupasu na somalna di soadahon. Di ari hita “dipatoru” (Plp. 4: 12), “marnahurang”, manang “marpangontik”, haporseaon i do na hehe mangadopi saluhutna i.

Balik sian i, uju ngolunta di bagasan “marlobilobian,” ingkon ingotonta do tongtong ia saluhutna i na olo do mago di bagasan sangkidop mata (ida Poda 23: 5). Songon na pinodahon ni si Job dohot Paulus, ndang adong agia aha na taboan sorang tu portibi on, jala ndang adong agia aha na taboan uju mate hita (Job 1: 21; 1 Tim. 6: 7).

Idama bagabaga na tarsurat di bagasan Bibel na mangihut on:

- Psalmen 23: 1 – “Jahowa do Siparmahan ahu, ndang tagamon hurangan ahu”
- Mateus 6: 32 – “Diboto Amamuna na di banua ginjang i do, naung ringkot angka i di hamu”
- 1 Petrus 5: 7 – “Tinggangkon hamu ma nasa na hinolsohon ni rohamuna tu Ibana, ai disarihon do hamu”
- Pilippi 4: 19 – “Alai gohan ni Debatangku do nasa na ringkot di hamu, hombar tu hamoraonna i di hasangapon i, di bagasan Kristus Jesus”

Jala na sumurung sian saluhutna i on do: “Saluhutna do tarpatupa ahu marhitehite Ibana, na margogoihon ahu” (Plp. 4: 13). Ra ndang adong sada pe sian tongatonganta na singkop mangantusi lapatan ni hata na mandok “saluhutna do”. Tontu sahali, tudos songon pangidoan di pangurupion dohot hagogoon na sian Debata, tapangido i ingkon hombar tu lomo ni rohaNa do. Alai, jotjot situtu do hita mangido angka na taboto ndang hombar tu lomo ni rohaNa. I do alana Jakobus 4: 2 mandok, “so adong di hamu, ala so martangiang hamu.”

Di toru on adong pigapiga na patut tapangido mardongan haporseaon ala taboto angka i hombar tu lomo ni Debata:

- Haluaon ni aleale manang halak na tahaholongi (1 Tim. 2: 3, 4)
- Hagarangon laho mangkatindangkon haporseaonta (Pangk. 22: 17).
- Hasesaan ni dosa uju hita manopoti jala manadingkon dosa (1 Joh. 1: 9).
- Hagogoon laho mangaradoti nasa patik ni Debata (Heb. 13: 20, 21).
- Holong maradophon nasida na mangkosomi jala na paburuburu hita dohot lea (Mat. 5: 44).
- Bisuk di na laho mangadopi godang parungkilon (Jak. 1: 5).
- Hapistaran maradophon hatigoran ni Debata (Joh. 8: 32).

`Songon dia do hamu mangadopi angka naung tinangingkonmuna alai ndang dope dipasaut, manang ra ndang olo dipasaut?`