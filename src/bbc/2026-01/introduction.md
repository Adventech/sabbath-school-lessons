### Mandamei Surgo dohot Tano

Ingot ma sada ulaon na borat situtu na dung diulahon ho. Aha do na mambahen i borat? Alani pangidoan na balga situtu do, manang alani partingkian na otik, manang alani na dua i? Songon dia do parangem maradophon ulaon i? Manang na olo do ala ni angka donganmu na raphon ho di ulaon i? Manang ala, na so tarula situtu do idaon ulaon i?

Ranapima dompak bagabaga haluon di jolma i: mandamei banua ginjang dohot tano on. Songkal situtu do i begeon? Di hajolmaon, tutu songon i do. Alai, di ari andorang so manaek tu banua ginjang, Jesus pasahathon ulaon na borat situtu idaon tu angka apostel: “Laho ma hamu, podai hamu ma saluhut bangso, didi hamu ma nasida tubagasan Goar ni Ama. Anak dohot Tondi Parbadia! Laos ajari hamu ma nasida mangaradoti nasa hata naung hupatikkon tu hamu. Ai ida ma, sai na dongananku do hamu ganup ari, rasirasa ro ajal ni hasiangan on! “ (Mat. 28: 19, 20).

Jesus manongos Paulus tu angka bangso sipelebegu laho pasidunghon ulaon na borat situtu idaon: “laho mamuhai matanasida, asa mulak nasida sian na holom i tu na tiur, sian gomgoman ni sibolis i tu Debata, asa dijalo nasida hasesaan ni dosa dohot tohapna rap dohot angka naung gabe badia hinorhon ni haporseaon di Ahu” (Ulaon. 26: 18).

Na olo do adong pigapiga halak mangkohom molo dipasahat ulaon sisongoni. Alai, unang tahalupahon bagabaga na pinasahat ni Jesus di bagasan dua turiturian on. Tu angka apostel, disosohon Ibana do, “Ai ida ma, sai na dongananku do hamu ganup ari, rasirasa ro ajal ni hasiangan on!” (Mat. 28: 20). Jala tu apostel Paulus, didok Jesus do, “Ai hupataridahon pe Ahu tu ho, na laho mamillit ho, gabe suruan dohot sitindangi ni na niidam dohot di na naeng pataridahononku dope tu ho” (Ulaon. 26: 16).

Rimpunanna, Jesus pasahathon angka ulaon na di bagasan hajolmaon ndang tarulahon asa i dalanna hita marsigantung di Ibana, ndada tu dirinta sandiri. Ndang dipasahat Ibana tu hita ulaon ia so mardongan huaso laho mangulahon i. “Molo marsada roha ni jolma dohot roha ni Debata, gabe huaso na balga situtu do i. Nang dia pe na diulahon mangihuthon hataNa, na tarula do i di bagasan huasoNa. Na tarpatupa do nasa hataNa” —Ellen G. White, Membina Kehidupan Abadi, hlm. 254.

Halongangan situtu, uju apostel Paulus manurathon tu huria di Kolosse, barita na uli “na binaritahon tu saluhut na tinompa, na ditoru ni langit” (Kol. 1: 23). Tutu, ndang saluhutna manjangkon i. Alai tamatahon dohot denggan tu poda na pinasahatNa tu angka apostel (Mat. 28: 18-20), dohot tu apostel Paulus, ndang adong disi dibagabagahon Jesus asa saluhutna gabe sisean manang saluhutna gabe paubahon roha. Jala “laos baritahononhon do barita na uli on na taringot tu Harajaon i di liat portibi on, laho mangkatindangkonsa tu saluhutna bangso; dung pe i, asa ro ujungna” (Mat. 24: 14). Songon dia do panindangion i? Songon dia sintongni i tarujungi?

Kuartal on parsiajaranta do surat ni apostel Paulus tu huria na di Pilippi dohot Kolosse. Adong do hasadaon na arga di bagasan buku na dua on. Diatas ni saluhutna, surat na dua on papatarhon ise do Kristus i, i ma Ibana margogo mandamei banua ginjang dohot tano on. Ibana do tangga na niida ni si Jakkob, pinagohon tu tano, tolhas ro di langit ia ujungna (1 Musa 28: 12; patudos dohot Joh. 1: 51). Na gabe Anak ni Jolma, Ibana do paluahon hita sian dosa; na gabe Anak ni Debata, Ibana do pangondian di hita.

Di na mamparsiajari buku na dua on idaontama huaso ni Jesus di bagasan na dua i. Sai pingkiran ni rohanta ma pigapiga hata na uli dompak habadiaon ni Kristus jala songon dia Ibana olo manadingkon saluhutna i holan laho paluahon hita. Angkup ni i idaonta ma songon dia Paulus, di bagasan hurungan, marungkil marnida parsalisian di bagasan huria na pinajongjongna di Pilippi nang dohot di sada huria na so dung dope ditopot ibana (Kolosse). Parsaoran na pinajongjong ni apostel Paulus di “tongatonga ni sandok huria” di ujui mangurupi ibana, nang sian hurungan ni halak Rom, laho mangadopi angka parungkilon. Diboto ibana na jonok do tingkina, jala diulahon ibana do saluhut nasa na tolapna laho mamboan huria i jumonok dohot banua ginjang nang na sada dohot na asing. Marhite mangulahon i, ibana patuduhon tu hita songon dia huria ni Debata saonari on na ingkon marsada dohot banua ginjang laho pasidungkon ulaon di ari parpudi na tarsurat di Pangungkapon 14, na tagoari “barita ni tolu surusuruan.”

_Clinton Wahlen, Ph.D., i ma Wakil Direktur di Biblical Research Institute na adong di General Conference. Hasurunganna i ma manulingkiti Padan na Imbaru, hermeneutik, dohot turiturian ni Huria Masehi Advent Hari Ketujuh. Luat nasida marhalado i ma Jerman, Selandia Baru, Rusia, Inggris, dohot Pilipina. Ibana dohot ripena, Gina, dipalumehon dakdanak dua naung magodang, sada parumaen, jala dua pahompu._