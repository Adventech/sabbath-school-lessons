---
title:  Manadingkon angka na di Tano on
date:   09/03/2026
---

Saonari on jotjot do tabege boaboa na mandok: “Ujungi parporangan!” “Ujungi na manabai hau!” “Ujungi sinjata nuklir!” Alai ndang dung adong tatangihon boaboa na mandok “Tadingkon angka na di tano on!” Boaboa na songon on ndang sarombang dohot roha na di tano on. Ndada angka boaboa na asing i lilu, manang dia na hinongkop nasida i lipe. Holan on do, saluhutna i jempek do parbuena molo dipatudos dohot hatongtongon. Rohanta sintongna ingkon do tumimbo, i ma tu ngolu sisalelenglelengna.

`Jahama Kolosse 3: 5, 6 (ida dohot Rom 6: 1-7). Songon dia do hita mangkilalahon astuan sian na mate di diri sandiri dohot angka na di tanao on jala manjalahi “angka na di banua ginjang” (Kol. 3: 1).`

Nangpe dipartondion na mate do hita raphon Kristus, ruas sian dirinta – i ma hisap dohot pangunjunan na tubu sian roha dohot pingkiranta – ingkon do dibunu.

Alai, adong dua turpuk siparateatehononta na mardopu tu poda on.

Parjolo, di bagasan Kolosse 3: 1, hata Gorik na binoan ni apostel Paulus pabotohon ua hita tutu nunga dipahehe raphon Kristus.

Paduahon, poda di bagasan Kolosse 3: 5 i do parbue sian parange i (“Antong”). Tarbahen hita do mambunu angka na di tano on (parmainanon, hahodaron, riting ni roha, hisaphisap na roa, ro di pangahution) holan ala hita nunga dipahehe raphon Kristus jala manjangkon hangoluan dohot huaso partondionNa laho manadingkon angka ondeng sian pingkiran dohot ngolunta.

Na ummuli disi, sasadasa hata na patuduhon “rimas ni Debata” na tudos songon na di bagasan hata Gorik i ma na di Kolosse 3: 6, adong di basan Rom 1: 18). Debata “pasahathon” jolma i tu dalan ni ngolu nasida na jahat, jala alani i “ro do” ari ni rimasNa i (Ida Pangk. 6: 16, 17) tu angka parjahat (Kol. 3: 60. Di bagasan Rom 1: 18; Paulus mamboan tu “na so daulat jala na geduk roha,” jala sumurung do i dipadomu dohot “hageduhon” (mamboan hata Gorik na sarupa na adong di bagasan Kolosse 3: 5) dohot nasida na “di bagasan hisaphisap ni rohanasida tu hahodaron i, pola diparonsam nasida dagingna sama nasida” (Rom 1: 24).

Songon dia do nasida mangaramuni pamatang nasida? Parjolo, ala nasida manjua mangkatindangkon Sipanompa, jala angkup ni marhite “hahisapon hailaon, ai dipaimbar angka boruborunasida do bangko hian tu na so bangko. Suang songon i nang angka baoa, ditinggalhon do ruhut hian, siingoton maradophon boruboru, gabe garang ma nasida di bagasan hahisapon, pola baoa sama baoa mangulahon hailaon jadi patut do dijalo di dirina be upa ni haliluonnasida” (Rom 1: 26, 27).

`Songon dia do hita mangaradoti hata “Antong, bunu hamu ma ruasmuna, angka na di tano on” (Kol. 3: 5)?`