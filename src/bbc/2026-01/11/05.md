---
title:  Parange Ngolu na Imbaru
date:   11/03/2026
---

Dungkon pajojorhon hasomalan na buruk dohot parange na jungkat na ditadingkon uju hita ro mandapothon Kristus, dungi borhatma apostel Paulus tu angka na imbaru – tudos ma i humusor sian haholomon tu hatiuron.

`Jahama Kolosse 3: 12-14. Songon dia do angka na porsea i digombarhon, jala didok roham, songon dia do angka i marhadomuan dohot angka parange na ingkon “sisolukon” nasida?`

Songon halak Israel, i ma na jinou ni Debata asa gabe bangso na pinillitNa jala patuduhon parangeNa, angka na porsea di Jesus i ma “angka naung pinillit ni Debata” (Kol. 3: 12), manang bangso na “pinillitNa.” Alai, ndang sude jolma mangolu hombar tu joujou i. I ma songon na nidok ni Jesus, “Ai lan do na jinou; alai otik do na tarpillit” (Mat. 22: 14; patudos dohot Mat. 24: 22, 24, 31). Hata ni apostel Paulus na mandok “bangso na pinillita” sada do na nidok ni i (Rom 8: 33; 2 Tim. 2: 10). Suang songoni nang dohot, songon halak Israel, angka na porsea i, “dihaholongi” Debata jala “badia” (5 Musa 7: 6-8). Hasurungan on manjujung ulaon na arga: “asa tung dibaritahon hamu denggan ni harohaon ni Ibana, naung manjou hamu sian na holom tu hatiuronna halongangan i” (1 Pet. 2: 9). Jala tapatuduhon i dibagasan ngolunta saonari on.

Ualu parange na hinatahon ni apostel Paulus i ma parange na sumurung! “parasirohaon situtu, habasaron, haserepon, lambok, lambas ni roha, masipauneunean jala masisesaan dosa ma hamu” alai diginjang ni saluhutna i: “I ma haholongon ni roha i” (Kol. 3: 12-14). Saluhut parange on sintong tubu sian roha naung mardomu dohot Kristus, ala angka parange i patuduhon parange ni Debata jala songon dia Ibana manjangkon hita. Hita dijou asa masisesaan dosa, “songon panesa ni Kristus di hamu” (Kol. 3: 13). Holong i do “rahutrahut ni nasa harimpason” (Kol. 3: 14), ala holongNa tu hita mangarahut hita tu Ibana jala mapargogoihon hita asa tutu manghaholongi dongan jolma (1 Joh. 14: 11, 12).

Angka parange i paubahon parsaoranta di bagasan dua dalan. Parjolo, patuduhon holong, parasirohaon situtu, habasaron, haserepon, jala marsisesaan dosa gabe pasupasu di hita dohot di nasida. Manghaholongi jala mamasumasu dongan mamboan hasonangan di hita. Somalna, baloshonon ni jolma do haserepon na tabahen, jala hitape tongtong manjangkon parasirohaon dohot hasesaan ni dosa sian Debata (Mat. 5: 7; Mat. 6: 14). Paduahon, na ummarga sian i, i ma na pasangaphon Debata jala margogo mamboan halak porsea jala mangihuthon Jesus, i ma na patuduhon huaso sian denggan basa ni Debata. “Ndang adong hagogoon na asing na manggohi tondi ni jolma na taruli hagogoon sisongon tudos tu hagogoon na so mangahut di diri. Huaso na gumogo di barita haluaon i ma sian sahalak siihuthon Tuhan na manghaholongi jala dihaholongi” —Ellen G. White, Hidup yang Terbaik, hlm. 436.

`Sadia denggan do ho mangkatindangkon Jesus diparangem maradophon dongan jolma, tarlumobi di nasida na jungkat pangalahona tu ho?`