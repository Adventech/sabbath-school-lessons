---
title:  Jongjong di Bagasan nasa Hatigoran
date:   21/03/2026
---

### Namardomu tu parsiajaran di minggu on, jahama
Kol. 4: 7–18; Ep. 6: 21; Ulaon. 15: 36–40; 2 Tim. 4: 10, 11; 2 Pet. 3: 10–14; Jes. 60: 1–3.

> <p>Ayat siapilon</p>
> “Mandok mauliate ma hamu siala saluhutna! Ai i do dipangido Debata sian hamu marhitehite Kristus Jesus (1 Tessalonika 5: 18)

Bindu na parpudi sian buku Kolosse papatarhon godang ni dongan saulaon ni apostel Paulus. Buku Ulaon ni Apostel patuduhon ia ibana parjolo sahali marbarita na uli raphon si Barnabas, dungi raphon si Silas, dungi pabotohon gombaran bolon di tolu pardalanan parjamitaanna.

Minggu on, idaonta ma songon dia bisuk ni apostel Paulus di ulaonna, maparhaseang tingki dohot gogo di na laho manjalahi angka huta na ribur di harajaon Rom, jala mangajari pangisi ni angka luat i na olo mangalehon rohana laho manjamitai angka luat i dohot angka sosor na so dung ditopot apostel Paulus, umpamana huta Kolosse, Laodikia, dohot Hierapolis.

Marhite di bagasan pardalananna na laho manopot angka luat jala, marhite angka suratna, tarlumobi uju ibana di hurungan, na sai tongtong do apostel Paulus padamehon angka ruas dohot huria. Ditatap ibana ia haulion di ulaon parjamitaan i marsigantung di hadameon ni sandok jolma – halak Jahudi nang dohot sian bangso sileban; baoa manang parompuan; dohot angka halak na tarbarita na asing songon Tikikus, Aristarkus, Justus, Epapras, Lukas, dohot Nimpa. Angkup ni i, adong do tabege taringot ni sada surat na tinongosna tu huria na di Laodikea, alai surat i ndang adong be di hita saonari. Tung godang situtu do na pinasahat ni apostel Paulus di bindu na parpudi on, parsidohot ma disi sada poda na pinasahatna tu sahalak baoa na margoar Arkipus. Diulahon ibana do nasa na tarbahensa na laho manogunogu angka ruas i.

_Parsiajarima parsiajaran samingguon na laho paradehon tu ari sabat, 28 Maret_