---
title:  Tangiang Pangondian Paulus
date:   05/01/2026
---

Marpigapiga taon naung salpu, adong sahalak pandita na manariashon di tangiang na holan mangondolhon ahu, ahu, ahu dohot sihol hirim ni rohangku. Dohot sintong digaori ibana i “tangiang ni dakdanak na so marroha,” ai adong do sangkap ni Debata na umbalga sian i.

`Jahama tangiang ni apostel Paulus di bagasan Pilippi 1: 9-11. Aha do isi ni tangiangna i, jala pangidoan bolon dia do na pinasahatna? Aha do na nidokna dompak tangiang?`

Holan mardongan opat pulu tolu hata di bagasan hata Gorik do tangiang on, alai i manimpulhon saluhut roha ni apostel Paulus, na gabe sipaherbangonna muse di bagasan surat on: holong, parbinotoan, panimbangion, polin, so partuktuhon, dohot hatigoran na adong di hita marhitehite Jesus Kristus. Ojahan ni tangiang on, dohot hata mauliate ni Paulus andorang so i, i do hata na pinasahatna tu huria nang dohot ruasna. Tangiang ni Paulus saluhutna manatap di ngolu ni jolma, dipasahat bahen tu saluhut huria bahen hasonangan nasida. Tole taida jumonok sada-sada hatana adong di bagasan tangiang on:

_Naeng ma lam sumurung holong ni rohamuna._ Tangiang ni Paulus ndada holan di holong na sumurung, alai asa holong i diboan dompak na tumimbo: “marurat di parbinotoan dohot di nasa panimbangon partondion” (Plp. 1: 9). Hata parbinotoan na nidokna dison ndada holan parbinotoan di hapistaran, alai manatap tu panimbangion partondion na dijangkon di bagasan parsaoran dohotDebata nang dohot di na manulingkiti hataNa (ida Ep. 1: 17; Ep. 4: 13; 1 Tim. 2: 4).

_Panimbangion._ Hata on dipajojor Paulus songon sada hagogoon laho “manangkasi na rumingkot” (paimbarhon i sian angka na mangarsahi di roha) “asa polin hamu, so partuktuhan” (Plp. 1: 10).

_Polin._ Di bagasan hata Gorik lapatanna “diuhumi sinondang ni mata ni ari” jala diboan ma i tu ias ni parange na so marlindang: “Nasa pangalaho na binahen ni halak Kristen ingkon do torang songon sinondang mata ni ari” —Ellen G. White, Reflecting Christ, hlm. 71.

_So partuktuhan._ Lapatanna dison unang gabe batu partuktuhan, unang pasahathon hata manang mangulahon sada ulaon laho mambahen dongan tartuktuk dihaporseaonna.

_Hatigoran marhitehite Jesus Kristus._ Hata on dohot bagas dipapatar apostel Paulus di bagasan surat na tu huria di Rom dohot Galatia, jala dipajojor ibana do i denggan di bagasan Pilippi 3. Di bagasan hita sandiri ndang adong hatigoran, ia so holan hatigoran na tajangkon marhitehite Kristus.

`Ndang dia pe na taulahon, songon dia do holongta i “lam sumurung” (Plp. 1: 9)? Boasama mansai arga i di bagasan ngolu ni halak Kristen (ida dohot 1 Kor. 13: 1-8).`