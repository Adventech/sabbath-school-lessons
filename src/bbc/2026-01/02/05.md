---
title:  Parbue ni Barita na Uli
date:   07/01/2026
---

Parsaoran ni apostel Paulus dohot huria Kolosse marasing dohot huria Pilippi. Ibana manggoari nasida i ma angka “na so sanga marnida bohingku sandiri” (Kol. 2: 1). Alai nangpe songoni, diapoi Paulus do roha nasida, tudos songon na binahenna tu huria Pilippi, ai na mandok mauliate do ibana di Debata ala nasida jala “tongtong” tumangiangkon nasida.

`Jahama Kolosse 1: 3-8. Adong tolu dalanna Paulus mandok mauliate tu Debata, dia do i?`

Paulus padomuhon tolu habisuhon na nidokna di bagasan suratna na asing: haporseaon, pangkirimon, dohot haholongon (ida 1 Kor. 13: 13; 1 Tes. 1: 3; 1 Tes. 5: 8). Idama Paulus ndang mamuji huria Kolosse binahen ni i. Mandok mauliate ibana tu Ama i, ala nasida saluhutna digoari silehonlehon na “denggan jala na ulibasa” (Jak. 1: 170. Uju hita marnida holong ni Debata di hita, i do na mamboan hita porsea di Kristus (Ep. 2: 4-8), jala taruli pangkirimon banua ginjang do hita. Petrus manggombarhon i “Siteanon na manongtong, na so marlindang, na so ra malos, na sinimpan di banua ginjang di hamu” (1 Pet. 1: 4).

Nang Paulus mangondolhon ai na patut do sihaposan Barita na uli i ala diojakkan di atas ni “hata hatigoran.” Dibahen Paulus do hata on nang dohot di angka suratna na asing laho paboahon hata ni Debata na disihathon (ida 2 Kor. 6: 7; 2 Tim. 3: 16). Ndang songon “hata ni jolma,” hata on gabe “marpangkorhon” di bagasan roha nasida na porsea (1 Tes. 2: 13) jala bahenonna do lomo ni roha ni Debata (Jes. 55: 11). Dibahen i, di na binaritahon Barita na uli, huaso ni Debata dipatuduhon marhitehite ulaon ni Tondi Parbadia di bagasan roha ni angka na mangihon, asa dibahen i nasida pasahathon alusna. Barita na uli maparbuehon parbue ala i “hata hangoluan” (Plp. 2: 16).

Angkup ni i na gabe palongang roha i ma parbaritaan Barita na uli tung di bagasan partingkian na satongkin do. Tolu puluh taon dungkon hamamate dohot haheheon ni Kristus, Paulus nunga mangkatahon ia barita na uli nunga sahat nang “tu liat portibi on” (Kol. 1: 6). Ndang leleng sian i, di bagasan bindu na sarupa, didok ibana do ia Barita na uli nunga dibaritahon “tu saluhut na tinompa, na ditoru ni langit” (Kol. 1: 23). Angka dalan na lehet di harajaon Rom mamboan barita i hatop sahat jala pardalanan i pe hatop, asa dibahen i angka surat na tinongos ni Paulus hatop jala tibu dipasahat. Alai, na patubuhon haporseaon di bagasan roha ni jolma holan huaso ni Debata na marhuaso marhite hatana (Jak. 1: 18; 1 Pet. 1: 23), manompa tompaan na imbaru di bagasan Kristus (2 Kor. 5: 17).

`Di bagasan Kolosse 1: 5, Paulus manurathon “ala ni sihirimon, naung diparade di hamu di banua ginjang i.” Songon dia do pangantusionmu di pangkirimon i, jala boasama i dingoluhon di bagasan ngolum sandiri, nangpe hamu ndang patut situtu?`