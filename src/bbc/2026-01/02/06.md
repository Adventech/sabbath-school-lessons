---
title:  Huaso ni Tangiang
date:   08/01/2026
---

`Jahama Kolosse 1: 9-12. Dia do pangidoan na sumurung niidam di bagasan tangiang ni apostel Paulus?`

Tangiang ni Paulus “asa digohi di hamu pantas ni roha, mananda lomo ni rohana.” Paulus manggombarhon mananda lomo ni roha ni Debata i ma “hapistaran dohot habisuhon partondion” (Kol. 1: 9). Habisuhon, parjolo sahali, tubu sian na mangkaporseai Debata singkop, rade mangulahon lomo ni rohaNa (Joh. 7: 17), jala ndang marpangunsandean di pingkiran sandiri (Poda. 3: 5). Alai, na jotjot tubu on do, “Dia do na hinalomohon ni Debata di ahu di hatiha sisongonon?” Adong tolu dalanna na sian i hita patut marsiajar di lomo ni roha ni Debata uju hita mangalului i di bagasan tangiang na marsitutu:

1. Haroroan ni bisuk na tumimbo i ma sian Bibel i sandiri. “Hatami do sulusulu ni pathu jala hatiuron di dalanku” (Psalm. 119: 105).
2. Nunga dilehon Debata tu hita bisuk na sumurung mangadopi ari parpudi marhitehite Tondi Parbadia (Pangk. 12: 17, Pangk. 19: 10) songon na pinasahatna marhite surat ni Ellen G. White. Bibel mangapoi hita asa “Sai porsea ma hamu di Jahowa Debatamuna, asa marsihohot rohamuna, porsea hamu huhut di angka panurirangNa, asa marantu hamu” (2 Kron. 20: 20).
3. Lomo ni roha dohot panogunoguon ni Debata tarida do i nang dohot, di bagasan pangaramotion ni Jahowa, marhite di na mangidohon tu Ibana mangungkap manang manordak pintu (ida Kol. 4: 3).
4. Tondi Parbadia mandongani hita uju hita marsiajar manangihon soarana: “Jala apala pinggolmu umbege hata ni na mandok sian pudim: On do dalan i, i ma dalan i! Unang manimbil hamu tu siamun manang tu hambirang!” (Jes. 30: 21).

Paulus martangiang asa huria Kolosse “marparange na tama di Tuhan i” (Kol. 1: 10). Tutu i do, ndang adong nanggo sahalak tahe “tama,” alai Debata patauhon hita tama di bagasan denggan basaNa jala manjou hita asa mangolu hombar tu panjouon na badia (Ep. 4: 1; 1 Tes. 2: 12). Adong tolu hali hata “mangolu” di bahen Paulus di bagasan surat on (Kol. 2: 6; Kol. 3: 7; Kol. 4: 5). Lapatan ni hata on i ma mangolu jala marparange hombar tu patik ni Debata (2 Musa 18: 20), na holan marhite huaso ni Tondi Parbadia i tarulahonsa (Hes. 36: 27).

Jala ditangiangkon Paulus do asa ngolu nasida (nang dohot ngolunta) “asa marparange na tama” di Tuhan i, dungi dihatahon ibana pigapiga dalan mangalumba i: “marparbuehon na ulaon na denggan” (Kol. 1: 9, 10); dungi “laos ganda di hamu panandaon di Debata” (Kol. 1: 11); jala diujungna “mandok mauliate” (Kol. 1: 12).

`Molo adong sahalak jolma manungkun hamu, “Sian dia do diboto hamu na didongani Debata hamu saonari tu sada dalan manang tu dalan na asing?” Songon dia do alusmuna disi – jala boasa?`