---
title:  Suman ni Debata na so Tarida i
date:   15/02/2026
---

Ditingki hita marnida tu sada sormin manang gombaran, taida do disi gombaran ni dirinta sandiri, alai i holan gombaran na rata. Di bagasan pigapiga hapeakanna, adong sada patung na mangalehon gombaran na tumangkas, alai tongtong do i dao sian na mangolu, marhosa, dohot na manggulmit. Hata ni Bibel taringot ni gombaran (suman), nangpe sipata mamboan tu sada hatorangan na jumempek, alai pasahathon sada hatorangan na umbalga tahe.

`Jahama 1 Musa 1: 26, 27; 1 Musa 5: 3; 1 Korintus 15: 49; 2 Korintus 3: 18; dohot Heber 10: 1. Rimpunhonma ragam sian lapatan ni “suman” na di bagasan angka ayat i. Songon dia do astuanna i marasing sian gombaran ni Jesus i ma suman ni Debata?`

Manisia ditompa laho maniru rupa ni Debata nasa na tarbahensa – suman di bagasan daging, partondion, parsaoran, dohot pambahenan. Alai, saluhutna i holan manggombarhon gombaran ni Debata sian pigapiga parange do tahe, jala dosa nunga manegai i. Alai, Jesus mapargogoihon hita lahi “mangida” Debata na si tarida. “Na marnida Ahu,” didok Jesus, “marnida Ama i do” (Joh. 14: 9). Ibana do “suman ni hadirionNa” i ma Debata (Heb. 1: 3). Ibana do soara ni Debata na tarbege dohot parange ni Debata na tarida.

`Jahama Mateus 11: 27 dohot Johannes 1: 1, 2, 14, 18. Aha do na mambahen Jesus sasadasa na patut patuduhon Ama i?`

Parateatehonma dalan na asing dibahen Jesus laho manggombarhon parsaoranNa dohot Debata Ama:

- “Na mangula do Damang rasirasa nuaeng; Ahu pe mangula do” (Joh. 5: 17).
- “Sada do Ahu dohot Ama i” (Joh. 10: 30).
- “Ndang adong na sahat tu Ama i, ia so marhite sian Ahu” (Joh. 14: 6).

Jala Jesus marulakhulak do manggombarhon diriNa di bagasan lapatan na sasintongna di goar ni Debata: “AHU NUAENG AHU SOGOT” (ida 2 Musa 3: 14); “Ahu do roti hangoluan i” (Joh. 6: 35); “Ahu do Panondang ni portibi on” (Joh. 8: 12); “Parmahan na denggan do anggo Ahu” (Joh. 10: 11, 14); “Ahu do haheheon dohot hangoluan” (Joh. 11: 25); “Di bagasan Ama i do Ahu jala di bagasan Ahu do Ama i” (Joh. 14: 11); dohot “Jumolo hian do Ahu asa tubu si Abraham” (Joh. 8: 58).

`Molo Jesus ndang Debata i sandiri, nda i lapatanna disi ia Ama i manongos holan sada sian nasa na tinompa laho mate bahen di hita? Boasama i tung dao situtu marimbar jala arga molo dipatudos dohot Debata i, di bagasan Kristus, na mate bahen di hita?`