---
title:  “Marhite Sian Ibana do Padengganonna tu Dirina Saluhutna I”
date:   19/02/2026
---

`Jahama Kolosse 1: 19, 20. Pardengganon dia do na tubu marhitehite silang, jala sadia bolak na hinangkam ni i?`

Dibahen Paulus do hatorangan na uli di bagasan hata Gorik laho mangujungi gombaran na binahenna di Jesus, dohot buni manggombarhon tu Ama i do i muse, di dihatahon di bagasan Kolosse 1: 12. Sandok hagogokNa maringan di bagasan Jesus i do na dihalomohon Ama i (patudos dohot Kol. 2: 9). Aha do na nidokna dohot “hagogokna” dison? Johannes mandok i hasangapon ni Ama, “gok asi ni roha dohot hasintongan” (Joh. 1: 14).

Alai molo mangihuthon ayat on, hata “hagogokna” i tung godang do na hinangkamna. Adong ma di bagasan i hatongtongon dohot hasangapon ni Debata, songoni nang dohot huasoNa di na manompa dohot mangulahi manompa. Na ummarga, saluhutna i manggorgahon habisuhonNa di na manaluhon dosa dohot hamatean marhite dalan na so harimangan – i ma silang. Asa dibahen i, dipaubah Ibana na lea situtu manjadi panindangion ni holongNa na manontong tu nasa na tinompa. “Ai songon on do holong ni roha ni Debata di portibi on, pola do Anakna na sasada i dilehon, asa unang mago ganup na porsea di Ibana, asa hangoluan na salelenglelengna di ibana” (Joh. 3: 16).

Sasadasa dalan asa tutu tartaluhon dosa i saleleng ni lelengna, jala saluhut nasa na tarpadenggan, denggan tarpadenggan, dipahimpu di bagasan sada hatigoran na sangap on: “Debata manghaholongi – dihaholongi Ibana do hasiangan on, jala songoni do holongNa di hita olo Ibana manean haporsukon dalan laho paluahon hita marhitehite hamatemate ni Kristus di hau pinarsilang. Hata Gorik na mandok “portibi” i ma kosmos, na mangarahut saluhut hasiangan on. Paulus mamboan nasa na adong tu bagasan hata na mangihuthon Kristus: “pola gabe sitotonduran do hami di portibi on dohot di angka pardisurgo, nang di jolma pe” (1 Kor. 4: 9).

“Banua ginjang manatap Kristus na di hau pinarsilang i mardongan lungun dohot hahomion ... Marhite ngolu na di bagasan hajungkaton, sibolis nang sude jolma marsada dohot ibana mamboan diri nasida tu parsaoran na maralo dohot Debata asa dibahen i hasangaponNa gabe api na marjillam di nasida. Hasangapon na sian Ibana i ma haholongon gabe hamagoan di nasida. Sian mula ni partongtangan bolon i, ndang diantusi angka surusuruan i na masa i....

“Alai ndang holan sahat disi molo partongtangan bolon i marujung. Dungi, dungkon dipasaut sangkap haluaon i, parange ni Debata dipatuduhon di sandok tompahan na badia na tinompaNa...

“Disima angka surusuran i mariaria di ari nasida manatap di silang ni Sipalau i. ... Kristus sandiri tangkas diboto parbue ni pangkopkopon na dipatupa di Golgota. Hinorhon ni saluhutna i do Ibana manatap tu jolo uju Ibana joujou di hau pinarsilang, “Nunga marujung” —Ellen G. White, Kerinduan Segala Zaman, jilid 2, hlm. 412–418.