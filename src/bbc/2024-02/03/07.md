---
title:  Pabagashon
date:   19/04/2024
---

“Tondi marbiasbias na sarupa dohot paraloan dompak hatigoran nunga manggohi nasa musu ni Debata di sondok partingkian, jala dungo dohot haporseaon na sarupa arga ditongatonga ni bangso ni Debata. Hata na pinasahat ni Kristus tu angka sisean na parjolo i tongtong do arga tu angka siseanNa di ari parpudi on, “Ai tu saluhutna hamu do hatangkon: Dungo ma hamu!” (Mark. 13: 37) —Ellen G. White, Kemenangan Akhir, hlm. 49.

Di godang inganan na asing di tano on, tarlumobi di luat na godang jumpang ni jolma i Bibel, ro do sibolis i marhite godang dalan manaluhon hagogoon ni Bibel i. Sada sian angka dalan i na mansai denggan i ma marhite ragam ni parbinotoan manang marhite parhapistaran di Bibel, na olo jongjong, molo dijanghon tahe, gabe palipehon haporseaon dompak hata ni Debata. Umpamana, molo tung pe buku Daniel disurathon lobi sian 500 taon andorang Kristus, torop angka parhapistaran di Bibel mandok ia i masa di partongaan ni abad paduahon andorang Kristus. Didok nasida tontu do buku i disurathon dipartingkian i, molo ndang songoni, tontu panurirang i nunga manuriranghon ari marsogot dohot sintong, jala i olo ndang tutu songoni masa. Dibahen i, didok nasida ia buku Daniel ndang disurathon mangihuthon partingkian disi, alai marratus taon sian i. Jahatna, pangalipeon on sada sian godang angka gabus na binahen ni angka na pistar laho mangelaela hita. Jala na lumea tahe, torop halak manjanghon sipaotooto on ala, nang beha pe i, angka na pistar sian Hata ni Debata manjamitahon i. Ndang longang roha disi molo apostel Paulus mamodahon tu hita “Tangkasi hamu ma saluhutna; na denggan i ma tiop hamu!” (1 Tes. 5: 21).

**Sungkun-sungkun Sirangrangan**:

`Idama hata na adong di parsiajaran ari Selasa, dungi rimangima hata mangihut on: Songon dia do sibolis i patupahon angka dalan na sarupa dipartingkian on laho mangarumpakkon buni huaso ni Bibel?`

`Aha do na gabe pangondia bolon di hita dompak angka hata na lipe mangalapati hata ni Debata?`

`Hagogoon bolon ni sibolis di partontangan bolon dompak na sintong dohot na roa i ma laho mangaleai parange ni Debata jala patandahon Ibana songon sahalak pangarajai na marlomolomo jala ndang parholong. Songon dia do sibolis i margogo mangulahon i jala songon dia do panjanghonon ni Debata dompak sipaotootoonna i?`

`Apostel Paulus mangondolhon ai “Ndang dapot hatorangan ni nasa panurirangon na tarsurat, anggo sian roha ni jolma” (2 Pet. 1: 20). Songon dia do hita umbotosa ia hita ndang mangalipehon lapatan ni hata ni Debata asa sahat hita tu na sinangkap ni rohanta? Boasa ma i humatop sibahenonta sian na taboto, jala songon dia do hita mangaramoti rohanta sian ulaon sisongoni? Songon dia do hita mangaramoti rohanta sian angka sisongon i?`