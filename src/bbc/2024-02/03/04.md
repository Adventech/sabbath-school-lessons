---
title:  Diramoti Hata i
date:   16/04/2024
---

`Patudosma Johannes 17: 15-17 dohot Ulaon ni Apostel 20: 32. Aha do poda na pinasahat ni Jesus dohot apostel Paulus tu hita taringot pangaramotion sian pangelaelaon ni sibolis?`

Bibel i ma surat na so tupa lipe taringot di sangkap ni Debata. Buku na Badia papatarhon sangkap ni Debata bahen haluaon di manisia. “Ai nasa Surat i, sinihathon ni Debata do; jala hasea mamodai, maminsang, pauliulihon, manogunogu di bagasan hatigoran” (2 Tim. 3: 16). Lapatanna, “nasa Surat” sinihathon ni Debata do, ndada deba, manang sada rumingkot sian na asing. Saluhut isi ni Buku i ingkon do dijanghon na gabe Hata ni Debata. Ia so i, tarungkap ma dalan na bidang tu pangalipeon.

Bibel dohot torang papatarhon holong ni Debata na so hasuhatan di bagasan sinondang partontangan bolon. Nang alatan taringot sibolis dohot pangotootoionna diungkap Buku i do. Dihasogohon sibolis do Hata ni Debata jala dipatupa marragam dalan na sai laon laho mangholipi panghorhon ni Buku i.

Angkup ni i, sian dia ma botoonta taringot di bagabaga haluaon ia so marhite Buku na Badia i? Sadia godang, molo adong, begeonta taringot di hatutubu, ngolu, jamita, dohot ulaon ni Jesus? Molo so alani Buku na Badia, tarjalo hita do balga ni panghophop ni Kristus, hasangapon ni haheheonNa, huaso panindangionNa, dohot hasangapon haroroNa na mangulahi?

Disurathon do saluhut hatigoran na arga on, dipodahon, jala diondolhon di bagasan Hata ni Debata. Hata ni Debata, jala holan Hata ni Debata i sambing do, na gabe ojahan na parpudi jala na tumimbo laho mangantusi sandok hatigoran na badia i.

Dibahen i, ingkon dopangonta do sandok dohot saluhut angka dalan na laho manegai hagogoon manang hadaulaton ni Buku na Badia i, nang nasida na mandok na manghaholongi Bibel i, alai ndang dihaporseai, alai buni dibahen. Lungunna, tarlumobi di na martambatamna parbinotoan ni jolma, torop sian angka siboto surat dohot halak kristen naung gumodang dilehon rohana di hata ni angka jolma lobi sian Buku na Badia asa dibahen i Buku na Badia manjadi hata ni jolma jala ndada be Hata ni Debata. Didok nasida, Bibel i ma surat ni angka raja, parmahan, sijala dengke, sintua ni malim, parende, dohot angka na asing na pasahathon pangantusion dohot parbinotoan nasida di Debata, di hasaiangan, dohot taringot di angka na masa marhite dalan na dumenggan na tinanda nasida mangihuthon partingkian dohot inganan nasida ganup.

Tutu do i saonari? Molo na tutu do i, boasama hita na mangulaon saonarion, di abad 21 on, ingkon lehononta rohanta diangka hata na nidok nasida di ginjang, tarlumobi pajongjonghon na nidok ni nasida i gabe ojahan bahen pangaropanta di hangoluan sisalelenglelengna i?

Sasintongna ndang songon i.

`Jahama Psalmen 119: 105, 116, 130, 133, dohot 160. Pamingkirion na songon dia do na pinasahatni parPsalmen tu hita taringot hinaringkotna Hata ni Debata di bagasan bagabaga haluaon?`