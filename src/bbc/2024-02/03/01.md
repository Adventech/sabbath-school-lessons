---
title:  Panondang Marsinondang di bagasan Haholomon
date:   13/04/2024
---

### Namardomu tu parsiajaran di minggu on, jahama
Joh. 8: 44; Poda 23: 23; Ulaon. 20: 27–32; 2 Tes. 2: 7–12; Psalm. 119: 105, 116, 130, 133, 160; Poda 16: 25; 2 Kor. 4: 3–6.

> <p>Ayat siapilon</p>
> “Dung i didok Jesus ma tu nasida: Satongkin nari nama Panondang i di hamu. Mardalan ma hamu, binsan di hamu dope Panondang i, asa unang ditahopi na holom i hamu. Ianggo na mardalan di na holom, ndang diboto i, manang dompak dia ibana laho” (Joh. 12: 35).

Buku Pangungkapon i ma buku na parpudi sian Bibel, sibolis i digombarhon dohot naga na balga dohot ulok (Pangk. 12: 9). Naga na balga do ibana jala disangkapi ibana do hamamago ni bangso ni Debata, jala ala ulok do ibana dibahen ibana habisuhonna laho mangotootoi jolma i. Di angka taon dungkon hamamate ni Kristus, marribu halak dipusa, ditimpalhon tu godung parbabiatan, ditutung di hau pamururan di harajaon Rom ala manjua nasida laho manomba “debata” nasida. Alai di na mangadopi paruhuman na horas i, torop do na hot dihaporseaon, hasintongan i tongtong dibaritahon, jala angka huria dipajongjong.

Dibahen i, dipaubah sibolis dalanna. Torop sipelebegu tardidi alai ndang dope marsiajar dohot denggan jala sintong di hasintongan sian Bibel i. Haliluon jongjong ditongatonga ni huria uju angka sintua pasadahon hatigoran sian Bibel dohot adat hasomalan. Abad paopathon dohot palimahon i ma taon hamamago uju angka sintua ni huria i mardamedame di angka hasomalan ni sipelebegu dohot jamita ni halak Kristen.

Alai nang di angka hatiha na borat situtu di ngolu on, na sai ramotan ni Debata do bangsoNa. Jumpang nasida Jesus “dalan, hatigoran dohot hangoluan” jala marhite huaso Tondi Parbadia, hot nasida jongjong, nang uju ro parungkilon bolon asa nean nasida talu mangihuthon roha nasida. Tongtong do nasida marhaporseaon di Debata naung dipaboa di bagasan Bibel, jala nasida marsihohot di hata hatigoranNa, nang pe ro tu nasida partinaonan, na patar manang na buni.

_Parsiajarima parsiajaran samingguon, mangihuthon buku Kemenangan Akhir, bindu 3, na laho paradehon tu ari sabat, 20 April_