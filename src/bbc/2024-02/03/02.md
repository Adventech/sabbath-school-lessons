---
title:  'Mardame-dame: Dalan Habisuhon di Sibolis'
date:   14/04/2024
---

`Patudos Johanes 14: 6 dohot Johanes 8: 44. Aha do harimbaron bolon na tarida di parange ni Jesus dohot parange ni Sibolis di bagasan ayat na dua i?`

Na sintong do na nidok ni Jesus i ai Ibana do haroroan hatigoran jala sigorga hatigoran. Hatigoran haruar sian roha ni Debata na sun habisuhon, parholong na so hasuhatan, jala parbinoto di sasude. Ibana do ojahan ni saluhut dohot sandok hatigoran.

Andul sian i, sibolis ai pargapgap do ibana jala ama ni gapgap. Rade do ibana padalanhon gapgap, mangotootoi, barita na lipe, jala mangalipehon hatigoran laho mangaliluhon bangso ni Debata. Di porlak Eden diotootoi ibana si Hawa marhite mangalipehon hatigoran, patubu ganggu ni roha, jala dohot torang mansoadahon hata na nidok ni Debata. Hata ni sibolis, “Ndang na tutu hamu mate,” di na laho mamangan parbue ni hau i, torang maralo sian hata naung pinasahat ni Debata. Martaon-taon lelengna dipatupa sibolis do dalan na sarupa. Disegai ibana haporseaon maradophon Hata ni Debata, mansoadahon sangkap ni Debata naung dihatahon, mangalipehon isi ni Bibel, jala sipata lipe mangenet sian hata ni Bibel i bahen hamonangan di ibana.

`Jahama Poda 23: 23, Johannes 17: 17, dohot Johannes 8: 32. Hasadaon dia do na niidam di bagasan angka ayat na diginjang taringot di hatigoran ni Hata ni Debata? Aha do impola ni tonana disi?`

“Diboto sibolis i torang ia Bibel i gabe gogo di jolma i laho mananda pangotootoionna jala mandopang huasona. I ma Hata nang Sipalua ni tano on margogo mandopang huaso ni sibolis i. Di ganup pangunjunan, Kristus mamboan podang hatigoran na manontong, di na mandok, “Na didok Surat i do.” Tu ganup pangunjunan ni sibolis, diboan Ibana hagogoon dohot huaso ni Hata i. Asa margogo sibolis i pahothon huasona di jolma i, jala pajongjonghon huaso Hapausan naung madabu i, ingkon tioponna nasida laho manadingkon jala manghalupahon Bibel i. Bibel na sai tongtong patimbohon Debata, jala pajongjonghon jolma i tu ingananna na sasintongna, asa dibahen i dibunihon jala dihungkupi sibolis hatigoran i. Pamingkirion sisongoni ma na pineop ni huria Rom. Marratus taon lelengna diambati pararathon Bibel i. Diambati halak laho manjaha jala mamboan Bibel tu bagas nasida, angka sintua dohot uluan ni huria Rom na margabus mangalipehon hata sian Bibel i di jamitana laho patimbulhon pangotootoion nasida. Marhite i, paus gabe sahalak na tarbarita jala didok na gabe singkat ni Debata di tano on, na tu ibana dilehon huaso di huria dohot di portibi on”—Ellen G. White, Kemenangan Akhir, hlm. 44.

`Rangrangima angka dalan pinajongjong ni sibolis laho mangalipehon manang jamita na lipe sian lapatan ni Hata ni Debata sadarion.`