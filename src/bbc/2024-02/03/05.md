---
title:  Pangantusion ni Manisia na Dao sian Bibel
date:   17/04/2024
---

Tondi Parbadia marhuraja di bagasan rohanta. Dijou Ibana do hita laho mananda angka hahomion ni hasiangan on. Songon na nidok ni sahalak jolma dohot sintong, “Songon sahalak Kristen, hita ndang paresohon rohanta di pintu ni gareja.” Alai nang pe songoni, hapistaran di hajolmaon ndang margogo laho mananda sandok angka hatigoran ni Debata na di bagasan Buku na Badia. Hatigoran ndada sian roha ni manisia haroroanna. Hatigoran sian Debata do.

`Jahama Poda. 16: 25, Panguhum 21: 25, dohot Jesaya 53: 6. Aha do na pinapatar ni ayat i tarlumobi di angkal ni sibolis laho paotootoon?`

Sada sian ansiansi ni sibolis na gumogo i ma manogu hita asa porsea di hata ni jolma, na so didongani Tondi Parbadia jala ndang marojahan sian Hata ni Debata, nunga singkop laho mananda sangkap ni Debata. Na olo do adong di rohanta nunga sintong be idaon, manang disandok jolma, alai ndang adong sintongna di adopan ni Jahowa.

Pigapiga taon naung salpu, ahu dohot pardijabu borhat manganangkoki dolok na jonok tu inganannami marborngin. Somalna, huantusi do uhum taringot manganangkoki dolok, alai dungkon mardalan adong sajom manang lobi tahe mangalului godang dalan, tung posdorohangku disi na tau dapothu do dalan mulak tung pe di bagasan hamaolon, alai ujungna huida naung lilu do hami jala ndang marpangaropan ditongatonga ni harangan. Laho bot na ma ari, jala nunga lomos ahu na ro ma hamamago di hami. Alai, pajumpang ma hami dohot dongan na asing na umbotosa dalan. Nunga haruar hami sian dalan na sasintongna daona adong 80 meter, alai jonok tu dalan na balga. Ala jonok tusi do motor nasida, gabe dibaon nasida hami mulak tu inganannami marborngin. Pajumpang dohot sahalak jolma na umboto dalan jala sahalak na margogo laho mamboan hami mulak tu inganan na tinuju mamboan las ni roha di hami.

Ndang ditadinghon Jahowa hita punjung di pardalananta di tano on laho tu surgo i. Tondi Parbadia manogu hita tu Buku na Badia na laho manogunogu hita mulak tu bagasta. Hatigoran dohot sipaotooto, na sintong dohot na lipe, na denggan dohot na roa – saluhutna i tatanda dohot sintong holan marhitehon sinondang ni Hata ni Debata. Saluhut na maralo dompak Debata dohot HataNa sipaotooto do i, jala sipaotooto na sai tongtongdo mangalipehon, sandok na sahombar dohot Debata nang HataNa, hasintongan jala na denggan do i. Ringkotna i hita laho mameakkon Hata ni Debata na gabe ojahan di ngolunta dohot hatigoran.

`Boasama hapistaran ni manisia na so mardongan Tondi Parbadia ndang margogo laho marnida hatigoran ni Debata? Hataima dihasadaon ni hapistaran ni manisia dohot hata ni Debata. Songon dia do hapistaran ni sasintongna mangurupi hita laho mangantusi hata ni Debata? Umpana, idama Daniel 2, sada hasurirangan na manggombarhon ngolu ni jolma di tano on sian harajaon Babel sahat ro di marsogot. Songon dia do hasurirangan sisongoni mansai arga di roha ni jolma?`