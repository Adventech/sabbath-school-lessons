---
title:  Sabbat dohot Patik
date:   28/05/2024
---

`Jahama Pangungkapon 14: 6, 7; Pangungkapon 4: 11; 1 Musa 2: 1-3; dohot 2 Musa 20: 8-11. Aha do pardomuan ni Panompaon, ari Sabbat, dohot patik ni Debata?`

Panompaon paboahon ise hita di adopan ni Debata. Ndang punjung sasada hita di hasiangan on – holan nasa orbuk ni tano – jala hita ndada ala ni gogo ni jolma. Lapatanna disi, hata ni parhapistaran taringot di mula ni parngoluon, na binaritahon ni angka na malo dohot adat ni hajolmaon, papatarhon taringot haroroan ni jolma i tung so tudos do i dohot na tarsurat di Bibel i.

Hita adong di tano on ala Debata na manompa hita. Jala patut Ibana sombaonta jala ndada holan ala na Ibana manompa hita, alai tahe ala nunga ditobus Ibana hita. Panompaon dohot haluaon i do rimpunan ni sandok panombaon na tutu. Di bahen i, ari Sabbat tung mansai ringkot laho manjanghon bagabaga haluaon. Sabbat paboahon pangaramotion ni Sipanompa dohot holong ni Sipalua.

Di ujung ni ari panompaon, maradian do Debata di tongatonga ni haulion dohot hasangapon ni potibi naung tinompaNa i. Di na maradian Ibana gabe sitiruon ma i di hita. Ari Sabbat i ma patingkian laho mamuji Ibana naung manompa hita. Di na ro hita marsomba di ari Sabbat, talehon ma rohanta laho manjanghon pasupasu na sumurung na nilehonNa di sadari i jala ndang dilehon i di angka ari na asing.

Ari Sabbat manogu hita tu Sipanompa na mansai manghaholongi hita alai manadinghon hita molo manirpang hita sian sangkapNa di hita. Sabbat gombaran na hot di paradiananta di bagasan Ibana. Sabbat tanda pangoloionta na sumurung tu Sipanompa (Hes. 20: 12, 20). Sabbat i ma gombaran ni paradianan, ndada mula ulaon, gombaran asi ni roha, ndada sipaula, gombaran pangaramotion, ndada paruhuman, gombaran na marsigantung tu Debata bahen haluaon, ndada tu dirinta sandiri. Paradianan di ari Sabbat na tutu i ma paradianan asi ni roha di bagasan panghaol mardongan holong sian Ibana na manompa hita, Ibana na paluahon hita, jala Ibana na naeng ro mangulahi bahen di hita.

Barita sian Pangungkapon 14, i ma barita ari parpudi sian Debata tu portibi on, manjou jolma i laho maradian di bagasan holong dohot pangaramotionNa ganup ari Sabbat. Barita on manjo hita laho marningot Ibana naung manompa hita jala pasangaphon Ibana. Mangaradoti ari Sabbat i dalan hasadaon di hamuliaon ni porlak Eden dohot hamuliaon ni langit na imbaru dohot tano na imbaru na naeng ro i. Saluhutna i paingothon hita di sada tingki marsogot hasangapon ni porlak Eden i dipasuang.

`Torop siang Huria Masehi Advent Hari Ketujuh didok nasida halak sipaula di haporseaon, jala hata i somalna dipadomu dohot pangaramotion di ari Sabbat. Hataima ari Sabbat i ma songon gombaran ni Haluaon dohot hatigoran marhite haporseaon. Boasa mangaradoti patik ni Debata laho maraddian gabe manogu jolma i mandok ia hita saonari manggogohon asa bongot tu banua ginjang?`