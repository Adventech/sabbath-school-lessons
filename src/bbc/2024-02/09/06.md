---
title:  Barita ni Tolu Surusuruan
date:   30/05/2024
---

Di bagasan Pangungkapon 14: 7, surusuruan na parjolo gogo ma soarana mandok, “Habiari hamu ma Debata jala pasangap Ibana, ai nunga dapot tingki ni panguhumonna! Somba hamu ma Ibana, Sitompa langit dohot tano dohot laut ro di angka mual aek!”. Joujou sian banua ginjang i ma asa hita patimbohon haporseaon dohot panombaon na tutu tu Sipanompa di bagasan sinondang panguhuman na naeng ro.

Surusuruan na paduahon mandok, “Nunga pesan, nunga pesan Babel na balga, na painumhon anggur harimason ni parmainanonna tu saluhut bangso” (Pangk. 14: 80. Babel manggombarhon ugamo na marbalik sian hasintongan naung madabu na manoihon barita ni surusuruan na parjolo jala parsidohot di panombaon na lipe. I do alana Pangungkapon 14: 9-11 mamodahon asa unang manomba “binatang manang gombaranna”. Dipapatar disi dua dalan sipilliton, i ma manomba Sipanompa manang manomba binatang i. Sandok jolma na di tano on ingkon mamillit dalanna be jala tung so jadi be muba ise do siihuthonon nasida – Jesus manang sibolis.

`Jahama Pangungkapon 14: 12. Aha do dua partinandaan na torang sian nasida na so olo manomba binatang i? Boasama na dua i mansai ringkot?`

Adong do tongtotng di Debata huria di ari parpudi na togu marhaporseaon di Ibana di na mangadopi partontangan bolon dohot pangaleleon na mansai parir na so dung masa di tano on. Mahite hatigoran ni Kristus, nasida mangolu di bagasan ngolu na gok asi ni roha jala pangoloi. Manomba Sipanompa maralo baolon do i dohot manomba binatang jala dipatuduhon marhite pangaradotion di angka patik ni Debata. Partontangan na parpudi di haporseaon di Kristus manang pangoloio di huaso ni binatang mangondolhon panombaon, jala impolana partontangan bolon di na denggan dohot di na jahat i ma ari Sabbat.

Angka siihuthon Kristus na togu ndada holan mameop haporseaon “di bagasan” Jesus, alai adong di nasida haporseaon na “sian” Jesus. Haporseaon ni Jesus i ma haporseaon na tutu togu, tung mansai porsea, jala gomos dipeop, asa dibahen i sibolis di hasiangan on dohot sude nasa elaelani tano on ndang margogo. On ma harposeaon na porsea di na so niidana, porsea uju nasida managam boasa, jala marhaposan uju ndang haranapan nasida. “Haporseaon ni Jesus” i do sada bagabaga na tajanghon mardongan haporseaon. Haporseaon i mamboan hita laho maolus nasa hasusahan na naeng ro. Hatiha ro hasusahan na parpudi jala hita mangadopi ndang jadi manggadis manang manuhor, pangeleleon, tarhurung, nang hamatean i tahe, haporseaon na sian Jesus manogu hita laho mamolus angka hasusahan na parpudi di tano on sahat tu ari haroro ni Jesus i sogot.

`Boasama Jesus mangaramoti haporseaonmu dipartingkian on laho mangadopi angka na laho masa marsogot?`