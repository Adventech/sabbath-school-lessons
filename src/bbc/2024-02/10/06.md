---
title:  'Hasipelebeguon di Ari Parpudi: na Paduahon'
date:   06/06/2024
---

Pangaropanta di haluaon marurat di bagasan Kristus. TanganNa na marsapu mudar i manjou hita asa manjanghon panghophop na nilehonNa na so habilangan argana. Na tibuma ro Kristus i laho mangalap tibalanNa. Titus 2: 13 mandok ia haroro ni Kristus na paduahalihon i ma “hatuaon na tahirim.”

Sangkap ni sibolis i ma na laho manegai pangaropan on. Patupaonna ma marragam halongangan, tanda dohot hagogoon, nasa dalan na tama laho mandabuhon jolma i sian hatigoran na tarsurat i dohot haluaon di bagasan Kristus.

“Disi ma jumpang habengeton ni angka na badia, angka na mangaradoti patik ni Debata dohot haporseaon di Jesus” (Pangk. 14: 12). Di partontangan na parpudi, patupaon ni sibolis ma nasa na gogona na laho manundati jolma i asa pangoloi di “patik ni Debata” manang “marhaporseaon di Jesus”, manang duansa. Dibahen i, ingkon marjagama hita di angka barita na adong, nangpe didongani dohot angka tanda, halongangan, manang hagogoon, laho padaohon sian sada sian na dua di gombaranni bangso pasipasi disi.

`Jahama Mateus 24: 23-27; 2 Korintus 11: 13, 14; dohot 2 Tesalonik 2: 9-12. Aha do na niajarhon ni angka ayat on tu hita taringot di huaso ni sibolis sipaotooto dohot angka dalanna laho patupahon?`

Jumonok tu ari parpudi, patupaon ni sibolis do angkalna na parpudi: “Marragam halongangan na pabiarhon roha sian sada hagogoon tibu na ma patupaonna di langit, songon tanda sian hagogoon ni sibolis na patupahon marragam hagogoon. Angka tondi ni sibolis laho manopot angka raja na di tano on jala tu sandok portibi, laho mangarahut nasida di ulaonna na parpudi dompak banua ginjang. Marhite angka hagogoonon angka pangarajai dohot sandok jolma tarpaotootosa. Adong do sogot na jongjong na mandok dirina Kristus i, na mangidohon asa tu ibana dilehon hasangapon dohot panombaon na sasintongna dompak Sipalua ni portibi on. Patupaon nasida do gok halongangan pamalumhon ragam sahit, jala mandok di nasida adong pangungkapon sian banua ginjang na maralo dompak hata ni bibel i.

“Songon ujung ni pambahenanna di bagasan partontangan bolon i, sibolis i sandiri manoluk rupa ni Kristus. Nunga leleng huria i mandok paimaimahon haroro ni Sipalua laho pasingkophon jala manggonopi nasa pangaropanna. Saonari na ro ma sibolis i patuduhon ai nunga ro Kristus i. Marluatluat di tano on, sibolis patuduhon dirina ditongatonga ni manisia i ma na marmulia mardongan sinondang na marsinalnal na manuman gombaran Anak ni Debata na pinaboa ni si Johannes di bagasan buku Pangungkapon (Pangk. 1: 13-15)” —Ellen G. White, Kemenangan Akhir, hlm. 527, 528.

`Boasama mameop hatigoran dompak di haroro ni Kristus na mangulahi, songoni nang dompak halak naung mate, mansai singkot asa unang hita tarpaotooto?`