---
title:  Hamamago Bolon sian Hasipelebeguon
date:   02/06/2024
---

Turiturian na so gabeak na mandok ia hamatean i sansintongna holan dalan bongot tu sada ngolu na imbaru na dionjakhon tu hata hatongtongon ni tondi. Barita sipelebegu on ro tu tongatonga ni huria sian mulana, i ma hatiha huria i mandao sian pangantusion na sintong ni hata ni Bibel jala martahi asa haporseaon nasida tarjanghon ni harajaon Rom gumodang: “Jamita di hatongtongon ni tondi i ma sada sian jamita na lipe, na pineop ni halak Rom dian hasipelebeguon na diujungna dijangkon di tongatonga ni halak Kristen” —Ellen G. White, Kemenangan Akhir, hlm. 466.

> <p></p>
> “Unang pola mabiar hamu mida angka na mambunu daging, angka na so tuk mambunu tondi; alai na marhuaso mangagohon daging dohot tondi tu na roko, i do sihabiaranmuna” (Mat. 10: 28).

`Aha do sasintongna sipasahaton ni ayat on tu hita taringot hatongtongon ni tondi?`

Debata mangorai bangsoNa parsidohot di ulaon ni sipelebegu di angka ragam ni rumangna. Ndang jadi loason nasida mian tongatonga nasida “Manang sibahen panutupi, manang partondung, manang na manungkun begu ni na mate” (5 Musa 18: 11). Halak sisongon i ingkon mate dangguran dohot batu (3 Musa 20: 27). Posi do idaon paruhuman i, alai dipajongjong i laho mangaramoti halak Israel sian panombaon tu debata sileban.

Parmainanon ulaon ni sibolis do i. Parmainanon mangela jolma laho mangulahon panombaon na lipe jala mangalipehon parsaoran na daulat dohot Jahowa, alai ndang jadi pasinghophon hirim ni roha. Hasipelebeguon i do impola sian sangkap ni sibolis laho mangarajai tano on. Alai Jesus, mardongan asi ni roha dohot huasoNa, paluahon angka na tarhurung sian hurungan ni haholomon na mangarahut nasida.

`Jahama Parjamita 9: 5, Job 7: 7-9, dohot Jesaya 8: 19, 20. Aha do na niajarhon ni angka ayat na sian Bibel on tu hita taringot ni hamatean dohot na manungkun tu angka naung mate?`

Haporseaon na mandok ia halak naung ate i pintor tu banua ginjang do di ari nasida mate, tungpe ndang marojahan sian Bibel i, songoni do nang pangaramotion di ari Minggu, nunga adong sian na robi, jala nunga mansai bagas tarsuan, asa dibahen i mansai borat do halak laho paluahon i. Adong halak na mangenet sian hata ni Tuhan, pangantusionna asing sian na tarsurat i, dibahen laho pasintonghon haporseaonna i. Alai haporseaon na lilu on mambahen nasida ndang marpangondian dompak sumbia ni sibolis na pinatupa ni sibolis dompak nasida, tarlumobi di ari parpudi on.

`Adong do di ngolum diulahon ho patoranghon taringot ni halak naung mate i tu donganmu halak Kristen na asing? Molo adong, aha do didok roham na dumenggan?`