---
title:  Hamatean di Padan na Robi
date:   03/06/2024
---

`Jahama Psalmen 6: 5, Psalmen 115: 17, 1 Raja-raja 2: 10, 1 Raja-raja 11: 43, dohot 1 Raja-raja 13: 20. Aha do na pinasahat ni angka ayat on taringot ni angka naung mate?`

Padan na robi ndang mangajarhon hatongtongon ni tondi. Jala ndang mangajarhon ia dungkon hamatean, halak na porsea diboan tu hasonangan sisalelengna na di banua ginjang, manang dungkon hamatean, angka pardosa didabo tu banua toru tu api naroko, disi nasida ditutung saleleng ni lelengna. Bibel paboahon ia hamatean i na modom do. Buku Raja-raja mameanghon hata na mandok, “gabe top (modom) dohot angka ompuna” laho manggombarhon hamatean ni angka ompuna. Buku Psalmen mandok “mate modom” (Psalm. 13: 4, patudos dohot Psalm. 90: 5). Taringot ni hamatean, Job mandok ndang tarsunggul sian na modom (Job 14: 12). Parpsalmen pasingkophon, “Alai anggo ahu sai idaonku do sogot bohim, marhitehite hatigoran, pamahaponku ma rohangku marnida rupam, ia dung tarsunggul ahu muse (Psal. 17: 15).

Uju parangan ni halak Assur ditaluhon jala dipatunduk, hamatean ni angka parangan i digoari “tarlalap modom” nasida (Psalm. 76: 6). Hata na mandok halak naung mate i ma angka tondi na so marrupa na maotaot laho mamanghulingi angka na mangolu dope ndada tutu marojahan sian bibel, alai pita sian hasipelebeguon.

Gale ni pangantusion di hasintongan taringot ni naung mate mambahen hita hatop dipaotooto sumbia ni sibolis. “Torop do halak disonggopi angka tondi na hodar na manuman sisolhot manang alelae na hinaholongan nasida, jala pasahathon pangotootoion na sogir. Nasida na ro i manogu rohanta mansai bagas, jala patuduhonon nasida ma angka hahomion laho pahothon hata pangotootoion nasida. Ingkon mangarado do hita laho manaluhon nasida mardongan hatigoran sian Bibel, ia halak naung mate i ndang diboto agia aha, jala nasida na ro i angka tondi na hodar do i” —Ellen G. White, Kemenangan Akhir, hlm. 560.

`Jahama Daniel 12: 2 dohot Job 19: 25, 26. Aha do angka ojahan na pinaboa ni ayat on taringot ni angka naung mate?`

Hamatean i ma maradian di na tarpodom sahat ro di ari haheheon. Ndang adong tondi na so marpamatang na sai maotaot jala mamanghulingi halak na mangolu dope. Tungpe angka sipelebegu manghaporseai angka inganan ni angka tondi, halak Israel mangantusi hamatean i modom sahat ro di manogot ni ari haheheon.

Molo tungpe hita marhabot ni roha alani hamatean, ingotma on taringot ni nasida na mate di bagasan Kristus: nasida manutup simalolong nasida di bagasan hamatean jala dungi, ndang taboto manang sadihari tingkina sahat di na ro Tuhan i marsogot, na binoto nasida muse marsogot i ma haroro ni Jesus na paduahalihon. Pingkiran na marjolo na olo ro tu roha nasida di ari Haheheon i ma Puji Tuhan! Tutu nunga ro Tuhan i!