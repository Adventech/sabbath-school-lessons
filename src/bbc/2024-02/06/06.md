---
title:  Hatigoran Monang
date:   09/05/2024
---

Asing sian angka paraloan ni sibolis, ulaon ni Jahowa di tano on ingkon do sahat ro di ujungna. Barita na uli dibaritahon tu sandok “pangisi ni tano i, tu saluhut bangso dohot marga dohot hata dohot houm” (Pangk. 14: 6). Partontangan bolon di Kristus dohto sibolis marujung do sogot jala Kristus i singkop pataluhon huaso na roko. Harajaon ni Debata monang maradophon hajahaton, jala dosa i disiaphon salelengnilelengna sian hasiangan on. Pangungkapon 11 dipungka sian hagogoon ni sibolis marhite Revolusi Prancis laho mamusa haporseaon ni halak Kristen jala mangaleksehon haporseaon tu Debata, alai bindu i diujung marhite hamonangan Harajaon ni Debata dompak sandok pangarajai dohot hagogoon ni sibolis. Barita i manosoi angka na porsea na manean parungkilon na marsigorgor bahen di Kristus dohot hatigoranNa.

`Jahama Pangungkapon 11: 15-18. Mangihuthon ayat on, aha do na laho masa sogot dia ari parpudi di na mangkuling sarune na papituhon i?`

Sandok harajaon di tano on gabe unduk tu harajaon ni Debata. Kristus nunga monang. Hajahaton nunga ditaluhon. Jesus monang jala sibolis talu. Hatigoran monang. Hatigoran mangarajai. Dengganna taparateatehon boaboa on: “Sandok na pinajongjong marhite hagogoon ni manisia na talu do muse; alai na dipajongjong di atas ni batu karang Hata ni Debata na hot do ro di salelengnilelengna” —Ellen G. White, Kemenangan Akhir, hlm. 244.

`Jahama Pangungkapon 11: 19. Aha di na niida ni Johannes uju na diungkap harbagangan banua ginjang? Jala aha do na niidana uju ditatap dompak banua ginjang?`

Di alatan ni Johanes tarungkap Bagas Joro na di banua ginjang i. Uju ditatap ibana dompak inganan na Sunbadia, diida ibana tungkup parpadanan. Di Bagas Joro di Padan na Robi, na gabe gombaran na di banua ginjang, habadiaon ni Debata dipatuduhon ditongatonga ni sarafim na diatas ni tungkup parpadanan. Di bagasan tungkup parpadanan i adong patik ni Debata. Tung pe hita dipalua holan marhite asi ni roha marhite haporseaon, pangoloion di patik ni Debata patuduhon haulion ni haporseaonnta. Patik ni Debata i do ojahan manang suhat-suhat ni paruhuman (Jak. 2: 12). Mansai arga do hata on jala sintong sahat ro di ari parpudi (ida Pangk. 12: 17; Pangk. 14: 12).

`Songon dia do diida ho torang di hajahaton ni Revousi Prancis dohot gombaran di hasangapon na digombarhon di bagasan Pangungkapon 11 manghatai tu hita saonari on?`