---
title:  Dua Sitindangi Ditaluhon
date:   07/05/2024
---

`Jahama Pangungkapon 11: 7-9. Marnida di hatana di bagasan gombaran, aha do na sinuriranghon ni angka ayat i di angka na laho masa tu na dua sitindangi ni Debata, i ma Padan na Robi dohot Padan na Imbaru?`

Di taon 538 M, harajaon Rom parbegu nunga madabu, Justiniannus, Kaisar Rom, pasahathon pangarajaion ni bangsona, panggomgomi, dohot ugamo tu Paus Vigillis. Partingkian na ganjang tu hagogoon ni huria di abad parsitongaan dipungka. Partingkian i sahat tu taon 1798 M. Jenderal Prancis, Berthier, marhite ton ani Napoleon, mandopang jala ndang adong paraloan tu huta Rom di ari 10 Februari 1798. Puas Pius VI ditangkup jala ditaban tu Prancis, laos disi do ibana mate. Ari sadari i ujung ni pangarajaion huria Rom naung dihasuriranghon, i ma 1.260 ari manang taon songon na digombarhon di bagasan buku Daniel dohot Pangungkapon (ida parsiajaran nantoari).

Sada gombaran na gogo situtu do i sian hatigoran di hasurirangan ni Bibel i! Daniel, na manurathon i lobi sian 500 taon andorang Kristus, jala mansai uli jala sintong manuriranghon angka na laho masa 2.300 taon tu jolona. Patutna do hita manghaporseai nasa hasurirangan na disurathon di bagasan Bibel i.

Angkup ni i, saleleng ni partingkian i, tongtong do mangolu hatigorani marhite panindangion ni Hata i. Alai parungkilon na umbalga sian i ro laho manaluhon hatigoran na sian Bibel i. Binatang na nangkok sian banua toru (sibolis) marporang dompak Buku na Badia. Dipungka ibana do parporangan dompak hagogoon ni Bibel i marhite Revolusi Prancis na dipungka di taon 1789.

Di Revolusi Prancis, pamarenta dohot torang maningtinghon Pemujaan Nalar i ma ugamo ateis (ndang porsea adong Debata) na jinunjung ni pamarenta, na disangkapi laho pasidinghon ugamo Kristen. Sada pesta Nalar dipatupa di sandok luat i di ari 10 November 1793. Saluhut gareja na adong di Prancis dipangke gabe inganan Pemujaan Nalar, jala sahalak parompuan na mangolu dope dipanangkok gabe debata Nalar. Bibel ditutung di onan. Didok nasida ndang adong Debata, jala hamatean i inganan modom na so marujung. Markarejo sibolis i marhite angka na so porsea laho manaluhon dua sitindangi ni Debata. Bangke nasida peak “di alaman ni huta na balga i; ia goarna partondion Sodom dohot Misir, ai disi do naung tarpajal nang Tuhannasida i” (Pangk. 11: 8).

Misir i ma luat na godang di nasida angka debata sileban na mansoadahon Debata na sintong (ida 2 Musa 5: 2). Sodom manggombarhon haroronsam ni parange ni jolma. Di Revolusi Prancis, dua sitindangi ni Debata – Padan na Robi dohot Padan na Imbaru – peak ndang marsinondang binahen ni ateisme dohot haroronsam ni parange.

Pangungkapon 11: 9 mandok ia bangke ni sitindangi ni Debata na dua i peak ndang diloas tartanom saleleng ni “tolu satonga ari”, i ma “ari” hasurirangan na paboahon tolu satonga taon ari sasintongna. Ateisme jumpang hamonanganna di tingki Revolusi Prancis, adong lelengna tolu satonga taon. Partingkian i masa sian tanggal 26 November 1793, uju sada uhum dipatikkon di Paris i ma mansoadahon ugamo, sahat tu tanggal 17 Juni 1797, uju pamarentah sian Prancis manalpuhon angka patik ni ugamona na mangorai.