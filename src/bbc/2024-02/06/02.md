---
title:  Dua Sitindangi
date:   05/05/2024
---

`Jahama Pangungkapon 11: 3-6. Surathon lima gombaran na nidapot sian dua sitindangi na jinumpangmu di bagasan angka ayat i.`

Di bagasan Sakaria 4, panurirang i mangida dua hau Jetun tungkan siamun dohot hambirang ni parmiahan – jala gombaran na sarupa taida di bagasan Pangungkapon 11. Tu si Sakaria dipaboa ia i gombaran sian “I ma na dua anak ni miak angka na tindang di adopan ni Tuhan sigomgom sandok tano on” (Sal. 4: 14). Hau Jetun mangalaehon miak di bagasan parmiahan asa tongtong marsinondang. Dipaingot hita di hata na sinurat ni parpsalmen: “Hatami do sulusulu ni pathu jala hatiuron di dalanku” (Psalm. 119: 105). Miak manggombarhon Tondi Parbadia (Sak. 4: 2, 6). Alatan ni Johanes di bagasan Pangungkapon 11 manggombarhon Hata ni Debata na dibaritahon marhite huaso Tondi Parbadia laho manondangi partobi on. Dua sitindangi on sintong manuriranghon jala padaohon udan asa unang ro saleleng na sinuriranghon nasida. Tarpaubah nasida do aek gabe mudar jala mamusa tano on marhite bala. Marhite Hata ni Debata, Elia mandok tung so jadi ro udan di halak Israel, jala songon alus ni tangiangna, ndang ro udan saleleng ni tolu satonga taon (ida Jak. 5: 17). Dungi martangiang ma ibana tu Debata, dungi ro ma udan dungkon angka panurirang Baal talu manjou udan (1 Raj. 17: 18). Mahite Hata ni Debata, Musa parohon marragam bala tu bangso Misir, dohot ma i paubahon aek gabe mudar, ala manjua Firaun laho paluahon bangso ni Debata (1 Musa 7).

Nasida na margogo laho manegai Bibel ingkon dipangan api na haruar sian pamangan nasida. Didok Debata, “Ala songon i hatamuna i, ida ma lehononku ma angka hatangku tu bagasan pamanganmu gabe api, jala bangso on gabe hau, asa suda nasida dipangan” (Jer. 5: 14). Hata ni Debata paboahon paruhuman tu sandok jolma na mambalongkon Hata i. HataNa i songon api di bagasan pamangan nasida.

Di bagasan Johannes 5: 39, Jesus mandok ia Buku Padan na Robi manghatindanghon Ibana. Jala didok Ibana do ia Barita na uli i ingkon do dibaritahon “laho manghatindanghon” tu sandok liat portibi (Mat. 24: 14), jala Padan na Imbaru, rap dohot Padan na Robi, i ma na gabe ojahan ni panindangion i. Sada hata sian mula ni hata na sarupa (martys) dohot hata sitindangi dipakke di bagasan na dua ayat on tarida di bagasan Pangungkapon 11: 3.

Ise do sintindangi na dua i? Mangihuthon hatorangan sian bibel i dohot gombaran na dilehon di bagasan Pangungkapon 11, jumpangta ma rimpunana (ndang marhite ajaran ni huria) ia sitindangi na dua i i ma Padan na Robi dohot Padan na Imbaru, na paboahon sinondang dohot hatigoran ni Debata di tano on.

`Torop halak Kristen saonari on somalna pasidinghon Padan na Robi, mandok ndang be sipakkeon i jala ndang be marlapatan ala naung adong di hita Padan na Imbaru. Aha do na lipe sian pangantusion na songon i?`