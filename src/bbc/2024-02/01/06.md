---
title:  Sintua ni Malim di Hita
date:   04/04/2024
---

Saluhut na binahen ni Jesus di hau pinarsilang i patauhon Ibana gabe pangondianta di banua ginjang. Debatanta naung hehe Ibana do na gabe Sintua ni malim na badia di hita, na patupahon nasa na hirim di haluaon jala mangolu di bagasan harajon ni Debata saleleng ni lelengna.

`Jahama Heber 4: 15, 16 dohot Heber 7: 25. Songon dia do angka ayaton mangurupi hita laho mamolus di portibi na gok parungkilan, hasusahan, parsahiton, nang dohot hamatean?`

Ayat na ginjang mandok tu hita ia Ibana “tung na tarunjun do Ibana di na saluhut songon hita, alai ndang mardosa” (Heb. 4: 15). Jala diuduti ayat na mangihut do, “Antong, marhiras ni roha ma hita mandapothon habangsa parasiasian, asa tajalo talup ni roha, jala asa dapot asi ni roha hita bahen pangurupion, di tingki halehetanna” (Heb. 4: 16).

Jempek hi hata, Jesus pasahathon hita tu hasiangan on i ma tompaan na dirahut di bagasan hatigoranNa, dipalua marhite hamateanNa, jala ditobus di bagasan mudarNa. Saluhut na laho sibolusonta, nunga dibolus Ibana. Di bagasan Kristus ndang adong paruhuman binahen ni dosa na sai laon. Di bagasan Kristus, disalpuhon na sa dosanta, jala marhite pangondianNa na marhuaso i, diponggolhon do hagogoon ni sibolis na mangarante hita. Rante na mangarahut hita nunga dipalua, jala hita malua.

`Jahama Johanes 17: 24-26. Aha do hirim ni Kristus di bagasan partontangan bolon di na denggan dohot na roa?`

“Di tingki pelean na badia i nunga singkop matutung, manaek do Kristus tu ginjang, manulak panombaon ni angka surusuruan sahat ro di Ibana pasahathon pangidoanNa ‘Ale Amang, naeng ma di rohangku, ia disi Ahu, disi ma dohot angka na nilehonmi tu Ahu, asa diida nasida hasangapon na di Ahu, na nilehonmi tu Ahu; ai holong do roham di Ahu, jumolo asa ojak portibi on’ (Joh. 17: 24). Dungi marhite holong dohot huaso na sohasuhatan ro alus sian habangsa ni Ama i, ‘Ingkon marsinggang tu jolona sude angka surusuruan ni Debata!’ (Heb. 1: 6). Ndang adong nanggo sanggurit pe dosa di Jesus i, salpu do haleaonNa, nunga simpul be partinaonanNa, jala tu Ibana dibasabasahon goar na sumurung asa nasa goar” —Ellen G. White, Kemenangan Akhir, hlm. 424, 425. Dipatupa Jesus do nasa dalan di hita asa rap dohot Ibana di banua ginjang. Hirim ni rohaNa, dalanna Ibana mate jaala gabe pangondian, i ma holan laho paluahon hita. Na adong do di ho pangidoan na sumurung di ngolum? Pasahatma tu Jesus. Molo marungkil ho, na boanonNa do di ho pangapulion. Molo biahaton ho, lehonNa do di hoa hadameon. Molo diondam dosam ho, boanonNa do di ho hasesaan ni dosa. Molo gale ho, lehononNa ma di ho hagogoon.

`Didok roham, boasama ingkon pelehonon ni Kristus i hosana di hita? Aha do na mambahen hita mansai arga di Ibana?`