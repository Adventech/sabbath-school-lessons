---
title:  Dohot do Nang Tano i
date:   02/04/2024
---

Uju Debata manompa tano on, denggan situtu do ditompa Ibana. Bibel manghatahon “Dung i ditilik Debata ma sude na tinompana i, jadi nunga denggan situtu” (1 Musa 1: 31). Ndang adong dosa manang hajahaton di bagasan i. Alai dilehon Ibana tu si Adam dohot si Hawa hagogoon laho mamillit songon na nilehonNa tu si Lusifer. Ndang dihalomohon Ibana tompaanNa di tano on songon sipumpe songoni nang di banua ginjang tahe.

Jala, sai dihagogoon Ibana do laho patoranghon taringot ni hasonangan laho mamillit. Dipajongjong Ibana do sada hau diparsitongaan ni Porlak i jala di goari ma i hau parbinotoan ni na denggan dohot na roa. Dipaboa Ibana tu jolma i, ala hirim rohaNa asa diboto jolma i ia dinasida adong sipilliton.

Ro sibolis tu hau, jala di na leleng si Hawa jonok tu hau, didok ulok i ma tu ibana: “Ndang na tutu hamu mate. Ai diboto Debata do, sadari dipangan hamu sian i, tonggor ma matamuna, gabe doshon Debata hamu umboto na denggan dohot na roa” (1 Musa 3: 4, 5). Lapatanna disi, molo dipangan ho sian parbue ni hau on, bongotanmu ma sada parngoluon na imbaru. Adong ma di ho silas ni roha. Bolusonmu ma ngolu na so dung dibolus ho. Hawa, adong na tinabunuhon ni Debata sian ho. Jumonok, buatma parbue ni hau i dungi panganma.

Uju si Hawa, dungi diihuthon si Adam, manuntun lomona, nasida mambuhai sada dalan na roha ni Debata ditutup salelengnilelengna. Dalan i ima dalan tu bagasan dosa, dalan laho tu hamagoan, arsak ni roha, sahit dohot hamatean.

`Jahama 1 Musa 3: 1-3 mardongan Rom 3: 23 dohot Rom 5: 12. Aha do hasadaon ni ayat na dua i? Patorangma panghorhon ni dosa i naung mangela saluhut manisia.`

Rimpunanna, dosa i ma paraloan dompak Debata. Dosa manirang hita sian Debata, ala Debata do haroroan ni hangoluan, dibahen i di na marsirang sian Debata gabe manogu pardosa i tu hamatean. Angkup ni i, dosa patubuhon biar, ganggu ni roha, sahit dohot parsahiton. Alai tahe ndada lapatanna ganup ro parungkilon manang sahit, nunga mardosa hita. Lapatanna disi ia ganup hita na mangolu di tano on parsidohot manghilalahon panghorhon ni dosa i.

`Jahama 1 Musa 3: 15, 3 Misa 5: 5, 6 dohot Johanes 1: 29. Aha do bagabaga na pinasahat ni Debata tu si Adam dohot si Hawa di Porlak i dungkon nasida madabu tu bagasan dosa na patut pahehehon pangaropan ditongatonga ni arsak dohot lungun ni roha nasida? Aha do na pinatupaNa si porlak Eden laho manogu nasida binahen ni dosa i?`