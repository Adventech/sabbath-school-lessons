---
title:  Partontangan na Naeng Ro
date:   08/06/2024
---

### Namardomu tu parsiajaran di minggu on, jahama
Pangk. 14: 7, 9, 12; Pangk. 4: 11; Pangk. 13: 1, 2; Pangk. 12: 3–5, 17; Pangk. 13: 11–18.

> <p>Ayat siapilon</p>
> “Parbadiai ma nasida di bagasan hasintongan; hatami do hasintongan i” (Joh. 17: 17).

Aadong ulaula ni angka dokter na imbaru na digaori Biochip manang Chip Veri, nasa boras do balgana, jala disuathon tu pamatang ni na marsahit. Biochip manimpan barita parsahiton ni na marsahit i, jala muse barita i boi dijaha dikomputer molo Biochip manang Chip nunga dipamasuk. Adong sian tongatonga ni halak Kristen mandok ia ulaula ni dokter on nunga be pamaksaon ni tanda binatang i. Di na asing, tanda binatang i marhadomuan dohot barcode di kaleng ni roti, manang angka na buni di bagasan hepeng harotas dolar ninna bilanganna i 666. Na asing muse mandok, tanda i marhadomuan dohot ordo Masonik, ordo Iluminati, konsipirasi helikopter hitam PBB, dohot Perserikatan Bangsa-Bangsa

Sangkap ni parsiajaranta di saminggu on i ma laho patuduhon partontangan na naeng ro taringot di panombaon. Na ro ma sibolis i laho mandopang huaso ni Debata marhite na mangarumpakhon patik ni Debata. Tarlumobi disi, ari Sabbat na gabe impola ni partontangan ala marhadomuan dohot panombaon. Dihasogohon sibolis do ari Sabbat ala dihasogohon ibana Sipanompa i. Patupaonna ma pamaksaon, pangaleleon, dohot hagogoon laho mangarumpakhon haporseaonta di Kristus. Na jumpangma paraloan taringot di panombaon na sintong dohot panombaon gapgap. Joujou ni Debata na parpudi i ma joujou asa tongtong marhaporseaon di Kristus tungpe ro pangaleleon, ndang boi manggadis manang manuhor, tarhurung, jala uhum marutang hosa. Parsiajaran di mingguon patuduhon hagogoon ni Jesus na laho mamboan hita mamolus partontangan na parpudi di tano on.

_Parsiajarima parsiajaran samingguon, mangihuthon buku Kemenangan Akhir, bindu 35 dohot 36, na laho paradehon dirim tu ari sabat, 15 Juni_