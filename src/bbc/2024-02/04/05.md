---
title:  Bintang Sidongdong Reformasi
date:   24/04/2024
---

`Jahama Psalmen 19: 7-11, Psalmen 119: 140, Psalmen 119: 162, dohot Jeremia 15: 16. Pangkiran na songon dia do na adong di raja Daud dohot di panurirang Jeremia dompak Hata ni Debata i ma na gabe batu ojahan ni Reformasi?`

Saluhut angka na mamboan Reformasi “marlas ni roha” di bagasan Hata ni Debata. Nasida “mariaia” di na mangulahon lomo ni Debata. Nasida “manghalomohon” patikNa. Sada sian angka las ni roha na patar tarida di tingki Reformasi i ma las ni roha na dijanghon marhite manjaha Bibel. Ndang ulaon na mangalojai di na manjaha Bibel i. Ndada ulaon sisoada i. Ndada holan sipaula sambing, alai gabe sada las ni roha. Uju nasida manjaha Bibel, dipaubah do nasida marhite huaso Tondi Parbadia.

“Parange ni Wycliffe i ma na gabe sada jamita na gogo mamodai jala dipaubah mangihuthon Hata ni Buku i. Buku i do na mambahen ibana songoni saonari. Dalan laho manjanghon hatigoran na daulat sian Debata, mangalehon halambohon dohot hagogoon di pingkiran. Dibuhai do pingkiran, marganda di habisuhon jala tang dihapistaran. Parsiajaran sian Bibel patimbohon pangantusion, roha, dohot pambahenan na so tarlehon ni angka parsiajaran na asing. Dipapita do angka sangkap, lambas ni roha, hiras ni roha dohot hagogoon ni pingkiran. Dipauli do parange, jala dipaias nang tondi. Marsitutu jala marserep ni roha di na mamarsiajari Bibel manogu roha ni na marsiajar i jumonok tu roha na so hasuhatan i, asa dibahen i mamboan tu portibi on angka jolma na pistar jaala dumenggan huhut togu dipingkiran asa sian angka na niajaran manang marsiajar sian angka hata ni jolma” —Ellen G. White, Kemenangan Akhir, hlm. 81.

`Jahama 2 Timoteus 2: 1-3. Aha do poda na pinasahat ni apostel Paulus dompak Timoteus taringot na mangajarhon Hata ni Debata?`

Hatigoran ni Hata ni Debata dohot las ni roha di haluaon di bagasan Kristus nunga manggohi roha ni angka Reformator asa dibahen i ingkon jamitahonon nasida. Jhon Wycliffe mangalehon ngoluna laho manalin Hata ni Debata tu hata Inggris ala ni dua hata on, i ma Kristus nung mangolu i nunga paubahon ibana marhite Hata i, dungi asi ni roha ni Kristus i manogu ibana laho pasahathon nasa naung pinarsiajaranna i tu donganna jolma.

Andorang ni Wycliffe, holan otik do Bibel na adong marhata Inggris. Tung pe ibana mate andorang so ditangkup halak Rom, alai di na so mardongan biar, hapauson mangongkal tanomanna, manutung holiholina, dungi manaburhon orbukna tu aek godang. Alai, songon orbuk na sinaburhonna i tu aek, songonima nang Hata ni Debata, aek hangoluoan i, marserak dumao jala gumodang parbueni ulaonNa. Songonima dalanna Debata markarejo marhite Wycliffe - “Bintang Fajar Reformasi.”