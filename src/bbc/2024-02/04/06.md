---
title:  Dipasabam di bagasan Pangaropan
date:   25/04/2024
---

`Jahama Heber 2: 14, 15. Songon dia do angka na porsea di abad parsitongaan mangadopi panghorhon ni partontangan bolon?`

Aha do na pasabam roha ni halak Waldensia na porsea i saleleng ni pangaleleon na songkal na ro tu nasida? Aha do na mangalehon hagogoon tu si Huss dohot Jerome, Tyndale, Latimer, dohot angka na badia di abad parsitongaan na laho mangadopi api dohot podang? Haporseaon di angka bagabaga ni Debata. Porsea do nasida di bagabaga ni Kristus, “ai na mangolu do Ahu, hamu pe mangolu do!” (Joh. 14: 19). Jumpang nasida hagogoon di bagasan Ibana na mangapuli nasida mangadopi nasa hasusahan bolon di ngolu nasida. Nang las ni roha jumpang nasida marhite parsaoraan nasida dohot Kristus di bagasan partinaonanNa. Jala haporseaon nasida gabe sitindangi na gogo tu portibi on.

Ditatap nasida lobi sian na masa tu angka na laho masa muse sogot. Diboto nasida, marhite haheheon ni Kristus, hamatean i ma musuh naung ditaluhon. Di baoa dohot parompuan na porsea i, diponggolhon do tangan ni hamatean. Marsihohot nasida di saluhut bagabaga na sian Hata ni Debata jala haruar na gabe siparmonang.

`Jahama Johannes 5: 24, Johannes 11: 25, 26, dohot 1 Johannes 5: 11-13. Aha do pangaropan na pinasahata ni angka bagabaga i tu ngolum sandiri? Songon dia do angka bagabaga i mangurupi hita di angka parungkilon ni ngolunta?`

Jhon Huss ndang ganggu laho mangadopi hurungan, hajahaton, nang dohot ari hamateanna. Marbulanbulan ibana tarhurung di hurungan. Ngalian jala bau mambahen ibana marsahit jala naeng mate. Alai nang pe songoni, “Denggan basa ni Debata manungkol ibana. Dibolus ibana marmingguminggu andorang ari na parpuudi, dame na sian banua ginjang manggohi tondina. ‘Hu surathon surat on,’ didok ibana tu sahalak donganna, ‘di bagasan hurunganhu, mardongan tangan na tarrante, paimahon ari hamamateku marsogot... Molo, marhite asi ni roha ni Jesus Kristus, na pajumpang do hita muse sogot di hasonangan hangoluan, botoonmu ma disi songon dia Debata parasiroha i naung pinatuduhonNa i tu ahu, jala mansai balga do pangurupionNa tu ahu di parungkilon dohot paruhumanku’—Bonnechose, jld. 2, hlm. 67. Ditongatonga haholomon ni hurunganna na ditoru ni tano ditatap ibana hamonangan haporseaonna na daulat i” —Ellen G. White, Kemenangan Akhir, hlm. 91, 92.

Poda ni apostel Paulus manghuling tu hita mardongan hasusahan na marganda di ari parpudi on. “Momos ma tatiop pangkirimon na taparhatopot i, ai haposan do na marbagabagahonsa!” (Heb. 10: 23). Songon bagabaga ni Debata na manungkoli bangso ni Debata di na robi, songoni ma nang saluhut bagabaga i manungkoli hita saonari on.

`Aha do lapatanna agoan saluhutna bahen di Kristus? Di ujungna, na tutu do ho agoan saluhutna? (ida Mark. 8: 36). Parsiajaran aha do n apatut ta parsiajari sian halak Waldensia dohot angka Reformator na mangurupi hita di tongatonga ni partontangan na parpudi di portibi on?`