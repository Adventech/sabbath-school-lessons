---
title:  Hiras ni Roha Jongjong
date:   23/04/2024
---

`Patudosma Ulaon ni Apostel 5: 28-32; Epesus 6: 10-12, dohot Pangungkapon 3: 11. Aha do uhum na jumpangmu di bagasan angka ayat on?`

Sada hasomalan na sumurung sian halak Waldensia dohot angka reformator, i ma hatoguon ni haporseaon nasida di Debata, haporseaon nasida dompak hata ni Buku na Badia, dohot haatoguon ni haporseaon nasida di huaso ni Kristus, ndada di hapauson. Pingkiran nasida digohi dohot angka jamita sian Padan na Imbaru i ma taringot di haporseaon dohot hiras ni roha.

Petrus rap dohot angka apostel, nasida mandok, “Ingkon oloan do iba di Debata asa di jolma” (Ulaon. 5: 29). Dijalo nasida do poda ni apostel Paulus, “gabe togu ma rohamuna di bagasan Tuhan i dohot di bagasan hagogoonna na togu i!” (Ep. 6: 10). Gomos do dipeop nasida hata ni Jesus, “Tiop ma na di ho, unang adong na mambuat tumpalmi!” (Pangk. 3: 11). Asa sian na unduk dompak uhum ni huria Rom, angka baoa dohot parompuan na marhaporseaon na togu i taruli hagogoon jongjong di hatigoran sian Hata ni Debata.

Halak Waldensia i ma sada sian punguan na parjolo na taruli Bibel di pangkuling nasida sandiri. Sada barita na parir na paboahon songon dia Bibel i disalin Jean Leger, sahalak na manalin Bibel tu hata ni halak Waldensia, torang pabaohon songon dia ulaon nasida, jala mardongan angka gombaran. Marbunibuni do halak Waldensia manalin isi ni Bibel ditongatonga nasida di punsu ni buhit di Italia Utara dohot Prancis tungkan nariti. Angka dakdanak sian sihetehetehonna dipodahon angka natuatua nasida laho mangapil godang sian isi ni Bibel i. Punguan na manalin saluhut isi ni Bibel i marungkil laho manalin. Torop sian angka naposo ni halak Waldensia borhat tu huta sandok luat di Eropa martigatiga alai huhut marbunibuni pasarsarhon hatigoran na sian Bibel i. Adong sian nasida laho marsikkol jala, uju adong partingkian, pasahathon isi ni Bibel i tu angka donganna di parsikkolaan. Ditogutogu Tondi Parbadia, diangka partingkian na denggan uju nasida marnida adong pigapiga na rade manjanghon, gumodang dilehon nasida salinan ni Bibel i. Torop sian nasida singkat ni hatoguon dohot panghobasion nasida gabe hamagoan hosa nasida. Tung pe halak Waldensia ndang mangantusi torang isi ni Bibel i, alai diradoti nasida do hatigoran hata ni Debata i martaon lelengna jala dipasahat nasida i tu angka donganna.

“Alai anggo lapang ni halak partigor tudos tu buha siang ari, lam tu tiurna do, sahat ro di hos ni ari” (Poda 4: 18). Raja Salomo patudoshon dalan na pinatudu ni Debata tu angka anakkonNa dohot buha siang ari, lam tu tiurna. Molo mata ni ari i pintor songgot dipalua Debata sian ingananna, gabe mapitung do hita dibahen i. Nunga mansai leleng haholomon i manggohi tano on, dipahehe Debata do baoa dohot parompuan, na marhaposan di HataNa, jala na sai tongtong mangalului gumodang tahe.

`Songon dia do hita dengan manondanghon sinondang ni Kristus, marsinondang ditongatonga ni punguanta? Nunga taulahon i?`