---
title:  Dilelei alai Monang
date:   21/04/2024
---

`Jahama Daniel 7: 23-25 dohot Pangungkapon 12: 6, 14. Partingkian hasurirangan dia do na pinaboa ni angka ayat on?`

Tarrimas do sibolis i diangka partingkian molo bangso ni Debata tongtong hot marhaporseaon tu Ibana. Panurirang Daniel manggombarhon sada partingkian, i ma angka na naeng masa marsogot, uju huria di abad partongaan “mamungka marmusu” jala “mangarupa” bangso ni Debata (Dan. 7: 21, 25). Panurirang Johannes manggombarhon partingkian na sarupa i ma partingkian huria ni Debata ingkon lintun tu halongonan, asa disi nasida “dipatureture sangombas dohot dua ngombas dohot satonga ombas” (Pangk. 12: 14). Angkup ni i Pangungkapon 12: 6 mandok: “Na maporus do boruboru (huria) i tu halongonan, tu ingananna na pinarade ni Debata, asa disi dipatureture leleng ni saribu duaratus onompulu ari,” bangso ni Debata dipatureture di halongonan. HataNa i pargogo jala tungkot di nasida, uju di na ro partontangan bolon saleleng pangomgomion ni hapauson na jungkat.

Bangso ni Debata dapot inganan naung “diparade” di nasida sian Debata. Ditongatonga partontangan bolon i, Debata tongtong paradehon inganan di angka na marhaporseaon di Ibana. Ditongatonga ni parungkilon bolon, jumpang ni bangsoNa do inganan hasonangan di bagasan holong dohot pangaramotionNa (ida Psalmen 46).

Saleleng ni 1.260 hari, jala sangombas, dua ngombas, dohot satonga ombas di bagasan Pangungkapon 12: 6, 14, na dua i paboahon partingkian na sarupa (3 1/2 ombas manang taon x 360 hari/taon = 1.260 hari). Hasurirangan ni Bibel jotjot disurathon mardongan gombaran. Di hasurirangan Daniel dohot Pangungkapon, sada ari hasurirangan sarupa do dohot sataon partingkian. Paretongan sisongoni jumpangta do i di bagasan 4 Musa 14: 34 dohot Hesekiel 4: 6.

Uhum ari-taon on ndang holan marhitehon dua ayat na di ginjang i, alai tahe marhite hatorangan na bagas sian Bibel i. Dr. William Shea, ahli Kronologi dohot sarjana Padan na Robi, manurathon 23 baris gombaran mangihuthon saluhut Padan na Robi di ojahan on. Nang angka na manulingkiti Bibel nunga mambahen i gabe ojahanna.

Halak Visigoth, Vandal, dohot Ostrogoth i ma angka bangso na manghaporseai haporseaon na marasing sian haporseaon ni halak Rom. Ombas 1.260 ari dipungka sian uju jolma parpudi sian halak barbar on, Ostrogoth, dilelei sian huta Rom di taon 538 M. Partingkian pangelelean i mardalan sahat rodi taon 1798 M, uju jenderal Rom Berthier mangalele paus sian huta Rom. Ndang habilangan sian tongatonga ni halak Kristen na mate ala ni haporseaon saleleng ni partingkian i. Na monang do nasida di hamateanna. Di bagasan Kristus nasida dipalua sian dosa dohot roha dosa, monang “marhite mudar ni Anak ni Birubiru”. Hamonangan ni Kristus maradophon sibolis di hau pinarsilang na gabe hamonangan ni nasida. Molo tung pe mate nasida, hamatean nasida i holan paradianan parsatongkinan sahat tu ari haroro ni Kristus i sogot.

`Songon dia do hagogonop ni hasurirangan i gabe patoguhon haporseaonmu?`