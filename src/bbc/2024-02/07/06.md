---
title:  Ari Hasurirangan na Gumanjang
date:   16/05/2024
---

`Jahama Esra 7: 7-23. Dia do partingkian na mangaloas halak Israel na tarbuang di Parsia mulak laho paulihon muse Bagas Joro nasida?`

Surat na hinaruarhon ni Artahsasta, raja sain Persia, di taon 457 SM. On ma surat na parpudi sian tolu surat na mangaloas halak Jahudi laho paulihon huta Jerusalem jala mangulahon muse panombaon di Joro ni Debata. Surat na patoluhon on i do na sumingkop sian saluhutna jala i ma mula ni hasurirangan 2.300 ari/taon.

`Jahama Daniel 9: 25, 26. Sadiahari do saluhut partingkian ni hasurirangan on dipungka? Halongangan bolon dia do na sinuriranghon ni angka ayat on?`

Di bagasan hasurirangan bolon on, Daniel manuriranghon “Olat ni na ruar i hata i, ingkon ulahan paulion Jerusalem” sahat ro di na miniahaon, Pangarajai i adong 62 minggu hasurirangan, manang 483 ari hasurirangan, manang 483 taon ari sasintongna. Ala patik i diharuarhon di taon 457 Sm, dibahen i 483 taon sahat ma tu taon 27 M. Hata “Pangarajai” paboahon “Na Miniahan”. Di taon 27 M, Kristus tardidi jala dimiahi Tondi Parbadia (Ulaon 10: 38). Dungkon Ibana tardidi, borhatma Jesus tu luat Galilea, “manjamitahon barita na uli ni Debata, Ninna do: ‘Nunga dapot tingkina; nunga songgop harajaon ni Debata’” (Mark. 1: 14, 15).

Di taon 31 M, diparsitonggaan ni minggu hasurirangan na parpudi, tolu satonga taon dungkon pandidionNa, tarsilang do Jesus i. Sandok pamelean na diulahon na sai laon na manggombarhon tu Anak ni birubiru ni Debata diujungi parhite hamamate ni Kristus di Golgota. Gombaran nunga pajumpang dohot na ginombarhonna, jala parbuena saluhut pelean dohot panombaon i nunga mansohot.

`Jahama Daniel 9: 27. Songon dia do hasurirangan 70 minggu i diujungi?`

Pitupulu minggu, manang 490 taon, sumurung do i partingkian na dilehon tu halak Jahudi, na marujung di taon 34 M i ma na marhite Sanhedrin nasida manjua Barita na uli (Ulaon. 6: 8-7: 60).

Molo diponggol 490 taon sian hasurirangan 2.300 taon, adong ma sisa 1.810 taon dihagogonop ni saluhut hasurirangan i. Bilanganna i mamboan hita tu taon 1844 M. William Miller dohot halak Advent (lapatanna “paimahon”) na parjolo porsea ia inganan na badia di Daniel 8: 14 i tano on do, dibahen i didok nasida ai na ro ma Kristus i laho paulihon tano on mardongan api di taon 1844 (ida di parsiajaran ari Jumat).