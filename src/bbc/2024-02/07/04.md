---
title:  William Miller dohot Bibel
date:   14/05/2024
---

Songon Debata manjou angka Reformator Protestan laho mangalului mulak tu hatigoran taringot ni haluaon marhite haporseaon di bagasan Kristus sambing, dijou Ibana William Miller laho mangalului mulak tu hatigoran taringot di haroro ni Kristus na paduahalihon. Hatiha diparsiajari Miller Bibel, jumpangna ma Kristus manghaholongi ibana lobi sian pangantusionna. Mardongan Bibel, pulpen, dohot buku sisuraton, dijaha ibanama Bibel sian buku 1 Musa jala dijaha ibana i manat laho mangantusi sandok ayat na jinahana i. Diloas ibana ayat na sian Bibel i mangalehon pangantusion tu ayat na asing di Bibel i, sian ayat na sada tu ayat na sada dipasada ibana pangantusionna.

`Jahama Jesaya 28: 9, 10; Poda 8: 8, 9; Johannes 16: 13; dohot 2 Petrus 1: 19-21. Songon dia do ruhut-ruhut laho mangantusi hata ni Bibel i dapot sian angka ayat i?`

Hatiha William Miller mangaloas Bibel i patoranghon hatana, dibuhai ma tu ibana angka hahomion na sian Bibel i. Dilului ibana i songon sahalak na mangalului arta na buni jala jumpangna marlompitganda. Tondi Parbadia manuanhon Hata ni Debata di pangantusionna. Dipasiajari Ibana hasurirangan dohot manat tudos songon na mamarsiajari angka parsiajaran na asing sian Bibel i.

`Jahama Daniel 1: 17; Daniel 2: 45; 1 Petrus 1: 10, 11; dohot Pangungkapon 1: 1-3. Aha do na niajarhon ni angka ayat on tu hita i ma taringot na laho mangantusi nasa hasurirangan di bagasan Bibel?`

Angka gombaran di bagasan buku hasurirangan ndada tarhurung di bagasan hahomion. Debata na gok holong nunga mangalehon tu hita Hata hasuriranganNa laho paradehon hita tu ari parpudi na laho masa di tano on. William Miller dohot torang mangantusi ia hasurirangan i do na dumenggan patoranghon baritana. Nasa gombaran hasurirangan nunga torang dibahen Bibel i sandiri. Binatang manggombarhon angka raja manang harajaon (Dan. 7: 17, 23). Paranginan manggombarhon hadadabu (Jer. 49: 36). Aek manggombarhon manisia manang angka bangso (Pangk. 17: 15). Sahalak parompuan manggombarhon huria (Jer. 6: 2, Ep. 5: 22-32). Sandok hasurirangan di buku Daniel dohot Pangungkapon dilehon do nang mardongan hata gombaran manang umpama, mardongan sada ari hasurirangan manggombarhon sada ari sasintongna (4 Musa 14: 23, Hes. 4: 6). Hatiha William Miller mameakkon ruhut-ruhut laho mangalapati Bibel i, tarhatongtong do ibana diangka na jinumpanganna taringot na hinaporseaanna i ma na gabe ari haroro ni Kristus na paduahalihon i.

`Boasama pangantusion na sintong taringot di angka gobaran hasurirangan mansai ringkot di haporseaonta?`