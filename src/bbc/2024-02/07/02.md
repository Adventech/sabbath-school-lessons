---
title:  Bagabaga HaroroNa Mangulahi
date:   12/05/2024
---

Angka Reformator Protestan dohot angka pangaranto na borhat sian luat Bolanda tu luat na imbaru manghalungunhon haroro ni Jesus. Di nasida, haroro ni Kristus na paduahalihon sada ari las ni roha bolon na mansai dihalungunhon. John Wycliff paimahon haroro ni Kristus na gabe pangaropan ni huria. Calvin manghatahon singkat ni sandok Reformator uju ibana manghatahon taringot haroro ni Kristus na gok hasangapon na gabe “ari na gok las ni roha.” Baoa dohot parompuan na porsea di Debata, haroro ni Kristus na paduahalihon i ma ari na ingkon sihirimon, ndada ari na gabe sihabiaran.

`Jahama Johannes 14: 1-3, 1 Tesalonnik 4: 13-18, dohot Titus 2: 11-14. Boasa ma angka ayat na sian Bibel on mangalehon pangaropan na mansai balga tu halak Kristen saleleng ni martaontaon?`

Tong hatop do i botoonta boasa manghaporseai ari haroro ni Kristus na paduahalihon nunga mamboan pangaropan dohot las ni roha di halak Kristen na porsea tu Bibel. Barita i mamboan tu ari didia disi ndang adong be parsahiton, hasusahan, dohot hamatean. Barita i paboahon ujung ni parbadaan, partontangan dohot porang. Barita i paboahon ari marsogot na gok hadameon, las ni roha, jala rap dohot Kristus i di hatontongon dohot angka na porsea naung ditobus sian na robi disi ro di saleleng ni lelengna.

“Haroro ni Tuhan nunga gabe pangaropan tu angka siseanNa na daulat sian na robi. Hata parsirangan ni Sipalua i di dolok Jetun, ai na ro do Ibana mangulahi, manondangi ariari ni angka siseanNa i, manggo roha nasida marhite las ni roha dohot pangaropan na so jadi mago binahen ni arsak ni roha, manang ala ni parungkilon. Di na ro hasusahan dohot pangaleleon, ‘haroro ni Debata dohot Sipaluanta Jesus Kristus’ i do ‘pangkirimon silasniroha’. Ditingki halak Kristen di Tesalonik digohi arsak uju nasida manaruhon angka na hinaholongan nasida tu tanoman, na manghirim tongtong mangolu laho marnida haroro ni Tuhan i, apostel Paulus, guru nasida, papatarhon tu nasida haheheon na masa sogot di ari haroro ni Sipalua i. Dungi nasida naung mate di bagasan Kristus di pahehe jala rap dohot nasida na mangolu dope manomunomu Tuhan i tu langitan. ‘Antong,’ ninna ibana, ‘masiapulan ma hamu marhitehite angka hata i!’ (1 Tes. 4: 16–18)”—Ellen G. White, Kemenangan Akhir, hlm. 257.

`Boasama Haroro na paduahalihon i mansai ringkot di haporsaeonta? Tarlumobi ala taboto ia halak naung mate i na modom do (ida parsiajaran 10), boasa hata i mansai ringkot? Ia so alani parsiajaran on, boasama hita, songon na nidok ni si Paulus, jongjong di parngoluon na so marpangaropan (ida 1 Kor. 15: 15-18)?`