---
title:  Pabagashon
date:   17/05/2024
---

Idama gombaran na di toru on laho marnida ari hasurirangan di 70 minggu dohot 2.300 ari. Saluhut hasurirangan i dipungka sian taon 457 SM jala manuriranghon angka na laho masa taringot “Sipalua, Pangarajai i”, na gabe ojahan sian hasurirangan 70 minggu. Marhite ojahan na togu, hasurirangan 2.300 ari marujung ma i di taon 1.844.

![Chart](https://sabbath-school-resources-assets.adventech.io/bbc/ss/2024-02/07/Chart.png)

“Songon angka na parjolo, William Miller dohot angka ale-alena ndang singkop mangantusi lapatan ni barita na binaritahon nasida. Pingkiran na roa na sai laon adong di tongatonga ni huria manundati nasida sahat tu pangarimpunan na sintong diangka na ringkot sian hasurirangan. Ido alana, tung pe nasida mamaritahon barita na pinasahat ni Debata tu nasida laho sipasahaton di luat portibi on, alai ala lipe nasida di lapatanni saluhutna, gabe tarhirim nasida” —Ellen G. White, Kemenangan Akhir, hlm. 298.

“Alai Debata saut patuduhon denggan ni basaNa marhite di na mangaloas barita paruhuman dibaritahon dohot sintong. Nunga jonok ari haluaon i, jala di bagasan pangaramotionNa ditogu do jolma i tu ari naung ditontuhan laho patuduhon tu nasida saluhut na adong do roha nasida. Barita i dipatupa laho manege jala papitahon huria i. Ditogu do nasida laho marnida ia holong nasida i dilehon dompak portibi on manang dompak Kristus dohot banua ginjang. Didok nasida na holong rohana tu Sipalua, saonari patuduhonon nasida holong nasida i. Na olo do nasida manadinghon saluhut panghirimon dohot giot haportibion nasida, jala manomunomu mardongan las ni roha di haroro ni Debata nasida? Barita i disangkapi laho patauhon nasida mananda parngoluon haporseaon nasida na sasintongna. Barita i dilehon laho pahehehon nasida asa mangalului Debata mardongan hamubaon dohot unduk ni roha” —Ellen G. White, Kemenangan Akhir, hlm. 299.

**Sungkun-sungkun Sirangrangan**:

`Parsiajaran dia do na dapot tarparsiajari sian ngolu ni William Miller? Na olo do sipata Debata i padaohon parbinotoanta na lilu i?`

`Boasama pangantusion di Daniel 9: 24—7 mansai ringkot di na laho patoguuhon huaso ni Bibel dohot hadebataon ni Kristus?`

`Aha do na pinatupa ni pangantusion dompak hasurirangan di bagasan bagabaga haluaon? Boasama hasurirangan i mansai ringkot di bagasan sangkap ni Debata?`