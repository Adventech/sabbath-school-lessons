---
title:  Bagas Joro Banua Ginjang
date:   19/05/2024
---

`Jahama 2 Musa 25: 8, 8, 40 dohot Heber 8: 1-6. Dua Bagas Joro dia do na pinapatarna di bagasan angka ayat on?`

Hatiha halak Advent na parjolo mamarsiajari Bibel dohot manat dungkon taon 1844, diida nasida adong dua Bagas Joro na dipatuduhon di bagasan Bibel – Undungundung na Badia na pinajongjong ni si Musa dohot Bagas Joro na tutu na adong di Banua Ginjang. Di Bibel i, hata “Bagas Joro,” songon na somal disurathon di bagasan Bibel, parjolo ma i dompak undungundung na badia na pinajongjong ni si musa, i ma na gabe gombaran manang “mangihuthon” na adong di banua ginjang, na paduahon, dompak “bagas joro na tutu” di banua ginjang, na ginobarhon ni inganan na badia na di tano on. Di ari hamamate ni Kristus, parhobason gombaran on nunga be dipaujung. “Bagas Joro na tutu” di banua ginjang i ma Bagas Joro sian padan na imbaru. Jala ala hasurirangan Daniel 8: 14 digonopi dipartingkian on, dibahen i Bagas Joro na nidokna disi i ma Bagas Joro padan na imbaru.

“Diujung ni partingkian 2.300 ari, di taon 1844, di tano on ndang adong be inganan na badia saleleng ni pola marratus taon. Asa dibahen i, “Pola do gok dua ribu tolu ratus ari, dung salpu i urason ma muse inganan na badia i,” dohot sintong hata i dompak inganan na badia di banua ginjang ”—Ellen G. White, Kemenangan Akhir, hlm. 353.

Bagas Joro di halongonan i ma sada gombaran manuman sian Bagas Joro na di banua ginjang. Ulaon na di Bagas Joro di tano on manggombarhon bagabaga haluaon na sian Debata. Ganup pelean na dipelehon manggombarhon panghophop ni Jesus di Golgota (ida Joh. 1: 29). Marhite hamamate ni Kristus, dipalua hita sian paruhuman dosa. Di hita dilehon hasesaan ni dosa. Salpu nasa dosanta di na tajanghon panghophop ni Jesus i bahen di hita jala tatopoti angka dosanta (1 Joh. 1: 9). Jesus ndada holan Anak Birubiru sambing na mate bahen di hita, alai Ibana do nang Malim na mangolu di hita.

Heber 7: 25 patoranghon: “Dibahen i, tarbahen Ibana do paluahon sandok angka na manjonohi Debata marhitehite Ibana; ai na mangolu do Ibana tongtong, laho mangondihon nasida.” Disesa Ibana dosanta jala dipalua hita sian gomgoman ni dosa (Rom 8: 1-4; 2 Kor. 5: 21). Parhaladoon ni Jesus di Bagas Joro na di banua ginjang bahen di hita do. Songon parbue ni pangondionNa, huaso ni sibolis na mangarahut hita diponggolhon. Ndang be hita tarrante manang diparhatoban parange ni angka dosanta. Di bagasan Kristus hita malua: malua sian paruhuman dosa jala malua sian gomgoman ni dosa. Hita marsigantung tu Kristus di bagasan haporseaon, adong di hita sahap haluaon.

`Aha do lapatanna di ho di na umbotosa ia Jesus di banua ginjang do marhalado bahen di ho, na lapatanna disi Ibana di banua ginjang na gabr sitindangi di ho? Boasa ma ho manghalungunhon sahalak Sitindangi di ho? Boasa ma barita on gabe sada barita na uli?`