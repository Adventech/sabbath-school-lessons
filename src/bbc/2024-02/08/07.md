---
title:  Pabagashon
date:   24/05/2024
---

Idama songon dia panghophop ni Jesus i di hita di adopan ni panguhuman dohot sibahenonta dipatorang: “Jesus ndada manalpuhon angka dosa nasida, alai patuduhon panopotion nasida di dosa nasida i dohot haporseaon nasida, jala di na mangidohon hasesaan ni dosa nasida dipaherbang Ibana tanganNa naung mabugangi di adopan ni Ama i dohot angka surusuruan na badiaa huhut mandok, Hutanda do sandok goar nasida. Nunga Huuhirhon nasida di tapak ni tangan-Hu. ‘Angka pelean tu Debata: I ma tondi na magopu, tongon do roha na magopu dohot na bojok, ndang ditulakkon roham, ale Debata’ (Psalm. 51: 19). Dohot tu parjehe i didok Ibana, “Toruan ni Jahowa ma ho, ale pangasung! Hona hata ma ho tutu bahenon ni Jahowa, na mamillit Jerusalem!’” —Ellen G. White, Kemenangan Akhir, hlm. 409, 410.

“Hata na mandok ia bangso ni Debata na dijanghon i na jongjong di adopan ni Jahowa digombarhon dohot ulos na marsapu darodaro patuduhon unduk ni roha dohot toruk ni roha na bagas di saluhut jolma na manjanghon goarNa. Nasida na marsitutu papitahon roha nasida marhite pangoloi di hatigoran nasidama halak na tutu patutoru rohana. Lam jumonok nasida mananda parange ni Kristus na so malindang i, lam tugomosna hirim ni nasida asa tudos dohot gombaranNa, jala lam tu daona nasida marnida hasangapon dohot habadiaon ni diri nasida sandiri. Alai di na tatatap parngolunta na gok dosa, ingkon ma patimbulhonta Kristus na gabe hatigoranta, na papitahon hita, jala sipalua hita. Ndang tama taralusanta hata ni sibolis dompak hita. Holan Kristus i sambing do pangondianta na tutu bahen di hita. Na tarpapatuNa di siparjehe i marhite hatigoranna na so mangasahon pambahenanta, alai marhite panghohopNa” —Ellen G. White, Testimonies for the Church, jld. 5, hlm. 471, 472.

“Hita saonari mangolu di ari pardengganan bolon i. Di parhaladoon ni Baga Joro na di tano on, uju sintua ni malim i patupahon pardengganan tu bangso Israel, saluhut nasida ingkon patutoru diri nasida marhite padaohon dosa sian nasida jala unduk di adopan ni Jahow asa unang nasida dipabali sian tongatonga ni huria i. Marhite dalan na sarupa, saluhut na malungun goar nasida tongtong tarsurat di bagasan buku hangoluan, saonari ingkon, i ma di ari na parpudi on patutoru diri nasida di adopan ni Debata jala manolsoli angka dosa nasida huhut marsitutu paubahon roha nasida” —Kemenangan Akhir, hlm. 414, 415.

**Sungkun-sungkun Sirangrangan**:

`Aha do na tubu di bagasan roham uju marningot Jesus na paherbang tanganNa na mabugang i ala humongkop hita di adopan ni Ama i? Boasama i gabe pangaropanta di ari paruhuman?`

`Hita saonari mangolu di ari pardengganan. Pardengganan i ma uloan ni Debata laho paluahon hita naung mago ala ni dosa. Dibahen i, boasama ganup ari na dilehon bahen mangula ulaon ni Debata laho paluahon angka pardosa ingkon gabe barita na uli?`

`Idama na sinurat ni Ellen G. White: “Kristus i sambing do na tama jongjong laho paluahon hita. TarpatundukNa do sipangago i jala ndang marhitehon pambahenanta, alai marhitehon diriNa sandiri” —Advent Review and Sabbath Herald, 2 April 1908. Songon dia do ho manangkup pangaropan on gabe di ho?`