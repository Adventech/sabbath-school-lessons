---
title:  Jesus, Pangondianta di Paruhuman
date:   23/05/2024
---

`Jahama Heber 10: 9-14. Aha do imbar na pinatuduhon ni ayat on dompak parhaladoon ni malim di Bagas Joro na di tano on dohot parhaladoon ni Jesus di Bagas Joro na di banua ginjang?`

Sahali bahen ro di salelengnilelengna, Kristus mate di hau pinarsilang bahen haluaon na singkop sian dosa. Parhaladoon hamalimonNa di Bagas Joro di banua ginjang pabadiahon hita. Saonari, dungkon bongot tu Inganan na Sun Badia, jongjong Ibana na gabe Pangondianta di paruhuman (ida 1 Joh. 2: 1). “songon i do nang Kristus, naung sahali dipasahat, laho mamorsan dosa ni natorop i; alai paduahalihon ndada ala ni dosa, tarida ma Ibana disi, mantat haluaon di angka na paipaimahon Ibana” (Heb. 9: 28). Marhite panghophop dohot pangondianNa, dosa nunga ditaluhon. Saonari na ro ma Ibana mangulahi bahen di nasida na “mangkaholongi hapataronNa i” (2 Tim. 4: 8).

`Jahama Heber 6: 19, 20. Boasama dijou Ibana hita laho mangihuton Ibana, jala aha do jambarta dina taihuthon Ibana?`

“Pangondian ni Kristus di jolma di inganan na badia di banua ginjang tudos do arga ni i tu bagabaga haluaon songon hamateanNa di hau pinarsilang. Marhite hamateanNa Ibana mamungka ulaon i na dungkon haheheonNa manaek Ibana laho pasimpulhon di banua ginjang. Marhite haporseaon, na bongot ma hita tu bagasan hirehire, ‘tusi do bongot Patujolonta, i ma Jesus’ (Heb. 6: 20). Disi sinondang hatiruon sian silang na di Golgota dipansarhon. Disi tama idaonta tumorang taringot hahomion di haluaon. Haluaon ni manisia dipatupa marhite arga na so hasuhatan di adopan ni pardisurgo, panghophop na dipatupa tudos do arga ni i dohot patik ni Debata naung dilaosi i. Nunga diungkap Jesus dalan maradophon habangsa ni Ama i, jala marhite pangondianNa sihol ni roha na marsitutu sian sandok jolma na ro tu Ibana marhite haporseaon tama diboan tu adopan ni Ama i” —Ellen G. White, Kemenangan Akhir, hlm. 414.

Bagabaga haluaon i ma bagabaga na singkop situtu laho paujunghon partontangan bolon jala paluahon hasiangan on sian linggoman ni sibolis. Ngolu ni Jesus patuduhon holong ni Debata di jolma na manghalungunhon nang dohot di hasiangan na marnida saluhutna i. hamateanNa papatarhon hinajahat ni dosa jala patupahon haluaon tu sandok jolma manisia. pangondianNa di Bagas Joro na di banua ginjang mambagabagahon haluaon tu sandok jolma na paherbang tangan mardongan haporseaon laho manjanghon i.

`Songon dia do hamatean ni Kristus di hau pinarsilang marhadomuan dohot pangondianNa di Bagas Joro na di banua ginjang, jala boasama panguhuman i mansai arga di bagabaga haluaon?`