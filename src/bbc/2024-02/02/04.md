---
title:  Togu ditongatonga ni Pangaleleon
date:   09/04/2024
---

Ditaon parmulaan ni hakristenon, godang do jongjong hatop huria ni halak Kristen, tung pe mangadopi hurungan, tarpinsang, dohot pangaleleon. Angka na porsea na daulat, naung pasahathon dirina tu Kristus, digohi Tondi Parbadia, mamaritahon HataNa mardongan gok huasa, dipaimbaru do ngolu nasida, jala marribu halak ro pasahathon dirina.

`Jahama Ulaon ni Apostel 2: 41; Ulaon ni Apostel 4: 4, 31; Ulaon ni Apostel 5: 42; dohot Ulaon ni Apostel 8: 1-8. Aha do na niajarhon ni angka ayat on tu hita i ma angka parungkilon na ro tu huria na parjolo di Padan na Imbaru jala boasa ma huria i lam tu godangna jongjong?`

Diasupi do angka sisean i (Ulaon. 4: 17), tarhurung (Ulaon. 5: 17, 18), pangaleleon (Ulaon. 8: 1), nang hamatean tahe (Ulaon. 7: 59, Ulaon. 12: 2), alai marhite huaso ni Tondi Parbadia marhagogoon laho mamaritahon Kristus naung hehe i, jala jongjong ma angka punguan ni halak Kristten di sandok Judea, Galilea, dohot Samaria (Ulaon. 9: 31).

Dihutur do angka hagogoon ni sibolis. Diharhari do angka rante ni sibolis. Hasipelebeguon dirumpakkon di adopan ni huaso ni Kristus naung hehe i. Monang do hatigoran i di na mangadopi parungkilon bolon. Angka sisean i ndang be martabuni diinganan parginjang. Humalaput do lintun biar nasida i.

Angkup ni i, gok haporseaonma angka sisean i. Jamita di haheheon ni Tuhan nasida paubahon ngolu nasida. Dilehon Jesus tu nasida poda na imbaru. Ndang holan Poda na Sumurung dipasahat Tuhan tu nasida (Mark. 16: 15), alai dilehon Ibana do nang bagabaga bolon, “Alai jaloonmuna do hagogoon ni Tondi Parbadia na songgop tu hamu, gabe sitindangingku ma hamu di Jerusalem dohot di sandok Judea dohot di Samaria, sahat ro di ujung ni tano on” (Ulaon. 1: 8).

Hata i nunga sar sahat ro di sandok tu pangisi ni tano on (Kol. 1: 23. Tung pe sisean na parpudi, Johannes, mate diujung ni taon parjolo. Na asing mamboan palito hatigoran jala mamarihaton Kristus na mangolu. Plinius naposo, Gubernur di Propinsi Romawi Bithynia tungkan utara di luat Turki saonari, manurat tu Kaisar Trajan di taon 110 M. Mansai ringkot do hata na sinurat ni Plinius i ala disurathon dungkon ualu puluh taon dungkon silang i. Plinius manggombarhon panguhuman na tutu na binahenna laho manangkup jala mambunuh halak Kristen. Didok Ibana disi, “ai torop halak sian sandok umur, bilangan jala marragam na biahaton ala diondam, jala na ingkon do tongtong songoni. Di hakristenon on nunga marserak ndada holan di huta sambulon, alai tahe sahat ro di huta nang sosor” ”—Henry Bettenson, Documents of the Christian Church (New York: Oxford University Press, 2011), hlm. 4.

Tungpe manean hasusahan bolon sian hagogoon ni sibolis, lam tu toropna do huria ni Kristen i di sandok tano on.

`Aha do na patut siparsiajaranta sian barita ni huria na parjolo na gabe mangurupi hita, huria di ari parpudi on?`