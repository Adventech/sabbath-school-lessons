---
title:  Jerusalem Godoron
date:   07/04/2024
---

Di na hundul Jesus di dolok Zaitun mandompakkon huta Jerusalem, bojok do rohaNa. Surat ni si Johanes mandok, “Na ro do Ibana manopot na di Ibana hian, gabe ndang dijangkon angka na di ibana i Ibana” (Joh. 1: 11). Dipatupa Jesus do nasa dalan na patut sibahenonNa laho paluahon bangsoNa sian hamatean na laho masa tu huta sambulon nasida.

Holong ni Jesus tu bangsoNa haruar sian rohaNa na gok denggan basa na so hasuhatan. Jotjot do dijou Ibana nasida mardongan holong asa hatop jala dijanghon nasida joujou denggan ni basaNa na gok holong i.

`Jahama Lukas 19: 41-44; Mateus 23: 37, 38; dohot Johannes 5: 40. Aha do na pinasahat ni angka ayaton di ho taringot di roha ni Jesus maradophon bangsoNa jala alus nasida di joujou holong dohot denggan ni basaNa? Songon dia do disi diida ho dipatuduhon parange ni Debata?`

Tung songkal do marnida marhite songon hadadabu ni huta Jerusalem di parange ni Debata na gok holong. Angka buku na robi paboahon adong marribu halak mate uju ulu balang Romawi Titus manguluhon paranganna laho mandopang huta i. Madabu situtu huta Jerusalem. Baoa, parompuan, dohot angka dakdanak dipotongi. Di dia do Debata uju bangsoNa marsitaonon na borat? Alusna torang, alai ndang pintor dijanghon. Malala do rohaNa. Tariluilu do ia simalolongNa. Martaontaon dipaherbang do tanganNa dompak bangsoNa. Di na manjua nasida di denggan ni basaNa, mandoa ma sian nasida panggomgomion ni Debata. Ndang sai diambati Debata uju jolma i manuntun lomona. Diloas Ibana do ro paruhuman binahen ni pambahenan ni jolma i. Ndang sian Debata haroroan ni hamamago dohot hadadabu ni huta Jerusalem, hamamate na so marpipot di angka na so mardosa sian sibolis do i, ndada sian Debata.

Dihalomohon sibolis do parporangan, ala parporangan i patubuhon tondi na jahat di roha ni jolma i. Martaontaon lelengna, jala nunga gabe hirim ni rohana laho mangela jala mandabuhon, dungi mamintori dirina dompak Debata.

`Jahama Mateus 24: 15-20. Aha do poda na pinasahat ni Jesus tu bangsoNa laho paluahon nasida sian hadadabu ni huta Jerusalem na naeng ro?`

Ringkot diingot gumodang sian halak Kristen na mian di huta Jerusalem di tanon 70 i ro sian tongatonga ni halak Jahudi. Debata pardenggan basa i marsangkap laho paluhaon bangsoNa nasa na tarbahen. Asa dibahen i do Ibana mangalehon poda di na ro jumonok parangan ni halak Rom, ingkon haruar ma nasida sian huta i.

`Rimangima hata on: ndang tabilangi parange ni Debata marhite angka na ro masa di humaliangta, alai tatap saluhut angka na masa i marhite parangeNa na gok holong songon na pinaboa ni Bibel i. Boasama poda na denggan i?`