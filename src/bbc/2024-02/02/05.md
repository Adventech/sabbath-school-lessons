---
title:  Sari di angka Parpunguan
date:   10/04/2024
---

Huria Kristen na parjolo marganda ndada holan ala ni ruasna mamaritahon Barita nauli, alai ala dingoluhon nasida Hata i. Angka na porsea mangihuthon parhaladoon ni Jesus na “didalani Ibana ma sandok luat Galilea laho mangajari di angka parguruan, mamaritahon Harajaon i huhut pamalum nasa sahit dohot na niae ni halak na disini” (Mat. 4: 23). Jesus sari, tung mansai sari, tu angka jolma, songoni nang tu huria di Padan na Imbaru. Holong na so mangahut di diri dohot renta ni roha laho manarihon angka na ringkot di jolma dipasada mardongan mamaritahon barita nauli di bagasan huaso Tondi Parbadia, i do na gabe hagogoon bolon di portibi di taon parjolo huria Kristen.

`Jahama Ulaon ni Apostel 2: 44-47, Ulaon ni Apostel 3: 6-9, dohot Ulaon ni Apostel 6: 1-7. Tung pe marragam parjongjongna, dia do uhum na patut siparsiajaranta sian angka ayat i taringot di hakristenon na sintong?`

Angka na porsea di Padan na Imbaru i mangihuthon dalan ni Kristus, songon na nidok ni si Petrus, “I ma taringot tu Jesus na sian Nasaret, na miniahan ni Debata marhitehite Tondi Parbadia dohot hagogoon; na mardalani do Ibana mambahen na denggan jala pahisarhon sude angka na pinatunduk ni sibolis, ai didongani Debata do Ibana” (Ulaon. 10: 38). Huria ni Kristus i do pamatangNa di tano on, jala huria do na, di taon parjolo, manghangoluhon holong ni Kristus naung mate i jala sari di jolma na tarbugang jala mandele. Angka na porsea i do na gabe gombaran na patut sian denggan basa ni Kristus.

Ditongatonga ni partontangan bolon na masa di hasiangan on, disangkapi sibolis laho manegai gombaran ni Kristus di bagasan jolma i. Sangkap ni hata i laho pasuanghon gombaran ni Debata di bagasan jolma i. Dipasuang di bagasan pamatang, roha, pikkiran, dohot partondion.

Di bagasan Johannes 10: 10, Jesus paboahon sangkapNa tu hita ganup jolma. “Anggo panangko, holan manangkoi, maneati jala mangago do, umbahen na ro Alai anggo Ahu, asa adong hangoluan di nasida, pola marlobilobi di nasida, umbahen na ro.” Dihalungunhon Ibana do hisar hita di pamatang, manat di roha, uli dipambahenan, jala singkop dihaporseaon.

Saluhutna i torang jala singkop di ari haroroNa marsogot na binagabagahonNa i. Tano on manean hasusaan bolon. Hasusirangan ni Jesus i na di bagasan Mateus 24 dohot Lukas 21 manurirangkon angka na masa di tano on andorang ari haroroNa i marsogot. Uju di na manungguli hita mardongan denggan basaNa, malungun ma hita laho manungguli dongan jolma mardongan holong na sian Kristus asa dibaheni nasida dipamalum. Ditongos Jesus do hita tu liat portibi naung sega i na gabe singkat ni Kristus laho manungguli dongan jolma mardongan holongNa. Hakristenon di Padan na Imbaru dipajongjong marhite holong ni halak Kristen maradophon dongan jolma dohot punguan nasida.

`Hataima: Aha do ulaon na binahen ni huria i di na markarejo rap dohot Kristus laho patuduhon ia hata ni sibolis i ndang tutu?`