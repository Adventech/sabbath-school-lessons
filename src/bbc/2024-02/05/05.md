---
title:  Kristus Sambing... Asi ni Roha Sambing
date:   01/05/2024
---

`Jahama Epesus 2: 8, 9; Rom 3: 23, 24; Rom 6: 23; dohot Rom 5: 8-10. Aha do na niajarhon ni angka ayat on taringot ni bagabaga haluaon?`

Nunga dipatupa Debata haluaon na gabe sibasabasa. Tondi ParbadiaNa manogunogu hita asa manjanghon marhite haporseaon nasa na pinarade ni Kristus marhite hamamateNa di hau pinarsilang. Jesus, Anak ni Debata, maneahon diriNa na singkop i laho manesa nasa dosanta.

Hadaulaton ni Debata manjou tu hatoguon ni roha na singkop. Ngolu ni Kristus na pita singkat ni ngolunta na ronsam. Patik ni Debata naung talaosi nunga manguhum hita tu hamatean sisalelengna. Tangkas do i dihataon Bibel. Marhite angka dalan na tapillit di dosa, nunga “talu” hita laho manjanghon sangkap ni Debata di ngolunta. Nunga mardosa hita. Molo ditadinghon hita, ndang tarihuthon hita laho mardalan di hatigoran jala badia di adopan ni Debata na badia. Parbuena, hamatean do na patut upanta. Alai adong barita na uli. Apostel Paulus paposhon rohanta, “Ai upa tinuhor ni dosa do hamatean; alai basabasa ni Debata do hangoluan salelenglelengna marhitehite Kristus Jesus Tuhanta i” (Rom 6: 23). Sada silehonlehon manang sibasabasa do i, na so patutna di hita, molo marhite pambahenan, tajanghon haluaon i, jala molo adong sada hatigoran na marsinondang haruar sian Hata i, taida ma disi i ma ia hita ndang tama manjanghon haluaon.

Martin Luther dohot angka dongganna Reformator mananda Kristus jala holan Kristus i na gabe ojahan ni haluaon di nasida. Sian i ma mulana Luther manjamitahon barita di asi ni roha ni Kristus na paluahon. Torop do halak marpungu laho manangihon jamitana na lambok jala paubahon ngolu. Hata di jamita i songon aek siinumon na lambok di tano parhorsihan di ngolu nasida. Na tarrante do nasida salelengon di bagasan hasomalan ni huria di abad parsitongaan jala dirahut angka adat naung martaontaon na so pahehehon haporseaon. Barita sian Bibel na pinasahat ni Luther mangonai tu roha nasida, jala ngolu nasida dipaubah.

Uju dijaha Luther buku Padan na Imbaru, digohi denggan basa ni Debata do ibana. Longang rohana di hirim ni Debata laho paluahon sandok manisia. Jamita na somal dijamitahon parjamita di hatiha i ia haluaon i ala gogo ni jolma do i jala angkup ni i parbueni ulaon ni Debata. Alai jumpang ni si Luther ia hamamate ni Kristus di hau pinarsilang singkop bahen haluaon tu sandok jolma.

“Kristus dipusa songoni hita sasintongna patut dipusa, asa hita patut dipatimbul songon Ibana dipatimbul. Dileai Ibana alani dosanta, na di bagasan i ndang parsidohot Ibana, asa marhite i patut hita dipalua di bagasan hatigoranNa na so patut di hita. Mangae pardangolannta do Ibana, asa jumpangta ngolu na di bagasan Ibana. “jala binahen ni bugangna malum itahilala” —Ellen G. White, Alfa dan Omega, jld. 5, hlm. 20.

Tutu impola sian Barita na uli na mansai gogo jala disurathon dohot denggan situtu, ia hita dipalua marhite hatigoran na “di bagasan i ndang adong gogonta.” Bagabaga na sumurung!

`Molo haluaon i silehonlehon ni Debata marhite Kristus, aha do pangkhorhon ni angka ulaon na denggan na tabahen di bagasan ngolunta sahalak Kristen? Songon dia do hita tama mangondolhon hinaringkot ni pambahenan na denggan di parngoluonta jala ndang gabe pajongjonghon i na gabe ojahan ni pangaropanta?`