---
title:  Hata ni Debata Sambing
date:   28/04/2024
---

`Jahama Psalmen 119: 103, 104; Psalmen 119: 147; dohot Psalmen 119: 162. Songon dia do panjanghonon ni raja Daud di hata ni Debata? Songon dia do i marpanghorhon tu angka Reformator, jala songon dia i paubahon ngolunta saonari on?`

Hata ni Debata i do na gabe ojahan di haporseaon ni angka Reformator nang dohot ondolan ni jamita nasida. Tangkas diboto nasida ia nasida mameop “hata na mangolu jala na mian i, na sian Debata.” (1 Pet. 1: 23). Dipaeop nasida ganup hata na sian I. Uju dijaha nasida Hata i jala dihaporseai nasa bagabagaNa disi, dipatogu haporseaon nasida jala dipaimbaru hagogoon nasida. “Songoni do nang saluhut bagabaga di Hata ni Debata. Marhite bagabaga i Ibana mangkuling tu hita gaup marsadasada, marhusip tu hita sai songon na tatangihon soaraNa. Di bagasan bagabaga i ma Kristus pasahathon pasupasu dohot huasoNa tu hita. Saluhut Hata i gabe bulung ni hau hangoluan na dibuat bahen pamalumhon sandok bangso. Sandok Hata i molo dijanghon jala dipeop huhut dingoluhon gabe hagogoon ni parange, haroroan ni parbinotoan jala hagogoon di ngolu. Ndang adong asing sian i na talup mangalehon hiras ni roha dohot haporseaon na patubuhon hagogoon ni ngolu tu sandok pamatangta” — Ellen G. White, Hidup yang Terbaik, hlm. 102.

Hata i manondanghon las ni roha uju tarunjun hita, pangaropan di na ro pandelean, hatiruon ditongatonga ni haholomon. Hata i manogunogu uju hita lilu, hagogoon di na targogot hita, hagogoon di na mandele hita, dohot habisuhon di na maoto hita. Uju hita mangarimangi hata ni Debata jala mardongan haporseaon tajanghon bagabagaNa i, huaso ni Debata na mangalehon hangoluan gabe patuubuhon gogo tu sandok parngoluonta di pamatang, pingkiran, roha, dohot partondion.

Angka Reformator i manggohi roha nasida dohot Hata ni Debata. Mangolu nasida marhite Hata i, jala torop sian nasida mate binahen ni Hata i. Nasida ndada halak Kristen na losok, marsombu ni roha, jala raus dipambahenan. Diboto nasida ia so marhite huaso ni Hata ni Debata, ndang margogo nasida maradophon nasa hagogoon ni sibolis na mandopang nasida.

Tahi ni John Huss i ma na laho manalin Bibel di bagasan hata Inggris asa dibahen i saluhut jolma ture manjaha jala mangantusi Hata i. Alai ala ndang diloas ulaon i, diuhumi ma ibana alani haporseaonna, dibura gabe sahalak hatoban pangalo, jala didabu uhum hamatean. Di jolo ni paruhuman, Wyycliffe pasahathon pangidioanna huhut marsitutu. “Di dok rohamu adop ise do hamu ulaning saonari? Adop bohi ni naung matua na laho tuat tu tanoman? Ndaong! Adop hasintongan na gumogo sian hamu jala na laho manaluhon hamu” —Wylie, bag. 2, psl. 13, disalin sian Ellen G. White, Kemenangan Akhir, hlm. 78. Hata ni Wycliffe na parpudi i digonopi uju sinondang hatigoran ni Debata manaluhon haholomon di abad parsitongaan.

`Marhite angka dalan dia do Hata na Badia i nunga mangapuli ho uju ro angka parungkilon di ngolum?`