---
title:  Disondangi Tondi Parbadia
date:   30/04/2024
---

Di sada tingki uju hundul marsiajar di Perpustakaan Universitas, Martin Luther jumpangna dalan na imbaru di ngoluna sandiri. Jumpangna sada salinan Bibel na marhata Latin. Andorang so i ndang diboto ibana adong buku na songon i. Mardongan las ni roha bolon, dijaha ibana sian bindu tu bindu, sian ayat tu ayat na asing. Longang rohana dipanogunoguon dohot huaso ni Hata i. Uju dijaha ibana sian bindu tu bindu na mangihut, disondangi Tondi Parbadia rohana. Dipanghilalahon ibana panogunoguon ni Tondi Parbadia uju saluhut hatigoran na nibunihon ni adat hasomalan haruar sian bagasan Bibel i. Manggombarhon las ni rohana na parjolo dohot Bibel i, disurathon ibana, “Aut surama dilehon Debata buku na songoni tu ahu bahen di ahu sandiri!”

**Hata poda aha do na tadapot sian angka ayat na ditoru on i ma taringot songon dia di laho mangalapati Bibel i?**

`Johanes 14: 25, 26`

`Johanes 16: 13-15`

`2 Petrus 1: 20, 21`

Sada na gumogo taida sian saluhutna i ma panogunoguon ni Tondi Parbadia na sarupa na manogunogu angka na manurat Bibel i manogunogu nang hita uju hita manjaha Bibel. Ibana do na mangalehon pangantusion sian hatigoran ni Debata. Alai tahe, godang halak mandok nasida halak Kristen saonari on manoadahon hagoggoon na adong di bagasan Bibel i jala patimbuhon habisuhon ni hajolmaon. Ala ndang tarpasiding sibolis i Bibel sian adopanta, dipatupa ibana do dalan na dumenggan na mangihut tahe: padaohon hagogoon di bagasan i, mambahen bibel i sarupa dohot angka buku na asing, manang na jumahat sian i, gabe haagogoon ni sada ugama laho mamusa jolma.

Angka Reformator dohot torang marnida ia Tondi Parbadia – ndang angka malim, uskup, dohot paus – na gabe panorang ni Bibel na singkop. Adong sada hata na uli na tarsurat sian John Knox, sahalak Reformator di Skotlandia, dohot Mary, jolma ni raja Skotlandia, Mary mandok, ‘Dijamithon ho Bibel i marhite sada dalan, jala nasida angka sintua ni Katolik Rom manjamitahon Bibel sian dalan na asing, ise do na patut sihaporseaonhu, jala ise do na gabe panguhum?’ ‘Jolma ni raja i ingkon do porsea tu Debata, na manghatai dohot torang di bagasan HataNa i,’ alus ni Reformator i, ‘Jala lobi sian saluhut na niajarhon ni Hata i tu ho, ndang jadi na haporseaonmu sada pe sian i. Hata i nunga tung torang, jolo molo adong tubu na so torang di sada inganan, Tondi Parbadia, na so dung maralo dompak Debata, patoranghon dohot torang di inganan na asing, asa dibahen i ndang jadi sulonsulon roha, asing tu nasida na tangkang marroha na so olo manangihon’” —David Laing, “Works of John Knox,” jld. 2, hlm. 281, 284, dienet sian Ellen G. White, Kemenangan Akhir, hlm. 213, 214.