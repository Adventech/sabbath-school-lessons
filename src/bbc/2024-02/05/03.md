---
title:  Mamaritahon Hata ni Debata
date:   29/04/2024
---

`Jahama 2 Korintus 4: 1-6 dohot 2 Korintus 2: 14. Aha do na niajarhon ni ayat on tu hita taringot ni haporseaon na pineop ni apostel Paulus, asing sian angka paraloan na ro tu ibana di na mamaritahon hasintongan sian Hata ni Debata?`

Apostel Paulus mangadopi godang paraloan na mansai balga di ulaonna mamaritahon Barita i, alai, dipeop ibana do haporseaon ia Hata ni Debata na monang do di ujungna, “ai,” songon na nidokna, “ndang adong gogonami mangalo hasintongan i, sandok mangkongkop hasintongan, i do” (2 Kor. 13: 8).

Nang angka Reformator i mangadopi paraloan na sarupa do, alai, mardongan haporseaon tongtong do nasida togu di Hata ni Debata. Sada gombaran di hagogoon di na mangadopi paraloan bolon idaon i ma William Tyndale. Tahi bolon ni Tyndale i ma laho mangalehon tu halak Inggris sada salinan buku Bibel na sintong jala denggan dijaha. Margogo do ibana laho manalin Bibel sian hata aslina jala paulihon pigapiga salinan na hurang denggan na sinalin ni Wycliffe 140 taon naung salpu. Alai ujungna Tyndale ditangkup jala dihurung. Godang do salinan Bibel na sinalinna i dicetak di Worms, Jerman, ditangkup jala ditutung dijolo ni na torop. Diuhum ibana di Belgia tahun 1536 M. Diuhum jala diaduhon do ibana sahalak pangalo dungi ditutung di pamurunan. Hata parpudi dihatahon mardongan las ni roha huhut marsoara na gogo jala tarbarita “Tuhan, buhai ma simalolong ni Raja Inggris on.” Di bagasan halongangan dialusi Jahowa do tangiang ni Tyndale.

Opat taon dungkon hamatean Tyndale, opat salinan Bibel marhata Inggris dicetak. Di taon 1611 M, Bibel King James Version dicetak, jala gumodang do i dibuat sian salinan Tyndale. Sian 54 halak angka na sarjana manalin Bibel dipudina gumodang manalin sian salinan ni Tyndale naung salpu. Dibilangi ia Padan na Robi i ma Bibel King James Version taon 1611 M adong 76 persen dibuat sian salinan Tyndale, jala Padan na Imbaru adong 83 persen. Di taon 2011, Bibel King James Version marpesta ulang tahun pada 400 taonhon jala dibilangi adong samiliar Bibel nunga dicetak. Bibel on nunga manogunogu marpulu juta halak di sandok tano on. Ndang sisoada panghonghop ni Tyndale i.

Ndang manatap diangka paraloan manang balga ni parungkilon na ro i, Tyndale dohot angka donganna na porsea tu Debata mangulahon saluhutna hombar tu lomo ni Debata. Ngolu ni Tyndale patubuhon haimbaruon sisalelengna.

`Jahama Daniel 12: 3 dohot Pangungkapon 14: 13. Songon dia do angka ayat i dingoluhon di bagasan ngolu ni Tyndale dohot ture? Saonari tatapma tu bagasan ngolum dohot panghorhonmu tu donganmu jolma. Poda aha do na nilehon ni angka ayat on taringot di angka partingkian na adong di ho laho manogunogu donganmu jolma tu hatigoran?`