---
title:  Nunga Hu lehon tu Hamu Sitiruon
date:   01/12/2024
---

Jamita parsirangan (Joh. 13-17) mangalehon poda tu angka sisean ni Jesus i ma dompak ari marsogot. Dalan manurathon i tudos dohot hata parsirangan ni di Musa di bagasan buku 5 Musa manang si Jakkob na mamasumasu saluhut ianakkonna (1 Musa 47-49) manang si Daud na mangalehon poda tu si Salomo (1 Kronika 28-29). Jesus mangapuli angka siseanNa i di na laho borhat Ibana. Dibagabagahon do sada pangondian singkat ni Ibana (Tondi Parbadia; Johannes 14-16). Dihatahon Ibana hasusahan na naeng ro (Johannes 15-16), jala dipodai Ibana angak sisean i asa marsihohot (Johannes 15).

`Jahama Johannes 13: 1-20. Aha do na masa disi, jala boasa mansai ringkot barita i? Aha do parsiajaran na laho sipasahaton ni Jesus disi?`

Luat di tingki ni Jesus, marsolop manang ndang jolma i, marabu manang kotor do pat ni nasida. Nunga gabe uhum di sahalak hatoban manang naposo laho mamburi pat ni angka na ro laho marsipanganon. Alai ndang adong hatoban na ro disi na laho mangulahon i di borngi ditingki Jesus marsipanganon parpudi dohot angka siseanNa andorang so ditangkup Ibana.

Na mambahen tarsonggot sude jolma na disi, jongjong ma Jesus i sian parmanganan dungi mamburi pat ni nasida saluhutna. Johannes 13: 4, 5 manurathon na binahen ni Jesus disi dohot une. Dihatahon dohot patar laho mangondolhon ulaon haserepon ni roha na sumurung sian Guru i.

Marhite patuduhon panjangkonon ni si Petrus, Johannes 13: 8-11 pabagashon di habiaran manang hurang pangantusion ni angak sisean i di ulaon ni Jesus. Songon dia do tarbahen ni Jesus, Guru bolon, Messias, mangulahon ulaon haleaon sisongon i? Ndang diloas si Petrus Jesus laho mamuri patna, holan marhite hata na pinaboa ni Jesus molo ndang olo ibana disi, ndang parjambar ibana sogot di bagasan ulaon ni Jesus. Dungi dipangidohon si Petrus gumodang sian i, na patuduhon hirim ni rohana na sai tongtong marhadomuan dohot Jesus.

Lapatan na ummarga sian na binahen ni Jesus marhasadahon paboahon ise do Ibana. Didok Ibana di bagasan Johannes 13: 13 ai Ibana do Guru jala Tuhan. I ma goar na nilehon ni nasida tu Ibana, jala Ibana patuduhon ai i do sintongna. Angka hata i patuduhon huaso dohot hagogoon.

Alai, Jesus mamodahon ia huaso dohot hagogoon dipangke sintong laho marhalado, ndada laho paburnang diri. Gereja Advent parsidohot di sitiruon na binahen ni Jesus i, di na mangulahon na digoari Ulaon paserep roha laho paradehon laho manganhon parpadanan ni Tuhan i.

`Aha do na niajarhon ni ulaon paserep roha i tu ho i ma laho mangihuthon bogas ni Jesus jala songon dia laho mangurupi dongan mardongan serep ni roha?`