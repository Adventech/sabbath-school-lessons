---
title:  Buku na Badia dohot Hasintongan
date:   05/12/2024
---

Di bagasan opat buku barita na uli, buku na Badia margogo na laho paboahon tu hita taringot ni ibana na gabe dalan, hasintongan, dohot hangoluan. Di sandok buku barita na uli i, songon di saluhut buku na Badia, Padan na Robi dohot Padan na Imbaru, buku na Badia maniop anak hinsu di na papatarhon hasintongan. Saluhutna i tarlumobi marhuaso di na laho mangajarhon tu hita ise do Jesus i jala dia na binahenNa.

`Jahama Johannes 5: 38-40. Aha do na nidok ni Jesus disi taringot ni Buku na Badia?`

Jesus dohot angka siseanNa jotjot do mangenet sian Buku na Badia i laho patuduhon Jesus i do Messias. Kristus mandok, “Ai aut na porsea hamu di si Musa, porsea ma hamu nang di Ahu; ai taringot tu Ahu do disurathon. Alai molo so porsea hamu di suratna i, tung porsea ma hamu di hatangki?” (Joh. 5: 46, 47).

`Jahama Lukas 24: 27. Boasa ringkot di Jesus diparjolo sahali mangenet sian Buku na Badia laho paboahon hinaringkot ni parhobasonNa?`

Di inganan na asing huhut mengenet sian buku 2 Musa, Kristus mandok, “ndang dung dijaha hamu ulaning na nidok ni Debata...?” (Mat. 22: 31). Sakaria manatap dompak bagabaga ni Debata ai “hombar tu na hinatahonna marhite sian soara ni angka panurirangna na badia i sian na robi” (Luk. 1: 70). Di jamitana di ari Pentakoste, “Hamu angka dongan hahaanggi, ingkon saut do na nidok ni surat na nilumbahon ni Tondi Parbadia marhitehite soara ni si Daud...” (Ulaon. 1: 16).

Buku na Badia ndada songon buku parsiajaran na di parsikkolaan. Buku na Badia ndada patorangkon songon dia do parganda ni atom manang mangulahon operasi otak. Alai, buku na Badia mangulahon lobi rumingkot sian i. Buku na Badia mangalehon hatorangan na mambahen hasiangon mararga situtu. Buku na Badia i do anak hinsu na mambuha i pinta, panondang na patauhon hita laho marnida. Aut so ala ni i, golap do parbinotoanta di Tuhan i, ulaonNa di hasiangan on, sian dia do hita, boasa hita mangolu, jala laho tu dia hita.

`Hasintongan dia sambing do na niajarhon ni Bibel i na so tarpapatar ni angka parsiajaran di parsikkolaan, nang di bagasan angka buku na sinurat ni jolma?`