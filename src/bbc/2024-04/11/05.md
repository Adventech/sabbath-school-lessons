---
title:  Tondi Parbadia
date:   11/12/2024
---

Tondi Parbadia ndang jotjot diputuduhon di bagasan buku Johannes songon Ama dohot Anak i. Alai, ulaonNa tung mansai balga do di haulion ulaon ni Jesus.

`Jahama Johannes 1: 10-13. Aha do na niajarhon ni ayat on tu hita i ma hinaringkotna Tondi Parbadia di panolsolion ni dosa?`

Di bindu na parjolo sian buku Johannes, denggan taida disi hinabalga ni ulaon ni Tondi Parbadia i. Didok si Johannes ganup halak na manjangkon Hata i, i ma ganupa jolma na porsea tu Ibana, gabe anak ni Debata, i ma nasida “angka na so tubu sian mudar, manang sian sangkap ni daging, manang sian sangkap ni baoa, tung sian Debata do” (Joh. 1: 13). Holan marhite ulaon ni Tondi Parbadia do i jadi.

`Aha do na nidok ni angka ayat na mangihut on di ulaon ni Tondi Parbadia? Joh. 3: 5–8; Joh. 6: 63; Joh. 14: 26; Joh. 15: 26; Joh. 16: 7–11.`

“Di na patorangkon tu angka siseanNa taringot di ulaon ni Tondi Parbadia, digogohon Jesus manggohi nasida mardongan las ni roha dohot pangaropan na pasabamhon tondiNa sandiri. Gok las ni rohaa do Ibana binahenni pangurupion na marlobilobi naung pinaradena bahen ni huriana. Tondi Parbadia i ma sibasabasa na tumimbo sian saluhut sibasabasa na pinangidoNa tu Ama i laho patimbohon bangsoNa. Tondi Parbadia ingkon do dilehon na gabe sada hagogoon laho paimbaru, jala nunga marhagogoon saleleng ni martaontaon, jala hatatalu ni jolma dipanabanan ni sibolis i tung pariri situtu do. Holan marhite huaso ni Debata sitolusada i do tarpatunduk jala tarpapatuh dosa i, na ro ndang marhite hagogoon na sinangkapan, alai di bagasan huaso ni Debata” —Ellen G. White, The Desire of Ages, hlm. 671.

Dibahen i, tutu sada pasupasu do di na manjangkon Tondi Parbadia, na patuduhon na sintong do ia Debata (Joh. 3: 33). Tondi Parbadia do na mangajari portibi on taringot tu dosa, taringot tu hapintoron dohot taringot tu uhum (Joh. 16: 8-11). Ala ni i, hinsu di hita laho umbotosa dohot denggan, dia na sintong, dia na badia, i ma marhite papatuhon rohanta dohot parbinotoanta tu Hata ni Debata marhite huaso ni Tondi Parbadia na mangajarinjala patoguhon roha.