---
title:  Manggonopi Hasurirangan Padan na Robi
date:   16/11/2024
---

### Bahen parsiajaran di minggu on, jahama
Joh. 5: 17, 20, 36–40, 46, 47; Joh. 13: 18; Joh. 17: 12; Jer. 2: 13; Sak. 9: 9; Joh. 8: 12–30.

> <p>Ayat siapilon</p>
> “Alai na sumurung do panindangion na di Ahu asa na sian si Johannes; ai angka ulaon na nilehon ni Ama i tu Ahu, sipaujungonku, i ma angka ulaon na huula, i do mangkatindangkon Ahu, paboa na disuru Ama i Ahu (Johannes 5: 36).

Taida do i marulakhulak disurathon di bagasan buku Johannes saluhut na nidok ni Jesus dohot na binahenNa na paboahon ai Ibana do Messias (hammashiach), Kristus, nunga ro tu tongatonga ni halak Israel. Jala nunga ro Ibana, tutu nunga ro Ibana, na gabe sada sian nasida, sada sian halak Jahudi na sorang di Betlehem, songon naung sinurirangkon ni buku na Badia.

Alai, songon na sinurathon ni si Johannes, “Di portibi on hian do Ibana, jala marhite sian Ibana do manjadi portibi on; hape ndang ditanda portibi on Ibana” (Joh. 1: 10).

Di portibion hian do Ibana, sian Ibana do manjadi portibi on, hape ndang ditanda portibion Ibana? Hata na arga situtu. Jala, songon na boi taida di bagasan buku Johannes dohot angka barita na uli na asing, torop halak na so mananda Ibana tun pe sasintongna ingkon tandaon nasida Ibana, tarlumobi mangihuthon saluhut na binahen dohot na nidok ni Jesus. Jala, lobi sian i, angka buku sian Padan na Robi patoranghon Ibana.

Minggu on idaonta ma gumodang dalan na binahen ni si Johannes laho patandahon Jesus i do Messias, jala angkup ni i, idaonta ma boasa adong halak na sai marjugul manundalhon Ibana – tung pe adong angka tanda na gogo na paboahon na Ibana do Messias.

Aha do na patut taparsiajari sian pambahenan nasida?

_*Parsiajarima parsiajaran samingguon, na laho paradehon tu ari sabat, 23 November_