---
title:  'Hasurirangan Padan na Robi dompak Jesus: Na Parjolo'
date:   19/11/2024
---

Di bagasan sada pangkation dohot angka sintu ni halak Jahudi taringot hadirionNa, Jesus mangondolhon hata na sian Buku na Badia. Jempekna, sasintongna ndang ringkot Jesus mangulahon i ala porsea do angka sintua i di buku na Badia. Alai, nang tu nasida tahe, Jesus mangondolhon isi ni buku na Badia i, jala dibahen Ibana songon i laho paboahon tu nasida ise do Ibana sasintongna – ndang manatap nang beha pe jogal ni roha nasida disi, jala ndang diida songon dia gogo ni nasida na laho manaluhon haporseaon nasida.

Angkup ni i, Johannes manurathon godang hata manang gombaran sian buku Padan na Robi na manurirang dompak Jesus na gabe hagogonop ni bagababa di Padan na Robi i ma Messias.

**Songon dia do angka ayat na di Padan na Imbaru dohot na di Padan na Robi i marsitomuan? Lapatanna, songon dia do Padan na Imbaru mangenet sian angka ayat di Padan na Robi laho mangkatindanghon Jesus i?**

`Joh. 1: 23; Jes. 40: 3`

`Joh. 2: 16, 17; Psalm. 69: 10`

`Joh. 7: 38; Jer. 2: 13`

`Joh. 19: 36; 4 Musa 9: 12`

Ndada holan si Johannes, alai dohot do nang si Petrus, Paulus, Mateus, Markus, Lukas, dohot sude panurat ni Padan na Imbaru, tinogu ni huaso Tondi Parbadia, marulakhulak mangondolhon ia ngolu, hamatean, haheheon, dohot hananaek ni Jesus sian Nasaret tu habangsa ni Debata i ma hagogonop ni hasurirangan na di bagasan Padan na Robi.

Jala tung pe Jesus i sai tongtong patuduhon tu angka siseanna di angka na tarsurat di buku na Badia i, na manuriranghon parhobasonNa – tingki sadihari do angka sisean i di ujungna porsea ia buku na Badia i tutu na paboahon Ibana? Holan dungkon mate Ibana jala dipahehe dungi pataridahon diri tu nasida, disima nasida ujungna porsea. “Asa dung hehe Ibana sian na mate, diingot angka siseanna ma hata ondeng, gabe porsea ma nasida di hata ni surat i nang di hata na nidok ni Jesus” (Joh. 2: 22; ida dohot Joh. 20: 9).