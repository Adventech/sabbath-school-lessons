---
title:  Sian Toru
date:   21/11/2024
---

Marhite parsiajaranta mangihuthon buku Johannes sahat rodi hatiha on, nunga taida disi ia si Johannes papatarhon ai Jesus i do Messias na dibagabagahon i, pangaropan bolon naung leleng pinarsitta ni halak Jahudi.

Alai, torop sian angka sintua ni ugamo, angka uluan ni haporseaon ditongatonga ni jolma, laos gabe sanding bolonNa.

`Jahama Johannes 8: 12-30. Aha do parsualan na tarida disi ditongatonga ni Jesus dohot angka sintua ni halak Jahudi disi? Angka ayat dia ma sian i na mangurupi ho laho patoranghon boasa torop halak manadingkon Ibana?`

Hata ni Jesus disi ia nasida ndang mananda Ibana songoni ndang AmaNa i (Joh. 8: 19). Sasintongna ingkon diboto nasida do i, alai dipaotooto nasida diri nasida sandiri disi. Tung tarjorat situtu do nasida di bagasan patik ni ompu nasida dohot angka jamita ni nasida sandiri asa dibahen i ndang diting di jolo nasida Jesus i, mangulahon nasa na binahenNa jala mangkatahon nasada hata na nidokNa – saluhutna i patuduhon na digohi huaso na sian Ama i – ditundalhon nasida Ibana tongtong.

Udut ni i didok Jesus tu nasida, “sian toru on do hamuna” (Joh. 8: 23). Lapatanna, nang beha pe tutu ni nasida marugamo, nasida ndada halak na marhaposeaon jala parrumang hadaulaton. Na adong di nasida holan “rumang hadaulaton” sambing do (2 Tim 3: 5). Adong di nasida hadaulaton ni pardagingon alai roha nasida ndang marhaporseaon.

Ndada barita na imbaru ia i: “Ala na jumonok bangso on tu ahu marhitehite pamanganna dohot marhitehite bibirna pasangap ahu, hape anggo rohana holang do sian ahu, jala hadaulatonnasida maradophon ahu patikpatik ni jolma na ginuruhon sambing do” (Jos. 29: 13). Hata na sarupa on di hatahon Jesus do marratus taon dipudina, uju Ibana mandok, “Jala magopo do pambahennasida pasangaphon Ahu, ai patikpatik ni jolma do dipodahon nasida” (Mark. 7: 7). Angka patik ni jolma, angka poda ni jolma i do “sian toru” (Joh. 8: 23) jala, songon na nidok ni Jesus muse, “na sian ginjang do anggo Ahu” (Joh. 8: 23). Nunga mansai ronsam ia nasida nunga paotooto diri nasida sandiri, jala tu ronsamna do na masa i ai dohot donganna jolma dielaela nasida, tungpe, adong na dumenggan disi, si Johannes manurathon songon parbua sian pangkation na digombarhon di bagasan angka ayat i “torop ma gabe porsea di Ibana” (Joh. 8: 30).

Dibahen i, molo tungpe adong uluan na jungkat, torop do sian tongatonga ni halak Jahudi na sumurung sian nasida jala diida nasida sandiri ise Jesus i.

`Parsiajaran dia ma na binuatmu sian pangkation ni Jesus dohot angka sintua ni halak Jahudi i? Songon dia do hita asa gabe “na sian ginjang” jala ndada “sian toru” – jala songon dia do hita marhagogoon mananda imbarni i?`