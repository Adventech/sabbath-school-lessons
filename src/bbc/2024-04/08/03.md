---
title:  Huaso ni Bibel na Marhagogoon
date:   18/11/2024
---

Asing ni angka tanda dohot angka panindangion na sumurung na binahen ni si Johannes laho paboahon Jesus i do Messias, diboan si Johannes do nang dohot hata ni Padan na Robi dohot angka hasuriranganna, na manurirangkon ulaon ni Kristus i. padan na Robi i do na gabe impolana, ndada holan bahen di surat ni si Johannes alai tahe nang dohot di sandok Padan na Imbaru. Pamintorion ni Kristus, ise Ibana, jala sian dia Ibana ro, aha naung binahenNa, jala dia na laho sibahenonNa – dipaojak marhite isi ni Bibel, i ma na tarsurat di Padan na Robi.

`Jahama angka ayat na mangihuton: Johannes 5: 39, 40, 46, 47. Aha do na niajarhon ni angka ayat on tu hita di panjangkonon ni Jesus dompak na hata na tarsurat di Buku na Badia i?`

Di sandok surat Barita na Uli, marulakhulak do Jesus mamboan hata na tarsurat di buku na Badia i na gabe sitindangi di Ibana. Umpamana, jotjot do dienet Jesus sian angka na masa di padan na Robi laho paboahon ise do Ibana jala dia na binahenNa. Na mangihuthon na gabe sada sian angka gombaranna, disi Ibana mangenet sian na masa di buku 4 Musa 21: 5-9. “Jadi songon naung pinatimbo ni si Musa ulok i di halongonan, songon i naeng patimboon Anak ni jolma i” (Joh. 3: 14). Disi, Jesus ndada holan mangkatahon dia na masa disi, alai mameakkon barita i na laho paboahon ise do Ibana sasintongna. Rimpunanna disi Ibana mangalehon tu hita gombaran laho mangalapati dia do na pinasahat ni na tarsurat i.

Jala ndada holan Jesus, alai halak na asing pe dibahen do Padan na Robi laho patandahon Jesus i. Na gabe umpamana di mula ni buku Johannes, tajaha disi hata na pinasahat ni si Pilipus. “Nunga jumpang hami Ibana, na nidok ni si Musa di surat patik i jala na pinaboa ni angka panurirang; i ma Jesus, anak ni si Josep, na sian huta Nasaret” (Joh. 1: 45).

`Jahama angka ayat na mangihut: Johannes 13: 18; Johannes 17: 12; Johannes 19: 24, 28, 36. Aha do na niajarhon ni angka ayat on di huaso ni Buku na Badoa songon na pinarsiajaran ni Jesus dohot si Johannes? Aha do na ingkon pinasahatna tu hita di hagogoon ni sandok Bibel i di haporseaonta?`

`Angka hagogoon dia do na adong di hatiha saonari i nanget alai torang mangula laho mangarumpakkon haporseaonta di hata ni Bibel? Boanma alusmu di tongatonga ni UKSS di ari Sabbat.`