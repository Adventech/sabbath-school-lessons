---
title:  “Nunga Marujung”
date:   17/12/2024
---

Songon naung dipatuduhon di bagasan Johannes 19: 17-22, Pilatus manurathon sada surat di bagasan hata Latin, Gorik, dohot Heber na mandok, “Jesus, halak Nasaret, raja ni Jahudi” (Joh. 19: 19). Marsangkap do angka sintua ni parguruan laho paubahonsa i. Ndang olo si Pilatus paubahon hatana i, jala hot ma na sinuratna i, gabe sintindangi na mangkohom di hasintongan taringot ni Jesus jala na gabe sada sian angka tanda ia Jesus nunga dipanangkok di atas ni hau pinarsilang gabe sahalak raja. Disonma Jesus na tutu Raja ni nasida, Raja ni halak Jahudi, na gantung di hau pinarsilang tudos songon sahalak parjahat.

“Adong sada hagogoon na tumibo sian si Pilatus manang sian halak Jahudi naung manondangi pikkiran nasida di na mamangkuhon surat i di atas simajujung ni Jesus. Marhite habisuhon na sian Debata surat i marhusip tu pingkiran, dungi manangkasi nasa na tarsurat di buku na Badia” —Ellen G. White, Alfa dan Omega, jld. 6, hlm. 397.

`Jahama Johannes 19: 25-27. Aha do na masa di silang i na palungunhon roha sian ina ni Jesus?`

Sian tonga-tonga ni nasida na jongjong di toru ni silang di sadari i adong si Johannes, murid na dihaholongi, rap dohot Maria, ina ni Jesus, dohot angka na asing. Martaon-taon andorang so jumpang ari i, Simeon nunga manurirangkon na naeng masa i di ari si Josep dohot si Maria mamboan Jesus tu Bagas Joro ni Debata laho pasahathon Ibana (patudos dohot Luk. 2: 34, 35). Saonari di ari naung jonok tingkiNa, didok Jesus ma tu inaNa i, “Ndi ma, inang, anakmi!” jala du si Johannes didok Ibana do, “Ndi ma, inangmi!” (Joh. 19: 26, 27).

`Jahama Johannes 19: 28-30. Aha do lapatan ni hata ni Jesus di na laho tos hosana, “Nunga marujung”?`

Di bagasan hata Gorik teleo (pasimpulhon, manggonopi, mangulahon) di bagasan Johannes 19: 28 (“saluhutna nunga marujung”) i ma hata na sarupa na adong di bagasan ayat 20 (“Nunga marujung”). Angkup ni i, hata na sapadan, teleioo (pasimpulhon, pasingkophon) jala tarida do i di ayat 28 na paboaho tu hagogonop na tarsurat di buku na Badia (“bahen hagogonop Buku na Badia”). Nang beha pe borat ni partinaonan i, saluhutna nunga digonopi, diujungi, dipasingkop.

Ditingki Jesus mandok, “Nunga marujung!” Disi Ibana paujunghon, manggonopi, ulaon na pinasahat ni Ama i tu Ibana.

`Ditingki Jesus mandok, “Nunga marujung!” Dia do lapatanni i tu ganup hita? Aha do naung marujung, jala songon dia do i masa tu bagasan ngolunta?`