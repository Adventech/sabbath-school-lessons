---
title:  Aha do Hasintongan i?
date:   15/12/2024
---

Di bagasan Johannes 18: 28-32, paruhuman ni Jesus ndang torang dipapatar. Impolana i ma Jesus di boan tu jolo ni Pontius Pilatus.

`Jahama Johannes 18: 33-38. Aha do na hinataan ni Pilatus dohot Jesus?`

Panggomgomi i manungkun tu Jesus na tutu do Ibana raja ni halak Jahudi (Joh. 18: 33). On do hata parjolo laho paboahon ise do Ibana alai ndang marujung olat ni i. Jesus manungkun tu si Pilatus ai na sian rohana sandiri do tubu sungkun-sungkun i manang halak na asing na mandok na Ibana do raja i. Sungkun-sungkun i mambahen ganggung roha ni panggomgomi, disungkunhon ai diboto ibana do dohot ise Ibana mangkatai. Na manjaha surat i nunga diboto ai Jesus i do Raja. Ai diboto panggomgomi i do i?

Dialusi si Pilatus mardongan sungkun-sungkunna sandiri: “Ai halak Jahudi do ahu? Bangsomi dohot angka sintua ni malim i do pasahathon Ho tu ahu. Aha do na binahenmu?” (Joh. 18: 33). Hata panghinsahi do i, na tubu sian jut ni roha di sungkun-sungkun ni Jesus na dijolona i. I do dalan na parjolo panggomgomi mandao sian hatigoran, mangaloas pangantusionna mangambati rohana.

Didok Jesus ia harajaonNa ndada sian potibi on (Joh. 18: 36). Dungi pintor dirimpuhon si Pilatus ia Jesus na tutu do sahalak raja (Joh. 18: 37). Hata i mamboan tu hatorangaan na ringkot di Jesus ia Ibana ro tu tano on mangkatindangkon hasintongan jala ganup jolma na “sian hasintongan i’ tangihononna do soaraNa (Joh. 18: 37).

Dungi disungkun si Pilatus, “Aha ma i, hasintongan i?” (Joh. 18: 38). Alai ndang dipaima ibana ia alusna. Pintor ruar ma ibana jala digogohon iaban laho paluahon Jesus sian situan na torop i.

Hasintongan i do tuspuk ni jamita di bagasan buku Johannes. Songon Hata na manontong (logos, Joh. 1: 1-5), Jesus do Panondang dohot Hatigoran. Saluhutna i maralo dompak haholomon dohot pangansion. Gok asi ni roha dohot hasintongan do Ibana (Joh. 1: 14). Asi no roha dohot hasintongan marharoroan sian Ibana do (Joh. 1: 17). Johannes Pandidi mangkatindangkon hasintongan i (Joh. 5: 33). Jesus patumpolhon ia AmaNa i “parsintong” do (Joh. 7: 28). Jesus i sandiri naung manangihon hasintongan sian AmaNa i (Joh. 8: 40). Jesus do “dalan, hasintongan, dohot hangoluan” (Joh. 14: 6). Hata ni Debata do “hasintongan” (Joh. 17: 17). Tung pe nunga dipasahat angka sungkun-sungkun, dibolushon si Pilatus do partingkian na adong i laho manangkasi hasintongan alani pangantusionna, angka jamita na parjolo, dohot angka hata na tipa tu ibana.

`Songon dia do ho mangantusi di hata na mandok ai Jesus do hasintongan?`