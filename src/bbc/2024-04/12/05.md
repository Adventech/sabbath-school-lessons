---
title:  Tanoman naung Ungkap
date:   18/12/2024
---

`Jahama Johannes 20: 1-7. Dia do lapatan ni i di hita i ma dia na ginombarhonna di bagasan angka ayat i?`

Jesus mate di botari ni ari Jumat jala hehe di ari parjolo di minggu i. Ala nunga jonok ari Sabbat hatiha ibana ditaruhon tu tanoman (Joh. 19: 42), humalapot do dipatupa nasida pananomNa i jala ndang marujung. Holong situtu do nasida si Jesus, jala angka siseanNa i tongtong mangaradoti ari Sabbat jala ndang laho tu tanoman (patudos dohot Mark. 16: 1; Luk. 23: 56). Dungkon salpu ari Sabbat, piga sian angka parompuan i manuhor angka na hushus ro di miak laho boanon nasida tu tanoman i di manogot ni ari Minggu. Na mambahen nasida tarsonggot, nunga digulang batu i jala ndang disi be Ibana.

Maria Magdalena i ma sada sian nasida na ro tumibo tu tanoman i. Humalaput do ibana paboahon i tu si Petrus dohot si Johannes di angka na niida na i. Marjolong do si dua halak i tu tanoman i. Dijoloani di Johannes do si Petrus jala parjolo do ibana sahat. Huhut dipaunduk ma dirina, diida ibana ma tu bagasan jala diida ibana angka pangalilit i na dibahen laho mangalilit bangke ni jesus na dipaengkon disi. Alai ndang bongot ibana tu bagasan.

Alai molo si Petrus bongot do ibana tu bagasan jala diida ibana ma peak angka pangalilit i. Jala diida ibana do nang dohot sekka panaputi ni uluna, alai ndang rap dohot angka pangalilit i. Pulik do dibalun tu ingananna sekka panaputi i.

`Jahama Johannes 20: 8-10. Dia do lapatanna sian sekka panaputi naung dibalun i?`

Dungkon bongot si Petrus di bagasan tanoman i, bongot ma nang dohot si Johannes. Johannes 20: 8 mandok bongot ma ibana, diida dungi porsea. Boasama di na marnida pangalilit dohot sekka panaputi na pulik, dibalun, mambahen si Johannes porsea ia Jesus nunga hehe sian hamatean?

Laho mangalusi sungkun-sungkun on, ringkot hhita mangaranapi boasama ngangang tanoman i. Alus na somal disi i ma panongko tanoman. Alai hatorangan i ditaluhon ala ni na tolu on. Parjolo, Mateus mandok ai dijaga do ia tanoman i (Mat. 27: 62-66), dibahen i ndang tutu ro panangko tanoman. Paduahon, panangko tanoman somalna mangko angka ugasan na arga, ndada bangke naung malangke. Patoluhon, molo panangko somalna humalaput do jala ndang olo mambalun sekka panaputi. Dibahen i, ndang longang be roha disi dihatiha si Johannes marnida sekka panaputi dibalun, ibana porsea ia Jesus nunga hehe sian hamatean.