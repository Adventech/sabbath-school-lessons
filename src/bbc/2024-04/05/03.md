---
title:  Parompuan di Sumur
date:   28/10/2024
---

`Jahama Johannes 4: 7-15. Songon dia do Jesus i mamangke partingkian on laho manghatindanghon tu parompuan i?`

“Hamusuon na adong di tongatonga ni halak Jahudi dohot halak Samaria mangambati parompuan i laho mangalehon pangurupion tu Jesus, alai Sipalua i margogo laho mambuat roha ni parompuan i, jala mardongan habisuhon di bagasan holong ni Debata, dipangido Ibana pangurupion, ndada pasahathon pangurupion. Na juaonna do molo pangurupion di pasahat, alai haporseaon i do manghehei haporseaon” —Ellen G. White, Alfa dan Omega, jld. 5, hlm. 186.

Songon ari parjumpangan dohot si Nikodemus, diboto Jesus do aha na adong di bagasan ni roha ni halak i. Marnida songgot ni rohana ai adong hape sada sian halak Jahudi mangido pengurupion si songon i tu sahalak Samaria, pintor didok Jesus ma songon on. “Aut diboto ho basabasa ni Debata, jala aut ditanda ho na mangido aek inumon sian ho, ra olo ho mangido tu Ibana; dung i lehononna ma tu ho aek na mangolu” (Joh. 4: 10).

Alus ni parompuan i tudos songon alus ni si Johannes, na mandok, “Songon dia ma tarpajadi i? (Joh. 3: 9) di hata tubu mangulahi. Disungkun ibana, “Tuan, tahutahu gari soada di Ho, tole bagas do sumur on; tung sian dia ma tu Ho aek na mangolu?” (Joh. 4: 11). Di bagasan dua barita i, Jesus patuduhon tu nasida (na parjolo, sahalak guru na tarbarita, na paduahon, sahalak parompuan Samaria na so denggan goarna) i ma hatigoran haporseaon na diparhatutu marnida angka ni niidana na ringkot begean ni halak jala antusan ni ganup jolma. Di ganup hata i, sasintongna disi Jesus pasahathon sada hasintongan tu nasida na dua, ringkot nasida hamubaon ni roha.

`Aha do na nidok ni Padan na Robi mangihuthon hata ni Jesus na mandok ni aek hangoluan? (Jer. 2: 13; Sak. 14: 8).`

Aek mansai arga di parngoluon, ndang mangolu jolma i molo so adong aek, dibahen i aek dibahen gabe gombaran na gogo jala sintong tu hangoluan na manontong. I do dalanna, Jesus mandok, “Alai na manginum aek silehononki, na so tupa mauas be i ro di salelenglelengna. Ai anggo aek silehononki, gabe mual do i di bagasan ibana, na mabaor sahat ro di hangoluan sisalelenglelengna” (Joh. 4: 14).

`Jahama Johannes 7: 37, 38. Aha do na pinasahat ni Jesus tu hita di bagasan angka ayat on, jala songon dia do hita taruli di angka na binagabagahonNa disi?`