---
title:  Hata Hangoluan Sisalelenglelengna
date:   25/11/2024
---

`Jahama Johannes 6: 61-68. Di ari Jesus manungkun tu angka sisean na tadingkonon ni nasida do ibana, dia do lapatan ni alus ni si Petrus?`

Hata na pinasahat ni si Petrus taringot “hangoluan sisalelenglelengna” mangarahut saluhut turpuk ni jamita na adong di buku Johannes. Punguan ni umpasa taringot hangoluan sisalelenglelengan tarida di bagasan Johannes 6, i ma di barita na mangalehon mangan 5.000 halak (Joh. 6: 27, 40, 47, 54, 68). Didok Jesus ai Ibana do Roti Hangoluan (Joh. 6: 35), lapatanna ia ngoluNa, hamateanNa, dohot haheheonNa i do haroroan ni haluaon sisalelenglelengna.

Hata hangoluan sisalelenglelengna manang na marhadomuan tuso adong 17 hali haruar di bagasan buku Johannes. Hata i ndada na mandok tu tondi, manang naa gabe sada sian angka surusuruan na manontong, manang angka na asing na buni di bagasan hata i. Alai, hata i dibahen laho paboahon huaso na mangalehon hangoluan na mamboan tu haluaon dohot lapatanna tu ngolunta saonari dohot ngolu na so ra suda ditingki ro Tuhan i mangulahi. Songon Jesus i na manolukkon daging hajolmaon, songoni do nang haheheon na pinasahat ni Jesus masa di bagasan tingki dohot hatiha di pamatang ni hajolmaon. I ma haheheon sian hamatean, sada hamubaon ni ngolu na dung tajanghon di Eden.

`Songon dia do hita manean hangoluan sisalelenglelengna? Joh. 3: 15, 16; Joh. 5: 24; Joh. 6: 40, 47; Joh. 8: 31; Joh. 12: 46; Joh. 20: 31.`

Holan haporseaon i do, hita porsea ia Jesus Kristus ro mangolu jala mate bahen di hita. Haporseaon ro tu hita songon sada sibasabasa, alai ingkon di bagasan ias dohot tiur ni roha do hita mamillit dalan laho pasahathon dirinta tu Jesus, manopoti dosa, jala mangidohon mudarNa i manesa jala paiashon dosa.

Hatiha Jesus manungkun tu si Petrus na dohot do nang ibana manundalhon Jesus, alus ni si Petrus disi, “Tung tu ise ma hami laho, ale Tuhan? Di Ho do hata hangoluan sisalelenglelengna!” (Joh. 6: 68), mangarahut impola ni haluaon jala songon dia hita sahat tu si. Haluaon i ndang adong di bagasan angka jamita, angka barita naung salpu, hapistaran – saluhut hapistaran dohot habisuhon ni manisia. Haluaon i ro sian Jesus, nampusa hangoluan sisalelenglelengna di bagasan Ibana sandiri – mambagabagahon tu saluhut jolma na olo manjanghonsa, na manangihon husip ni Tondi Parbadia.

`Songon dia do bagabaga di hangoluan sisalelenglelengna i marpanghorhon tu panatapta di hangoluonta siparsatongkinan di tano on? Songon dia do sasintongna bagabaga i marpanghorhon di dalanta mangalapati i?`