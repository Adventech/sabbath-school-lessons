---
title:  Di bagasan Ibana Adong Hangoluan
date:   24/11/2024
---

Di bagasan Johannes 1: 1, apostel i dohot torang mandok ai Jesus i do Debata, Anak ni pardisurgo. Asa ido dalanna, di bagasan Johannes 1: 4 – “Di bagasan Hata i do hangoluan; laos hangoluan i do Panondang ni hajolmaon” – lapatan ni hata panondang ni hangoluan disi i ma ngolu ni Debata, manggombarhon Debata na manontong ro di salelengnilelengna. Ala di Ibana adong hangoluan na sian dirina sandiri, tarbahen Ibana do mangalehon hosaNa jala jaloonna muse (Joh. 10: 17). Ala di Ibana adong hangoluan na sian dirina sandiri, tarlehon Ibana do hangoluan tu ganup na naeng pangoluonna (Joh. 5: 21; patudos dohot Joh. 14: 19).

Hata hangoluan (zoe) adong 36 hali disurathon di bagasan buku Johannes, jala 25 porsen sian sandok na disurathon adong di bagasan Padan na Imbaru. Di bagasan Johannes 1: 4, 5, asing sian na paboahon mula ni hangoluan di tano on, hata i dipadomu do nang dohot tu haluaon. Di ganup bindu sian buku Johannes, hata na mandong hangoluan (zoe) i jumotjot dihatahon pabaohon hangoluan na manontong, bagabaga haluaon (ida ma Joh. 3: 15, 16, 36; Joh. 4: 14, 36; Joh. 6: 27, 40, 47, 54, 68; Joh. 10: 27, 28). Dibahen i, Ibana na mangalehon hangoluan ditingki ni Panompaon i ma Ibana na mamboan haluaon, hangoluan sisalelengnilelengna, tu portibi naung mago i.

`Boasa ro Jesus i tu tano on? Joh. 1: 29; Joh. 3: 16; Joh. 6: 40; joh. 10: 10; Joh. 12: 27.`

“Jadi songon naung pinatimbo ni si Musa ulok i di halongonan, songon i naeng patimboon Anak ni jolma i, asa dapotan hangoluan na salelenglelengna ganup na porsea di Ibana” (Joh. 3: 14, 15).

Tudos songon ulok tombaga singkat ni halak Israel naung pinargut ni ulok i, songoni do nang Jesus singkat ni hita, hita naung pinargut ni dosa. Tean Ibana paruhuman siteanonta asa marhite i taruli hita hangoluan na sian Ibana.

Hirim ni Kristus i ma asa adong di hita hangoluan pola marlobilobi di hita (Joh. 10: 10). Dibahen i, “Alai manang piga na manjangkon Ibana, tusi do dilehon huaso, asa gabe anak ni Debata nasida, angka na porsea di Goarna.. I ma angka na so tubu sian mudar, manang sian sangkap ni daging, manang sian sangkap ni baoa, tung sian Debata do” (Joh. 1: 12, 13).

Laho paboahon Ama i do tu hita umbahen ro Kristus i, “Ndang dung adong na marnida Debata; Anak na sasada i, na di ampuan ni Ama i, Ibana do mamaritahonsa” (Joh. 1: 18). Marhite marnida parange ni Jesus, idaontama parange ni Ama i.

`Aha do na patut siparsiajaranta sian ngolu ni Jesus dompak parange ni Ama i? boasama hata on gabe sada barita na uli?`