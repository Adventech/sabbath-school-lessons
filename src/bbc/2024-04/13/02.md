---
title:  Parpunguan di Galilea
date:   22/12/2024
---

`Jahama Johannes 21; 1-19. Hatigoran na sintong dia do na pinaboana disi, tarlumobi di denggan basa ni Debata – dohot haserepon ni roha ni jolma?`

Johannes 20 diujungi mardongan angka na sinangkapan ni buku on, na gabe inganan na dengan laho mameangkon rimpunanna, alai adong dope tahe sabindu nai dipudina. Bindu 21 dipungka mardongan barita ni pigapiga sisean na mulak tu Galilea, dohot si Petrus na mangido asa marborngin di topi ni tao. Dipangkilalahon nasida nunga mulak angka ari naung salpu, jala angka sisean i mulak tu angka ulaon nasida na uju i, i ma manjala dekke. Alai ndang adong dapot ni nasida di borngin i.

Di manogot ni ari, halak na so tinanda nasida mandok tu nasida asa manampakkon jala ni nasida tu siamun ni parao i. Dungi mansai godang situtu do dekke dapot ni nasida maradu ndang tartogu nasida jalana i. Songon dimulana nasida rap dohot Jesus (ida Luk. 5: 1-11). Pintor ditanda si Johannes do Jesus i dungi dipaboa tu si Petrus, na pintor manimbung tu aek i dungi marlange tu topi tao.

Dipasahat Jesus tolu sungkun-sungkun dompak si Petrus, saluhutna i taringot ni holongna tu Guru i. Andorang silang i, dimangmangkon si Petrus do na lehononna hosana bahe di Jesus (Joh. 13: 37). Disima Jesus manurirangkon panjeheon ni si Petrus godangna tolu hali (Joh. 13: 38). Di parpunguan na di Galilea on, ndang dibahen si Petrus dirina na gabe pangunsandeanna, alai Jesus i do dibahen pangunsandeanna: “Saluhutna, ale Tuhan, diboto Ho; Ditanda Ho do holong ni rohangku di Ho! (Joh. 21: 17).

Pigapiga halak manuraathon ia Jesus disi mamangke hata agapao na lapatanna mangkaholongi, di na manungkun si Petrus (asing ni na parpudi), jala si Petrus di na mangalusi tongtong mamangke hata phileo, na lapatanna mangkaholongi, alai holong maradophon dongan. Lapatanna sian i ia si Paterus ndang dope taruli di holong naa tumimbo.

Sasintongna, alus ni si Petrus marojahan di haserepon ni roha. Marhite sian hataluon ni naung binolus ni si Petrus, na olo do disi ibana mardongan serep ni roha mamboan hata “manggombarhon na tumoru,” alai ndang mangido gumodang bahen di dirina sandiri. Jala haserepon ni rohaonma na pinangido ni Jesus na ringkot situtu di na paulakkon si Petrus tu parhobason. Ndang ganggu roha disi, haserepon ni roha i do sada suhatsuhat na umbalga di parhobason, alana Jesus i do impolana, ndada diri sandiri.

Dipasuang jala hajongjongon ni si Petrus na gabe uluan di tongatonga ni huira na parjolo i doa sada sian angka tanda na gogo na paboahon ia Jesus i nunga hehe sian hamatean. Songkal situtu do laho patorangkon hasurungan ni si Petrus autsura Jesus i ndang pasuangkon ibana tu bagasan parhobason di adopan ni angka sisean i.

`Boasama haserepon ni roha gabe ojahan di ganup jolma na malungun mananda Tuhan? Di bagasan sinondang ni silang, aha do na dapot tapangasahon sian dirinta?`