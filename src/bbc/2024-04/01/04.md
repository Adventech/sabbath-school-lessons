---
title:  Hagogoon di Paridian Betesda
date:   01/10/2024
---

Tanda na mangihut na sinurathon ni Johannes i ma na masa di paridian Betesda (Joh. 5: 1-5). Dihaporseai ai na tuat do surusuruan ni Debata marombasombas tu bagasan paridian i asa mambahen gunsang aek i jala halak na parjolo bongot tu bagasan paridian i gabe malum do. Dibahen i, di harbangan ni paridian i marpeahan torop halak na hansitan manghirim malum dihagugunsang ni aek i. Jesus nangkok tu Jerusalem jala, di na mamolus Ibana sian paridian i, diida Ibana ma torop ni halak na hansitan na paimahon hagugunsang ni aek i.

Tutu sada punguan bolon do i! Saluhut nasida, adong sian nasida naung posi sahitna, tarpaima jala paimahon hamalumon sian aek i na dao sian nasida. Sada partingkian na sumurung di Jesus!

`Jahama Johannes 5: 1-9. Naeng ise pe na di topi ni paridian i tutu malungun di hamalumon, boasama disungkun Jesus tu na sarion i na malungun ibana hamalumon? (Joh. 5: 6)?`

Hatiha sahalak jolma nunga leleng dibagasan parsahiton, sahitna i gabe tarboanna jala, molo tung pe songkal i idaon, sipata gabe maol do maanadinghon panghorhoni i. Na sorion i patuduhon di bagasan alusna ai na malungun do ibana malum. Alai tu inganan na lipe do ibana – jala Ibana, na manompa simanjojak ni jolma jongjong di adopanna. Na sarion i ndang mananda ise Ibana na manghatai di jolona, jala molo tung pe dung malum ibana, na olo do ibana mananda ia Jesus i sasintongna i ma Sahalak na sumurung situtu.

“Jesus ndang mangido di na hansitan i mangasahan haporseaon tu Ibana. On do hataNa tu ibana, ‘Hehe ma ho; hindat ma lagem, mardalan ma ho!’ Alai haporseaon ni halak i marsigantung di hataNa i. Mudar dohot taroktokna humutur mardongan ngolu na imbaru, jala sumuang gogona tu saluhut pamatangna. Jala ndang ganggu rohana disi laho mangihuthon hata ni Kristus i jala saluhut pamatangna manjanghon hatana i. dungkon mangambung, dipanghilalahon ibana saonari nunga songon sahalak na hisar situtu. Ndang dilehon Jesus tu ibana tanda pangurupion ni Debata. Molo ibana sumurut pangoloi di hata ni Kristus, ndang adong be di ibana partingkian laho malum. Alai na porsea do ibana di hata ni Kristus, jala di na pangoloi di hata ni Tuhan, taruli ibana di hagogoon” ”—Ellen G. White, Alfa dan Omega, jld. 5, hlm. 207.

`Dungi Jesus pajumpang dohot Ibana di Bagas Joro ni Debata jala didok tu ibana: “Atehe, nunga hisar be ho? Unang datdati mangula dosa, asa unang songgop tu ho na umposi!” (Joh. 5: 14). Aha do pardomuan ni sahit dohot dosa? Boasama ingkon antusanta ai ndang saluhut sahit i ro alani dosa di parngoluonta?`