---
title:  Di Mulana – Hata i
date:   13/10/2024
---

`Jahama Johannes 1: 1-5. Aha do na pinaboa ni angka ayat on dompak Hata i, Jesus Kristus?`

Buku Johannes dipungka mardongan pamingkirion bolon on: “Di mulana i nunga adong Hata i, jala saor tu Debata do Hata i, jala Debata do Hata i” (Joh. 1: 1). Surat na uli situtu on marisihon bagasan pamingkirion na songkal tarimangi.

Parjolo, panurat barita na Uli mangenet sian barita Panompaon, 1 Musa 1: 1, “Di mula ni mulana.” Hata i nunga adong andorang so ditompa hasiangan on. Dibahen i, Johannes mangondolhon hatongtongan ni Jesus i.

Dungi, “jala saor tu Debata do Hata i.” Di bagasan Johannes 1: 18, Johannes paboahon ia Ibana “na di ampuan ni Ama i.” Ndang ditatap songon dia hita margogo marnida dia lapatan ni hata on, na tutu sasada on do: Jesus dohot Ama i jonok situtu.

Jala dungi, didok ibana, “jala Debata do Hata i.” Alai songon dia Hata i gabe saor tu Debata jala ditingki na sarupa Ibana do Debata? Alusna jumpang di bagasan hata Gorik. Di hata Gorik adong hata di jolo manang pangurupi na marlapatan di hata i, i ma the, alai ndang adong hata di jolo na so marlapatan, i ma a/an. Dibahen i, na ringkot di hita i ma hata di jolo na marlapatan di bagasan hata Gorik, “the”, paboahon sada lapatan na hushus, sada ugasan manang dompak sahalak jolma.

Di bagasan hata “jala saor tu Debata do Hata i,” hata na mandok “Debata” di jolona adong hata pangurupi, hata na dibahen dompak sahalak jolma, i ma Debata. Jala saor tu Debata do Hata i. Di bagasan hata, “jala Debata do Hata i,” hata na mandok Debata ndang adong hata di jolo manang pangurupi, lapatanna disi pabaoahon hadirion ni Debata. Jesus do Debata – ndada Ama i, alai Ibana tongtong do Anak ni Debata na manontong, paduahon sian Debata na tolu i.

Apostel i manjanghon hatorangan on, ala di bagasan Johannes 1: 3, 4 mandok ai Jesus do Panompa sandok na tinompa. Saluhutna andorang so i ndang adong, dungi gabe adong, saluhutna adong marhite Jesus, Debata Sipanompa.

“Sian na robi Tuhan Jesus Kristus sada dohot Ama i, Ibana do ‘gombaran ni Debata,’ gombaran sian hasangapon dohot hamuliaonNa, ‘sinondang hasangaponNa’” — Ellen G. White, Alfa dan Omega, jld. 5, hlm. 13.

`Boasama hadebataon ni Kristus na sasintongna sada sada parsiajaran na ringkot di hita? Aha do na gabe mago sian hita au sura Jesus i holan sada sian timpaan? Boanma alusmua tu donganmu di ari Sabbat, jala radema ho laho mangarangrangi boasa ma hadebataon ni Kristus na manontong i mansai ringkot di haaporseaonta.`