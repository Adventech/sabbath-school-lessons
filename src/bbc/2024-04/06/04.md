---
title:  Panjanghonon dohot Panjuaion
date:   05/11/2024
---

Parsiajaran 2 papatarhon taringot ni na mangalehon mangan 5.000 halak na adong di bagasan Johannes bindu 6, alai ndang ditariashon ujung ni barita i, i ma na laho parsiajaranta saonari.

`Jahama Johannes 6: 51-71. Aha di na pinasahat ni Jesus disi na songkal dijangkon situan na torop i?`

Tibu dungkon dilehon mangan, mardongan halongangan, sian Jesus, situan na torop i marsangkap laho pajongjonghon Jesus gabe raja nasida (Joh. 6: 1-15). Dungi, di na manghatai dohot nasida di parguruan Kapernaum, dipapatar Ibana tu bagasan partondian lapatan ni halonganan na binahenna i, huhut mandok, “Ahu do Roti hangoluan” (Joh. 6: 35). Dohot patar dipatorang Ibana disi ia roti i dagingNa do, na nilehonNa bahen hangoluan ni portibi on (Joh. 6: 51).

Hata on mamuhai roha ni situan na torop di lapatanna ai Jesus i ndada na gabe raja ni nasida di tano on. Ndang sarombang rohaNa dohot pamingkirion ni na di tano on. Ditundalhon nasida do Ibana, na sasintongna margogo laho paubahon pamingkiron nasida asa dibahen i margogo nasida laho mananda jala manjang Jesus na gabe Messias. Di ombas i, lan ma angka siseanNa i gabe manundalhon Ibana (Joh. 6: 66).

Mangihuthon pangantusion ni jolma, na songkal do i molo di Jesus. Soara ni situan na torop i mangogohon. Ise na so manghalomohon dihaholongi? Alai, marnida torop halak manundalhon jala sungkun-sungkun di ulaonna, olo do pagalehon roha. Marnida situan na torop i mulak, disungkun Ibana dipunguan na metmet i ma angka siseanNa, na sampuludua halak bilanganna, nang nasida na manadinghon Ibana do.

Disima si Petrus jongjong manghatindanghon hatana, sada panindangion na mansidang ise do Ibana jala aha na adong di Jesus. “Gabe dialusi si Simon Petrus ma Ibana: Tung tu ise ma hami laho, ale Tuhan? Di Ho do hata hangoluan sisalelenglelengna! Jala nunga huhaporseai jala hutanda hami: Ho do na badia ni Debata!” (Joh. 6: 68, 69).

Angka sisean i nunga rap dohot Jesus marpiga taon, mardalan raphon Ibana, marnida angka tanda hagogoon, manangihon angka jamitaNa. Diboto nasida mangihuthon na niida nasida ai ndang adong nanggo sahalak na tudos dohot Ibana. Nunga suan haporseaon i di bagsan roha nasida, nang ro pe angka na so hinalomohon nasida sogot, Ibana do Messias – asing sian sadia balga pangantusion ni nasida na lipe di sangkap ni haroroNa i. Holan dungkon hamatean dohot haheheonNa, diboto nasida ma boasa Jesus i sorang tu portibi on.

`Ahama na patut taparsiajari sian barita on hombar tu na patar dipangantusion ni halak na lipe? Boasama hita ingkon marningit i, tarlumobi mardongan ojahan ni haporseaonta na so dihalomohon torop halak – nang tahe sian tongatonga ni halak na mandok Kristen?`