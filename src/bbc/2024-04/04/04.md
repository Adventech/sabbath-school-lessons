---
title:  Dua Sisean ni Johannes Pandidi
date:   22/10/2024
---

Jongjong do disi dua halak sisean ni Johannes Pandidi di na mamolus Jesus i. Dungi ninna Johannes ma, “On do Birubiru ni Debata!” (Joh. 1: 36). Nunga ditangihon sisean na dua halak i jamita ni si Johannes Pandidi taringot ni Kristus, na laho manggonopi hasurirangan Padan na Robi, i ma taringot ni Messias na naeng ro. Sisean na dua i manadinghon Johannes Pandidi laho mangihuthon Jesus, dung diida nasida ai umbalga do Jesus asa sian si Johannes Pandidi jala ai Ibana do hagogonop di jamita ni si Johannes Pandidi.

`Jahama Johannes 1: 35-39. Aha do na binahen ni sisean na dua i dungkon manangihon panindangion ni si Johannes dompak Jesus?`

Hirim ni roha raphon Jesus, laos rap ma nasida dohot Ibana sadarina i. Ise na umbotosa tung mansai balga situtu do na pinarsiajaran dohot pangkilalahon nasida disi?

Tung balga situtu do las ni roha nasida disi, ala ni i ndang leleng sian i, sihol ni roha nasida i ma laho pasahathon pangilalaan nasida i tu angka donganna. Andreas, sada sian sisean na dua i, pintor dijumpangi dongan saamana, Simen, ninn do, “Nunga jumpang hami Messias i (astuanna: Kristus)! (Joh. 1: 41). Di na tinogihon ni si Andreas dongan saamana i tu Jesus, dibereng Jesus ma ibana ai ditanda Jesus do ibana huhut ma didok, “Si Simon, anak ni si Jonas do ho; si Kepas ma ho goaron (astuanna: Batu mamak, Petrus)! (Joh. 1: 42). Ditanda jala diboto Jesus do si Petrus. Ai ditanda Jesus do sahalak jolma i na gabe barita sian buku Johannes (ida Joh. 2; 24, 25).

“Aut sura di roha ni si Johannes dohot Andreas mian tondi ni angka malim dohot angka sintua na so olo porsea i, ndang jadi nasida gabe parsiajar na hundul di pat ni Jesus. Nasida ro tu Ibana tutu gabe partuktuhan, laho manguhumi angka hataNa... Alai ndang songoni ia sisean na dua on. Dijanghon nasida do joujou ni Tondi Parbadia marhite jamita ni si Johannes Pandidi. Jala saonari nasida mananda soara ni Guru bolon i... Sinondang ni Debata dipansarhon marhite hata na sian Padan na Robi. Godang ni hatigoran i torang dipataridahon di bagasan sinondang na imbaru” – Ellen G. White, Alfa dan Omega, jld. 5, hlm. 136.

Sandok pangondolan ni buku Johannes i ma laho patuduhon ise do Jesus i, asa dibahen i barita na uli on tama sibaritahonon tu sandok liat portibi.

`Mardongan dalan dia do Kristus dohot haporseaonmu di bagasan Kristus nunga paubahon ngolum? Hamubaon dia dope na hinalungunhononmu di ngolum?`