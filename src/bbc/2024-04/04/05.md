---
title:  Pilippus dohot Natanael
date:   23/10/2024
---

`Jahama Johannes 1: 43-46. Aha do na pinaboa ni hata ni si Pilippus taringot haporseaonna di Jesus?`

Pillipus i ma sahalak na ro sian Betsaida, songoni nang dohot si Andreas dohot Petrus. Pajumpang ibana dohot alealena si Natanael, jala paboahon Jesus i tu ibana. Johannes Pandidi mandok Jesus i “Birubiru ni Debata.” Andreas mandok tu si Petrus ai nunga jumpang ibana “Messias.” Alai Pillipus mandok Jesus i i ma Ibana na sinurathon ni si Musa dohot angka panurirang jala angkup ni goarNa i didok ibana “Jesus sian huta Nasaret.” Hatana na mandok sian huta Nasaret mambahen songgot roha ni alealena i.

Jorbut do pangantusion ni si Natanael dompak huta Nasaret na metmet i. Ndang tagamon sahalak raja ro sian huta na metmet. Pangantusion na jorbut dohot hatop mangunghungkupi simalolong laho marnida sintong songon dia sahalak jolma i. Alai hatop do ditangkup si Pilippus, sian hatana na parjolo tu si Natanael, i ma ia dalan na dumenggan laho pasidinghon jorbut ni pingkiran i ndada marhite hata manang jamita na tatangihon, alai tahe manjanghon nasaida laho marnida dohot denggan hasintongan i di bagasan rohanta. Holan on do hatana, “Ro ma ho marnida.” Jala i do na binahenna. Borhat ma ibana jala diida.

`Jahama Johannes 1: 47-51. Songon dia do Jesus i paposhon roha ni si Natanael taringot diriNa, jala songon dia alus ni si Natanael?`

Hata na mago ditongatonga ni ayat 46 dohot 47 sasintongna barita na arga i ma songon dia do Natanael manjanghon hata ni si Pilippus. Alai, na hehe do ibana dungi borhat laho manopot. Gumogo do paralealeanna dohot si Pilippus asa sian pangantusionna na jorbut i, jala ngoluna dipaubah sian sadari i.

Jesus pasahathon hata na uli taringot si Nataneal, dungi mandok ibana “on ma sada halak Israel na tutu, na so marpangansi di bagasan!” (Joh. 1: 47), tung maralo do dohot na nidok ni si Natanael taringot ni Jesus (Joh. 1: 46). Tarsonggot do roha ni si Natanael manangihon i ai andorang i ndang dung adong ibana pajumpang dohot Jesus.

Dungi didok Jesus nunga diida ibana uju ditoru ni hau ara, jala hata na metmet i paposhon roha ni si Natanael. Jesus, mardongan huasoNa, nunga marnida si Natanael martangiang, manangkasi hasintongan ditoru ni hau i ((ida Ellen G. White, Alfa dan Omega, jld. 5, hlm. 137). Dungi Natanael manghatindanghon hatana, na mandok Jesus Guru, Anak ni Debata, jala Raja ni halak Israel. Idama songon dia hata na menet situtu idaon margogo manogu tu panindangion ni haporseaon na sumurung.