---
title:  Marningot muse tu si Abraham
date:   10/11/2024
---

Ndang maila Jesus i laho paboahon ise do Ibana, jala ndang maila Ibana paboahon angka sintindangiNa na mangkatindanghon ise do Ibana, nang dohot angka sitindangi naung mate, dohot ma i si Abraham. “Marolopolop do si Abraham, amamuna i, ala naeng idaonna aringki; jadi saut ma diida, gabe las ma rohana” (Joh. 8: 56).

`Boasama panindangion ni si Abraham mansai ringkot situtu asa dibahen i disurathon tu bagasan buku Johannes? (1 Musa 12: 3; 1 Musa 18: 16-18; 1 Musa 26: 4; Mat. 1; 1; Ulaon. 1: 1; Ulaon 3: 25).`

“Di bagasan gombaran dohot bagabaga, ‘na sian haporseaon i do pintoran ni Debata angka sipelebegu, gabe dibaritahon tu si Abraham.’ Galatia 3: 8. Jala haporseaon ni si Abraham hot tu Sipalua na naeng ro i. Hata ni Kristus tiu halak Jahudi, ‘Marolopolop do si Abraham, amamuna i, ala naeng idaonna aringki; jadi saut ma diida, gabe las ma rohana.’ Johannes 8: 56. Birubiru tunggal dipelehon singkat ni si Ishak na manggombarhon Anak ni Debata na laho lehononNa singkat ni hita. Di ari ni jolma i didabu paruhuman hamatean ala ni angka pangalaosion nasida di patik ni Debata, Ama i, huhut manatap dompak AnakNa i, didok hataNa tu angka pardosa, ‘Mangoluma; ai nunga Hu lehon sada dalan haluaon’” —Ellen G. White, Sejarah Para Nabi, hlm. 173.

Abraham i do ompu ni halak Jahudi. Dijanghon ibana bagabaga na marhite ibana, sandok bangso tarpasupasu. Pasupasu i dilehon marhite Jesus, na sorang sian pinomparna.

Abraham i pe ama ni nasida na manjanghon Jesus di haporseaon (Heb. 11: 8, 17-19). Pangoloionna laho mamelehon anakna si Ishak (1 Musa 22), anak bagabaga i, ndada holan patuduhon haporseaonna, alai tahe gabe sada gombaran do i tu sangkap haluaon i.

Ditingki Jesus mandok, “Marolopolop do si Abraham, amamuna i, ala naeng idaonna aringki; jadi saut ma diida, gabe las ma rohana” (Joh. 8: 56), alus ni angka sintuai tu Ibana: “Ndang tuk dope Ho limapulu taon; tung diida Ho ma si Abraham?” (Joh. 8: 57).

Tarsonggot nasida di alus ni Jesus. Dung i ninna Jesus ma mandok nasida: “Na tutu situtu do na hudok on tu hamu: Jumolo hian do Ahu asa tubu si Abraham” (Joh. 8: 58).

Jesus mangenet sian hata na paingothon hita di hata ni Debata tu si Musa sian bagasan api na marnalanala di tongatonga ni ramba. I ma hata na paboahon Ibana do Debata, naung adong sian na robi. Ndang ganggu be roha disi, angka sintua i mangantusi lapatan ni hataNa i asa dibahen nasida gabe “dihindat nasida ma batu laho maninggangkon tu Ibana” (Joh. 8: 59).

`Jahama Rom 4: 1-5. Songon dia di Paulus mameakkon barita ni si Abraham laho papatarhon hasintongan bolon i ma haluaon holan marhite haporseaon sambing do, ndada ala ni pangoloion di Patik? Songon dia do angka ayat i mangurupi hita laho marnida di hata na mandok si Abrahamn na gabe ama ni nasida na mangolu marhite haporsaeon?`