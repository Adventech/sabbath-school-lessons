---
title:  Panindangion ni Maria
date:   11/11/2024
---

Onom ari andorang dapot pesta Paska, Jesus ro manopot si Maria, Marta dohot iboto nasida, si Lasarus, naung pinahehe ni Jesus. Simon, naung dipamalum sian sahit huliton, patupahon sada panggalangan laho mangkalashon na binahen ni Jesus i tu ibana. Marhobas do disi si Marta, jala si Lasarus hunudl humaliang meja dohot angka tondong na ro disi (Joh. 12: 1-8).

`Aha do barita na pinaboana marhite na binahen ni si Maria i disi? Songon dia do i gabe panindangion na paboahon ise do sasintongna Jesus i? Joh. 12: 1-3.`

Arga situtu do miak na angur i, arga tudos dohot upah sataon sian sahalak hatoban. Diboan si Maria i na laho patuduhon las ni rohana tu Sipalua di angka hasesaan ni dosana dohot dihaheheon ni ibotona i. Disangkapi ibana do nean na laho lehononna hian i sogot di ari hamamate ni Jesus. Alai dungi dibege Ibana na laho miahanna do Jesus na gabe sahalak Raja. Disima, didok rohana, na ingkon ibana do halak na parjolo laho pasahathon sangap tu Jesus i.

Ndang didok roha ni si Maria na binahenna i gabe pujion ni halak, alai disurathon si Johannes, “Jadi digohi uap ni miak i ma bagas i” (Joh. 12: 3). Hatop do diida si Judas na masa i mardongan hata pinsang, huhut mandok ia miak i sasintongna patut digadis jala hepengna diparlehon tu angka na pogos. Pintor diampini Jesus do si Maria huhut mandok, “Pasombu ma ibana... Ai tongtong do adong na pogos di tongatongamuna, alai anggo Ahu ndang tongtong di lambungmuna” (Joh. 12: 7, 8).

Sada turpuk ni hata na sai marulakhulak di bagasan barita na uli. Diboto Jesus do nasa na adong di bagasan roha ni jolma (Joh. 2: 24, 25; Joh. 6: 70, 71; Joh. 13: 11; Joh. 16: 19). Di bagasan panggalangan na pinatupa ni si Simon i, diboto Jesus do aha na adong di bagasan roha ni si Judas. Dohot manat di Johannes paboahon ise do sasintongna si Judas i - panangko do ibana tahe, diusung do asiasi ni halak, ai tu ibana dipasahat puro i (Joh. 12: 6).

“Silehonlehon na mansai angur situtu na sasintongna usehonon ni si Maria tu pamatang ni Sipalua i molo di ari hamamateNa gabe diusehon tu pamatanNa na mangolu dope. Di ari hamamatena angur ni miak i holan di bagasan parbandaan i do, saonari na binahenna i mangkalashon rohana mardongan bagabaga di haporseaon dohot holong. ... Jala di na binolusNa haholomon pangujunnanNa na bolon i, diboan Ibana do rap dohot Ibana angka pambahenan na denggan i, jala sada bagabaga na adong do jumpangNa holong sian tongatonga ni angka na tinobusna i rodi saleleng ni lelengna” —Ellen G. White, Alfa dan Omega, jld. 6, hlm. 180.

`Diboto Jesus do manang dia na adong di bagasan roha ni si Maria dohot si Judas. Nang na di bagasan roham diboto Ibana do. Aha do sasintongan na pinaboa ni hasintongan on tu hita i ma arga ni Kristus i na gabe hasintongan di hita, na paubahon hita jala na mangampini hita?`