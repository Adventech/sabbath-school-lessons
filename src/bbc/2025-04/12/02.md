---
title:  Tung Luhutna do Ro
date:   14/12/2025
---

`Di bagasan Josua 21: 43-45, gombaran dia do na ginombarhon ni buku on maradophon Debata? Songon dia do angka hata on satolop ndada holan dompak Tano Parpadanan na robi alai nang dohot hinatutu ni haluoanta? (2 Tim. 2: 11-13).`

Angka ayat on tudos songon impola dohot rimpunan ni jamitana. Angka ayat on mangondolhon sada sian turpuk bolon sian sandok isi ni buku on: hatigoran di bagabaga ni Jahowa, na manggonopi angka bagabagaNa jala pasauthon angka hata na ni mangmanghonNa. Otik sian i tahe nunga mangarimpunhon sandok isi ni buku i. Josua 21: 43 manariashon taringot mambagi dohot mandobo luat i (Josua bindu 13-21), ia Josua 21: 44 mangondolhon di hamonangan maralohon musuh jala papatuhon luat i (Josua bindu 1-12). Saluhutna i manatap tu pudi ditatap marhite haburjuon ni Jahowa. Halak Israel ingkon do tongtong marningot ia nasida ndang jadi dapotan hamonangan maralohon angka musu nasida manang luat i gabe teantean nasida – aut sura so alani haburjuon ni Jahowa di hataNa naung dihatahon.

Dilehon Ibana “sandok tano i” (Jos. 21: 43 adong pangondolanna disi), pasahathon “sandok musuh nasida di bagasan tangan nasida” (Jos. 21: 44), jala hombar tu “sandok na binagabagahonNa” (Jos. 21: 44), tung luhutna do ro” (Jos. 21: 45). Mamboan hata kol, “saluhut”, na diulangi adong onom hali di bagasan tolu ayat (Jos. 21: 43-45), sahali nari mangondolhon hatigoran ia tano i silehonlehon ni Jahowa, jala halak Israel ndang parjambar di pamujimujian ala naung manjangkon i. Jahowa do naung marmangmang laho “mangalehon” tano i jala “naung pasahathon” angka musuh nasida tu bagasan tangan nasida.

Sandok hamonangan ni halak Israel ingkon singkop dipasada dompak sangkap ni Jahowa dohot haporseaon di Debata. Songon i do nang dohot haluaonta: “Ai sian asi ni roha do, umbahen na malua hamu, dalan haporseaon; jala ndada binahenmuna, silehonlehon ni Debata do. Nda tung sian parulaon i, asa unang adong na mamuji diri” (Ep. 2: 8, 9).

Jala di na, mangondolhon haburjuon ni Debata, nang dohot Paulus manurathon: “Haposan do hata on: Anggo donganna do hita tu hamatean, donganna ma nang tu hangoluan. Anggo benget hita manaon, rap mangarajai ma hita sogot. Molo mansoadahon hita, dohot ma Ibana mansoadahon hita. So haposan pe hita, tong do haposan anggo Ibana; ai ndang tarsoadahonsa dirina” (2 Tim. 2: 11-13).

`Songon dia do haburjuon ni debata di na pasauthon angka bagabagaNa mangalehon tu hita haporseaon i ma ndang adong nanggo sada tahe sian angka bagabagaNa sundat tu ari marsogot? (ida 1 Kor. 10: 13, 2 Kor. 1: 18-20).`