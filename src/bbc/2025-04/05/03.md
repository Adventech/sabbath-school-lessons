---
title:  Panguhum Bolon
date:   27/10/2025
---

`Jahama 1 Musa 18: 25; Psalmen 7: 11; Psalmen 50: 6; Psalmen 82: 1; Psalmen 96: 10; dohot 2 Timoteus 4: 1, 8. Aha do nidok ni angka ayat i dompak parange ni Debata? Songon dia o ulaon ni Debata i ma na gabe panguhum ni hasiangan on mangurupi hita laho mangantusi sungkun-sungkun taringot parporangan ni Debata?`

Habadiaon parange ni Debata lapatanna Ibana ndang mangampini dosa. Parlambas roha do Ibana. Alai, dosa ingkon manjangkon upah na parpudina, i ma hamatean (Rom 6: 23). Jahowa manghajongjonghon porang maralohon dosa, nang di diape dosa i jumpang, nang di tongatonga ni halak Israel manang di tongatonga ni halak Kanaan.  Halak Israel ndang diparbadiai ala parsidohot di bagasan parporangan na badia tudos songon angka bangso na asing (5 Musa 9: 4, 5; 5 Musa 12: 29, 30), nang uju parporangan i gabe dalan panguhuman ni Jahowa maradophon bangso na pinillitNa. Marasing sian angka bangso na adong di luat Timur Dekat na robi, halak Israel mangkilalahon balik ni parporangan na badia, i ma uju Debata ndang marporang bahen di nasida alai mamorang nasida, mangaloas angka musuh nasida laho manggosa nasida (patudos dohot Josua 7).

Nasa na sinangkapan ni parporangan na badia i tardadap holan marhite molo diida mangihuthon ulaon ni Debata i ma panguhum. Uju diida mangihuthon dalan on, parporangan na niulahon ni halak Israel asing situtu do parangena. Marasing do i dohot parporangan ni angka parangan na laho patimbohon diri sandiri, na sai somal masa di na robi (nang dohot di portibi saonari on), parporangan ni halak Israel ndang disangkapi laho mangalului hasangapon ni nasida sandiri, alai laho patoguhon hatigoran dohot dame ni Debata di luat ii. Dibahen i, impola sian pangantusion dompak parporangan na badia i ma patuduhon hagogoon dohot hadaulaton ni Debata, na dihalojahon di bagasan gombaran ni Debata i ma parporang, tudos ma i tu bagasan ni Debata i ma raja manang panguhum.

Jahowa parporang i ma Ibana na, gabe panguhum, marsitutu laho pajongjongkon, papitahon, jala majungjung patik ni uhum, na gabe gombaran ni parangeNa. Gombaran Debata do parporang, na tudos dohot gombaran panguhum dohot raja, patandaphon ia Jahowa ndang jadi mangampini paraloan maradophon patikNa naung ditontuhon bahen salelengnilelengna. Dibahen i, tama dohononta ia sangkap sian ulaon ni Jahowa ndada parporangan i sandiri, manang hamonangan i sandiri, alai pajongjonghon muse di hatigoran dohot pardengganan. Di ujungna, manguhumi dohot marporang, manang pajongjongkon hatigoran, sada do i molo Debata na mangula di bagasan ulaon i.

`Ranapima Debata do panguhum na tigor na so mangalului silua manang ndang mangampini di dosa. Songon dia do Debata na so mangampini dosa, hajungkaton, hajahaton maradophon na so mardosa, dohot pasidingkon angka na pogis gabe sada uhum na so hasirangan sian Barita na uli?`