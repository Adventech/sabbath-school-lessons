---
title:  Induk ni Parangan ni Debata
date:   19/10/2025
---

`Jahama Josua 5: 13-15. Aha do na pinasahat ni ayat on dompak barita mula ni patundukkon tano Kanaan?`

I do pe halak Israel manaripari  batang Aek Jordan jala mangojakkon simanjojak nasida di tano ni musuh. Parik ni huta Jeriko bostang di jolo nasida, tarsordak situtu do pargumbangan ni huta i (Jos. 6: 10). Sahat dison, ndang diboto halak Israel ruhut ni parporangan. Jala na gumale sian i, halak Israel holan patioptiop ambalang, hujur, dohot sior na laho mangadopi huta marparik bolon humaliang i ma musuh nasida.

Sungkun-sungkun ni si Josua maradophon ibana na so tinandana i taruli alus na so denggan. “Ndang.” Alus ni baoa i patuduhon ia Ibana ndang adong di bagasan na binilangan ni si Josua. Lapatanna, sungkun-sungkun na rumingkot ndada na adong do Ibana rap dohot si Josua, alai na adong do si Josua rap dohot Ibana?

`Patudos ma Josua 5: 14, 15 dohot 2 Raja-raja 6: 8-17, Nehemia 9: 6, dohot Jesaya 37: 16. Aha do na pinarsiajaranmu sian ibana induk ni parangan ni Debata?`

Molo tungpe hata “Induk ni parangan ni Debata” i sumurung di bagasan Bibel Padan na Robi, hasadaon hata “induk” dohot “parangan” na sai songtong do i patandahon tu ulu balang ni parangan. Hata “parangan” di bagasan Bibel denggan do i paboahon punguan ni angka parangan, angka surusuruan, manang angka pangisi ni parlangitan.

Kristus na tuat patuduhon diri tu si Josua ndada na holan gabe dongan, manang na gabe Induk ni parangan ni halak Israel na sasintongna, alai na gabe Induk ni parangan ni angka surusuruan na so haidaan i alai tangkas parsidohot di bagasan partongtangan na dao umbalga sian partongtangan ni si Josua dohot halak Kanaan. Alus ni si Josua dohot torang patuduhon panandaionna di goar ni Ulu balang i. Sada do Ibana dohot Jahowa, jala Josua marsinggang di joloNa na gabe tanda sangap dohot panombaon na bagas (Jos. 5: 14, 1 Musa 17: 3, 2 sam 9: 6, 2 Kron. 20: 18). Josua rade laho manjangkon ruhut-ruhut parporangan dalan patuduhon hagogoon ni paranganna na gabe gombaran sian partongtangan na umbalga sian i na di bagasan i parsidohot Debata ni hasiangan on.

`Pangapulion dia do na dapot, jala na ingkon, dapotta, marhite umbotosa ia “Induk ni parangan ni Debata” jongjong laho mangondihon bangsoNa?`