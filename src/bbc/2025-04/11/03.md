---
title:  Dialualuhon...
date:   08/12/2025
---

`Jahama barita ni angka marga na mulak di bagasan Josua 22: 9-20. Hata dia do dipatubutubu angka marga na di tungkan hasundutan maradophon angka marga na di tungkan habinsaran ni batang Aek Jordan? Sidia gogo do hata i dipatubuhon?`

Marasing sian ayat 1, disini angka marga na mian di habinsaran digoari di bagasan goar na somal (marga Ruben, marga Gad, dohot angka na asing), ia dison dipatudhon mardongan hata na asing: “pinompar ni si Ruben,” “pinompar ni si Gad,” dohot “satonga marga Manasse,” na asing sian “pinompar ni halak Israel (Jos. 22: 11), na marhite i patuduhon sada goar na marasing.

Di bagasan ahat i, hata na mandok “sandok luhutan ni halak Israel” holan paboahon dompak sia satonga marga na tungkan hasundutan ni batang Aek Jordan, patandaphon parsalisian na adong di tongatonga ni dua punguan bolon i. tutu, sungkun-sungkun na gabe ojahan tu angka barita na mangihut i ma na tutu do angka marga na tading tungkan habinsaran ni batang Aek Jordan i tutu diida suman songon halak Israel.

Tahalungunhon do barita na denggan sia ujung ni barita on, alai, tubu do parbadaan uju angka marga na di habinsaran dipabotohon nunga pajongjonghon langgatan di topi ni batang Aek Jordan. Hata dison ndang paboahon dia alana i diulahon, jala ndang dipatorang dia lapatan ni langgatan i dohot angka ulaon na diulahon disi. Marganda do sungkun-sungkun di langgatan i molo hita marnida tu pudi di ari manaripari batang Aek Jordan na parjolo, di bindu 3 dohot 4, i ma disi sandok luhutan ni halak Israel tuat tu batang Aek Jordan laho manaripari tu tano Kanaan. Dison sian punguan ni halak Israel i tuat tu batang Aek Jordan, alai saonari manaripari mulak batang Aek Jordan i.

Di bagasan dua parsalisian na adong disi, adong sada batu timbunan dipajongjong. Na parjolo i ma na gabe batu parningotan, alai na paduahon ditatap na gabe langgatan na tutu. Sungkun-sungkun na olo tubu di rohanta i ma: “Aha do lapatan ni angka batu on di hamu?” (patudos dohot Jos. 4: 6, 22). Na bahen pamelean do langgatan on di pajongjong, manang holan batu parningotan sambing? Na gabe madabu di hajahaton do angka marga na asing i?

Hurang ni pangkataion dohot si Josua, Eleaser, manang dohot angka induk ni marga patubuhon pangantusion na lipe na gabe pahehehon parporangan na parir.

`Dia do lapatanna uju Jesus dohot Paulus mamodahon hita asa unang manguhumi dongan jolma? Jahama Luk. 6: 37, Joh. 7: 24, 1 Kor. 4: 5. Boasama tung tibu hita mambahen rimpunan na lipe di angka pangalaho ni dongan?`