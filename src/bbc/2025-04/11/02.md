---
title:  Hapateon
date:   07/12/2025
---

`Jahama Josua 22: 1-8. Aha do na pinasahat ni angka ayat on tu hita dompak hapateon ni marga Ruben, Gad, dohot satonga sian marga Manasse?`

Josua patandaphon ia angka marga na di bariba ni batang Aek Jordan nunga sintong mangaradoti ulaon songon na pinabotohon ni si Musada dohot ibana sandiri, lapatanna pangoloion na denggan, dohot pelean na tutu, bahen paboahon hasadaon di tongatonga ni halak Israel. Nasida marporang rap dohot angka dongan nasida marpigapiga ari lelengna, na sasintongna i adong lelengna onom sahat ro di pitu taon (patudos dohot Jos. 11: 18, Jos. 14: 10, 5 Musa 2: 14). Ripe dohot dakdanak nasida tading di bagas nasida, dompak tungkan habinsaran ni batang Aek Jordan, alai dimangmanghon nasida do na laho marporang tutu rap dohot angka dongan nasida, mangadopi hamagoan dohot hamatean di bagasan parporangan.

Angka ayat on dohot buni manggondolhon arga ni hasadaon ni sada bangso. Jala angka ayat on patuduhon dalan tu angka barita na mangihut, na diujungna i ma taringot ni hasadaon. Na tongtong do marsada bangso Israel, molo tungpe adong parbalohan na bidang i ma batang Aek Jordan di tongatonga nasida? Na loason nasida do luat i manontuhon parange nasida, manang na loason nasida do panombaon nasida na sarupa tu Jahowa sambing na mambahen nasida tongtong gabe bangso na pinillitNa, marsada jala togu di toru ni habangsaNa?

Josua papatarhon sasadasa dalan asa hot hasadaon nasida i: nasida marhalado ndang bahen di halak Israel, alai bahen di Jahowa sandiri, na manongos nasida laho mangulahon ulaon nasida.

Jumpangta do uhum na sarupa di bagasan Padan na Imbaru. Apostel Paulus mamodahon tu halak Kristen asa mangulahon ulaon nasida songon na tu Tuhan i, ndada songon tu jolma (Ep. 6: 7, Kol. 3: 23, 1 Tes. 2: 4). Di ujungna, joujou dia dope na tumimbo sian joujou mangula di Sipanompa ni hasiangan on?

Di bagasan parngoluon siganup ari, jotjot do hita mangadopi paralaon dohot hasusahan na olo tibu manggotap hiras ni roha jala mambahen hita naeng mandele. Sipata, tung tibu do i ro. Alai, joujou ma hita tu huaso ni Debata, na marbagabaga laho mandongani hita jala mangurupi hita mangulahon ulaon na pinangidoNa sian hita. Molo tongtong hita hot di joujou na tumimbo di jolonta, na marhiras ni roha ma hita tongtong, malua sian angka paraloan dohot hasusahan na so tarjua na gabe jambar di hita na mangolu di tano naung madabu tu bagasan dosa.

`Josua 22: 5, 6 paboahon ia Josua martona tu angka marga naung mulak na mandok tongtong pangoloi di Jahowa, jala huhut mamasumasu nasida. Songon dia do parsaoranta di huria na paubahon hita molo hita tongtong tangiang marsitangiangan lobi sian na taulahon saonari?`