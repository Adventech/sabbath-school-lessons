---
title:  Dilelei Halilu
date:   09/12/2025
---

`Jahama Josua 22: 13-15 sahali nari, alai saonari mardongan sinondang hatiruon sian 4 Musa 25. Boasama halak Israel mamillit Pinehas na gabe uluan laho manopot na dua satu marga i?`

Andorang so mangkaporseai singkop dompak barita na mandok nasida pajongjongkon hamonangan, sia satonga marga, na dua hali digoari angka “anak ni Israel”, manongos singkat nasida laho manangkasi sangkap dohot lapatan ni langgatan i. Sian jolma na tinongos nasida adong Pinehas, anak sintua ni Malim Eleasar, i ma na laho manggantihon Eleasar dungkon hamateanna  (Jos. Jos. 24: 33). Pineahas tarbarita sahalak malim na paujungkon panggalangan ni halak Israel di Baal-Peor (4 Musa 25).

“Alai dung diida si Pinehas, anak ni si Eleasar, tubu ni malim Aron songon i, hehe ma ibana sian tongatonga ni huria i, huhut patioptiop sada hujur di bagasan tanganna. Laos diihuthon ma halak Israel i masuk tu bagasan bilut podoman jala sahali ditullang nasida duansa, baoa Israel i dohot parompuan i torus na” (4 Musa 25: 17, 18).

Balga situtu do pangkorhon ni Pinehas. Angka donganna na ditongos i ma singkat ni sia satonga marga na di hasundutan ni batang Aek Jordan, angka induk ni marga do nasida (lapatanna disi “ompu ni angka marga”), sian angka marga ni halak Israel.

Angka na tinongos i mambuhai hata mardongan pangosean jala marbalik, mardongan hasomalan ni angka panurirang “songon hata ni Jahowa”. Alai na marasing dison i ma ai ndada Jahowa na mangkuling, alai “sandok luhutan huria ni Debata” (Jos. 22: 16). Nasida pasahathon hata na mandok ia halak Israel nunga mangulahon pangalaosion, hajungkaton dohot paraloan. Hata “mangalaosi” di hata Heber na sarupa dibahen laho patuduhon dosa ni si Agan (Jos. 7: 1) na pigapiga hali adong ruar di bagasan lima buku ni si Musa na parjolo (umpamana 3 Musa 5: 15, 3 Musa 6: 2, 4 Musa 5: 6, 12). Gombaran di si Agan dohot na di Baal-Peor manjadi turiturian: na sada alani parjeheon jala na asing alani hajungkaton. Jala dipasahat nasida nang dohot biar ni roha sian sia satonga marga ia pambahenan nasida na pajongjongkon langgatan sian na so dalanna gabe patubuhon panudalan, panombaon baal, dohot ronsam ni pangalaho, na gabe patubuhon rimas ni Jahowa maradophon sandok halak Israel.

`Sandok hita mamolus ngolu na roa di angka ari naung salpu na gabe manopa hita songon dia mangadopi angka na ro masa tu ari marsogot. Songon dia do denggan basa ni Debata gabe mangurupi hita marhaposan ia angka na masa di na robi ndang mamboan hita laho marparulan na sarupa maradophon donganta di saonari?`