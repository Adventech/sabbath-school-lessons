### Tingki Paduahalihon: Buku Josua

Buku Josua manggorgahon salpu ari ni pangomgomion ni si Musa na sahat tu si Josua. Buku on dipungka mardongan barita ni halak Israel na mambongoti Tano parpadanan jala diujungi marhite na maringan nasida di luat i.

Tutu Josua manean ulaon na borat diudutna. I ma, manguduti ulaon na tinadingkon ni si Musa! Alai, holan dimulana do parungkilon i. Ingkon ulahonon ni si Josua do ulaon na so dung hea diulahon si Musa: manguluhon bangso i, dungkon ni 40 taon di halongonan, manaripari batang Aek Jordan jala bongot tu Tano Kanaan, hombar di bagabaga ni Debata tu angka ompunasida marpulu taon naung salpu.

“Nunga mate ianggo si Musa, naposongki, on pe borhat ma ho, taripari ma Jordan on, ho dohot sandok bangso on laho tu tano silehononku tu nasida, tu halak Israel i” (Jos. 1: 2).

Impola sian saluhut hata na buni dison, di bagasan hata ni Jahowa dompak Josua: ingkon bongotan nasida “tano silehononku tu nasida, tu halak Israel i.”

Tutu, ndang marhite gogo si Josua mangulahon i, alai holan marhite huaso dohot panogunoguon ni Debata na laho mamboan bangso i bongot tu luat i tu pomparan na umpudi molo nasida mangaradoti parpadanan naung dimangmangkon nasida. Hinamagona, ndang diradoti nasida i, jala dungi, ingkon teanon nasida upah alani pambahenan nasida.

Na patar sian i, saleleng ni 40 taon andorang so i, halak Israel hona pinsangpinsang sian parpadanan i. Ala hajungkaton nasida di adopan ni Debata, sandok na magodang na mamolus hahomion dohot halongonan sian ari Haruaron, asing ni si Kaleb dohot Josua, rimpas di tano parhorsihan. Opat sian lima buku ni si Musa manurathon angka na ro masa tu nasida saleleng nasida maotaot di halongonan. Saonari, ditoru gomgoman ni si Josua, pinompar na paduahon mangarade mangadopi hamusuon laho manean tano i.

“Dung i dijou si Musa ma si Josua, jala ninna ma tu ibana di adopan ni sandok Israel: Pir ma tondim jala marsihohot, ai sahat ma anggo ho rap dohot bangso on masuk tu tano naung niuarihon ni Jahowa tu ompunasida, naeng lehononna tu nasida, jala ho do marsagihonsa tu nasida bahen partalianna. Ai Jahowa sandiri mardalan di adopanmu, Ibana mandongani ho; ndang tagamon marsombusombu Ibana mida ho, manang tadingkononna ho; unang ho tahuton jala unang ho godoron!” (5 Musa 31: 7, 8).

Bagabaga ni Debata na dilehon tu ompunasida nang dohot tu si Musa tibunema dipasaut. Hehe ma disi pangaropan dohot las ni roha, sada mula na imbaru tu bangso naung leleng maotaot jala terlele. Nunga ro Debata paluahon nasida sian parhatobanon, jala na patut do Ibana sihaposan laho pasauthon nasa bagabagaNa di tano i.

“Sangkap bolon ni buku Josua i ma laho manggombarhon habobongot ni halak Israel tu tano parpadanan, papatuhon luat i, mambagi tano i tu angka marga ni Israel. Sangkapna on mangojahi tona ni buku on, i ma haburjuon ni Debata di na manggonopi bagabaga tano naung dilehon tu si Abraham. Buku on mangondolhon haburjuon ni Debata dompak hata ni parpadanannNa (Jos. 21: 43—45)” — Andrews Bible Commentary (Andrews University Press, 2020), hlm. 365.

Rap ma hita marnida ia, nangpe buku Josua disurathon lobi sian tolu ribu naung salpu, partingkian na tabolus saonari on ndang dao imbarna dohot partingkian ni si Josua di bagasan parungkilon partondionna. Na olo do hita saonari mangadopi parungkilon na asing rumangna, alai na tongtong do adong parungkilon, tarlumobi di bagasan haporseaon, na mangondam hasonanganta, haporseaonta, jala na laho pasauthon ulaon naung pinasahat ni Debata tu bangsoNa. Tiruan sian Josua margogo manogunogu hita manghaposi bagabaga ni Debata maradophon partingkianta saonari jala asa taruli dibagasan huasoNa, tudos songon na binahenna.

_Barna Magyarosi saonari on hundul gabe Sekretaris Eksekutif Divisi Inter-Eropa jala Uluan di Penelitian Alkita di divisi i. Mamungka marhalado do ibana gabe sahalak pandita dohot direktur departemen di South Transylvania Conference, Rumania, dungi gabe sahalak dosen teologi jala rektor di Universitas Adventus, Rumania._