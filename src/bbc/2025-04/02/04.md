---
title:  Haporseaon na Imbaru
date:   07/10/2025
---

`Jahama Josua 2: 12-21 dohot 2 Musa12: 13, 22, 23. Songon dia do hata na sian buku 2 Musa mangurupi ho laho manangkasi parpadanan ditongatonga ni pangkahap dohot si Rahab?`

Torang situtu do parpadanan ni si Rahab: hosa ali ni hosa jala asi ni roha ali ni asi ni roha. Hata chesed (Jos. 2: 12), “asi ni roha”, tung balga situtu do lapatanni i jala maol situtu do hata na asing patorangkon i. Hata on sumurung paboahon hatoguon ni parpadanan, alai adong do di bagasan ni i mandok haposeaon, asi ni roha, denggan basa, dohot haburjuon.

Hata ni si Rahab i paingothon hita dompak hata na tarsurat di buku 5 Musa 7: 12, disi Jahowa sandiri do na marmangmang laho pasauthon parpadananna tu halak Israel. “Jadi molo tung ditangihon hamu angka uhumon, diparangehon jala diulahon hamu angka i, jadi pasintongon ni Jahowa, Debatam ma tu ho padan dohot asi ni roha, naung niuarihonna tu ompumu” (5 Musa 7: 12).

Na ummuli sian i, di bagasan bindu na sarupa (5 Musa 7) manontuhon pantangan (cherem) tu halak Kanaan. Dison adong si Rahab, sahalak parompuan Kanaan na ditoru ni pantangan i, alai dihaol ibana mardongan haporseaonna na imbaru, bagabaga naung dipasahat tu halak Israel. Jala na gabe parbuena, dipalua do ibana.

Gombaran na parjolo tutu olo do tubu tu bagasan rohanta di hata ni pangkahap dohot si Rahab i ma Paskah di ari Haruaron. Disi, asa malua halak Israel, nasida ingkon mian di bagas nasida jala mambahen partinandaan tu na dua tiang parhinsuhinsuan dohot tu tohang ni angka bagas dohot mudar ni birubiru na dipelehon i.

“Jadi mudar i ma gabe partinandaanmuna di bagas angka na niingananmuna i, molo huida mudar i, laosanku ma hamu, asa unang masa tu hamu uhum hamagoan, di na huhonahon tu tano Misir” (2 Musa 12: 13); ida dohot 2 Musa 12: 22, 23).

“Di bagasan pangoloion situan na torop ingkon patuduhon panindangion ni haporseaon nasida. Suang songoni nang nasa jolma na masihol di haluaon marhite mudar ni Kristus ingkon marnida ia nasida sandiri ingkon mangulahon turpuk nasida laho manjangkon haluaon nasida. Tutu holan Kristus sambing do na paluahon hita sian paruhuman, alai hita pe ingkon do olo manadingkon dosanta i. Manisia dipalua marhite haporseaon, ndada alani parulan; alai haporseaonna i ingkon dipatuduhon marhite parulan” —Ellen G. White, Alfa dan Omega, jld. 1, hlm. 323.

Dison, mudar i tanda na paluahon nasida sian surusuruan ni Debata na mangarimpashon. Songon sintongna Debata paluahon hosa ni halak Israel sian paruhuman na parpudi di Musir, songoni do nang halak Israel ingkon paluahon si Rahab dohot dongan sabagasna sian hadadabu ni huta Jeriko.

`Aha do poda na uli na taida di bagasan dua barita on? Aha do parsiajaran barita haluaon na tatapu sian angka barita on?`