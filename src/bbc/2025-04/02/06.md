---
title:  Asi ni Roha na Pasonggothon
date:   09/10/2025
---

`Jahama Josua 9: 21-27. Songon dia do dalan dibahen si Josua pasadahon hatigoran dohot denggan basa?`

Aut sura pe halak Israel martahi laho mandopang halak Gibeon, ndang jadi loasonna nasida laho mangulahon i ala padan naung binahen ni angka induk ni bangso i. Induk ni halak Israel mardalan hombar dohot padan nasida, salaleng padan i ndang patubuhon dosa manang sangkap na jungkat (Pangh. 11: 29-40), na mangarahut do i, nang pe hansit di roha nasida.

Di bagasan Padan na Robi, marmanat ni roha andorang so marpadan, jala mangulahon padanna, digoari ma i habisuhon ni angka na daulat marroha (Psalm. 15: 4; Psalm. 24: 4; Parj. 5: 2, 6). Ai di bagasan goar ni Jahowa, Debata ni halak Israel do padannai di hatahon, angka induk ni bangso i ndang margogo paubahonsa.

Di bagasan hata naung dimangmangkon angka induk ni halak Israel, jambar ni halak Israel ndang tarpasirang sian jambar ni halak Gibeon. Nang, marhite na manorui  nasida gabe parsoban dohot  partuaek di bagas ni Debata (Jos. 9: 23), halak Gibeon gabe sada na so hasirangan sian punguan huria ni halak Israel. Alus ni si Josua marimbar dohot hata ni angka induk ni halak Israel, na manontuhon “halak Gibea” gabe hatoban (Jos. 9: 21), paubahon torutoru gabe pasupasu na denggan di halak Gibeon (patudos dohot 2 sam. 6: 11).

Ngolu ni halak Gibeon na mangihut patuduhon hasurungan partondion na timbo na jinangkon ni huta i, dohot haburjuon nasida dompak bangso ni Debata. Padan na dimangmangkon ni halak Israel tongtong dipajongjong sian pomparan na parjolo ro di pomparan na mangihut, asa di ari na mulak halak Israel sian habungan Babel, halak Gibeon adong disi laho mangurupi nasida paulihon huta Jerusalem (Neh. 7: 25). Pambahenan nasida patuduhon parange na manontong, alai saluhutna i holan alani denggan basa ni Debata.

Aha do na olo masa aut sura halak Gibeon paboahon tutu ise do nasida jala mangelek asi ni roha songon na binahen ni si Rahab? Ndang taboto dia na masa, alai ndang tarpasiding hita na olo masa i ma molo marhite na manungkun tu sangkap ni Debata olo do patubuhon haluaon sian tongatonga ni halak Gibeon. Sangkap bolon ni Debata ndada laho manguhumi angka pardosa, alai marnida nasida mulak jala mangusehon denggan basaNa tu nasida (patudos dohot Hes. 18: 23 dohot Hes. 33: 11). Sidalian ni halak Gibeon ingkon ma tatapon i songon joujou tu asi ni roha ni Debata, di parangeNa na burju jala sintong. Panjuaion ni halak Kanaan tu hamumuba ni roha dohot hatangkangon nasida dompak sangkap ni Debata do na mamboan nasida tu hamamagona (1 Musa 15: 16). Dihalomohon Debata do panindangion ni halak Gibeon di hagogohonNa, dohot sangkap nasida laho mardame jala ndang mangalo, dohot haradeon nasida laho manadingkon panombaon ganaganaan jala manomba sasadasa Debata na sintong.