---
title:  Eden dohot Kanaan
date:   23/11/2025
---

`Jahama 1 Musa 2: 15 dohot 1 Musa 3: 17-24. Angka dia do na gabe parbue ni hadadabu, di saluhut pargulmiton ngolu ni jolma na parjolo i?`

Di ari panompaon, Jahowa paojakkon Adam dohot Haoa di inganan na sun denggan na gok hadumaon dohot haulion. Jolma na parjolo i pajumpang dohot Panompa nasida di tongatonga ni inganan na uli situtu na manggohi nasa na ringkot di pardagingon nasida. Angkup ni hata ni Jahowa na dipasahat, Porlak Eden jongjong gabe inganan parsiajaran na sian i si Adam dohot Haoa taruli parbinotoan na singkop di parange ni Jahowa dohot ngolu na sinangkapanNa tu nasida. Dibahen i, uju nasida manggotap partalian mangkaposeai Sipanompa nasida, mubah do partalian nasida nang dohot Porlak Eden, jala songon tanda rotap ni partalian i, ingkon tadingkonon nasida porlak i. Mago ma sian nasida luat naung nilehon ni Debata tu nasida. Alani i, Porlak Eden gabe gombaran ngolu na maduma, jala idaontama muse gombaran ni i di bagasan turpuk Tano Parpadanan.

`Songon dia do angka ompu na parjolo manatap bagabaga di tano i? (ida 1 Musa 13: 14, 15; 1 Musa 26: 3, 24; 1 Musa 28: 13). Didok roham, dia do lapatan ni i di hita, songon halak Advent, na mangolu songon dipanean di angka bagabaga i? (Heb. 6: 11-15).`

Hatiha Abraham mambongoti tano na pinatuduhon ni Debata tu ibana, mardongan haporseaon, tano i gabe Tano Parpadanan di ibana nang dohot tu pinomparna. Tano i tongtong gabe tano Parpadanan saleleng 400 taon. Angka ompu na parjolo nda tutu nampunasa tano i, tano i ndada tano nasida asa dibahen i bolas dilehon tu angka anak nasida songon teanteanan. Alai, Debata do nampunasa tano i, songon Porlak Eden na Ibana nampunasa. Ala si Adam dohot Hawa ndang mangulahon manag dia pe na mambahen nasida panean di Porlak Eden, suang songoni do nang dohot halak Israel ndang mangulahon manang diape laho panean di tano i. Tano Parpadanan i ma sebasabasa ni Debata mangihuthon sangkapNa. Di halak Israel ndang adong tanda na lohot manang hata na mandok nasida nampuna tano i (5 Musa 9: 4-6); holan marhite denggan basa ni Debata sambing do i dilehon tu nasida.

Angka ompu  na parjolo i do panean di bagabaga i sahat ro di bagabaga i digonopi. Hita, siihuthon Kristus, nunga manean di bagabaga na dumenggan sian i (Heb. 8: 6) na ingkon digonopi molo hita maniru “angka sitean bagabaga i, marhitehite haporseaon dohot lambas ni roha!” (Heb. 6: 12).