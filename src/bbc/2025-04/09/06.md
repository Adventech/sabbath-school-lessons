---
title:  Tano na Dipasuang
date:   27/11/2025
---

`Jahama Jeremia 24: 6; Jeremia 31: 16; Hesekile 11: 17; Hesekiel 28: 25; dohot Hesekiel 37: 14, 25. Aha do bagabaga ni Debata dompak hamumulak ni hala Israel tu Tano Parpadanan jala songon dia do bagabaga i digonopi?`

Saleleng tarbuang di Babel, halak Israel ndada holan mangkilalahon hasusahon alani ndang adong tano, alai dohot nang di janji ia partalian ni nasida dohot Jahowa, tungpe dihatahon dohot singkop marhite bagabaga di tano, alai ndang marsigantung tu, manang disuhati di, na manjangkon teanteanan tano. Di ari halak Israel manopoti dosa nasida, paubahon roha, jala mangalului Jahowa sian nasa roha nasida, digonopi Jahowa do musa janjiNa i, jala mamboan nasida mulak tu tano nasida na gabe tanda dipasuang. Lapatanna, Debata ni nasida dope Ibana, nang ditingki nasida ndang di tano nasida.

Alai, songon bagabaga ia halak Israel gabe nampuna tano i adong dalanna (5 Musa 28: 63, 64; Jos. 23: 13, 15; 1 Raj. 9: 7; 2 Raj. 17: 23; Jer. 12: 10-12), suang songoni do nang dohot janji na laho paulakhon muse jala mambahen maduma halak Israel di tano i dungkon sian habuangan. Di partingkian na sarupa, angka panurirang di Padan na Robi patuduhon tu hamumulak na niuluhon ni raja Daud na naeng ro (Jes. 9; 6, 7; Sak. 9: 9, 16). Bagabaga on digonopi di bagasan ngolu, hamamate, dohot haheheon ni Jesus Kristus, na dibagasan dirina nasa bagabaga tu halak Israel na robi gabe digonopi.

Di bagasan Padan na Imbaru, Tano Parpadanan ndang dihatahon dohot torang, alai tu hita dipabotohon ia bagabaga ni Jahowa nunga digonopi di bagasan jala marhite Jesus Kristus (2 Kor. 1: 20, Rom 15: 8). Asa dibahen i, di bagasan hatiuron ni Kristus, tano i dirangrangi mangulahi, jala manjadi gombaran di angka pasupasu partondion na sinangkapan ni Debata laho dilehon tu angka bangsoNa na porsea di tano on (Ep. 2: 6) dohot di hatongtongon sogot.

Hagogonop na parpudi sian bagabaga ni Debata dompak paradianan, hadumaon, dohot hasonangan di huta i masa ma i sogot di tano na imbaru, malua sian dosa dohot pangkorhonna. Dison, songon halak Kristen, pangaropanta dipaojak di bagasan bagabaga ni Kristus ai na ro do Ibana mangulahi, jala, dungkon ni masa 1.000 taon di surgo, pajongjongkon harajaonNa na manontong di tano naung dipaimbaru. On ma na gabe hagogonop sian saluhut janji taringot ni tano i.

`Jahama Johannes 14: 1-3, Titus 2: 13, dohot Pangungkapon 21: 1-3. Pangaropan bolon dia do na taida di bagasan angka ayat on, jala boasama hamamate ni Jesus mangarahut hagogonop ni pangaropan on?`