---
title:  Tano i ma Silehonlehon
date:   24/11/2025
---

`Jahama 2 Musa 3: 8; 3 Musa 20: 22; 3 Musa 25: 23; 4 Musa 13: 27; 5 Musa 4: 1, 25, 26; 5 Musa 6: 3; dohot Psalmen 24: 1. Aha do partalian na sumurung di Debata, halak Israel, dohot Tano Parpadanan?`

Diojahanna, tano patuduhon goar ni sada bangso. Di na paojakkon bangso, tano i pe patontuhon ulaon dohot parngoluon ni bangso i. Angka hatoban ndang adong di nasida pusaka jala ndang adong inganan, halak na asing do mandai upah ni gogo nasida. Manean tano lapatan halak na malua. Goar ni bangso na tarpillit balga situtu hadomuanna dohot inganan nasida ndang dohot tano nasida.

Adong partalian na sumurung di Debata, halak Israel, dohot tano i. Halak Israel manean tano i sian Debata songon silehonlehon, ndada songon ugasan na so jadi umpaton. Bangso na tarpillit manean tano i saleleng nasida mangolu di bagasan partalian parpadanan dohot Jahowa jala mangaradoti angka patik ni parpadanan. Lapatanna, ndang jadi panean di tano i nasida dohot angka pasupasuna ia so alani Jahowa.

Di partingkian na sarupa, tutu situtu do ia tano i patupahon sada sorminan na marhite i halak Israel boi dumenggan mananda Debata. Mian di tano i na sai tongtong paingothon nasidaa di Debata na daulat, manggonopi bagabaga, jala patut dihaporseai. Tano i nang dohot halak Israel ndang adong ia so alani Debata, na gabe haroroan dohot ojahan ni ngolu nasida. Uju halak Israel di tano Misir, batang Aek Nil dohot angka mual, angkup ni loja nasida, patupahon gotilon na hinirim nasida asa mangolu. Asing do ia Tano Kanaan. Marsigantung tu udan do nasida asa taruli di parbue na niula nasida, jala holan Jahowa do na mangaturhon parlangitan. Dibahen i, tano i paingothon halak Israel na ingkon sai tongtong marsigantung di Jahowa.

Molo tungpe halak Israel mangido tano i na gabe silehonlehon sian Jahowa, na lapatan sasintongna, Debata sandiri do nampunasa. Songon nampunasa tano on ro di isina (Psalm. 24: 1), marhagogoon do Jahowa laho mangalehon tano i tu halak Israel manang mangumpat i muse. Molo Jahowa do nampuna tano, dibahen i halak Israel jala, dumao sian i tahe, nasa jolma paisolat do jala halak tandang, manang, di hata hamajuon on, hita saluhutna tamue ni Jahowa dipartingkian na ganjang di tano/portibiNa.

`Mangihuthon 1 Petrus 2: 11 dohot Heber 111: 9-13, dia do lapatanna di ho mangolu songon paisolat manang halak tandang na paimaimahon huta na patupahon jala paulihon i Debata sandiri?`