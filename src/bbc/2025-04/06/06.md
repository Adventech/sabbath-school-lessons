---
title:  Sitindangi di Huaso ni Debata
date:   06/11/2025
---

Songon naung taparsiajari (ida parsiajaran 5), nunga dilehon Debata partingkian tu angka bangso parbegu asa mananda Ibana jala mulak sian dalan nasida na jahat. Alai tahe, manjua do nasida jala di ujungna mangadopi paruhuman ni Debata.

`Jahama Josua 7: 6-9, na papatarhon mula dipajangkonon ni si Josua dompak hamamago na mangondam nasida. Sumurung tatapma tu Josua 7: 9. Ruhut teologis dia do na adong di bagasan hatana i?`

Di mulana, begeon si Josua songon halak Israel na di tongatonga hasusahan dungkon ruar sian Misir, i ma: “Tung so mate hami dibunu tangan ni Jahowa di tano Misir, di na hundul hami di lambung hudon angka na marisi juhut, di na bosur hami mangan sagusagu; ai ditogihon hamu hami ruar tu halongonan on laho mambunu sandok luhutan on anturaparon” (2 Musa 16: 3).

Jala, angkup ni i dohot do nang Josua: “Iale Tuhan Jahowa, boasa tung patariparonmu bangso on sian Jordan i laho mangalehon hami tu tangan ni halak Amori, asa mangago hami? Tung so tading hami nian di bariba ni Jordan!” (Jos. 7: 7).

Alai, tibu dungkon ni i, dipatuduhon ibana tarlumobi rohana dompak haleaon di goar dohot hasangapon ni Jahowa hinorhon ni hajepolon on. “Begeon ni halak Kanaan i dohot sandok isi ni tano on ma barita i, jadi haliangannasida ma hami, jala siaphononna goarnami sian tano on, jadi aha ma bahenonmu humongkop Goarmi na timbul i? (Jos. 7: 9).

Hata on patuduhon sada turpuk dohot uhum na gabe impola sian sangkap ni Debata di halak Israel. Nangpe Ibana mangkirim asa angka bangso parbegu humaliang nasida marnida hagogoon na pinatupa ni Debata di bangsoNa na porsea di Ibana, na taruli do nang nasida, songon na binahen ni si Rahab, marsiajar di Debata ni halak Israel marhite huaso papatuhon na binahen ni bangsoNa. Di na asing, molo saluhutna mardalan di bagasan na jorbut, songon na masa dison, angka bangso na asing mandok na gale jala ndang marhagogoon ia Debata ni halak Israel (ida 4 Musa 14: 16, 5 Musa 9: 28), na gabe manjujui parporangan sian halak Kanaan.

Lapatanna, nang di bagasan barita ni halak Israel na manggulut tano i, adong barita dohot uhum bolon na dipatuduhon, parsidohot ma i mamboan hasangapon dohot hamulaion di Jahowa, jala na gabe sasada pangaropan di angka sipelebegu, nang dohot di halak Israel.

`Jahama 5 Musa 4: 5-9. Di bagasan dia do hita marnida dison hasadaon sian halak Israel dohot panindangio nasida di humaliang dohot panindangionta i ma Huria Masehi Advent Hari Ketujuh di partingkian on?`