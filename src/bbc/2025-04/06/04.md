---
title:  Todoan na Manontuhon
date:   04/11/2025
---

`Jahama Josua 7: 19-21. Aha do dipangido si Josua sibahenon ni si Agan? Dia do arga ni pangidoan i? Songon dia hita marnida hata panopotionna i?`

Josua mangido tu si Agan asa mangulahon na dua on: parjolo, pasangap Jahowa jala mamujimuji Ibana. Paduahon, manopoti dia naung binahenna jala unang diporso. Agan ingkon pasangaphon Jahowa marhite manopoti di angka naung binahenna. Hata na dibahen dison (todah) lapatanna mandok mauliate (Psalm. 26: 7, Jes. 51: 3, Jer. 17: 26), alai dohot tu panopotion di dosa (Esr. 10: 11).

Hinamagona, Bibel ndang papatarhon ia si Agan patuduhon tanda panopotion na tutu. Manghirim do ibana na tongtong martabuni sahat ro di ujungna. Pangalahona na mangalo mambahen ibana didok pangalaosi na dokdok, na so tarpalua marhite patik ni si Musa (patudos dohot 4 Musa 15: 27-31).

Hata-hata ni si Agan di bagasan Josua 7: 21 paingothon hita tu hadadabu ni si Adam dohot si Haoa. Haoa marrnida (ra’ah) ia hau i denggan (khamad) jala ujungna diputikkon (laqakh) parbueana (1 Musa 3: 6). Di panopotionna, Agan mangkatindangkon ia ibana marnida (ra’ah) sian tongatonga ni tabantaban sada baju na uli sian Shinar, 200 rupia, dohot ponding sere sada. Dungi ibana manghirim (khamad) jala mambuat sian i (laqakh). Tudos songon na binahen ni si Adam dohot si Hawa, todoan ni si Agan patuduhon ia dosa hahisapon i ma dosa na so porsea. Dosa on manuhasi Jahowa na mangkalamohon angka na dumenggan di tompaanNa jala manabunihon pigapiga hasonangan na mansai uli sian nasida, i ma na holan jambar ni Debata.

Angkup ni marnida tu pudi tu hadadabu ompu ni jolma manisia, ayat on paboahon harimbaron bolon sian parange ni si Rahab (patudos dohot Jos. 2: 1-13) dohot parange ni si Agan. Na sada mambaon pangkahap tu bilut parginjang jala manabunihon nasida sian angka parangan; na asing mambuat angka ugasan na hona harom jala manabunihon i sian Josua. Na sada patuduhon haburjuon tu pangkahap ni halak Israel jala mangurupi nasida taruli hamonangan; na asing mamboan hahurahon tu halak Israel marhite hahisaponna na mamboan hamagoan. Na sada pajongjong parpadanan dohot halak Israel; na asing mangalaosi parpadanan dohot Jahowa. Rahab paluahon dirina dohot dongan sabagasna, jala nasida gabe sada sian tongatonga ni halak Israel na diparsangapi; Agan manguhum dirina dohot dongan sabagasna sahat ro di hamatean jala gabe gombaran na pailahon.

`Rajumi dompak dosa hahisapon. Songon dia do tarbahen hita mandao jala ndang unduk di dosa on, ndang manatap sadia godang na adong di hita manang ndang adong tahe? (patudos dohot Luk. 12: 15).`