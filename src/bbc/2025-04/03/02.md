---
title:  Manaripari Batang Aek Jordan
date:   12/10/2025
---

`Jahama Josua  3: 1-5 dohot 4 Musa 14: 41-44. Boasama Debata mangido halak Israel asa manguras diri nasida tu angka na laho masa sogot?`

On ma parjolo sahali poti parpadanan dihatahon di bagasan buku Josua. Sahat tu hatiha on di bagasan buku Padan na Robi, poti parpadanan nunga dipatuduhon marhadomuan dohot undung-undung na badia (2 Musa 40: 21); di tongatonga pardalanan ni halak Israel sian dolok Sinai (4 Musa 10: 33-36); dohot di na sundat mamungka patundukkon tano Kanaan (4 Musa 14: 44). Adong tolu ugasan na badia sahali di Undungundung na badia ni halak Israel, na saluhutna i manggombarhon partalian ni halak Israel dohot Debata na sumurung: (1) batu lei na marisihon Sampulu Patik ni Debata, (2) Tungkot ni si Harun, sintua ni malim; dohot (3) sada tapongan na marisi manna (2 Musa 16: 33; Heb. 9: 4).

Poti parpadanan dohot haradeon di na laho manaripari batang Aek Jordan paingothon halak Israel ia nasida mambongoti Tano Kanaan ndada marhite dalan dohot tingki na binuhul nasida sandiri. Na margogo do nasida patundukkon luat i molo nasida mangihuthon dalan dohot partingkian ni Debata. Jahowa na digombarhon marhabangsa di atas ni Kerubium na manghungkupi poti parpadanan (2 Musa 25: 22; 4 Musa 7: 89), jala pangurdotNa mangihuthon pangurdot ni poti i – mambongoti tano Kanaan di jolo ni halak Israel i ma Hagogoon na manguluhon patundukkon luat i.

Hata na disalin “manguras” (Jos. 3: 5) manang “pabadiahon” mangalapati tu angka dalan na laho papitahon na suman tu angka na binahen ni malim andorang so mamuhai parhaladoon di inganan na badia 2 Musa 28: 41, 2 Musa 29: 1) dohot dia na binahen ni halak Israel andorang so manjangkon haroro ni Debata di Sinai (2 Musa 19: 10, 14). Manguras i ma padaohon nasa dosa jala manadingkon angka hasomalan na ramun. Patik na sarupa tarida do di bagasan 4 Musa 11: 18, na marhadomuan dohot hagogoon ni Debata na mangihut. Nang di na laho marporang ulaon sisongoni somal do dipatupa (5 Musa 23: 14). Andorang so marporang Debata bahen di halak Israel di bagasan parporangan, ingkon do nasida patuduhon pangoloion nasida di Ibana dohot porsea tu Ibana i ma Ulu balang nasida.

Halongangan di na manaripari batang Aek Jordan naeng patuduhon tu halak Israel ia bagabaga ni Debata na laho mangalele angka halak Kanaan sian tano i patut sihaporseaan. Ibana na margogo pahiang aek Jordan, margogo do nang pasahathon luat i tu nasida.

`Ndang na sai tongtong pahiang ni Jahowa aek Jordan. pandonganionNa ndada na sai tongtong tarida. Didok roham, songon dia do hita margogo paherbang haradeon haporseaonmu laho mangkilalahon jala marnida pandonganion ni Debata bahen di hita?`