---
title:  Musa na Imbaru
date:   28/09/2025
---

`Jahama 5 Musa 18: 15-22 dohot Josua 1: 1-9. Boasama ringkot ia buku Josua dipungka mardongan pabotohon sada bagabaga na marhadomuan dohot diangka na laho masa dungkon mate si Musa?`

Nangpe si Musa nunga salpu jala uluan na imbaru si Josua, naung pinillit ni Debata, adong do hasadaon ditongatonga nasida nadua. Tu nasida nadua nunga dipabotohon Debata ai nasida do na laho manguluhon bangsoNa tu tano na binagabagahonNa tu ompunasida. Songon na nidok ni Debata dompak Josua: “Sude tano, sidalanan ni palak ni patmuna, nunga hulehon tu hamu, songon na hudok tu si Musa hian” (Jos. 1: 3). Ingkon paujungon ni si Josua do sandok ulaon na dimulana dipasahat tu si Musa. Tutu situtu ibana gabe Musa na imbaru.

`Jahama 2 Musa 33: 11; 4 Musa 14: 6, 30, 38; 4 musa 27: 18; 4 Musa 32: 12; 5 Musa 1: 38; 5 Musa 31: 23; dohot 5 Musa 34: 9. Aha do na pinabotohon ni angka ayat on tu hita taringot ni si Josua?`

Sahat ro di dison, bagabaga ia Debata “patindangkon” sahalak panurirang na tudos songon si Musa (5 Musa 18: 15) holan sada bagabaga na laho ro, ndada sada hata naung dipasaut. Angka hata pamuhai sian buku Josua paingothon na manjaha di bagabaga on, di hatiha na sarupa, pangoluhon pangaropan laho marnida bagabaga i digonopi.

Nangpe nunga salpu, barita ni si Musa manggohi bindu na parjolo. Sampulu hali goarna dihatahon disi, ia Josua holan opat hali do. Musa digoari do ibana “naposo ni Jahowa”, ia Josua digoari do ibana “parhalado ni si Musa” (Jos. 1: 1). Arga do parhaladoon dohot haburjuon na marsitutu saleleng ni ngolu di si Josua laho manjangkon goar “naposo ni Jahowa” (Jos. 24: 29).

Nangpe di bindu parjolo Josua patuduhon parsorin ni panggomgomion sian dua uluan bolon di halak Israel, parange na ringkot disi i ma Debata i sandiri, na hataNa mambuhai buku on jala panogunoguonNa manggohi buku on. Ndang adong sungkun-sungkun manaringoti ise do uluan ni halak Israel na sasintongna.

`Saleleng ni hasiangan on, dijou Debata do baoa manang parompuan laho manguluhon bangsona. Boasama ringkot situtu laho marningot ise do sasintongna uluan ni huria jala ndang taida?`