---
title:  Pabagashon
date:   09/02/2024
---

Jahama Ellen G. White, “Ucapan-Ucapan Berbahagia,” hlm. 15–18, dibagasan buku Khotbah di Atas Bukit.

Buku Psalmen marsoara di hageduhon ni manisia dompak hatigoran, buku paboahon dipanjuaon ni manisia manjanghon hajahaton. Buku Psalmen disurathon, ndada laho mambaloshon hajahaton alai laho pasangaphon goar ni Debata. Dibahen i, sasintongna partigor marlasniroha uju diida nasida paruhuman ni Debata dompak dosa, ala marhite i goar ni Debata dohot hatigoranNa dipatimbul di tano on (Psalm. 58: 11, 12). Buku Psalmen manogu hita asa parsidohot laho manaluhon dosa dungi mangalului haroro ni harajon ni Debata na tibu i. Di bagasan buku Psalmen, dilehon tu hita bagabaga pangapulion dohot haluaon na sian Debata. Na hehe do Tuhan i!

“’Molo diinsahi halak hamu manang dipaburuburu, alani ahu’, ninna Jesus,  ‘Martua ma hamu.’ Jala dihatahon Ibana tu angka na manangihon Ibana i angka panurirang, na marjamita marhitehite Goar ni Tuhan i, na gabe ‘tiru hamu di haporsuhon dohot di habengeton.’ Jakobus 5: 10. Abel, halak Kristen na parjolo sian angka anak ni si Adam, mate ala ni hatigoran. Henok mardonganhon Debata, jala ndang ditanda portibion ibana. Noak diinsahi ala ni haporseaonna jala didok ibana sahalak na parohon hasusahan. Na deba manaonhon reherehe so saut malua, asa taruli  di haheheon na dumenggan. Heber 11: 35, 36” —Ellen G. White, Khotbah di Atas Bukit, hlm. 43.

**Sungkun-sungkun Sirangrangan**:

`Ala patar do parungkilon na ro binahen ni hajahaton na di tano on gabe patubuhon sungkun-sungkun na tutu do Debata i marhuaso di tano on, jala songon dia do i gabe patubuhon haporseaon na togu na sai hot uju ro parungkilon i? lapatanna, aha do na ingkon siradotanta asa hot haporseaonta i di holong, denggan basa dohot huaso ni Debata? Aha do pinasahat ni silang ni Tuhan i tu hita taringot di Debata dohot parangeNa?`

`Boasa mansai ringkot asa unang marpangunsandean tu manisia (uluan, punguan, manang sarikat) dalan laho manjanghon hatigoran di portibion alai holan marpangunsandean tu hata ni Debata dohot dohot paruhumanNa?`

`Aha do panghorhon ni hatigoran na mandok ai Bagas Joro i do inganan paruhuman ni Debata?`

`Songon dia do hita asa mananda di angka hata na roa sian pigapiga ende ni psalmen? Songon dia do hata i mangurupi hita mananda di hajolmaon nasida na manurathon buku i?`