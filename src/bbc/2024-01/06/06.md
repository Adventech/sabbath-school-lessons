---
title:  Paruhuman ni Jahowa dohot Bagas Joro
date:   08/02/2024
---

`Jahama Psalmen 96: 6-10, Psalmen 99: 1-4, dohot Psalmen 132: 7-9, 13-18. Didia do patupa paruhuman ni Debata, jala aha do panghorhon ni alus na tabahen di hita? Songon dia do Bagas Joro mangurupi hita mangantusi songon dia Debata i manaluhon hajahaton?`

Paruhuman ni Debata tung solhot do i dohot Bagas Joro. Bagas Joro i ma inganan dipangantusion ni parpsalmen sandok hajahaton diuhumi (Psalm. 73: 17-20). Bagas Joro dipajongjong bahen inganan paruhuman ni Debata songon na pinatudu ni paruhuman ni Urim (4 Musa 27: 21) dohot tutup andora paruhuman sintua ni malim (2 Musa 28: 15, 28-30). Dibahen i, godang sian ende ni psalmen manggombarhon Jahowa dihabangsaNa di inganan na badia na sai manguhumi tano on ala ni dosa dohot hajahatonna.

Di Bagas Joro haluan i disangkapi. Di halak sipelebegu, dosa i tarida marhite sada tihas di pamatang, jala ingkon dipamalum marhite pelean sombaon. Alai, Bibel paboahon dosa i ma mangalaosi patik ni Debata. Habadiaon ni Debata paboahon ia Ibana manghaholongi hatigoran dohot hasintongan. Asa dibahen i, bangso ni Debata ingkon manghalojahon hatigoran dohot hasintongan jala ro masomba tu Debata di bagasan habadiaonNa. Laho mangulahon i, ingkon radotan nasida patik ni Debata, i ma na gabe gombaran ni habadiaonNa.

Jadi, Bagas Joro i ma inganan hasesaan ni dosa jala pajongjonghon hatigoran songon na pinatudu ni tutup andora paruhuman habangsa ni Debata mardongan “pelean hatigoran (5 Musa 33: 19; Psalm. 4: 6).

Alai, “Debata na marpamuati” marlulu dompak siula hajahaton na so paubahon rohana (Psalm. 99: 8). Impola sian Bagas Joro na gabe inganan paruhuman ni Debata tongtong tarida dibagasan pangantusion dihabadiaon ni Debata dohot joujou asa sintong mangolu hombar tu hata parpadanan ni Debata.

Paruhuman ni Debata sian Sion mangalumehon hasonangan tu nasida partigor jala hajepolon tu parjahat (Psalm. 132: 13-18). Bagas Joro manuathon pangaropan bolon di haroro ni Tuhan na gabe panguhum, tarlumobi di ari raya pardengganan. Songoni do nang, ende ni psalmen on paposhon roha di Panguhum na naeng ro (Psalm. 96: 13; Psalm. 98: 9), i ma Jesus Kristus di Bagas Joro na di banua ginjang (Pangk. 11: 15—19).

`Jahama Rom 8: 34. Songon dia do ayat on paboahon tu hita sandok na binahen ni Kristus di Bagas Joro na di banua ginjang i sada barita las ni roha di bangsoNa?`