---
title:  Ulubalang Bolon
date:   04/02/2024
---

`Jahama Psalmen 18: 4-19, Psalmen 76: 444-10, 13, dohot Psalmen 144: 5-7. Songon dia do Tuhan i digombarhon dibagasan angka ayat on? Aha do na pinaboa ni angka ayat on dompak haradeon ni debata laho paluahon bangsoNa?`

Ende pujipujian on mamuji Jahowa ala ni holongNa na sun denggan manaluhon huaso hajahaton na mangondam bangsoNa. Ende on manggombarhon Debata dibagasan hasangaponNa i ma sahalak ulubalang dohot panguhum. Gombaran di Debata songon sahalak ulubalang jotjot tarida dibagasan buku Psalmen jala mngondolhon hinarga dohot hinadenggan ni pangurupion ni Debata dompak iluilu dohot parungkilon ni bangsoNa.

“Mangkuling do ronggur di angka langit dibahen Jahowa, jala dipalu na Tumimbul i do soarana. Ambolas dohot gara ni api do mangihut. Dung i disiorhon ma angka sumbiana, jala dipaserak angka musu, dijotjoti ma maniorhon angka hilap, manggunturi nasida. Jadi tarida ma angka lubuk ni aek, gabe mullop ma dohot angka ojahan ni portibi on maradophon pangasupim, ale Jahowa, maradophon pangunsong ni hosa ni igungmu” (Psalm. 18: 14-16).

Haulion dohot hinabolon ni pambahenan ni Debata ingkon ma padaohon ganggu ni roha di holong dohot pambahenan ni Debata na sun denggan tu angka na marsitaonon manang di hagogoonNa laho manaluhon hajahaton. Na patut sibahenonta i ma paimahon Ibana patupahon saluhutna i.

Di ujungna, nang uju bangso ni Debata, songon Daud, mangadopi parporangan – haluaon i ro ndada marhite habisuhon ni manisia. Di angka parporangan mandopang musu ni bangso ni Debata, Raja Daud mamuji Debata ala holan marhite Ibana sambing do dapot sandok hamonangan i. Adong dalan di raja Daud laho mamuji dirina diangka na jinanghonna, godang ni hatuaon dohot hamonangan, alai ndang diloas ibana i mangarajai pikkiranna. Diboto ibana do sian dia haroroan ni hagogoonna i.

Didok Daud do ai Jahowa do na mangajari tanganna mangula hamusuon (Psalm. 18: 35),  ndang adong di bagasan buku Psalmen i ibana patimbulhon hagogoonna manaluhon musu. Alai, Jahowa do dijolo ni Daud jala paluahon ibana (Psalm. 18: 48, 49).

Dibagasan buku Psalmen, Raja Daud, na tarbarita sahalak ulubalang bolon, dihapistaranna mamiltik hasapi dipuji ibana Debata i ma silehon haluaon jala na mangaramoti bangsoNa (Psalm. 144: 10-15). Pujipujian dohot tangiang tu Debata i ma haroroan ni hagogoon ni Daud, na gumogo sian sandok nasa sinjata na adong. Holon Debata sambing do na patut sihaporseaon dohot sisombaon.

`Nang dia pe hapistaran dohot haboionmu nang dohot hatuaon na adong di ho di bagasan ngolum, boasama ingkon tongtong ingotonmu sian dia haroroan ni saluhutna i? Mara dia do na gabe ro tu ho molo dihalupahon ho haroroan ni i?`