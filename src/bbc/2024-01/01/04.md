---
title:  Sada Ende tu Sandok Partingkian
date:   02/01/2024
---

`Jahama Psalmen 3, Psalmen 33: 1-3, dohot Psalmen 109: 6-15. Dia do ragam ni na masa na ro tu sandok manisia na pinasahat ni ende i?`

Buku Psalmen manungguli punguan ni na porsea di ragam ni na masa tu parngoluon ni manisia, jala buku Psalmen patuduhon ia na porsea tama manomba Debata diganup partingkian saleleng ni ngoluon. Jumpangta ma sian i songon na di toru on:

(1) Ende pujian na patimbulhon Jahowa binahen ni hatimbulon dohot huasoNa dipanompaon, mangarajai sandok raja, haulion, dohot holongNa. (2) Ende pujipujian na patuduhon las ni roha sian roha na ias di angka pasupasu ni Debata na marlobilobi. (3) Ende andung i ma angguhangguk di adopan ni Debata asa dipalua sian partinaonan. (4) Ende habisuhon na patuduhon dalan na denggan asa denggan di parngoluon. (5) Ende harajaon na patimbulhon Kristus, i ma Raja na marhuaso jala Sipalua di bangso ni Debata. (6) Ende sian na robi na marningot ngolu ni halak Israel di na robi jala patimbulhon denggan basa ni Debata dohot hajungkaton ni halak Isreal bahen mamodai na umposo asa unang mengulahon dosa ni ompu nasida alai asa marhaporseaon tu Debata jala tongtong rade mangaradoti nasa patikNa.

Umpasa dibagasan buku Psalmen patuduhon hasurunganna asa manogu roha ni sandok na manjaha. Molo tung pe adong pigapiga na mago sian umpasa i uju panalinan, na sai tongtong do tarjanghon hita i,di hata hita, jala manghalashon na adong disi.

1\. Paralelisme, i ma hasadaon ni pigapiga hata, frasa, manang pangantusion na dipasada dohot denggan. Paralelisme mangurupi hita mangalapati denggan hata disi. Umpamana: “Puji ma Jahowa, ale tondingku, jala nasa rohangku di bagasan mamuji goarna na badia i” (Psalm. 103: 1). Di bagasan on, “tondingku) i ma “sandok na adong di bagasan rohangku”, i ma sandok roha ni sahalak jolma.

2\. Parumpamaan i ma hata umpama laho manogu gomos roha ni na manjaha (umpamana, pangaramotion ni Debata digombarhon ma i “dilinggoman ni angka habongmi” Ipsalm. 17: 8).

3\. Merisme papatarhon dohot torang dua hata na marsitoguan. “sai joujou do ahu arian, sai di jolom do ahu bornginna i” patuduhon angguhangguk na so mansadi (Psalm. 88: 2).

4\. Gombaran i ma hata gombaran laho pasahathon tona di haporseaon. Di bagasan Psalmen 96: 4, 5 kata Heber ‘elohim, “debata,” dohot ‘elilim’, “gana-ganaan,” i ma hata gombaran na laho  pasahathon tona ia debata ni angka bangso ditanda dohot elohim,’ “debata,” alai  sasintongna ‘elilim,’ “gana-ganaan”.

Panimpuli, hata “sela” paboahon ia hata i mangaso satongkin, nang joujou asa mangaso satongkin jala mangarimangi satongkin tona na pinasahat ni ende i manang tingki laho paubahon pangkuling ni uninguningan (Psalm. 61: 5).