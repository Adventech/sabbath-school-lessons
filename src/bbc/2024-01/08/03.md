---
title:  Sai Parroha i ma Hami Mamilangi angka Ariarinami
date:   19/02/2024
---

`Jahama Psalmen 90, Psalmen 102: 12, dohot Psalmen 103: 14-16. Aha do parungkilon ni manisia i?`

Hajongjongon ni jolma naung madabu i songon timus di bagasan sinondang na manontong. Saribu taon di adopan ni Jahowa sobokkon “songon sada gansi parjaga di borngin,” na leleng holan tolu manang opat jom (Psalm. 90: 4). Dipatudos dohot partingkian ni Debata, parsatongkinan do ngolu ni jolma i (Psalm. 90: 100. Na gumogo sian tongatonga ni jolma i didok do i na gumale sian angka duhut-duhut (Psalm. 90: 5, 6; Psalm. 103: 15, 16). Alai, jempek ni ngolu i digohi dohot hangaluton nang halojaon (Psalm. 90: 10). Nang angka na mangkaholongi portibi on, na so porsea di Jahowa, manangisi jempek ni ngolu i, alai malungun do nasida di hangoluan sisalelenglelengna na di bariba ni aek Jordan, diboto nasida do i, tung pe ndang disi nasida na sai saut do i.

Psalmen 90 papatarhon sada parungkilon ni jolma sian pangaramotion ni Debata di jolma Sipanompa nasida. Jahowa inganan haporusan ni bangsoNa marsundut-sundut (Psalm. 90: 1, 2). Hata Heber ma’on, “haporusan”, manggombarhon Jahowa haporusan manang partanobatoan ni bangsoNa (Psalm. 91: 9).

Jahowa manundati gogo ni rimasna jala papatarhon dengganbasana gumodang. Didok parpsalmen, “Tung ise ma tumanda gogo ni rimasmu?” (Psalm. 90: 11), paboahon ndada adong manang ise pe naung manghilalahon gogo ni rimas ni Jahowa ala ni dosa, asa dibahen i adong pangaropan di hita laho paubahon diri jala taruli dihabisuhon bahen mangolu sintong.

Habisuhon di bagasan Bibel ndada holan manggombarhon hapandean alai hamuliaon di Jahowa. Roha na ringkot di hita i ma marbisuk laho “mamilangi angka ariarita” (Psalm. 90: 12). Molo dapot tabilangi angka ariarita, i paboahon tu hita ai na jempek do angka ariarita i jala na tabotoma ia ariarita i jempek situtu do. Roha na bisuk lapatanna mangolu mardongan pangantusion di hagaleon ni ngolu dungi marpangunsandean di haporseaon dohot pangoloion. Roha na marbusik dijangkon marhite roha na marpangulahi (Psalm. 90: 8, 12) jala silehonlehon ni Debata di na marpangulahi rohana, di dengganbasa dohot di asi ni rohana (Psalm. 90: 13, 14).

Mula ni hasusahan na ro tu hia ndada ala na ditompa Ibana hita gabe jolma, alai ala ni dosa dohot angka panghorhon ni dosa i di tano on. Panghorhonna na manegai patar tarida disandok inganan nang di ganup jolma.

Alai, mauliate ma di Tuhanta Jesus, nunga dilehon tu hita sda dalan asa haruar sian hasusahan ni hajolmaonta (Joh. 1: 29; Johans 3: 14-21). Ia so i, ndang adong di hita nanggo soatik pe pangaropan.

`Ndang manatap sadia leleng ngolunta di tano on, aha do bagabaga na tajanghon di bagasan Jesus? (ida Johanes 3: 16). Ia so marhite Ibana, aha do pangaropan sipeoponta?`