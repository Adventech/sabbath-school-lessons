---
title:  Parsiajaran
date:   22/02/2024
---
Pasupasu ni Partigor

`Jahama Psalmen 1: 1-3, Psalmen 112: 1-9, dohot Psalmen 128. Aha do pasupasu na dibagabagahon tu nasida na manghaposi Jahowa?`

Sian saluhut pasupasu na dibagabagahon tu nasida na pasangaphon Jahowa, hadameon targoar sada na umbalga sian pasupasu i. Psalmen 1 manggombarhon partigor songon sada hau na sinuan di topi ni batang aek, na marparbuehon parbuena di hajujumpang ni tingkina bulungna pe ndang olo malos (Psalm. 1: 3; Jer. 17: 7, 8: Jeh. 47: 12). Parumpahan on manggombarhon haroroan ni saluhut pasupasu, i ma mian di adopan ni Debata di ingananNa na badia jala manghilalahon hasadaon na so hasirangan jala gok holong di adopan ni Debata. Asing sian parjahat, nasida digombarhon songon orbuk, ndang adong hajongjongan, inganan, dohot ari masogot, partigor songon hau na marparbue jala marurat, inganan na solhot dohot Debata i ma hangoluan sisalelengna.

Psalmen 128: 2, 3 pahehehon angka pasupasu di harajaon ni Masias, i ma di na hundul di toru ni hau anggur dohot hau arana sandiri manggombarhon hadameon dohot hasonangan (Mik. 4: 4). Pasupasu dihademahon ni Jerusalem (Psalm. 122: 6-8; Psalm. 128: 5, 6) pasahathon pangaropan di Jesus na laho manaluhon hajahaton jala pasuanghon hadameon ni portibi on.

“Di bagasan Bibel, teantenan ni na tinobusi digoari ‘parsambulonan’ (Heb. 11: 14-16). Diinganan i Parmahan pardisurgo manogunogu na pinarmahanNa tu batang aek hangoluan. Hau hangoluan mangalehon parbuena ganup bulan jala bulung ni hau i gabe hahisaron ni angka bangso. Disi adong batang aek na sai tongtong mamolus, tio songon sorminan manang sere, jala di topi ni batang aek i adong hau na angkupangkup na patuduhon angka dalan naung pinarade ni Jahowa tu angka na tinobus i. Disi adong adaran na bolak sahat rodi punsu ni dolok na mansai uli jala angka dolok ni Debata jongjong mardongan punsuna na timbu. Diadaran na sonang jala na gok dame i, di topi ni batang aek na mamolus i, bangso ni Debata, naung leleng marsaemara jala pardalandalan taruli inganan nasida” —Ellen G. White, Alfa dan Omega, jld. 8, hlm. 713.

Padan na Imbaru manggombarhon hagogonop ni pangaropan i diharoro ni Kristus na paduahalihon dohot panompaon tano na imbaru (Mat. 26: 29; Pangk. 21). Dibahen i, saleleng di tano on angka na porseai gok pasupasu,, asi ni roha ni Jahowa paimahon nasida uju na tuat harajaon ni Jahowa di ari parpudi.

`Boasama silang i, dohot aha na masa disi, gabe hagogonop ni angka bagabaga na dihatahon di bagasan Padan na Robi i ma angka na pinarade ni Debata di hita? Songon dia do hita jumpangan pangapulion sian bagabaga i nang dipartingkian on?`