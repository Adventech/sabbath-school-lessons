---
title:  Sipaototo sian Dalan na Jat
date:   21/02/2024
---

`Jahama Psalmen 141. Aha do na tinangianghon ni parpsalmen disi?`

Psalmen 141 i ma tangiang mangido pargogo manaluhon pangunjunan sian roha manang sian ruar. Parpsalmen tarunjun ndada holan sian sangkap ni parjahat ()salm. 141: 9, 10), alai diunjuni asa marpangalaho songon halak pardosa. Hagalaeon na parjolo i ma manaluhon roha dipanghataion, jala parpsalen martangiang asa diramoti Jahowa pamanganna (Psalm. 141: 3). Digombarhon ma i songon sijaga harbangan ni huta di na robi laho mangaramoti pangisi ni huta.

Pangunjunan na mangihut disi i ma na tangihonon ni anak ni Debata do hata poda ni partigor manang manimbil mandai panganon ni parjahat (Psalm. 141: 4, 5). Parpsalmen manggombarhon rohana na gabe musu bolon di ibana ai disi do parporangan i masa. Holan tangiang na so mansadi mardongan haporseaon na togu dohot pangoloion di Jahowa na paluahon anak ni Jahowa sian pangunjunan (Psalm. 141: 2).

`Jahama Psalmen 1: 1 dohot Psalmen 141: 4. Songon dia do hinabolon hinadeak ni pangalaho ni pangunjunan i digombarhon disi?`

Psalmen 141: 4 manggombarhon parange ni pangunjunan na jorbut i. Parjolo, sai dompak hajahaton do roha ni jolma. Paduahon, sai naeng mangulahon na jat do roha ni jolma (lapatanna di hata Heber mangondolhon parange na sai mangulahon na jat). Patoluhon, roha naeng mandai panganon pangomoan ni parjahat, i ma manjanghon pambahenan nasida songon sada na hinirim.

Songoni do nang di bagasan Psalmen 1: 1 pangunjunan i ro laho manogu anak ni Debata manimbil sian dalan ni Jahowa asa dibahen i mardalan nasida dohot sibahen na jat, jongjong di dalan ni pardosa, dungi olo sahundulan dohot angka pangarehei. Pardosa, parjahat, dohot pangarehei: ndang jda hita songon nasida manang mangaloas nasida manogu hita mandao sian dalan ni Jahowa.

Buku Psalmen manggombarhon hagogoon ni pangunjunan i, mangelaela, jala angkal, mangondolhon na holan di bagasan marpangunsandean tu Jahowa do dapot hamonangan ni jolma i. Psalmen manosohon hinaringkot ni angka hata na dihatahon, jala ditangihon, uju ro pangunjunan. Ujung ni parjahat dohot partigor sasintongna ingkon mangajari jolma i asa mangalului habisuhon na sian Debata (Psalm. 1: 4-6; psalm. 141: 8-10). Alai di bagasan ende ni psalmen na dua on, na sai jumpang do haluaon ni angka anak ni Debata di ari marsogot. Lapatanna disi angka na porsea i dijou asa benget manghaporseai Jahowa uhut paimaimahon Ibana.