---
title:  Ia Situtu ma Ahu Buri
date:   12/02/2024
---

`Jahama Psalmen 51: 3-7. Boasama parpsalmen disi manghirim di denggan basa ni Debata?`

Raja Daud mangusehon rohana tu adopan ni Debata, mangido hasesaan ni dosa na binahenna di saleleng ni ngoluna na ronsam (2 Samuel 12). Hasesaan i ma silehonlehon sian denggan basa ni Debata na sumurung, parbue sian “godang ni asi ni rohaM” (Psalm. 51: 3). Raja Daud mangido tu Debata asa manatap tu pambahenanna, ndada na patut ala ni angka dosa (Psalm. 103: 10) alai hombar tu parange ni Debata, i ma holong, haburjuon, dohot denggan basana (Psalm. 51: 3; 2 Musa 34: 6, 7).

`Jahama Psalmen 51: 8-21. Songon dia do hasesaan ni dosa i digombarhon? Aha do na hinirim ni hasesaan ni dosa na sian Debata?`

Hasesaan ni dosa paboahon ndada holan na mandok ndang mardosa ala ni patik. Hasesaan ni dosa maparbuehon hamubaon bolon na tubu sian bagas roha ni jolma (Psalm. 51: 8; Heb. 4: 12). Hasesaan maparbuehon tompaan baru (Psalm. 51: 12, Joh. 3: 3-8). Hata Heber bara’, na disalin tu hata “manompa,” manggombarhon haulion hagogoon ni Debata di panompaon (1 Musa 1: 1). Holan Jahowa do na patupahon bara’; holan Debata do na patut maparbuehon hamubaon bolon jala manontong di bagasan roha ni pardosa (2 Kor.. 4: 6).

Daud mangido dosa di urasi marhite sanggul (3 Musa 14: 2-8; Psalm. 51: 9). Dihilala ibana ia dosana mambahen ibana ndang patut diadopan ni Debata, songon sahalak na huliton dipabahir sian situan na torop saleleng lohot hulitonna i (Psalm. 51: 13). Mabiar ibana pelean na pinelehonna ndang tama paiashon dirina ala ndang pelean i na patut paluahon ibana  sian dosa mangalangkup dohot mambunu si Uria na sinangakapanna i (2 Musa 21: 14; 3 Musa 20: 10).

Holan asi ni roha ni Debata na so hasuhatan i na manjanghon “tondi na magopu, tongon dohot roha na magopu dohot na bojok” sian si Daud songon pelean na pasuanghon Daud tu bagasan parsaoran dohot Debata (Psalm. 51: 18, 19). Marhite mangido diuras marhite sanggul, hirim rohana mulak di adopan ni Debata.

`Molo Debata manesa dosa ni Daud ala ni pangalangkupon, pangotootoion, mambunu, aha do pangaropan na adong di ho?`