---
title:  Ai ro di Salelenglelengna do Asi ni Rohana
date:   11/02/2024
---

`Jahama Psalmen 136. Idama, dia do na sai dihatahon disi? Dia do dalanna parplasmen i sai manghatahon i?`

Psalmen 136 manjou bangso ni Debata laho mamuji Tuhan di asi ni rohaNa songon na pinapatarna na manjumadihon tano on (Psalm. 136: 4-9) nang dohot dipardalanan ni halak Israel (Psalm. 136: 10-22). “Asi ni Roha (di hata Heber Khesed,  holong na togu) paboahon hinaburuju dohot holong ni Debata tu na tinompaNa jala bahen diparpadananNa dohot halak Israel. Parpsalmen on patuduhon ia hinabolon ni gogo dohot haulion ni Debata diojakhon diatas ni holongna na togu.

Jahowa i do “Debata na mangatasi debata sileban” dohot “Tuhan ni angka tuan,” na di bagasan hata Heber lapatanna “Debata na Tumimbul” (Psalm. 136: 1-3), ndada lapatanna adong debata na asing alai holan sasada Ibana do Debata.

Halongangan bolon ni Debata, na so jadi diihuthon manang ise pe, i ma tanda ni hagogoonNa na so tarjua (Psalm. 136: 4). Debata jumadihon hajangkajang, tano, dohot angka parangan ni langit, na sinomba ni halak sileban (5 Musa 4: 19). Alai, buku Psalmen mangarumpakkon angka debata sileban ala ganup haroroan ni hagogoon dohot hasangapon nasida sian jolma do. Angka debata sileban i bahenbahenan ni jolma do. Nasida i ma na ginorga ni tangan ni manisia – ndada sian Sipanompa, sada mula na mansai ringkot siingoton.

Gombaran tangan ni Tuhan  na gogo jala botohon na toltol (Psalm. 136: 12) mangondolhon hagogoon ni Debata dohot hinabalga ni holongNa.

Denggan basa ni Debata dohot pambahenanNa sasintongna uli manogu jolma i porsea tu Ibana jala tongtong mangaradoti parpadananNa. Hata na mandok “ai ro di salelenglelengna do asi ni rohaM” 26 hali diulahi di bagasan psalmen on, dalan ma i laho paposhon ni roha ni jolma ia Tuhan i ndang muba jala na sai tongtong patuduhon holongna tu nasa jolma songon na binahenNa di na robi. Debata marningot bangsoNa (Psalm. 136: 23) jala pasauthon parpadananNa na gok holong i. Pos ni roha di denggan basa ni Debata sisalelengna i na gabe impola ni haporseaon ni halak kristen, dibagasan i adong panombaon dohot haporseaon na gok las ni roha, dohot pangoloion nang haburjuon.

Psalmen 136 (ayat 23-25) diujungi mardongan barita pangaramotion ni Debata tu sandok pangisi ni tano on. Denggan basa ni Debata dilehon ndada holan tu halak Israel alai tu sandok na tinompana. Dibahen buku Psalmen on patuduhon denggan basa ni Debata tu sandok na tinompana jala manjou sandok manisia asa parsidohot di bagasan pujipujian ni halak Israel tu Debata (ida Luk. 2: 10; Joh. 3: 16; Ulaon. 15: 17).

`Songon barita ni Jesus di hau pinarsilang, na mate ala ni angka dosanta, na tung mansai gogo patuduhon haulion ni Debata, na “ro di salelenglelengna do asi ni rohana”?`