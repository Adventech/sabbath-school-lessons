---
title:  Di Harbangan Hamatean
date:   29/01/2024
---

`Jahama Psalmen 41: 2-5, Psalmen 88: 4-13, dohot Psalmen 102: 4-6, 12, 24, 25. Pardalanan ni ngolu na songon dia do na pinajojor ni angka ayat on? Dia do na niidam disi na adong hasadaonna dohot ngolum?`

Angka tangiang na mangido malua sian parsahiton dohot hamatean on patuduhon ia angka anak ni Jahowa i ndang malua sian hasusahan di tano on. Buku Psalmen patuduhon parir ni parniahapan sian angka parpsalmen. Ndang marhagogoon ibana, malos songon duhut-duhut, ndang marsipanganon, marsirang binahenni hamatean, rage tartullang marmodoman di tanoman, dihagigihon alealena, marungkil jala mandele. Holiholi manandos sibukna.

Godang ende di psalmen i mandok Jahowa naung mangaloas partinaonan i binahenni dosa Israel. Diparhatutu parpsalmen do ia dosa i patubuhon sahit; dibahen i, didok ibana jumolo pinangido hasesaan ni dosa dungi pinangido hahipason sian sahit. Alai, pigapiga ende di psalmen, songon Psalmen 88 dohot Psalmen 102, mandok ia hasusahan i ndada ala ni dosa ni bangso ni Debata di bagasan ngolu nasida, tung beha pe songkal ni i dijanghon.

Di bagasan Psalmen 88: 6-8, didok Jahowa do na mamboan parpsalmen i tu harbangan ni hamatean (Psalm. 88: 6-8). Parateatehon ma uju mungutmungut on dohot torang dihatahon, andungandung tubu alani haporseaon, ala molo Jahowa marhite hatigoranNa mangaloas i masa, na margogo do Ibana paulakkon hasonangan ni angka anakNa i.

Donok tu hamatean, parpsalmen marningot di halongangan na sian Debata, holong, haburjuon, dohot hatigoran (Psalm. 88: 11-13). Asing sian pangkilalaan rohana na mabugang, donok do parpsalmen i tu Jahowa. Tung pe marsitaonon, ndang disoadahon ibana holong ni Jahowa jala tangkas diboto ai sasada Jahowa do haluaon di ibana. Hata i patuduhon ia parpsalmen disi mananda ndada holan di partinaonan alai adong panandaion na jumonok di holong ni Debata jala ndang na maralo ia na dua i.

Rimpunanna, na sian parbinotoan ni Jahowa do ro nang partinaonan  dohot haluaon i saluhutna i patuduhon sintong haburjuon ni Debata. Manghaporseai na Jahowa do  na mangaturhon saluhutna gabe patubuhon pengaropan. Jala uju na tajaha Psalmen 88 mardongan sinondang na sian Kristus, tarhalomong ma hita di balga ni holongNa i, ai rade do Ibana mamolus harbangan ni hamatean bahen di jolma i.

`Ingotma taringot ni Jesus na mate di hau pinarsilang jala dia na tineanNa ala ni dosa. Dia do na nidokna disi, ia Debata di bagasan Kristus manean hamatean bahen di hita, mangurupi hita patoguhon haporseaon nang uju ro angka parungkilan manang pangunjunan?`