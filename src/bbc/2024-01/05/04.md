---
title:  Di dia do Jahowa?
date:   30/01/2024
---

`Jahama Psalmen 42: 2-4, Psalmen 63: 2; Psalmen 69: 2-4, dohot Psalmen 102: 2-8. Aha do alana umbahen ro parniahapan bolon tu parpsalmen i?`

Ndada holon hasusahan dingoluna sandiri dohot tu na torop na mambahen sungkun-sungkun parpsalmen i, alai tahe, idaon disi Jahowa ndang mangaramoti naposoNa. Ndang tarida Debata dipanghilalahon songon tano na dangaron mauas di aek (Psalm. 42: 2-4; Psalm. 63: 2) dohot arsak ni roha (Psalm. 102: 3-5). Parpsalmen manghilalahon nunga ditadinghon Jahowa jala dipatudos dirina songon angka pidong na punjung. “Tudoshon onggang di halongonan do ahu, songon sipauk di turanggong do ahu. Sai marhal do ahu, jadi songon amporik na meat punjung di tarup do ahu” (Psalm. 102: 7, 8).

Hata halongonan patuduhon panghilalaan na punjung sian Jahowa. Songon amporik “punjung di tarup” haruar sian asarna, inganan hameapanna. Tumatangis parpsalmen tu Jahowa “gambo lisop,” jala manghilalahon ia ibana nunga dibaorhon aek bolon jala lonong tu “lintong laut angka na bagas” (Psalm. 69: 2-4; Psalm. 130: 1). Angka i manggombarhon parniahapan bolon na so jumpang dalan haluaon, asing ni pangurupion na sian Debata.

`Jahama Psalmen 10: 12, Psalmen 22: 2, Psalmen 27: 9, dohot Psalmen 39: 13. Songon dia do hata ni parpsalmen di na so tarida pangurupion sian jahowa?`

Tangkas do idaon disi ia angka parpsalmen ndang manghohom laho mangadopi panghohom ni Jahowa. Angka parpsalmen mardongan togu ni haporseaon di tangiang, ai tu Jahowa na mangolu jala parholong do dipasahat nasida tangiangna i. Di habangsana do Jahowa, tung pe manghohom Ibana sian i. Ai Ibana do Jahowa na manangihon tangiang nasida di na robi, jala porsea do nasida na tangihononNa do nasida saonari.

Di na manghohom Jahowa patubuhon roha ni angka parpsalmen i laho manulingkiti dosa nasida ganup dungi ro mangalului Jahowa, alai mardongan hata dohot pangidoan na patutoru roha. Diboto nasida do ai ndang salelenglelengna Jahowa manghohom. Psalmen on paboahon ia tangiang dohot pangidoan tu Jahowa unang mansadi, ndang songon dia pe angka na masa di parngoluon on.

`Aha do na patut taparsiajari sian hata ni parpsalmen dipanghohom ni Jahowa disi? Songon dia do roham uju dipanghilalahon ho na manghohom Jahowa di parniahapanmu? Aha do na pahothon haporseaonmu?`