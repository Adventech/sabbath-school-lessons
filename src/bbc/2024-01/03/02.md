---
title:  Nunga Ditompa Jahowa Hita
date:   14/01/2024
---

`Jaha Psalmen 8 dohot Psalmen 100. Songon dia do Tuhan dohot jolma i digombarhon dibagasan Psalmen on? Aha do na pinapatar ni Psalmen on taringot di parange ni Debata?`

Panompaon i patubuhon ende ni parpsalmen laho patimbulhon hagogoon ni Debata. Langit, i ma “jadijadian ni tanganna”, paboahon hasangapon dohot huasoNa (Psalm. 19: 2-5; Psalm. 97: 6). Timbul do goar ni Debata di liat portibi on (Psalm. 8: 2, 10). Nunga di tompa Debata saluhutna; sian na robi do Ibana (Psalm. 93: 2) jala na sai hot do (Psalm. 102: 26-28). Hot rodi salelenglelengna jala tumimbul sian angka debata ni parbegu, i ma “bahenbahenan ni tangan ni jolma” (Psalm. 115: 4) ndang lobi sian i. Ajiajian “Adong do tangannasida, hape ndang tarjamahonsa” (Psalm. 115: 7); alai ia Tuhan i, “Di bagasan tanganna do angka ojahan ni tano on,... Guru di Ibana do laut, jala Ibana do tumompasa, jala tanganna do jumadihon tano darat” (Psalm. 95: 4, 50).

Adong pigapiga ende sian psalmen i manggombarhon huaso ni Debata di atas ni hasiangan on na dihaporseai bangso parbegu marhagogoon (umpamana, Psalmen 29; Psalmen 93; Psalmen 104). Angka ende di psalmen on mangondolhon hata ai Debata do na marhuaso diatas ni sandok na tinompana jala na tumimbul huhut daulat. Psalmen 100: 3 paundukhon sada gombaran di panombaon tu ajiajian na so binereng ni mata i ma marhaposan tu diri sandiri, hata on mangondolhon na Debata do sipanompa hita, “Ibana do naampuna hita.”

Nang tompaan i manghatindanghon holong ni Debata. Sandok na di tano on marutang hosa do tu Debata, jala Ibana do na mangaramoti ngolunta (Psalm. 95: 7; Psalm. 147: 4-9). Parateatehon ma ia Tuhan i ndada holan manompahon jolma i sumurung, dijou Ibana bangso Israel di na robi “bahen bangsona dohot birubiru pinarmahanna” (Psalm. 100: 3). Hata na mandok “bangsoNa” dohot “birubiru pinarmahanna” patuduhon hirim ni Debata sumolhot dohot bangsoNa.

Holan Sipanompa do na marhuaso laho mamasumasu asa mangerbang bangsoNa i, dibahen i, holan sasadasa Ibana do na patut sisombaon dohot sihaporseaan. Godang do ende sian psalmen mandok jala manosohon tu sandok na marhosa, di liat portibi on, di laut, dohot sandok isina asa mariaia di adopan ni Debata.

Hasangapon ni Debata patar di bagasan na tinompana, nang tahe di portibi naung madabu on, jala buku Psalmen manogu hita tu Debata ai sasada Ibana do na patut sisombaon.

`“Tung aha ma nian jolma i, umbahen pola ditaringoti roham ibana? Jala anak ni jolma i, umbahen pola diebati Ho?” (Psalm. 8; 5). Aha pangantusionmu dompak Debata i ma sitompa ho? Uju Debata manjou angka bintang mangihuthon angka goarna (Psalm. 147: 4), didok roham, sadia balga do holong ni Debata dompak ho?`