---
title:  Jahowa i do Raja
date:   15/01/2024
---

Sada jala sasintongna dirahut ndang hasirangan dohot Debata i ma Panompa i ma Tuhan na daulat, i ma Panggomgomi. Boa-boa “Jahowa do Raja” torang jala marsitutu do i dihatahon dibagasan Psalmen 93: 1, Psalmen 96: 10, Psalmen 97: 1, dohot Psalmen 99: 1, alai hatana i marsaringar do di sandok buku Psalmen.

Jahowa marpangkean hamulaion, hatongamon, dohot hagogoon (Psalm. 93: 1; Psalm. 104: 1). Humaliang Ibana do ombun jala haholomon marimpotimpot (Psalm. 97: 2), jala manghungkupi diriNa “Hatiuron dialithon Ibana hira ulos” (Psalm. 104: 2). Gombaran on patimbulhon hagogoon dohot hasangapon ni Raja i jala manat do hata i dipillit laho patuduhon hahomion ni hamuliaon ni Debata na songkal sian pangantunsion ni jolma i.

`Jahama Psalmen 97. Aha tanda ni pangarajaion ni Debata? (Psalm. 97: 2, 10). Dia do Ibana mangarajai? (Psalm. 97: 1, 5, 9).`

Panggomgomion ni Debata dipatuduhon disandok jadijadianNa (Psalm. 96: 5), hatuaon (Psalm. 98: 2), dohot paruhumon (Psalm. 96: 10). Debata mangojakhon harajaonNa di liat portibi on (Psalm. 47: 7-10). Harajaon ni Debata i ma harajaon sisalelenglelengna, jala tumimbul  di hagogoon dohot hamulaion (Psalm. 45: 7; Psalm. 93: 1, 2; Psalm. 103: 19). Harajaon ni Debata pasadahon pardisurgo dohot na di tano on marsomba mamuji Debata (Psalm. 103: 20-22; Psalm. 148). Godang sian ende di psalmen i manghalungunhon sandok bangso manisia manjanghon pangarajaion ni Debata na tumimbul i (Psalm. 96: 10; Psalm. 97: 1; Psalm. 99: 1; Psalm. 145: 11-13).

Alai ndang sude jolma i tahe, nang angka pangarajai di tano on, mangulahon i, nang dipartingkian on tahe. Pangarajaion ni Jahowa ndang dijanghon angka parjahati, disoadahon jala diinsahi do Debata jala dipapusapusa do bangsoNa (Psalm. 14: 1; Psalm. 74: 3-22). Tung pe ditihai marhite hamoraon ni angka parjahat jala mandele binahen ni lambas ni roha ni Debata, parpsalmen porsea do di panggomgomion ni Debata na marhamuliaon jala tongtong marhaposan diparuhuman ni Debata na tigor i (Psalm.68: 22; Psalm. 73: 17-20). Mardongan haporseaon, bangso ni Debata marlas ni roha dihasangapon ni harajaon ni Debata dibagasan Kristus naung mate i jala paimaimahon partuat ni harajaon i di ari haroro ni Kristus na paduahalihon (Mat. 12: 26-28; 1 Kor. 15: 20-28).

`“Hamu ale angka na mangkaholongi Jahowa” (Psalm. 97: 10). Boasama holongta tu Debata manogu hita mangkasogohon hajahaton? Songon dia do pardomuan ni na dua on?`