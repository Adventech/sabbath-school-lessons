---
title:  Sai Tongtong Marningot BagabagaNa
date:   17/01/2024
---

`Barita ni paruhuman ni Debata patubuhon sungkun-sungkun na arga: Songon dia do bangso ni Debata boi mardame dohot Debata jala taruli di haluaon di ari paruhuman i? Jahama Psalm. 94: 14; Psalm. 105: 7-10; Dan. 7: 22`

Sonang do bangso ni Debata jala di Sion dibahen Jahowa inganan nasida (Psalm. 76: 2, 3) jala pahothon padanan salelenglelengna na binahenna i tu nasida i ma bangso na arga di Ibana (Psalm. 94: 14; Psal. 105: 8-10). Padan ni Debata ndada holan na so tupa tadingkononna bangso na pinillitNa i; alai na sai ro do tongtong Ibana mangaramoti nasida asa marhasongan nasida dibagasan Ibana. Di sesado dosa nasida (Psalm. 103: 3); Ibana manogunoggu, manumpahi, jala mangapuli bangsoNa (Psalm 25: 3; Psalm. 29: 11: Psalm. 105: 24). Paruhuman ni Debata dipatupa laho manogunogu jolma tu hatigoran jala patuduhon na ramotan ni Debata do nasida (Psalm. 94: 8-15).

Psalmen 105 saluhutna hata disi patuduhon Jahowa mangaradoti parpadananNa dompak bangso Israel na robi. Di sandok na masa disi, na denggan manang na jat, adong do Jahowa disi. Mardongan holong diramoti Ibana do si Josep di tano Misir jala marhite si Josep dipalua Ibana bangsoNa sian haleon potir na masa di angka luat ni parbegu (Psalm. 105: 16-24). Dipehehe Debata si Musa bahen manguluhon bangsoNa haruar sian tano parhatobanan di Misir, dipatupa si Musa do gok halongangan dohot angka tanda bolon patimbulhon goarna (Psalm. 105: 25-28).

Dilehon Jahowa tano parpadanan tu bangsona (Psalm. 105: 11, 44) jala pangarmotionNa na so munsat (Psalm. 105: 12-15). Marlompitganda do nasida dipasupasu Ibana (Psalm. 105: 24), paluahon nasida sian angka induknasida (Psalm. 105: 37, 38), jala disarihon sipanganon siapari nasida (Psalm. 105: 39-41). Ndang ganggu roha disi ia Jahowa i na sai tongtong mangaramoti bangsoNa â€“ sada hatigoran na hinalunghon ni angka parpsalmen asa unang dihalupahon bangsoNa angka i.

Uju Debata marningot di parpadananna, dipatupa Ibana i lobi sian hapistaran dohot parbinotoan ni jolma ala dipatupa Ibana i dibagasan angka pambahenan na denggan (1 Musa 8: 1; 1 sam. 1: 19; Psalm. 98: 3; Psalm. 105: 42-44). Suang songon i nang, uju dijou sahalak jolma laho marningot hahomion dohot paruhuman ni Debata, lapatanna di jolma i dingoluna ingkon pasangaphon Debata.

Di bagasan parpadanan on, joujou na sumurung tu halak Israel i ma asa tongtong nasida marningot di parpadanan marhite mangaradoti nasida patik ni Debata (Psalm. 78: 5-7; Psalm. 105: 45). Nang bangso ni Debata i dijou gabe sitindangi diholong ni Debata tu bangso parbegu, ala dihirim Debata do asa sandok bangso di tano on marsada dohot bangsoNa Israel (Psalm. 105: 1, 2). Dibahen i, marhasonangan ma tano on dibangasan parpadanan na sian Debata na gok huaso jala na gok holong i (Psalm. 89: 29-35).

`Aha do na tapeop dibagasan Jesus, na patuduhon boasama parpadanan na pinajongjongna tu bangso Israel na robi i, saonari on gabe pasupasu jala las ni roha di hita? (idama Gal. 3: 26-29).`