---
title:  Pabagashon
date:   08/03/2024
---

Jahama Ulaon ni Apostel 7 dohot Heber 11. Mangihuthon Parpadanan na Imbaru, aha do na sinangkapan ni Debata di ari parpudi tu angka bangsoNa sian najolo?

Psalmen parningotan i ma panindangion na gogo di angka haburjuon ni Debata di bangsoNa. Ganup na masa ditongatonga ni bangso ni Debata dalan parpudi do i bahen manggonopi ganup bagabaga ni Sipalua ni portibi on marhite Jesus na sian Nasaret. Nang pangunjunan, na jotjot manusai bangso ni Debata jala patubuhon tu roha nasida naung ditadinghon Debata do nasida, sian parbinotoan ni Debata do i jala patuduhon pangaramotionNa ai Ibana do Jahowa i ma Jahowa na tumimbul sian najolo. Parpsalmen dohot denggan papatarhon hatigoran nang ditongatonga ni hajungkaton, ndang tarpasiding jolma i pangaramotion ni Debata dihaporseaon ni bangsoNa jala na sai tongtong pasauthon bagabagaNa. Alai, jolma manang punguan na so paubahon roha dipasiding sian angka pasupasu na binagabagahonNa i, jala ujung ni ngolu nasida na tarbarita i gabe sipaingot saleleng ni lelengna songon dia ngolu na so marhaporseaon jala manundalhon Tuhan manegai jolma.

Buku Psalmen manjou angka anak ni Debata ganup tingki asa marhaposan tu Debta jala tongtong marhaporseaon di Ibana. “Ndang adong sihabiaranta tu ari marsogot asing ni hita manghalupahon Debata na manogunogu hita, dohot hatigoranNa di angka ari nuang salpu” Ellen G. White, Life Sketches of Ellen G. White, hlm. 196.

Asa tongtong bangso ni Debata margogo mamolus ariari nasida ndang mardongan biar, ringkot do nasida marningot angka ari naug salpu. Ellen G. White mamodai angka na porsea asa manjaha buku Psalmen 105 dohot 106 “sahali saminggu nian” —Testimonies to Ministers and Gospel Workers, hlm. 98.

Pardalanan ni bangso ni Debata patuduhon ndang adong bagabaga na binahen ni Debata di bagasan hataNa na so dung digonopi. Dohot ma i pangaramotion ni Debata di bagasan ngolu ni sahalak jolma nang bagabaga di ari haroro ni Kristus na paduahalion i marsogot, na laho pajongjonghon harajaon hadameon dohot hatigoran ni Debata di tano na imbaru.

**Sungkun-sungkun Sirangrangan**:

`Aha do pasupasu di na marningot panogunoguon ni Debata di bangsoNa di najolo? Aha do uhum na ro di na manghalupahon manang manoishon parsiajaran sian najolo? Songon dia do hita margogo manghangoluhon hata i tu hita, songon sada huria dijou laho mangulahon songon naung binahen ni halak Israel najolo?`

`Songon dia do buku Psalmen mangurupi hita laho mananda pangaramotion ni Jahowa di ngolunta jala na sai tongtong marlambas ni roha jala porsea di angka dalan ni Debata, nang ditingki na songkal laho manjangon boasa ma masa angka sisongoni?`

`Songon dia do hita margogo laho mamarsiajari diangka ngolu ni bangso ni Debata najolo di parpunguan manang dibagasta? Songon dia do hita asa lam ture pasahathon i tu angka ianakkonta dibarita ni angka bangso ni Debata si saonari?`