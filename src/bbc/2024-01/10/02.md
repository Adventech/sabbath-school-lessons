---
title:  Habonaron ni Jahowa na so Hasundatan
date:   03/03/2024
---

`Jahama Psalmen 78. Aha do 3 na masa di najolo na dipajojor di bagasan ende ni psalmen i? Aha do parsiajaran na sai binuat ni si Asaf sian angka na masa i?`

Ngolu ni halak Israel najolo patuduhon habonaron ni Debata dohot hajunghaton ni halak Israel. Barita i pabotohon tu angka pinompar nasida marsundutsundut asa unang mangulahon dosa ni ompu nasida alai manghaporseai Jahowa jala togu di parpadananNa. Parpsalmen mangenet sian na masa na robi bahen sada umpama (Psalm. 78: 2), na lapatanna disi ia bangso i ingkon marningot bagas di jamita ni parpsalmen jala mangalului lapatan ni hata i. Psalmen 78: 2 i ma gombaran ni sahalak panurirang i ma Jesus na mangajar di bagasan parumpamaan (Mat. 13: 34, 35).

Angkup ni i, Psalmen on papatarhon uju tingki haruaran (Psalm. 78: 9-54), bongot tu tano Kanaan (Psalm. 78: 55-64), dohot uju panggomgomion ni Daud (Psalm. 78: 65-72). Barita i patuduhon hagogoon ni Jahowa dohot paruhuman di na mangalaosi parpadanan nasida dohot Jahowa i ma bangsona. Na masa na robi di halak Israel paboahon godang ragam ni pangalaosion ni bangso i di adopan ni Debata, tarlumobi panombaon nasida di ganaganaan (Psalm. 78: 58).

Alai tahe, parpsalmen mangondolhon mula ni hajunghaton ni halak Israel: dihalupahon nasida do nasa na binahen ni Debata di nasida, ndang manghaporseai Debata, diunjuni nasida do Debata (Psalm. 78: 18, 41, 56), dialo nasida Ibana, jala ndang diradoti nasida patikNa, parpadananNa, dohot panindangionNa (Psalm. 78: 10, 37, 56). Di na papatarhon hajungkaton on dohot torang, parpsalmen paboahon panjuaon ni halak Israel na robi pita tubu binahen ni sada dosa, i ma ndang dibahen nasida Debata haposannasida (Psalm. 78: 7, 8).

Uju na manjaha ende sian psalmen, diida nasida disi jogal ni roha dohot haotoon di haporseaon sian angka jolma najolo, dao sian lambas dohot asi ni roha ni Jahowa  na so hasuhatan. Songon dia do ganup jolma tung mansai maol marsiajar?

Andorang so tauhumi nasida di na robi, tatatap ma jumolo dompak ngolunta. Nda hita pe na tahalupahon do hahomion ni Jahowa di najolo jala mangalaoshon dalan di parpadananNa? Buku Psalmen ndang manjujui jolma i asa marpangunsandean dipambahenan nasida sandiri. Alai, Psalmen 78 patuduhon hamamago di sangkap ni jolma ia molo so mardongan pangoloion di Debata jala manjanghon asi ni rohaNa. Hatatalu ni bangso ni Debata di hatongtangan (Psalm. 78: 9, 62-68) patoranghon parsiajaran sian ende ni psalmen on ia gogo ni jolma na so di dongani haporseaon di Debata marujung dohot hamamago.

`Parsiajaran di do naung pinarsiajaranmu, manang na ingkon siparsiajaranmu, sian angka dosam di najolo?`