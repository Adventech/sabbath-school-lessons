---
title:  Parumpamaan Hau Anggur ni Jahowa
date:   06/03/2024
---

`Jahama Psalmen 80. Songon dia do bangso ni Debata digombarhon di bagasan ende ni psalmen on, jala pangaropan bolon dia do na pinangido nasida?`

Israel digombarhon porlak anggur na binutbut ni Jahowa sian tano Misir, tano parhatobanon, jala diunsat tu Tano Parpadanan na gok situak ni loba. Gombaran porlak anggur paboahon Debata do na mamillit halak Israel jala mangaramoti (jaha 1 Musa 49: 11, 12, 22; 5 Musa 7: 7-11).

Alai, di bagasan Psalmen 80, porlak anggur ni Debata hona rimasNa (Psalm. 80: 13). Angka panurirang maningtinghon hadadabu ni porlak anggur songon boaboa di paruhuman ni Debata ai nunga sega hau anggur i (Jes. 5: 1-7; Jer. 2: 21).

Alai, Psalmen 80 ndang mamilangi dalan di paruhuman ni Debata. Marningot hinabolon ni asi ni roha ni Debata, parpsalmen longang rohana ia Debata olo martabuni sian bangsoNa di sada partingkian na mansai leleng. Paraloan di rimas dohot paruhuman ni Debata, di sada hatiha, di holong dohot denggan basa ni Debata, di hatiha na deba muse, patubuhon biar tu bagasan roha ni parpsalmen ai na ro do ia rimas ni Debata jala mangaleksehon nasa bangso (Psalm. 80: 17).

`Jahama 4 Musa 6: 22-27. Songon dia do pasupasu i dihatahon di bagasan Psalmen 80?`

Hata ni ende di psalmen on pahehehon bagabaga ni si Harun di pasupasu ni Jahowa na manontong tu bangsoNa (4 Musa 6: 22-27)  jala mangondolhon pangaropan ai na monang do ia holong ni Debata di parungkilon ni jolma: “Ale Debata, sai pasuang ma hami, jala pasihar bohim, asa malua hami (Psalm. 80: 4, ida nang Psalm. 80: 8, 20).

Hata Heber bahen “sai pasuang” disi ro sian hata na somal di tongatonga ni jolma na marlapatan “dipaulak”, jala hata on mansai jotjot do disurathon di bagasan Bibel uju Jahowa manjou musalk bangsoNa, naung lilu i, asa mulak tu Ibana. Tung balga lapatan ni i di hamubaon ni roha, manundalhon dosa jala musa tu Jahowa. “Jala lehononku tu nasida roha na tumanda ahu, na marhatutuhon ahu Jahowa; ingkon gabe bangsongku nasida, jala ahu gabe Debatanasida, ai mulak do nasida sogot tu ahu sian nasa rohanasida” (Jer. 24: 7).

`Songon dia do hatiha ho di na paubahon roham dohot pardomuanna di na mulak ho tu Debata?`