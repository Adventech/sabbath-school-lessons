---
title:  Sai Marpangulahi ma Roham
date:   11/01/2024
---

`Jahama Psalmen 60: 1-7. Didok roham, di hatiha songon dia do ende sian psalmen on patut gabe tangiang? Songon dia do hita manjanghon poda sian ende andung-andung uju ngolunta gok hasonangan?`

Ende andung-andung somalna digoari sada tangiang sian halak na mamolus parungkilon di pardagingon, gok arsak ni roha, manang di partondion. Manang parungkilon di na tolu i.

Alai, ndada lapatanna gabe mandao hita sian ende on, nang dihatiha sonang ngolunta. Sipata tahe dao do songon na nihatahon ni psalmen on angka na ro tu ngolu ni jolma na marsomba saonari. Lapatanna disi, ende andung-andung di sada hatiha denggan do i di huria i tung pe ndang di bagasan hasusahan.

Parjolo, ende on mambuhai rohanta ia parungkilon i na sai tongtong do somal ro tu ngolu ni hita jolma, jala masa do i nang di halak na porsea dohot parjahat. Buku Psalmen paposhon rohanta ai Tuhan i do na mangaturhon saluhutna jala ibana mangalehon gogo huhut patuduhon dalan sibolusonta. Nang dibagasan ende on, nang uju ro hasusahan i (“Nunga digunsang jala dibola Ho tano on” Psalm. 60: 4), parpsalmen disi patuduhon pangaropanna di haluaon na sian Debata.

Paduahon, ende andung-andung mangajarhn tu hita asi ni roha dompak na marsitaonon. Di hatiha hita pasahathon las ni roha dohot hamauliateonta tu Debata, tarlumobi di adopan ni situan na torop, ingkon manat do hita dompak halak na gok parungkilon disi. Tutu, na gok las ni roha do hita disi, alai na adong do dongan jolma dilambungta na marsitaonon? Martangiang mangihuthon psalmen on mangurupi hita asa unang manghalupahon nasida na di bagasan hasusahan. Buku Psalmen naeng ma nean pahehehon di bagasan hita asi ni roha dohot hirim laho mangaradoti halak na marsitaonon songon na binahen ni Jesus.

“Tano on inganan ni halak na huliton, alai ro do Kristus i laho pamalumhon angka na marsahit i, laho mamboan barita haluaon tu angka  na tarhurung ni sibolis. Ibana do hagogoon dohot hahipason i. dilehon Ibana do hosana tu na marsahit, marsitaonon, dohot na sinonggopan ni angka sibolis. Ndang di tadinghon Ibana sandok jolma na ro tu Ibana na manghalungunhon hamalumon sian Ibana. Diboto Ibana do, nasida na ro mangido parupionNa gabe patubuhon sahit di nasida, alai dijanghon Ibana do nasida laho pamalumhon. Jala uju holong ni Debata manggohi roha nasida, manatap nasida di dosana, jala torop sian nasida dipamalum sian sahit di haporseaon nasida, nang sian sahit ni pamatang nasida. Barita nauli margogo do sahat tu sadarion, alai boasama ndang tajanghon i ditingkinta saonari on?” ”—Ellen G. White, Welfare Ministry, hlm. 24, 25.

`Ise na tinandam, saonari on, na manghalungunhon ndada holan tangiangmu alai dohot pangurupionmu tahe?`