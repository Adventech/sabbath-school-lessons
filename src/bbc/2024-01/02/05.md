---
title:  Sian Pandelean gabe Pangaropan
date:   10/01/2024
---

Saluhut hita dingolunta disada tingki naung salpu mangkilalahon ia Debata i manghalupahon hita. Nang ise pe, sipata ro do i, ndang tarhatahon: Boasa ma ingkon songonon?

Angka parpsalmen, jolma songon hita saluhutna do, tontu nunga mamolus songon na tabolus saonari. Sipata, ido tutu, dosanta i mamboan pangunjunan tu hita, dihatiha  na asing dosa i mansai jorbut, jala tahilalahon ndang patutna hita manjanghon na tatean saonari. Sahali nari, ise do pe na so dung mangkilalahon sisongoni?

`Jahama Psalmen 13. Dia dua partinaonan na ni dapotmu di ende i? Aha do na suan dibagasan roha ni parpsalmen i na manogu nasida tu hamubaon ni roha?`

“Sadia leleng on do, ale Jahowa, sai halupahononmu ahu tongtong? Sadia leleng on do tabunihononmu bohim sian ahu?” (Psalm. 13: 2). Sahali nari, ise na so dapot mangantusi isi ni roha na disi, molo tung pe salah? (Na hea do Tuhan i manghalupahon hita?).

Dibahen i, Psalmen 13 patuduhon dalan asa dao sian pangantusion na lipe na somal di roha ni jolma, i ma na sai manatap tu diri sandiri dohot parniahapan uju martangiang. Ende sian Psalmen on mengurupi hita paubahon tangiangta di na manogu hita asa patuduhon haporseaon jala manjanghon di angka dalan na binahen ni Debata dompak bangsoNa.

Ende sian Psalmen manogu hita asa gabe sahalak na marhaporseaon di huaso panobusion na sian Debata (Psalm. 13: 6), asa dibahen i biar dohot ganggu ni rohanta (Psalm. 13: 1-4) nanget alai tutu, gabe manjanghon haluaon na sian Debata, jala hita pe patuduhon hamubaon i sian andung-andung gabe pujipujian, sian pandelean gabe pangaropan (Psalm. 13: 6, 7).

Alai, na holan mangulakulaki sambing sian buku Psalmen mardongan pangantusion na otik di lapatan ni hata disi ndada gabe patubuhon hamubaon ni haporseaon songon na pinangidona disi. Di na martangiang hita mardongan buku Psalmen, tapangidoma huaso Tondi Parbadia mamargogoihon hita mangulahon songon na nidok ende sian psalmen i. Hata ni Debata do buku Psalmen asa marhite i parange dohot ngolu ni na porsea dipauba, jala ndada holan hata sambing. Marhite asi ni roha ni Debata, bagabaga sian buku Psalmen diusehon di bagasan ngolu ni halak na porsea. Lapatanna disi ia hita mangaloas hata ni Debata i manompa hita hombar tu lomo ni Debata jala pasadahon hita dohot Kristus, nuang sintong patuduhon holong ni Debata i jala, songon Anak ni Debata naung sorang tu portibi on, nunga martangiang songon na di bagasan buku Psalmen.

`Songon dia do pangunjunan na ro tu ho manogu ho sumolhot tu Debata? Boasa, molo ndang manat ho, na margogo do pangunjunan i padaohon ho sian Ibana?`