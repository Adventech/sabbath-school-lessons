---
title:  Pabagashon
date:   01/03/2024
---

Jahama buku Ellen G. White, “Allah Menyertai Kita,” hlm. 13–21, di bagasan Alfa dan Omega, jld. 5.

Tangiang ni Kristus dohot tangiang taringot di Kristus, buku Psalmen maurirangkon ngolu ni Kristus dohot parhobason haluaon sian Ibana i ma “donganta ma Debata” (Mat. 1: 23). Jesus i ma “donganta ma Debata” di bagasan tangiang na gomos ala ditadinghon jala marungkil. Ibana do “donganta ma Debata” di bagasan joujou manghalungunhon hatigoran dohot hamonangan. Jesus i ma “donganta ma Debata” jala ndang manadinghon hita uju na lilu hita jala gok arsak alai patuduhon tu hita dalan hamonangan ni haporseaon. Di hita Ibana gabe malim dohot Raja sisalelengna laho paluahon hita sian hamagoan sisalelengna binahen ni dosa. Di bagasan Kristus Raja sian pomparan ni si Daud na sumurung, digonopi sintong saluhut bagabaga ni Debata di haluaon (2 Kor. 1: 20).

Ellen G. White dohot torang manggombarhon hasadaon ni Kristus di bagasan hajolmaonNa: “Di bagasan hajolmaonNa, Kristus marsaor dohot manisia; di bagasan hadebataonNa marsigantung do Ibana tu habangsa ni Debata. Songon Anak ni jolma, dilehon Ibana tu hita lapatan ni pangoloion; songon Anak ni Debata, dilehon Ibana tu hita hagogoon laho mangoloi. Kristus do di na robi di tongatonga ni ramba dolok Horeb mandok tu si Musa, ‘AHU NUAENG AHU SOGOT... Songon on do dohononmu tu halak Israel: Jahowa marsuru ahu tu hamu.’ 2 Musa 3: 14. On ma janji na tontu dihaluaon ni halak Israel. Dibahen i uju ro Ibana di bagasan ‘tudos songon manisia,’ Ibana patandahon diriNa i ma AHU NUAENG AHU SOGOT. Na sian Betlehem, Sipalua na lambok jala serep marroha i ma Debata ‘nunga gabe patar Ibana mardaging’ 1 Tim. 3: 16. Jala uju Ibana mandok, ‘Parmahan na denggan do anggo AHU.’ AHU do roti hangoluan i.’ ‘AHU do Dalan i dohot Hasintongan dohot Hangoluan.’ ‘Nunga sahat tu Ahu nasa huaso na di banua ginjang dohot na di tano on.’ Joh. 10: 11; 6: 51; 14: 6; Mat. 28: 18. ‘AHU do hagogonop ni sandok bagabaga. Dison do AHU, unang hamu mabiar’” –Alfa dan Omega, jld. 1, hlm. 19.

**Sungkun-sungkun Sirangrangan**:

`Songon dia do Debata patuduhon hasintongan ni bagabagaNa ditongatonga ni jolma pardosa? Hasintongan dia do na pinaboa ni i tu angka anak ni debata na marungkil saonari on?`

`Songon dia do hamalimon ni Kristus dan sumurung jala marasing mangihuthon horong ni si Melkisedek paboahon hinatutu ni haluaon di bangso ni Debata?`

`Barita na uli patuduhon godang sian bagabaga Masias di buku Psalmen digonopi di bagasan Jesus Kristus. Songon dia do i patuduhon hasintongan ni Hata ni Debata? Boasama hita ingkon manaluhon sandok hata na sai olo pagalehon haporseaonta di Hata ni Tuhan?`

`Las ni roha bolon dia do na tadapot sian hata ni Kristus na mandok, “Nunga sahat tu Ahu nasa huaso na di banua ginjang dohot na di tano on’ (Mat. 28: 18)? Songon dia do hita manghangoluhon hata on di bagasan ngolunta?`