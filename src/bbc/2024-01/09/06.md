---
title:  Malim ro di Salelenglelengna, Mangihuthon Horong ni si Melkisedek
date:   29/02/2024
---

`Jahama Psalmen 110: 4-7. Songon dia do hamalimon ni Kristus marasing, jala pangaropan bolon dia do na jumpangta di bagasan hamalimon ni Kristus di banua ginjang?`

Debata pajongjonghon Masias na gabe raja rodi salelenglelengna (Psalm. 110: 1-3) dohot sintua ni malim na sumurung, mangihuthon horong ni si Melkisedek (Psalm. 110: 4-7). Disahaphon Jahowa do hataNa i mardongan bagabaga na marsitutu (Heb. 6: 18). Ndang gabe salpu bagabaga ni Jahowa di na mangalehon tu hita sahala sintua ni Malim i ma tanda ni holongNa. Dosa dohot hajahaton sai dihalomohon jolma asa dibahen i mangela Jahowa asa manadinghon bangsoNa, alai ndang hasundatan hata ni Jahowa jala holong ni Jahowa mandongani bangsoNa di ari paruhumanNa (2 Musa 32: 14; Psalm. 106: 45).

Padan ni Debata papatarhon barita na imbaru di bagasan parpadanan ni si Daud na paboahon nang Masias i sahalak malim do (Psalm. 110: 4). Angka raja ni halak Israel na robi ndang jongjong gabe malim dohot halak Lewi (4 Musa 8: 19; 2 Kron. 26: 16-21). Molo Bibel i mandok sahalak raja manang sahalak jolma ro mamboan peleanna, lapatanna disi nasida mamboan peleanna tu angka malim, na tama mamelehon i. Psalmen 110 patimbulhon Raja Masias sian angka raja dohot angka malim ni halak Israel. Hamalimon ni Kristus na manontong mangihuthon horong ni si Melkisedek, i ma raja ni Salem (Jerusalem) jala “malim ni Debata” (1 Musa 14: 18-20). Padan na Robi ndang dung adong manghatahon di Raja Daud manang angka raja ni Israel na gabe malim mangihuthon horong ni si Melkisedek, asing ni Psalmen 110. Tangkas, buku Psalmen disi papatarhon di malim-raja na sumurung di halak Israel.

`Jahama Heber 7: 20-28. Aha do pigapiga hasurungan sian hamalimon ni Kristus na disurathon disi?`

Gabe Raja dohot Malim rodi saleleng ni lelengna, adong di Kristus i hasurungan na so dung adong di angka malim dohot raja ni manisia, dibahen i, adong di hita pangaropan. Kristus togu diparpadanan na sumurung na diojakkon di bagasan bagabaga ni Debata, ndada bagabaga ni jolma. Di bagas joro na di banua ginjang do Ibana marhalado. Hamalimonna ndang diela dosa dohot hamatean, songon malim di hajolmaon, asa dibahen i, na tama do Ibana gabe sitindangi jala paluahon bangsona rodi saleleng ni lelengna. Parhaladoon ni Kristus i ma malim ma daulat jala gok asi ni roha mambagabagahon tu bangsoNa hangoluan sisalelengna jala mian di adopan ni Debata (Heb. 6: 19, 20). Hamalimon na raja Kristus marsogot manalpuhon hagogoon ni hajahaton, ndada holan di bagasan roha ni jolma alai tahe nang di tano on. Ibana pahothon uari na di Psalmen 2 i ma ganup bangso dohot pangarajai ingkon unduk di paruhuman harajaon ni Kristus Jesus (Psalm. 2: 6-9; Psalm. 110: 1, 2, 5, 6). Hamalimon na raja Kristus na sumurung manogu hita pita ingkon unduk jala porsea.