---
title:  Pinasupasu ma na ro Marhitehite Goar ni Jahowa
date:   24/02/2024
---

### Namardomu tu parsiajaran di minggu on, jahama
Psalmen 23; Joh. 10: 11-25; Psalmen 22; Psalm. 89: 27-32. Kol. 1: 16; Psalmen 2; Heb. 7: 20-28

> <p>Ayat siapilon</p>
> “Batu naung binolongkon ni angka pande bagas, i ma jadi batu parsuhi. Sian Jahowa do i masa, halongangan do i anggo di matanta.” (Psalmen118: 22, 23).

Buku Psalmen manghatindanghon ngolu dohot parhaladoon ni Kristus. Godang sian angka ulaonNa na laho paluahon jolma disurathon di bagasan buku Psalmen. Marhite godang dalan, ngolu dohot sangkap ni Kristus digombarhon andorang so masa jala disuriranghon di bagasan buku i, jala jotjot mardongan hata na gogo.

Jamita na disurathon di bagasan buku Psalmen marhadomuan dohot hadebataon ni Kristus, haburjuonNa, dohot hiras ni rohaNa di Bagas joro ni Debata, gombaranNa songon sahalak Parmahan na denggan, perjeheNa, parungkilonNa, holiholiNa ndang diropuk, hamamateNa, haheheonNa, hananaek, hamalimon, dohot harajaon. Saluhut disurathon disi, saluhut nunga disuriranghon dao andorang so saor Jesus di hajolmaon.

Ndang longang roha disi, umpamana, uju tahatai parhaladoonNa, Jesus mangenet sian buku Psalmen uju Ibana manghatai dohot siseanNa di dalan tu Emmaus (Luk. 24: 44). Dihalungunhon Ibana nasida mangalului barita i di bagasan buku Psalmen asa ditanda nasida ise Ibana.

Adong hasurirangan tipologi na digonopi di bagasan Kristus umpamana na tarsurat di Psalmen 24, 45, 72, dohot 101 (Raja dohot Panguhum na daulat), 88, dohot 102 (tangiang ni naposo ni Debata na tarunjun).

Sandok na tarsurat di buku Psalmen, ende hanangkok, ende las ni roha, ende pujipujian, dohot andungandung ni parpsalmen di hatigoran dohot haluaon, tatangihon disi soara tangiang ni Kristus bahen haluaon ni portibi on.

_Parsiajarima parsiajaran samingguon na laho paradehon tu ari sabat, 2 Maret_