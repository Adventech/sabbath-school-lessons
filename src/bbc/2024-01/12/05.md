---
title:  Pajojor Hamu ma di Tongatonga ni Angka Parbegu Hamuliaonna I
date:   20/03/2024
---

`Jahama Psalmen 96. Dia do ragam ni parpunguan na dihatahon di bagasan ende ni psalmen on?`

Marpungu dohot ma i marende di adopan ni Jahowa (Psalm. 96: 1,2), mamuji goarNa (Psalm. 96: 2), paboahon hagogoon dohot hamuliaonNa (Psalm. 96: 3, 4), jala mamboan silehonlehon tu bagasan alamanna (Psalm. 96:8). Asing sian angka gombaran ni parpunguan naung tarbarita on, Psalmen 96 papatarhon sada ulaon sian parpunguan na ditadinghon, i ma ulaon di barita na uli na laho pasarsarhon harajaon ni Jahowa tu bangso parbegu (Psalm. 96: 2, 3, 10).

Alai marende, mamuji, jala mamboan silehonlehon, jala mamaritahon barita na uli ndada ulaon na marsirang alai na gabe sada ulaon di bagasan parpunguan. Mamaritahon haluaon na sian Debata tu sandok bangso mamboan pamujion dohot las ni roha di parpunguan. Parateatehon ma songon dia las ni roha ni parpunguan i di na dipasahat barita na uli i tu bangso parbegu: “Ai na timbul do Jahowa” (Psalm. 96: 4), “Ai ajiajian do sude debata ni angka bangso, alai anggo Jahowa naung manjadihon angka langit” (Psalm. 96: 5), “Jahowa do Raja” (Psalm. 96: 10), jala “nunga ro Ibana manguhum tano on” (Psalm. 96: 13). Jadi, hinangkam ni parbaritaan i ma pasadahon bangso parbegu dohot bangso ni Debata, jala diujungna saluhut na tinompa marpungu manomba tu Jahowa (Psalm. 96: 11-13).

Panombaon tubu sian roha na mananda ise Jahowa i, i ma Panompa, Raja dohot Panguhum (Psalm. 96: 5, 10, 13). Panombaon sisongoni mamboan roha dipambahenan (panompaon) ni Jahowa di na salpu, manghalashon hagogoonNa di saonari (pangaramotion ni Jahowa di portibi on dohot panggomgomioNa saonari), jala managam diangka pambahenanNa tu ari marsogot (paruhuman ari parpudi dohot ngolu na imbaru di langit dohot tano na imbaru).

Paruhuman di buku Psalmen i ma paulihon uhum pardamean, hatigoran dohot pasupasu ni Debata di portibi na saonari diondam hajahaton dohot parungkilon. Dibahen i, marlasniroha sandok portibi on paimaimahon paruhuman ni Debata (Psalm. 96: 10-13; Psalm. 98: 4-9). Manghaporseai Jahowa i do Panguhum na tigor ingkon ma manogu jolma i laho manomba Ibana di bagasan habadiaon jala “angka hitir”, jala ingkon paingothon nasida asa unang marneang ni roha di parpunguan (Psalm. 96; 9). Parpunguan manogu las ni roha dohot haporseaon na pita (Psalm. 96: 1, 2, 11-13) uhut angka hitir jala mardongan hatongamon na badia (Psalm. 96: 4, 9).

Joujou tu sandok na tarsurat di Psalmen 96 laho marsomba Sipanompa dohot Panguhum tarida di bagasan mamaritahon barita na uli na parpudi tu sandok tano on, barita ni tolu surusuruan di Pangungkapon 14: 6-12. Di godang dalan ende ni psalmen manatap tu barita sibaritahonon di partingkian on: panompaon, haluaon (“barita sisalelengna”), panombaon dohot paruhuman. Saluhutna i adong disi.

`Patudosa ma ende ni psalmen on dohot barita ni tou surusuruan (Pangk. 14: 6-12). Dia do dalanna disi paboahon hasintongan na sarupa songon bairta di ari parpudi na ingkon sibaritahononta tu sandok portibi on?`