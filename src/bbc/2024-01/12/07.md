---
title:  Pabagashon
date:   22/03/2024
---

Jahama buku ni Ellen G. White, “Cara Berdoa,” hlm. 67-73, di buku Panggilann Tidak Terpisahkan.

Impola sian angka parpunguan i ma ringkot ni hamubaon, hamubaon ni roha na tutu i ma: “Tung godang do jolma ndang mangantusi lapatan ni hamubaon na sasintongna. Godang do jolma gabe tumatangis ala naung mardosa nasida. Dungi dipardagingon diulahon nasida hamubaon ala mabiar nasida ia dosa i manogu nasida tu paruhuman. Ndada hamubaon sisongoni na nidok ni Bibel. Marsak nasida ndada ala sumolsol di dosa nasida, alai na mabiar do nasida di paruhuman binahen ni dosa. Songoni do nang arsak ni si Esau uju diida ibana nunga mago sahala sihahaan ro di salelenglelengna. Bileam – na godoron uju marnida surusuruan jongjong di jolona marpodang sintak di bagasan tanganna, dungi manolsoli ibana di dosana ala mabiar di hosana, alai ndada i hamubaon na marsitutu sian dosa, ai ndang sian hagiot ni roha tubu hamubaon i, ndang dihagigihon dosana i. Judas Iskariot, dungkon manjehehon Tuhanna, joujou, ‘Sala do ahu! Hujehehon do hape na so marpipot!.’ (Mateus 27: 4)” —Ellen G. White, Langkah kepada Kristus, hlm. 37, 38.

“Molo tung pe Debata ndang maringanan di angka inganan na pinajongjong ni tangan ni manisia, alai dipasangap Ibana do marhite hajongjonganNa di angka parpunguan ni bangsoNa. Nung dibagabahon Ibana ai molo marsada ni roha nasida ro mangalului Ibana, laho manolsoli angka dosa nasida, jala rap martangiang disi, na topotonNa do nasida marhite TondiNa. Alai manang ise pe na marpungu laho manomba Ibana ingkon ma padaohon nasa dosa. Molo so marhite martangiang di bagasan Tondi dohot hasintongan dohot di bagasan haulion ni habadiaon, sisoada ma parpunguan nasida i. Hombar tu hata i Debata mandok, ‘Dipasangap pamangan ni bangso on do Ahu; alai anggo rohanasida dao do sian Ahu. Jala magopo do pambahennasida pasangaphon Ahu, ai poda ni jolma do dipodahon nasida’ Mateus 15: 8, 9. Nasida na manomba Debata, disomba nasida ma Ibana di bagasan Tondi dohot hasintongan: ‘ai angka partangiang na songon i do dipangido Ama i.’ Johanes 4: 23”—Ellen G. White, Alfa dan Omega, jld. 3, hlm. 39.

**Sungkun-sungkun Sirangrangan**:

`Aha do pelean na ummarga sian sahalak na ro marsomba tu Debata (Psalm. 40: 6-10; Rom 12: 1, 2)?`

`Songon dia do tangiang marsasahalak dohot na torop marhasadaon? Boasama mansai ringkot na dua i di hita? Songon dia do angka tangiang i marsitoguan?`

`Torop jolma mandok ia parpupungun i holan na marhadomuan di tangiang, ende pujipujia, dohot mamarsiajari Bibel dohot manjaha buku partondion. Mansai ringkot do tutu angka i diparpunguan, na holan di angka i do hinangkam ni parpunguan? Lehon ma pigapiga gombaran na asing na parsidohot tusi.`

`Ellen G. White manurathon: “Marpungu dijoloNa unang ma didok sada parpunguan na palungunhon roha jala gabe arsak. Parpunguan di jlo ni debata ingkon ma gabe sada hasonangan laho marsomba tu Jahowa jala parsidohot mangulahon ulaonNa” – Langka Kepada Kristus, hlm. 178. Dia do dalanna asa parpunguan di adopan ni Debata gabe sada silasniroha?`