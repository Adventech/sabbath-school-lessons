---
title:  Martangiang Mangido Hadameon di Jerusalem
date:   11/03/2024
---

`Jahama Psalmen 122; 1-5. Songon dia do panghilalaan ni angka na marsomba i uju nasida nangkok tu Jerusalem? Aha na na hinalungunhon nasida di Jerusalem?`

Psalmen 122 papatarhon las ni roha sian angka na nangkok uju nasida sahat tu Jerusalem. Nangkok tu Jerusalem i ma partingkian na mansai sonang uju bangso ni Debata marpungu tolu hali di bagasan sataon laho marningot diangka basabasa ni Jahowa dompak nasida di ari naung salpu dohot saonari (5 Musa 16: 16). Jerusalem huta sambulon ni bangso i ala di bagasan huta i adong disi “panindangion di Israel” (Psalm. 122: 4) dohot angka habangsa paruhuman (Psalm. 122: 5). “Panindangion di Israel” marningot tu Inganan na Badia na sipata digoari “undung-undung na badia” (4 Musa 1: 50) na di bagasan i adong “poti parpadanan” (2 Musa 25: 22). Habangsa na ditontuhon gabe inganan paruhuman manggombarhon panguhuman di Jerusalem (2 sam. 8: 15). Nangkok tu Jerusalem lapatanna disi partingkian ni sahalak jolma laho mangalului jala manjanghon hatigoran. Haporseaon tu Jahowa jala mangulahon hatigoran di dongan jolma ndang hasirangan.

`Jahama Psalmen 122: 6-9. Aha na tinangianghon ni halak ni Debata disi?`

Martangiang mangido hadameon di Jerusalem lapatanna mangido pasupasu ni Jahowa di huta i dohot pangisina, jala tangiang i pasadahon nasida na rap nangkok marsomba, maparbuehon hadameon ditongatonga nasida (Psalm. 122: 8). Jerusalem gabe huta hadameon molo adong hadameon ditongatonga ni Jahowa dohot bangsoNa, nang dohot ditongatonga ni jolma i ganup. Alani i, tangiang mangido hadameon di Jerusalem pasahathon joujou tu bangso ni Debata asa mardame di bagasan ngolu dohot Debata nang dohot donganna jolma. Marhite hadameon di Jerusalem, marhasongan ma pangisina (Psalm. 147: 12-14).

Ende ni psalmen i pabotohon tu hita ia tangiang mangido hasonangan di angka na porsea ingkon gabe impola ni tangiang ni angka anak ni Jahowa ala holan bangso ni Jahowa na gogo jala marsada do na tama mamboan barita na uli i ma hadameon dohot haluaon na sian Jahowa tu sandok portibi on (Joh. 13: 34, 35).

Martangiang mangido hamadeon di Jerusalem ingkon gabe hasomalan jala hasurungan ni angka na porsea ala tangiang i manghangoluhon pangaropan na ro ma marsogot harajan dame ni Debata di ari parpudi, jala ndada holan huta Jerusalem na tinaitna, alai sandok isi ni portibi on (Jes. 52: 7; Jes. 66: 12, 13; Pangk. 21-22).

`Dia do angka dalan na denggan sibahenonta laho patubuhon hasadaon ditongatonga ni hita songan sada huria di partingkian on?`