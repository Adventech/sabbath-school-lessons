---
title:  Manghalunghon Jahowa di Huta Sion
date:   09/03/2024
---

### Namardomu tu parsiajaran di minggu on, jahama
Psalmen 84; Pangk. 21: 3; Psalmen 123; Psalmen 87; Gal. 3: 28, 29; Mat. 28: 18-20; Psalmen 46; Psalmen 125.

> <p>Ayat siapilon</p>
> “Pola do langan jala maras rohangku dibahen lungunna di angka alaman ni Jahowa; marolopolop do rohangku dohot sibukku tu Debata na mangolu i” (Psalmen 84: 3).

Ende sian Sion i ma ende pamujion na patimbulhon haulion ni huta Sion dohot hasangapon ni Jahowa, na marhabangsa di dolok na badiaNa. Angka ende ni psalmen on jotjot mamuji haulion bagas ni Jahowa jala papatarhon sihol ni roha di inganan na badia jala nang di angka ende psalmen na asing adong do i disurathon. Godang sian ende i disurathon anak ni si Korah, na manghilalahon di ngoluna pasupasu bagas ni Jahowa songon sahalak sipilitik hasapi di Bagas joro (1 Kron. 6: 31-38) jala sijaga pintu haroroan Bagas Joro (1 Kron. 9: 19).

Aha do na mambahen huta Sion gabe haroroan ni pangaropan dohot las ni roha? Huta Sion singkat ni Jahowa na mian ditongatonga ni bangsoNa. Songon halak Israel i ma bangso na pinillit ni Debata (5 Musa 7: 6), songoni do nang huta Sion dolok na  pinillit ni Debata (Psalm. 78: 68; Psalm. 87: 2). Debata marhabangsa di Sion (Psalm. 99: 1, 2) jala pajongjong habadiaonNa di Sion (Psalm. 87: 1). Dibahen i, huta Sion i ma inganan pasupasu dohot haporusan ni Debata. Sion jotjot digoari disada pandohan, manang marganti, Yerusalem dohot Bagas Joro, inganan dalan haluaon na sian Debata di najolo.

Maruseuse do pasupasu sian Sion sahat ro di uju ni tano on ala hadirion dohot holong ni Jahowa tumibul sian angka inganan na badia na adong. Sion i ma silas ni roha ni liat portibi on (Psalm. 48: 3), patandaphon sandok portibi on Debata do nampunasa.

_Parsiajarima parsiajaran samingguon na laho paradehon tu ari sabat, 16 Maret_