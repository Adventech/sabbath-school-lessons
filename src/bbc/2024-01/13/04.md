---
title:  Usung angka TibalanNa
date:   26/03/2024
---

`Jahama Psalmen 126. Aha do na mangalehon gogo dohot pangaropan di bangso ni Debata? Aha do na nidokna disi, di hata i, na patut singoluhononta di ngolunta sandiri saonari on?`

Haluaon bolon na ni lehonni Debata di najolo na gabe silasniroha sisalelengna di halak ni Debata jala haroroan ni pangaropan di nasida tu ari marsogot. Gok hahomion do haluaon bolon di najolo i asa dibahen i tama digombarhon songon nipi na tutu masa (Jes. 29: 7, 8). Idama pungun na mamuji Tuhan di Psalmen 126  di haluaon na nilehonNa di najolo tu bangsoNa na tartoban (Psalm. 126: 1) saonari di bagasan tano parhatobanon (Psalm. 126: 4).

Alai, las ni roha dohot hasonangan di najolo dingoluhon muse marhite ende jala dipadomu dohot parngoluon saonari. Angka pinompar na dipudi mangaradoti jamita di na robi asa tongtong mangolu jala manghilalahon nasida adong ditongatonga nasida na marnida angka na masa i di najolo. Jadi, haporseaon na mangolu marningot jala manghalashon angka pambahenan bolon ni Jahowa tu bangsoNa di najolo songon sada naung binahen ni Debata tu hita, jala ndang holan sada jamita di angka naung binahen ni Debata tu nasida najolo (punguan na porsea di na robi).

Parbuena, marningot di angka naung salpu patubuhon pangaropan na imbaru di saonari. Gombaran “sunge di tano tungkan dangsina” (Psalm. 126: 4) i ma umpama na uli di pambahenan ni Debata na songgot jala gok huaso bahen ni bangsoNa. Tano tungkan dangsina ni huta Juda i ma tano halongonan na mohop situtu. Batang aek songgot adong aekna jala munsat dungkon ro udan di ari partaon ngali. Udan pamonai dohot udan panimpuli tung balga do panghorhonna di parbue ni eme ditingki gotilon (5 Musa 11: 14; 5 Musa 28: 12). Songoni do nang, gombaran di na manabur mardongan iiluilu jala marolopolop di na manggotil (Psalm. 126: 5, 6) i ma bagabaga ni Debata na balga na mangaramoti di tingki saonari na gok parungkilon tu ari marsogot na gok hasonangan.

Salpu ni tingki gotilon i ma partingkian na laho nangkok tu Jerusalem di halak Heber na robi laho mamboan tibalan tu Bagas Joro ni Debata di Jerusalem (2 Musa 34: 22, 26). Tingki gotilon mangalehon parsiajaran na balga dihaporseaon di nasida dipartingkian i. Tudos songon na marhoihoi manabur jala mangaradoti ulaon di balian, di porlak suansuanan, dohot di porlak anggur taruli las ni roha marhite gotilon na godang, songoni do nang pangunjunan ni bangso ni Debata dipartingkian on marsogot taruli di las ni roha haluaon di ari parpudi. Gombaran sian bidang ni sisabion paboahon hajongjongan ni harajaon ni Debata muse di tano on di haroro ni Kristus na paduahalihon (Amos 9: 13-15; Mat. 9: 37). Alai tahe, adong do disi hata paimahon. Songon sisabion, ingkon paimaonta do laho marnida parbue ni eme dohot parbue ni lojanta mangula.

`Ingotma di angka partingkianmu na torang marnida Jahowa mangula di bagasan ngolum manang di bagasan ngolu ni donganmu. Songon dia do ho manapu pangaropan sian i laho mamolus angka na ro masa tu ho saonari?`