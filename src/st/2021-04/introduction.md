### Buka ea Selekane: Deuteronoma

Pale e re: Nakong ea puso morena Josiase Jerusalema (640-609 b.c.), motho e mong, ea tlamehang a ne a sebetsa ka tempeleng, a fumana kopi ea buka, eaba buka ena e balloa morena Josiase. “Eitse hobane morena a utloe litaba tse bukeng ea molao, a haola liaparo tsa hae” (2 Marena 22:11,). Hobaneng? Hobane a ile a lemoha hore eena le sechaba sa hae, ha ba etse tse ngoliloeng ka bukeng.

Eaba, ho ikamahantsoe le buka eo, e bitsoang “Buka ea selekane” (2 Marena 23:2,), Josiase a qala nchafatso e kholohali. Re ka bala ka eona ho 2 Marena 23.

Buka ee e bileng le tšusumetso e kaale kale ho morena le sechaba sa hae ke efe? Ho lumeloa hore ke ea Deuteronoma, eo re ithutang eona kotareng ena.

Deuteronoma, buka ea bohlano, e bileng e leng ea ho qetela bukeng tsa hlano tsa Moshe—lebitso la eona le tsoa lentsoeng la Selatine deuteronomium (ho bolelang “molao oa bobeli”)—e ka akaretsoa tjena:

Kamora hore bana ba Iserale ba tsoe egepeta, ’me ba kene selekaneng le Molimo ha ba le thabeng ea Sinai—ho e na le hore ba kene Kanana—ba solla lehoatateng lemo tse 40. Ha lilemo tse 40 li felile joale Baheberu ba le mathuleng a ho tšelela ka Kanana, Moshe o ile a ba etsetsa lipuo. ’Moko-taba oa lipuo tseno e ne e le ona: joale le se le tla kena Lefatšeng la Pallo. Qetellong! Se keng la lebala tseo Morena a le etselitseng tsona, hape le se lebale tseo a le laelang hore le li etse hona joale, eleng ho mo rata ka lipelo le moea oohle oa lona, le ho bonahatsa lerato leo ka ho mamela melao ea hae eohle, joalokaha e ngoliloe selekaneng.

Hape, e le ho toboketsa bohlokoa ba selekane, Moshe o ile a boela a phetela secha melao e leshome, molao-theo oa boikarabello ba bona selekaneng seo Molimo a ileng a se thakhola le bo ntat’a bona, joale o ne a etsa seo hape le bona—hantle meeling ea Kanana.

Ka hona, rea ipotsa: Na e be ho ka ba le ntho tse tšoanang ho seo bana ba Iseraele ha ba le meeling ea Lefatše la Pallo, ba tobaneng le sona—le seo rona, kajeno, hantle meeling ea Lefatše la Pallo (empa le betere ho feta la bona), re tobaneng le sona le rona?

Ke ka hona sehlooho sa kotara ena eleng “’Nete ea kajeno bukeng ea Deuteronoma.” ’Me seo ke sona seo re tlang ho shebana le sona: melaetsa ea ’nete ea kajeno eo re ka e nkang mantsoeng a Molimo ha a buoa le batho ba hae ba selekane.

Kotareng ena, re tla shebanang le Deuteronoma sehlooho le sehlooho, re sheba melaetsa e kang selekane sa ka mehla le mehla, molao le mohau, se boleloang ka ho rata Molimo le ngoaneno, ka holimo ho tsohle—kamoo buka ea Deuteronoma e re senolelang lerato la Molimo, le ileng la bonahatsoa ka matla ka lefu la Jesu sefapanong le tsohong ea hae.

Ehlile, nako e telelehali le meetlo li arola kereke ea rona ea kajeno le kereke ea lehoatateng. Empa, mohlomong ntho tse tšoanang tseo re nang le tsona li ka feta tse re arolang le bona. Mohlala, na le rona re ka e joetsoe mantsoe aa, kajeno?

“‘Bonang, ke le rutile melao le litaelo, kamoo Jehova Molimo oa ka a ntaetseng kateng, hore le tle le etse ka tsona lefatšeng leo le eang ho le ruoa. Libolokeng le etsa ka tsona; hobane ke tsona tseo e tla ba bohlale ba lona, le kelello ea lona pela lichaba tse tlang ho utloa melao ena kaofela, li tla re: chaba seno se seholo, ruri ke sechaba se hlalefileng se nang le kelello.”’” (Deut. 4:5, 6,).

Elahloko, e n’e se melao eo e neng e le “bohlale le kutloisiso ea bona” kapela lichaba empa ho mamela melao eo, ha bona. Ruri mona ho na le molaetsa bakeng sa rona. O le mong fela hara e mengata, joalokaha re tla bona, bukeng ena ea Deuteronoma.

_Clifford R. Goldstein ke Mohlophisi oa Tataiso ea Boithuti ba Bibele Bakeng sa ba Baholo hape o ngotse buka ea Baptizing the Devil: Evolution and the Seduction of Christianity._