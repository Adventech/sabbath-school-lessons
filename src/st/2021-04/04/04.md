---
title:  O re Ratile Pele
date:  19/10/2021
---

Le hara melao le litaelo tse ho Deuteronoma le likhalemelo tsohle tse lemosang sechaba sa Bajude hore se boloke “litaelo tsa hae, likahlolo tsa hae, le melao ea hae,” ba ne ba tlameha ho qala ka ho rata Molimo ka pelo tsohle, moea le matla a bona. E, ba ne ba e na le mabaka a matle a ho etsa joalo.

`Bala Deut 4:37; Deut 7:7, 8, 13; Deut 10:15; Deut 23:5; le Deut 33:3. Litemana tsee li re rutang ka lerato la Molimo bathong ba hae?`

Khafe-khafetsa ho Deuteronoma, Moshe o boleletse batho ka lerato la Molimo ho bona le bo ntat’a bona. Empa eseng ka mantsoe feela, Morena o ile a bonahatsa lerato la hae le ka liketso. Ke hore, ho sa natsoe mefokolo ea bona, ho feila ha bona, libe tsa bona, lerato la Molimo ho bona ha lea ka la sisinyeha—lerato le ileng la bontšoa ka matla nthong tseo a neng a sebetsa le bona ka tsona.

“Rea mo rata hobane a re ratile pele” (1 Johanne 4:19).

Temana ee e re thusa joang ho utloisisa kamoo re tlamehang ho rata Molimo kateng?

Lerato la Molimo ho rona le bileng teng le pele a re bopa, ka hore leano la topollo le bile teng “pele lefatše le thehoa” (Baef. 1:4).

Joalokaha Ellen G. White a boletse: “Leano la topollo ea rona ha e ea ka ea e ba ntho’e nahanoang kamora ho oa ha Adama. E ne e le tšenolo ea ‘sephiri se neng se entsoe lekunutu ho tloha mengoaheng e sa baleheng.’ Baro. 16:25. E bile maemo a neng a phutholla metheo ea terone ea Molimo ho tloha mengoaheng e se nang palo.”—Eo Bohle Esale ba Monyoreloa leq. 22.

Re lehlohonolo ha kaakang hore e be Molimo, ke Molimo ea lerato, lerato le leholo hona hoo ga ileng sefapanong bakeng sa rona, lerato la ho iketsa sehlabelo le entseng hore a “ikokobetse, a iketsa ea utloang ho isa lefung, e, le lefung la sefapano” (Bafil. 2:8). Ka hona, le rona kajeno re na le tšenolo ea lerato la Molimo eo bana ba Iseraele ba neng ba keke ba e nahana.