---
title:  Jehova O Hlokang?
date:  08/12/2021
---

Boholo ba lingoloa tsa baporofeta ke boipiletso ba botšepehi. ’Me eseng botšepehi feela ka kakaretso, empa ka ho otloloha, ho tšepahalla karolo ea bona selekaneng, e ileng ea boela ea tiisoa pele ba kena Kanana. Sena ke seo buka ea Deuteronoma e se bontšang: ho tiisa selekane sa Molimo le Iseraele. Kamora lemo tse 40, Morena o ne a le makhatheng a ho phethahatsa (kapa ho qala ho phethahatsa) boholo ba litšepiso tsa hae tsa selekane, karolo ea hae konterakeng. Ka hona, Moshe o ile a ba lemosa hore ba etse karolo ea bona le bona. E, boholo ba lingoloa tsa baporofeta bo ne bo tšoana: boipiletso ho batho hore ba boloke karolo ea bona ea selekane.

`Bala Mikea 6:1–8. Ke sefe seo Jehova a se bolellang batho moo, ’me se amana joang le buka ea Deuteronoma? (Sheba le Amose 5:24 le Hos. 6:6.)`

Baithuti ba Bibele ba bone se tsejoang e le “liqoso tsa selekane” litemaneng tsena, moo Jehova a “qosang” kapa a tlisa nyeoe khahlanong le batho ba hae ka ho tlola selekane. Maemong ana, Mikea o re Jehova o na le nyeoe ka batho ba hae” (Mikea. 6:2), moo lentsoe “nyeoe” (riv) le ka bolelang nyeoe ea molao. Ke hore, Jehova o ne a tlisa nyeoe ea molao khahlanong le bona, papiso e bontšang karolo ea molao (ho e na le likamano) ea selekane. Sena ha se makatse hobane, ka holimo ho tsohle, khubung ea selekane e n’e le molao.

Hape, hlokomela kamoo Mikea a sebelisang puo ea Deuteronoma: “ ‘’Me joale, Iseraele, Jehova Molimo oa hao, o batlang ho uena, ha e se hore u tšabe Jehova Molimo oa hao, u tsamaee tseleng tsa hae tsohle, u mo rate, ’me u sebeletse Jehova, Molimo oa hao, ka pelo ea hao eohle, le ka moea oa hao oohle, u boloke litaelo tsa Jehova, le melao ea hae e o ke u laelang eona kajeno, hore u be u iketle?’ ” (Deut. 10:12, 13). Empa, ho e na le ho e qotsa ka kotloloho, Mikea o oa e beha hantle ka ho fetola “legolo la molao,” la Deuteronoma ka “moea oa ho boloka molao,” eleng se mabapi le ho loka le ho ba mosa.

Se bonahalang se etsahala mona ke hore, leha ho ka etsoa bolumeli ba ka ntle ba borapeli (mahlabelo a managata feela, ke hore; “likete-kete tsa liramo”), ha se sona seo e leng karolo ea selakane sa Molimo le Iseraele. Molemo oa bolumeli boo ba ka ntle ke bofe, haeba, mohlala, “Ba lakatsa masimo hoa a hapa, le matlo, ho inkela ona; bahatela monna le ntlo ea hae, motho le lefa la hae” (Mikea 2:2)? Israele e ne tlameha ho ba leseli la lefatše, leo ka lona lichaba li tla re, ka ho tsota: “Chaba seno se seholo, ruri ke sechaba se hlalefileng, se nang le kelello” (Deut. 4:6). Ka hona, ba ne ba lokela ho etsa ka bohlale le kutloisiso, eleng se kenyeletsang ho abela batho toka le mohau.