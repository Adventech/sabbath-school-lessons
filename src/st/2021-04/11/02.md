---
title:  Buka ea Molao
date:  05/12/2021
---

Morena Josiase oa Juda, ea neng a le lemo li robeli ha e ba morena, o busitse lilemo tse 31 (640 b.c.–609 b.c.) pele a shoa ntoeng. Ka selemo sa bo 18 a busa, hoa etsahala tabahali e ileng ea etsa hore, bonyane ho se hokae, ea fetola nalane ea batho ba Molimo.

`Bala Marena 22. Ke lithuto life tseo re ka ithutang tsona ketsahalong ee?`

Libali-bali li entse qeto ea hore “buka ea molao” (2 Marena 22:8) e n’e le Deuteronoma, eo ho bohalang hore e ne e lahlehile lilemo-lemo.

“Josiase o ile a ameha maikutlo haholo h’a utloa likhalemelo le likhothatso tse tsoang maqepheng ana a khale. O ne a e-so ka a hlokomela ho hlaka ha Molimo ho Iseraele ‘bophelo kapa lefu, tlhohonolofatso le thohako’ (Deuteronoma 30:19) . . . Buka e ne e tletse tšepiso ea Molimo ea ho pholosa kahohle hohle, bohle ba tla beha tšepo eohle ea bona ho eena. Joalokaha a entse h’a ba ntša bokhobeng Egepeta, o tla sebetsa ka matla ho ba etsa batho lefatšeng la pallo le ho ba etsa lihlooho tsa lichaba tsohle tsa lefatše.”—Ellen G. White, Prophets and Kings, Leq. 393.

Hohle likhaolong tse latelang, re bona kamoo morena Josiase a neng a tiile kateng ho sebeletsa “ho boloka litaelo tsa hae le likahlolo tsa hae, le melao ea hae, ka pelo eohle le ka moea ohle” (2 Marena 23:3; sheba le Deut. 4:29, Deut. 6:5, Deut. 10:12, Deut. 11:13). ’Me nchafalo ena e n’e akha tlhoekiso ea “manyala ’ohle a neng a bonoa fatšeng la Juda le Jerusalema, hore a etse litaba tsa molao tse neng li ngotsoe bukeng ea molao e fuanoeng ke moprista Hilkia tlung ea Jehova.” (2 Marena 23:24).

Deuteronoma e ne e tletse litemoso le likhalemelo khahlanong le litloaelo tse latelang tsa lichaba tse neng li ba pota-potile. Liketso tsa Josiase le tsohle tse a ileng a li etsa, tse akhang ho timetsa seo e tlamehang e n’e le baprista ba melingoana Samaria (2 Marena 23:20), e bontša hore na ba ne ba kholokhothehetse hole le ’nete eo ba neng ba e tšepetsoe hakae. Ho e na le ho ba sechaba se halalelang joalokaha ba ne ba tlameha ho ba joalo, ba liha lihlooho ho momahana le lefatše, leha ba ne ba lutse ba nahana hore, re ntse re eme hantle ho Molimo, rea leboha.

Ke boithetso bo kotsi ha kaakang!

`Malapeng a rona kapa le litsing tsa kereke, ke lintho life tse hlokoang ho ntšuoa ka metso hore re sebeletse Morena ka lipelo le moea oohle?`