---
title:  Deuteronoma ho Jeremia
date:  07/12/2021
---

Lilemo-lemo tse fetileng, monna e mocha, ea sa ikamahanyeng le boteng ba Molimo, o ne a batlana le ’nete ka tieo—ha re tsebe hore ’nete e n’e bolelang le hore na e ile ea mo isa kae. Qetellong h’a qetella a lumela ho Molimo Ntate feela, empa o bile a amohela molaetsa oa Baleti ba Bolokang Letsatsi la Bosupa. Temana eo a neng a e rata ka ho fetisisa ka Bibeleng e n’e le Jeremia 29:13, e reng, “Le tla mpatla le be le mphumane, hobane le tla mpatla ka lipelo tsohle tsa lona.” Lilemo-lemo kamora moo, a fumana temana ena hape ka Bibeleng, bukeng ea Deuteronoma. Ke hore, Jeremia o ne a e nkile ho Moshe.

`Bala Deuteronoma 4:23–29. Maemo ao Isearele e etsetsoang tšepiso ee ho ona ke afe, ’me e ka sebetsa le ho rona joang kajeno?`

Joalokaha re se re bone, buka ea Deuteronoma e ile ea fumanoa hape nakong ea puso ea Morena Josiase, ’me Jeremia o qalile bosebeletsi ba hae tlasa puso ea Josiase. Ha ho makatse, ke hona, hore e be tšusumetso ea Deuteronoma e ka bonoa lingoloeng tsa Jeremia.

`Bala Jeremia 7:1–7. Ke sefe seo Jeremia a se bolellang sechaba hore se se etse, ’me se amana joang le se ngotsoeng bukeng ea Deuteronoma?`

Khafe khafetsa ho Deuteronoma, Moshe o tobokelitse kamoo boteng ba bona lefatšeng bo ipapisitse le seo ba se etsang, ebang ba sa mamele, ba keke ba lula lefatšeng leo Molimo a ba khethetseng lona. Sheba temoso e ikhethang ho Jeremia 7:4, se boleloang mona ke hore, e, hona e n’e le tempele ea Molimo, ’me e n’e le sechaba se khethehileng, empa tseo tsohle li ne li se na thuso e bang ba sa mamele.

Ho mamela hoo ho ne ho kenyeletsa kamoo ba tšoarang balichaba, likhutsana, le bahlolohali kateng—taba e tsoang ho morao Deuteronoma le lipehelo tse ling tsa selekane tseo ho neng ho le ho bona ho li latela: “U seke oa khopamisa nyeo ea molichaba, leha e le ea khutsana, ’me u se ke oa nka kobo ea mosali oa mohlolohali ho e etsa tebeletso” (Deut. 24:17; sheba le Deut. 24:21; Deut. 10:18, 19; Deut. 27:19).

`Bala Jeremia 4:4 u e bapise le Deuteronoma 30:6. Molaetsa oa sechaba ke ofe moo, ’me taba ee sebetsa le ho batho ba Molimo ka ho tšoana joang le kajeno?`