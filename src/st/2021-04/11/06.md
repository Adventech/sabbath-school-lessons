---
title:  Thapelo ea Daniele
date:  09/12/2021
---

E ’ngoe ea thapelo tse tummeng Testamenteng ea Khale e ho Daniele 9. Kamora ho ithuta lingoloeng tsa moporofeta Jeremia hore nako ea “tšenyeho” ea Iseraele (Dan. 9:2), lilemo tse mashome a supileng, e n’e le haufi, Daniele a qalella ho rapela ka matla.

’Me ke thapelo e n’e le joang—thapelo e topileng, ea kopo, e tletseng likhapha moo a ileng a ipolela libe tsa hae le tsa sechaba sa hae, ha ka nako e tšoanang, a amohela toka ea Molimo hara koluoa e ba oetseng

`Bala Daniele 9:1–19. Ke ’moko-taba efe eo u ka e fumanang e amanang hantle le e bukeng ea Deuteronoma?`

Thapelo ea Daniele ke kakaretso ea seo sechaba se neng se lemositsoe ka sona ho Deuteronoma malebana le litholoana tsa ho se boloke karolo ea bona ea selekane. Daniele o buoa ka “molao oa Moshe” makhetlo a ka bang mabeli (Dan. 9:11, 13), ’ona o ne o kenyelelitse Deuteronoma ’me, maemong ana, o tlameha a ne a buoa ka oona ka kotloloho.

Joalokaha Deuteronoma e boletse, ba ne ba ntšitsoe naheng ea bona (sheba Deut. 4:27–31 le Deuteronoma 28) hobane ha b’a ka ba mamela, eleng sona hantle seo Moshe a neng a boleletsoe hore se tla etsahala (Deut. 31:29).

E bile ntho’e bohloko ha kaakang, hore e be ho e na le hore lichaba tse ba potileng lire, “Chaba seno se seholo, ruri ke sechaba se hlalefileng, se nang le kelello” (Deut. 4:6), Iseraele e bile “setšehisa” sa lichaba tseo (Dan. 9:16).

Hara likopo le likhapha tsena Daniele kaofela, h’a ka a botsa potso eo bongata re e botsang ha re hlaheloa ke koluoa: “Hobaneng?” H’a botse potso ena hobane, re leboha buka ea Deuteronoma, o tseba hantle hore na hobaneng ntho tseo li etsahetse. Ka mantsoe a mang, Deuteronoma e file Daniele (le baholehuoa ’moho le eena) maemo a hore ba utloisise hore bobe bo ba hlahetseng ha se ka tšohanyetso, empa ke tholoana ea ho se mamele ha bona, eleng seo ba neng ba hlokomelisitsoe ka sona hantle.

Empa, mohlomong, sa bohlokoa ka ho fetisisa, thapelo ea Daniele e ile ea bontša ’nete ea hore ho sa natsoe ketsahalo tsena, tšepo e ne e le teng. Molimo o ne a sa ba lahla, ho sa khathalehe hore na hone ho bonahala eka o ba lahlile hakae. Deuteronoma ha e ea fana ka maemo a ho utloisisa sena seo ba leng ka hara sona feela, empa e boetse ea supa tšepisong ea ho ba khutlisetsa hape.

`Bala Daniele 9:24–27, boporofeta ba Jesu le lefu la hae sefapanong. Hobaneng boporofeta boo bo lokela ho fuoa Daniele (le rona) maemong a ho ea kholehong ha Baiseraele le tšepiso ea ho khutla?`