---
title:  Ho Ithuta ka Botebo
date:  05/11/2021
---

“Ho tloha qalong ea toantšano e kholo leholimong, sepheo sa Satane e sale e le ho felisa molao oa Molimo. Ke hobane a ne a batla sena ha a tla kena borabeleng khahlanong le ’Mopi, leha a lelekiloe leholimong, o tsoetse pele ho ntsetsa-pele letšolo lena la hae lefatšeng. Ho khelosa batho ka ho ba thetsa hore ba tlole molao oa Molimo, ke sona seo a ileng a se sebeletsa ka thata. Hore na sena se fihleloa ka ho lahlela molao oohle matjoing, kapa ka ho se boloke o mong oa eona, litholoana li’a tšoana. Ea tlolang ‘molao o le mong,’ o bontša ho tlola melao eohle; tšusumetso ea hae e ka lehlakoreng la tlolo ea molao; o ba ‘molato melaong eohle.’ Jakobo 2:10.”—Ellen G. White, The Great Controversy, leq. 582.

Mabapi le Baale Peore, Ellen White o ngotse: “Ba ile ba hata sebaka se thibetsoeng, joale ba tšoaseha lerabeng la Satane. Ba thetseha ke ’mino le motjeko, ba hoheloa ke botle ba baroetsana ba bahetene, ba koenehela botšepehi ba bona ho Jehova. Ha ba tsoela pele ho keteka le ho inyakalatsa, ho itlopa veine hoa taea likelello tsa bona ’me litomo tsa bona tsa boitšoaro tsa khaoha. Litakatso tsa nka taolo; ’me kaha ba ne ba silafalitse matsoalo a bona ka ho etsa ntho tse mpe, ba ile ba qobelleha ho khumamela litšoantšo. Ba ile etsa mahlabelo lialetareng tsa bohetene ’me ba nka karolo ho tse ling tsa litšebeletso tse nyonyehang.”—Ellen G. White, Patriarchs and Prophets, Leq. 454.

**Lipotso tsa ho Qoqoa**

`➊ Nahana ka tse ling tsa litsela tseo le rona re le Masala re leng maemong a tšoanang le ao Baiseraele ba neng ba le ho oona. Nahana ka sohle seo re se filoeng papisong le lefatše leo re phelang hara lona, e, le papisong le likereke tse ling. Joale, potso e tlang ho rona ke ena: Re etsang ka seo re fuoeng? Re isa “bohlale le kutloisiso” ea rona ka ho nepahala joang lefatšeng?`

`➋ “’Me lona ba ileng ba khomarela Jehova lea phela bohle ho fihlela kajeno.” Hape, moetsi bakeng sa leetsi “ba ileng” ke batho. Morena a ka se khomarele ho rona, ka tsela ea hore a ka se re qobelle ho eena. Empa, ka tšebeliso e halalelang ea boikhethelo, re tlameha ho khetha ho mo khomarela. Hang hoba re etse khetho eo, re latela joang le ho lula re mo khomaretse?`

`➌ Tsepamisa maikutlo haholo potsong e qetellong ea thuto ea Sontaha. Ho bolel’ang ho eketsa kapa ho fokotsa melao ea Molimo? Ntle le se tsebahalang joaloka ho fetoloa ha Sabatha, ntho’e kang eo e ka etsahala ka boqhetsekehali hona hoo re sa lemoheng joang?`