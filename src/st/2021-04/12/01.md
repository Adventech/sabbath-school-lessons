---
title:  Deuteronoma Testamenteng e Ncha
date:  11/12/2021
---

### Bakeng Sa Thuto ea Beke ena Bala
Matt. 4:1–11, Deut. 8:3, Liketso 10:34, Baga. 3:1–14, Liketso 7:37, Baheb. 10:28–31.

> <p>Temana ea Khopolo</p>
> “‘Empa Jesu a araba, a re: motho a ke ke a phela ke bohobe feela, empa o tla phela le ka polelo tse tsoang molomong oa Molimo’” (Mattheu 4:4).

Testamente e Ncha e tletse ea Khale. Ke hore, lingoli tsa Testamente e Ncha li qotsa lingoli tse susumelitsoeng tsa Testamente ea Khale e le mohloli oa matla a lingoloa tsa bona. Jesu ka boeena o ile a re, “Ho ngoliloe” (Matt. 4:4), ho bolelang, “Ho ngoliloe Testamenteng ea Khale;” ’me a re “‘Lengolo le tlameha ho phethahala’” (Mar 14:49)—e leng mangolo a Testamente ea Khale. ’Me ha Jesu a kopana le barutuoa ba babeli tseleng e eang Emmause, ho e na le ho etsa mohlolo ho ba bontša hore na ke mang, “A qala ka Moshe le baporofeta bohle, a ba hlalosetsa mangolo ohle lintho tse buoang ka eena” (Luka 24:27).

Hore na ho sebelisoa li qotso tse otlolohileng tsa Testamente ea Khale kapa lipapiso tsa lipale, kapa boporofeta, lingoli tsa Testamenete e Ncha li atisa ho sebelisa Testamente ea Khale ho toboboketsa, le ho tšehetsa, taba tsa bona.

’Me e ’ngoe ea libuka tse atisang ho lula li qotsoa ke buka ea Deuterenoma (’moho le Lipesalema le Esaia). Mattheu, Mareka, Luka-Liketso, Johanne, Baroma, Bagalata, 1 le 2 Bakorinthe, Baheberu, liepistola tsa moruti, le Tšenolo, tsohle li hetla morao bukeng ea Deuteronoma.

Bekeng ena re tla shebanang le tse ling tsa taba tsena tse seng kae, ’me re shebe hore na ke ’nete efe, ’nete ea kajeno, eo re ka e kholang ho tsona.