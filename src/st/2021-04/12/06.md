---
title:  Ntho e Tšosang
date:  16/12/2021
---

Buka ea Baheberu, ka botebo le boholo bohle ba eona, ka tsela tse ngata, e n’e le khothatso e telele ho balumeli ba Bajude ba lumelang ho Jesu. ’Me seo e neng e ba khothaletsa ho se etsa ke: ho lula ba tšepahalla Jehova!

E, botšepehi bona, bo tlameha ho thomeha leratong la rona ho Molimo, seo a leng sona, semelo sa hae le botle ba hae, tse bontšitsoeng ka matla sefapanong sa Kreste. Ka nako tse ling, leha ho le joalo, batho ba tlameha ho lula ba hopotsoa ka litholoana tse bohla ebang ba ka oela. Ke hore, re lokela ho hopola hore, qetellong ebang re sa amohele seo Jesu a re etsetlitseng sona ka ho re lefella molato oa libe tsa rona, re tla tlameha ho itefella kotlo eo ka borona, ’me seo se bolela “lillo le litsikitlano tsa meno” (Matt. 22:13) tse lateloang ke timelo ea ea ka ho sa feleng.

`Bala Baheberu 10:28–31. Paulosi o reng moo, ’me e sebetsa joang le ho rona, kajeno?`

Ho thahasellisa ha kaakang hore e le ho khothatsa balumeli ba Bajude ho lula ba tšepahalla Molimo, Paulosi o qotsa Deuteronoma, khothatso ea pele ea balumeli ba Bajude hore ba lule ba tšepahalla Molimo! Paulosi o qotsa Deuteronoma 17:6 tabeng e mabapi le ho motho ea lokeloang ke lefu o tla tobana le lefu leo, kamora hore bonyane ho be le lipaki tse peli tse pakang khahlanong le eena.

Empa Paulosi o entse sena ho etsa ntlha ea hore haeba ho se tšepahale ho ka isa lefung tlasa selekane sa Khale, joale “eo eleng ea hataketseng Mora Molimo ka maoto, ea entseng mali a selekane ao a hlatsoitsoeng ka oona ntho feela, ea nyefotseng moea oa mohau, eena ho tla lekanngoa hoba o tšoaneloa ke kotlo e fetisang ha kaakang?” (Baheb. 10:29). Ka mantsoe a mang, o na le leseli le lengata le ’nete e ngata ho feta bona, ebile u tseba ka sehlabelo sa Mora oa Molimo bakeng sa libe tsa hao; ka hona, ebang u oela, timelo ea hao e tlaba kholo ho feta ea bona.

E be Paulosi o boela a khutlela ho Deuteronoma ka pele, joale ho Deuteronoma 32:35, e le ho mpa a toboketsa ntlha ea hae feela. Ha u sheba seo ba se filoeng ka Kreste le tsebo ea bona ea peheletso e kholo eo ba neng ba e etselitsoe, Morena, ea itseng, “phetetso ke ea ka,” o tla “ahlola batho ba hae” bakeng sa bokoenihi ba bona le ho se mo tšepahalle. Ka holimo ho tsohle, o ne a ahlotse bo ntata bona, ba neng ba sena seo Bajude bana ba Testamente e Ncha ba nang le sona, tšenolo e kholo ea lerato la Molimo e bonahalitsoeng sefapanong. Ka hona, haele hantle, Paulosi o ne a re: hlokomelang.

`“Jehova o tla ahlola sechaba sa hae” (Deut. 32:36). Tšepo ea rona ke efe kahlolong eo (sheba Baro. 8:1)?`