---
title:  Thohako Sefateng
date:  14/12/2021
---

`Bala Bagalata 3:1–14. Ke sefe se boleleoang ke Paulosi moo se bohlokoa ho rona kajeno, ’me o sebelisa Deuteronoma 27:26 le Deuteronoma 21:22, 23 to joang ho etsa ntlha ea hae?`

Ka bomali-mabe, ho tloaelehile ho Bakreste ho sebelisa lengolo lena e le lebaka la ho se boloke molao, Melao e Leshome. E, khang eno e etsetsoa ho beha lebaka le ho se boloke molao oa bone, joalokaha e ka ho boloka molao ono feela, ho e na le e meng e robong, ke ho bontša ho lumela ho bolokoa ke molao, eleng sona se Paulosi a neng a sebetsana le sona mona.

Empa, Paulosi o ne a sa bue khahlanong le molao, ’me ka ’nete haho letho litemaneng tsena leo e ka bang lebaka la ho se boloke molao oa Sabatha. Senotlo se ka fumanoa ho Bagalata 3:10, moo a ngolang hore, “Hobane bohle bao eleng ba mesbetsi ea molao, ba thohakong,” e be o qotsa Deuteronoma 27:26. Taba ha se ho mamela molao, empa “ho lumela ho sebeletsa molao”—ntlha-kemo e thata, haeba ha se e kotsi, bakeng sa libupuoa tse oeleng joaloka rona.

Taba ea Paulosi ke hore ha re pholosoe ke mesebetsi ea molao, empa ka lefu la Kreste bakeng sa rona, leo re le fuoang ka tumelo. Seo a se toboketsang mona, ke seo Kreste a se entseng, sefapanong. ’Me ho mo thusa ho toboketsa ntlha ena hape, o boela a qotsa ho Deuteronoma khetlong lena ho Deuteronoma 21:23. Joaloka Jesu, Paulosi o re, “ho ngoliloe,” ho bontša matla a Testamente ea Khale, ’me joale o qotsa temaneng e buoang ka motho eo e neng e re kamora ho bolaea motho, kamora ho fuoa kahlolo, o ne a fasoa sefateng, mohlomong e le ho tšosa ba bang hore ba se bolae.

Leha ho le joalo, Paulosi o sebelisa seo e le letšoao la lefu la Kreste bakeng sa rona: Kreste “o rohakehile bakeng sa rona” ka hore o ile a tobana le thohako ea molao; ke hore, lefu, leo batho bohle ba tlang ho tobana le lona kaha bohle ba tlotse molao. ˆ

Litaba tse monate tsa evangeli, leha hole joalo, ke hore thohako e neng e lokela ho ba ea rona e bile ea Hae, sefapanong, “Re amohele pallo ea Moea ka tumelo” (Baga. 3:14).

Kapa, joalokaha Ellen G. White a e behile joana: “Ke Kreste feela ea ka pholosang batho ba oeleng thohakong ea molao, a boele a mo etse hore a utloane le leholimo hape. Kreste o ne a tla jara lihlong le molato oa sebe—sebe se sebe hona hoo se arohanyang Ntate le Mora oa Hae.”—Ellen G. White, Patriarch and Prophets, Leq. 63.

`Nahanaa ka seo u neng u tla tobana le sona haeba o ne o ka fumana kotlo e nang le toka bakeng sa liphoso tsohle tsa hao. Empa, kaha Kreste o jere kotlo ea liphoso tsa hao, hore u se fumane kotlo, karabelo ea hao sehlabelong sa hae e lokela ho ba efe?`