---
title:  “Ho Ngoliloe”
date:  12/12/2021
---

`Bala Mattheu 4:1–11. Jesu o ile a rabela liteko tsa Satane joang h’a le lefeeleng, ’me thuto ea bohlokoa ho rona moo ke efe karabong tsee tsa hae?`

Jesu h’a ka a etsa khang le Satane kapa ho ngangisana le eena. O ile a iqotsetsa Mangolo feela, hobane joaloka Lentsoe la Molimo, ke “Lentsoe le phelang le matla, ’me le fetisa ka bohale lisabole tse leolitsoeng ka nga tse peli” (Baheb. 4:12,). Ketsahalong e ’ngoe le e ’ngoe, Lentsoe leo a le qotsitseng le ne le tsoa ho Deuteronoma. Ho thahsellisa ha kaakang hore e be Jesu h’a le lefeelleng o khethile ho qotsa litemana tse itseng tsa Iseraele ha e le lefeelleng.

Tekong ea pele, Jesu o ile a qotsa Deuteronoma 8:3. Moshe o ne a phetela sechaba kamoo Morena a ileng a ba fa tseo ba li hlokang kateng lilemo tseo tsohle ha ba le lefeelleng, ho kenyeletsa le ho ba fa manna—sohle e le mokhoa oa tlhoekiso, kaha Morena a ne a batla ho ba fa lithuto tsa semoea. E ’ngoe ea lithuto tseo e ne le hore “Motho a keke a phela ka bohobe feela; empa ka lipolelo tse tsoang lentsoeng la Molimo.” Molimo o le fepile lijo tsa nama, empa o boetse o le fa le lijo tsa moea. Le ka se nke tsa pele feela le sa nke tsa bobeli. Jesu o ile a sebelisa setšoantšo sa bohobe e le mokhoa oa ho ea ho Deuteronoma, le ho khalemela Satane le pelaelo eo a neng a leka ho kenya ho Jesu.

Tekong ea bobeli, Jesu o khutlela ho Deuteronoma 6:16, moo Moshe a ileng a supisa batho morao borabeleng ba bona Massa (sheba Exod. 17:1–7), a re, “U seke oa leka Jehova Morena oa hao joalokaha u entse Massa.” Lentsoe bakeng sa “leka” le ka bolela “hlahloba.” Jehova o ne a ba bontšitše, hangata feela, matla a hae le boikemisetso ba hae ba ho ba sitsa ka lithloko tsa bona; empa, hang ha tsietsi e hlaha, ba lla, “Jehova o teng hara rona, kapa ha a eo na?” (Exod. 17:7). ’Me ke paleng eo moo Jesu a ileng a qotsa Lentsoe la Molimo ho khalemela Satane.

Tekong ea boraro, khetlong lena Satane a leka ho etsa hore Kreste a mo khumamele a mo rapele. Joale mona o ile a iphatlalatsa pepenene ha kaakang hore na ke mang, o batla’ng! ho e na le ho e tsa khang, Jesu o khalemela Satane e be o khutlela Lentsoeng la Molimo, Deuteronoma, moo Morena a neng a hlokomelisa batho ba hae ka se tla etsahala ebang ba ka oela ba rapela melimo e meng. “Tšaba Jehova Molimo oa hao, u mo sebeletse” (Deut. 6:13), ho bolelang hore, Eena, Eena feela.

`Ke joang re ka ithutang ho fumana matla a mangata bakeng sa maphelo a rona ho ithuteng Lentsoe la Molimo ha rona hore re nahanisise semelo sa Jesu ka botebo, ’me, joaloka eena, re hlole liteko tsa Satane?`