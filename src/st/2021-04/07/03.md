---
title:  Molao ho Deuteronoma
date:  08/11/2021
---

Sechaba sa Baheberu meeling ea kanana, sechaba sa Molimo se khethiloeng, qetellong ba makhatheng a ho ruoa lefatše leo Molimo a ba tšepisitseng lona. Joale, joalokaha re se re bone, Deuteronoma ke litaelo tsa Moshe tsa ho qetela pele Baheberu ba nka naha. ’Me hara litaelo tseo, ho ne ho e na le litaelo tsa hore ba mamele.

`Bala litemana tse latelang. Ke ntlha efe e lutseng e phetoa khafetsa khafetsa, ’me ke hobaneng ha ntlha ee e le bohlokoa ho batho? (Deut. 4:44, Deut. 17:19, Deut. 28:58, Deut. 30:10, Deut. 31:12, Deut. 32:46, Deut. 33:2).`

Leha ho ka baloa buka ea Deuteronoma ka ho e habanya feela, le teng re bona kamoo ho mamela molao ho neng ho le bohlokoa kateng sechabeng sa Iseraele. Ha e le hantle, e n’e le boitlamo ba bona selekaneng. Molimo o ne a ba etselitse tseo a ba etselitseng tsona ’me o ne a tla tsoela pele ho ba etsetsa sona—lintho tseo ba neng ba keke ba iketsetsa tsona ka bo bona, le tse neng li sa ba lokele (eleng seo mohau o leng sona, Molimo o re fa se sa re lokeleng). ’Me seo a neng a se kopa e le karabelo seo, ke ho mamela molao oa hae.

Ha ho’a fapana le kajeno. Mohau oa Molimo o oa re pholosa, eseng mesebetsi ea molao—“Ha ho le joalo, re kholoa hore motho o beoa ea lokileng ka tumelo, ka ntle ho mesebetsi ea molao.” (Baro. 3:28)—’Me karabo ea rona ke ho mamela Molao. Re mamela molao, empa, eseng ka liteko tse se nang thuso tsa ho bolokoa ke oona—“ka baka leo, ha ho nama, leha e le ’ngoe, e tlang ho beoa e lokileng pela oona ka mesebetsi ea molao, hobane ke ka molao re nang le tsebo ea sebe.” (Baro. 3:20)—empa e le litholoana tsa mohau oo re o filoeng ka lerato. Haeba lea nthata, bolokang melao ea ka” (Johanne 14:15).

Deuteronoma e ka bonoa e le thuto e kholo ea mohau le molao. Ka mohau, Molimo o oa re pholosa, o re etsetsa seo re neng re keke ra iketsetsa sona (hantle joalokaha Iseraele e ne e keke ea ipholosa Egepeta), ’me re arabela ka ho phela ka tumelo, bophelo ba ho mo mamela, eena le melao ea hae. ho tloha ho oeng hoa Adama ho ea pele, ho ea fihlela ho bao ba tla phela nakong ea mahlomola a maholo, le tšoaong la sebata, ke batho ba hlalosoang e le ba “bolokang melao ea Molimo le tumelo ea bona ho Jesu Kreste” (Tsen. 14:12)—Likamano tsa Molimo le batho ba hae ba selekane ke tsa molao le mohau. Mohau oa Molimo o etsa hore re mamele molao oa hae, ho mamela ho tsoang likamanong tsa rona tsa selekane sa rona le eena.

`Ke joang re ka qobang leraba la ho lumela ho sebeletsa molao ha re mamela molao?`