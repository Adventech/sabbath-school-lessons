---
title:  Taba ea Khumamelo
date:  18/11/2021
---

Khubung ea selekane pakeng tsa Jehova le Iseraele e n’e le khumamelo. Se neng se ba khetholla lichabeng tse ling tsa lefatše e n’e le hore ke sona fela sechaba se khumamelang Molimo oa ’nete, ho e na le melingoana ea bohata e neng e rapeloa ke bahetene, eo e neng e se melimo ho hang. “‘“Talimang joale hobane ke ’Na, e, ke ’Na feela, ha ho e mong kantle ho ’Na” (Deut. 32:39).

`Bala Deuteronoma 4:19, Deut 8:19, Deut 11:16, le Deut 30:17. Temoso e tšoanang litemaneng tsee ke efe? Ke hobaneng ha temoso ee e le bohlokoa sechabeng sa Iseraele?`

Likete-kete tsa lilemo tse fetileng, joaloka ka kajeno, batho ba Molimo ba phetse tlasa tikoloho le meetlo tseo, hangata, li neng li e na le lintho tse hohlanang le tumelo ea bona. Ka hona, batho ba Molimo ba tlameha ho lula ba le seli, esere mohlaope tsela tsa lefatše, litšoantšo tsa lona le “meligoana” e se be khubu ea khumamelo ea bona le bona.

Molimo oa rona “o oa boulela” (Deut. 4:24, Deut. 5:9, Deut. 6:15), ’me eena feela, joaloka ’Mopi le mopholosi oa rona, o lokeloa ke khumamelo. Hona mona hape, ha hona sebaka se lipakeng: ke hore re khumamela Jehova, ea tlisang bophelo, botle, le tlhohonolofatso, kapa re khetha molingoana ofe kapa ofe, o tlisang, bobe, lithohako le lefu.

`Bala Tšenolo 13:1–15 ’me u tsepamise maikutlo tabeng ea kamoo khumamelo e hlahisoang kateng mona. E be u bapisa litemana tseo le Tšenolo 14:6–12. Ke sefe se etsahalang moo ho Tšenolo se bontšang temoso e fanoeng ho Deuteronoma (le Mangolong ohle) mabapi le khumamelo ea bohata?`

Leha e ba maemo a ka fapana hakaalo, taba e ea tšoana: Na batho ba tla khumamela Molimo oa ’nete ’me ba be le bophelo, kapa ba tla inehela litšusumetsong, ebang ke tse bonahalang, tse ipatileng kapa ka bobeli, ho lesa ho mo tšepahalla ’me ba tobane le lefu? Qetellong, karabo e fumanoa ka pelong ea motho ka mong. Molimo h’a ka a qobella Iseraele oa khale ho mo latela, le rona a ka se re qobelle. Joalokaha re bona ho Tšenolo 13, likhoka ke se tlang ho sebelisoa ke sebata le setšoantšo sa sona li tlang ho li sebelisa. Empa Molimo eena, o sebetsa ka lerato.

`Ke joang re ka etsang bonnete ba hore, leha liteko li sa bonahale, ka hanyane ka hanyane, ha re nyahlatse botšepehi ba rona ho Jesu ho ea melingoaneng e meng?`