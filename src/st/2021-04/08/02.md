---
title:  Sefate sa Bophelo
date:  14/11/2021
---

Ha ho le ea mong oa rona ea kopileng ho ba mona, kapa u kopile? Ha rea khetha ho phela joalokaha re sa ka ra ikhethela moo re tlang ho phela teng kapa ra ikhethela batsoali ba rona.

Ho bile joalo le ka Adama le Eva. Ha ba ea ka ba khetha ho boptjoa ke Molimo, hantle joalokaha le lekhasi, lejoe kapa thaba li sa ikhethele. Re le batho ha rea fuoa ho ba teng feela, (lefika le teng) eseng bophelo feela, (hloea e na le bophelo) empa rona, re na le bophelo, joaloka libopuoa tse entsoeng ka setšoantšo sa Molimo, tse nang le kelello.

Empa ha rea khetha ho phela re le libopuoa tse nang le kelello tse entsoeng ka setšoantšo sa Molimo. Seo Molimo a re fang sona, leha ho le joalo, ke khetho ea ho lula re le teng; ke hore, ho khetha ho ba le bophelo, bophelo bo sa feleng, ho eena, eleng seo re ka bang le sona ka baka la Jesu le lefu la hae sefapanong.

`Bala Genese 2:8, 9, 15–17 le Genese 3:22, 23. Ke khetho life tse peli tseo Molimo a ileng a li fa Adama malebana le boteng ba hae?`

“Hare ho Edene, ho ne ho metse sefate sa bophelo, seo tholoana ea sona e neng e na le matla a ho phelisa. Ebang Adama a ile a mamela Molimo, a ka be a ile a tsoela pele ka ho natefeloa ke ho itjella sefate sena, ’me a ka be a ile a phela ka ho sa feleng. Empa ha a etsa sebe, o ile a thibeloa ho ja sefate seo, eaba o qalella ho shoa. Kahlolo e halalelang, ‘U leroele, ’me u tla khutlela lerōleng,’ ene bontša pheliso ea bophelo e feletseng.”—Ellen G. White, The Great Controversy, Leq. 532, 533.

Ka hona, e sa le qalong, Bibele e re fa e ’ngoe ea khetho tse peli: bophelo bo sa feleng, eleng seo re neng re etselitsoe ho ba le sona, le lefu la ka ho sa feleng, seo ka mantsoe a mang eleng ho khutlela ho se beng letho, leo re tsoang ho lona.

Ho’a thahasellisa, hape, kamoo “sefate sa bophelo,” seo Mangolo a reng se fana ka bophelo bo sa feleng, se hlahang khetlo la pele bukeng ea pele ea Bibele, se boela se hlaha bukeng ea ho qetela. Bala Tšenolo 2:7 le Tsenolo 22:2, 14. Mohlomong molaetsa ke hore, leha re ne re tlameha ho ba le kabelo sefateng sa bophelo, re lahlehetsoe ke monyetla oo ka baka la sebe; joale, qetellong, hang hoba bothata ba sebe bo fele, re leboha Jesu le leano la topollo, balopolloa, ba khethang bophelo, ba tla ba le kabelo sefateng sa bophelo joalokaha ho ne ho lokela ho ba joalo qalong.

`Nahana ka eona: Ka khetho tsa rona tsa letsatsi le letsatsi, ke joang re khethang lefu kapa bophelo?`