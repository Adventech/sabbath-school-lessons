---
title:  Bophelo le Botle, Bobe le Bokhopo, Tlhohonolofatso le Thohako
date:  16/11/2021
---

Ho ea qetellong ea buka ea Deuteronoma, kamora puo e telele e malebana le se tla etsahala ka sechaba ebang se sa mamele Jehova, ’me se tlola litaelo tsa hae tsa selekane, Deuteronoma 30 e qala ka tšepiso ea hore leha ba ka oela ho se mameleng, eaba ba otloa ka ho isoa kholehong, Molimo o tla qetella a ba khutliselitse naheng ea bona.

Ke hore, ebang ba sokoloha ba furalla litsela tsa bona tsse mpe.

`Bala Deut 30:15–20. Khetho tse fuoang Iserael ea Khale moo ke life, ’me tsona li bontša seo re se boneng Bibeleng eohle, joang?`

Jehova o hlakile: Eena, Yahweh, o behile ka pela bona, e ’ngoe ea khetho tse peli, haele hantle, seo a ileng a se etsa ho Adama le Eva Edeneng. E bile, mantsoe a Seheberu a bakeng sa “botle” (tov) le “bobe” (ra’) ho Deuteronoma 30:15 ke mantsoe a tšoanang a Seheberu a sebelisoang ho Genese bakeng sa sefate sa tsebo ea “botle” (tov) le “bobe” (ra’). Mona, hantle joaloka Bibeleng eohle, ha ho na se lipakeng, ha hona ho ema terateng. Ke hore, ba khetha ho sebeletsa Jehova e be ba ba le bophelo, kapa ba tla khetha lefu. Ho joalo le ho rona.

Bophelo, boiketlo, tlhohonolofatso, papisong le eng? Lefu, bokhopo le thohako. Qetellong, leha hole joalo, motho aka etsa khang ea hore Molimo o fana ka botle feela, bophelo feela, le litlhohonolofatso. Empa ebang ba mo furalla, ntho tsena tse mpe e tlaba litla-morao tsa tlhaho, hobane ha ba sa na tšireletso ea hae e ikhethang.

Leha re e utloisisa, batho ba fuoa khetho tsena. Hape ho hlakile, bonnete ba bolokolohi ba boikhethelo ba bona, khetho tseo ba li etsang ka bolokolohi. Litemana tsena, ’moho le tse ngata ka Bibeleng, Testamente e Ncha le ea Khale, ha li utloahale ntle le mpho e tlotlehang ea khetho, ho ikhethela ka bolokolohi.

Ha e le hantle, Morena o ile a re ho bona: bonang mona, ka mpho ea bolokolohi ba ho khethela eo ke le fileng eona—khetha bophelo, khetha tlhohonolofatso, khetha botle, eseng lefu, bobe, le thohako.

Ho bonahala ho hlakile hore na mpho e nepahetseng e tlaba eng, haho joalo? Empa, re tseba se etsahetseng. Toantšano e kholo e ne phela nakong eo, joaloka kajeno, ’me re tlameha ho ithuta mehlaleng ea Baiseraele hore na ho etsahalang ebang re sa inehele ho Morena ka botlalo, ’me re khethe bophelo le sohle se fuperoeng ke khetho eo.

`Bala Deuteronoma 30:20. Hlokomela nyallano ea lerato le ho mamela mona, Iseraele o tlameha ho etsang hore a tšepahalle Jehova? Ke joang motheo o tšoanang o sebetsang le ho rona kajeno?`