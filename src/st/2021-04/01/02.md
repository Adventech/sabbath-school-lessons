---
title:  Lerato, ho Ratoa
date:  26/09/2021
---

1 Johanne 4:8 e re, “Molimo O lerato.” Leha mantsoe ana a mararo a le bonolo hakaalo (a mane Sekherikeng), moelelo o a potileng o tebile hona hoo, o matla a sele, hona hoo re ka sitoang ho utoisisa seo a lekang ho se bolela. Mantsoe ha a re Molimo O oa Rata, kapa Molimo o bontša lerato, kapa Molimo ke sesupo sa lerato, empa Molimo ke lerato. Ke lerato—joalokaha e ka lerato ke khubu ea boleng ba Molimo ka boeena. Re le batho ba oeleng, ba nang le letlalonyana le lenyenyane le likhemikale ka lihloohong tsa rona tseo re utloisisang ’nete ka tsona, ka ’nete re sitoa ho utloisisa hantle hore na haele hantle hore “Molimo ke lerato” e bolelang.

Empa ka ’nete, re ka ba le kutloisiso e lekaneng ea hore efela e le taba tse monate. Haeba, ho e na le hore “Molimo ke lerato” e n’e re “Molimo ke lehloeo” kapa “Molimo ke moiphetetsi” kapa “Molimo h’a na taba,” ruri re ne re tlameha ho khathatseha ka taba tse joalo.

Joale ’nete ea hore “Molimo ke lerato” e re thusa ho utloisisa taba ea hore ’muso oa Molimo, kamoo a busang tlholeho eohle, ke sesupo sa lerato leo. Lerato le chalametsa hara maholimo le mafatše, mohlomong le ho feta kamoo matla a hulelang lintho fatše a etsang ka teng. Molimo O oa re rata; le rona, rre tlameha ho mo rata (sheba Deut. 6:5, Mar 12:30).

Leha ho le joalo, lerato, ho ba lerato, le tlameha ho fanoa ka boikhethelo. Molimo a ka se qobelle lerato; a qala a etsa joalo, ha e sale lerato. Ka hoa, ha Molimo a ne a bopa libopuoa tse bohlale tse nang le kelello leholimong le lefatšeng, a li fa bokhoni ba ho rata, ho ne ho lutse ho e na le kotsi ea hore libopuoa tseo li ka se mo rate. Se seng se entse joalo—joale, eaba nyaka-nyaka eo re e tsebang e le toantšano e kholo e qalile.

`Ke hobaneng ha litemana tse latelang li utlohala feela maemong ao ho nang le tokoloho, le kotsi, e ka tlisoang ke lerato? (Esa. 14:12–14, Ezek. 28:12–17, Tsen. 12:7).`

Temana e fanang ka leseli le batsi ke Ezekiele 28:15, e bontšang hore leha lenyeloi lena, Lucifera, e ne e le sebopuoa se phethahetseng, se bopiloeng ke Molimo o phethahetseng, bobe bo ile ba fumanoa ho sona. Taba ea pele, ha se hobane a ne a bopiloe le bobe boo. Empa, kaha a ne a bopiloe le bokhoni ba ho rata, Lucifera o ne a bopiloe a e na le khetho ea boitšoaro, ’me ho sa natsoe sohle seo a neng a se filoe, (“O ne u apesitsoe ka mahakoe ohle a mefuta”), lenyeloi lena le bile meharo. Ntho e ’ngoe ea isa ho e ’ngoe ho fihlela, e, “ho e ba le ntoa leholimong.”

`Libakeng tse ling u ka ithekela ntja ea roboto, e tlang ho mamela litaelo tsa hao, e ke keng ea ithusetsa ka tlung, kapa ho ja feneshara. Na u kaba le likamano tse mofuta ofe kapa ofe tse utlohalang le “ntja” eo? Karabo ea hao e u thusa joang hore u utloisise hore na hobaneng a ne a batla libopuoa tse ka khutlisang lerato la hae?`