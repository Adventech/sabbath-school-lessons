---
title:  Rata Molichaba
date:  25/10/2021
---

Hara likhalemelo tsena, Moshe o oa phatlalatsa:“Bona, maholimo le maholimo a maholimo ke a Jehova, Molimo oa hao, le lona lefatše le lintho tsohle tse ho lona’” (Deut. 10:14). Ke phatlalatso e matla ha kaakang ea boholo le borena ba Molimo, eleng taba e fumanoang likarolong tse ling tsa Bibele: “Lefaše ke la Jehova, le tsohle tse ho lona, lefatše le ba ahileng ho lona” (Lipe.24:1).

`Bala Deuteronoma 10:17–19. Phatlalatso e ’ngoe eo Moshe a e etsang ka Jehova ke efe moo? Seo eleng s bohloko ho feta, Jehova o laela batho ba hae eng e le sephetho sa phatlalatso eo?`

Yahweh ha se morena oa maholimmo le lefatše feela, o boetse ke “Molimo oa melingoana, Morena oa Marena” (Deut. 10:17). Sena ha se bolele hore hona le melimo e meng, e tlasana, e kang eo bahetene ba neng ba ba pota-potile ba neng ba e rapela. Empa, ke tsela ea ho bontša kamoo eleng eena fela Molimo (“Talimang joale hobane ke ’Na, e, ke ’Na feela” [Deut. 32:39), e toboketsa hore ke Morena oa mebuso eohle, ea ’nete kapa e ka nahanoang, leholimong kapa lefatšeng.

Temana e boetse e re, ke “Molimo ea holimo-limo, ea matla, ea babatsehang, ea sa eeng ka tšobotsi, ea sa nkeng lehlakore.” Sena sohle ke karolo ea molaetsa o moholo: Yahweh ke Molimo oa hao, lona, le sechaba sa hae, le lokela ho mo mamela.

Ke papiso e matla ha kaakang e bontšoang moo hape-hape! E, Yahweh ke Molimo oa melingoana, Morena oa marena, ’Musi le motšoari oa tlholeho eohle a inotsi (Bakolo. 1:16, 17), empa o boetse o khathalla likhutsana, bahlolohali, le balichaba, ’me o bontša tsotello eo ka ho sebeletsa litlhoko tsa bona tsa mantlha. Molimo ea elelloang ha seroebele se oela fatše (Matt. 10:29) o tseba masisa-pelo a ba eisanang sechabeng. Ka mantsoe a mang, Morena o bolella batho hore, HO LOKILE, mohlo- momg le khethiloe, le khethehile, ’me kea lerata, empa ke rata le bana ba bang kaofela, ho kenyeletsa bahloki le ba tlokotsing hara lona, ’me joalokaha ke ba rata, le lona le ba rate. Ena ke e ’ngoe ea maikarabello a lona selekaneng, ’me ea bohlokoa-hlokoa.

`Bala Lipesalema 146:5–10. Molaetsa oa Pesalema o bontšang se buuoang ke Molimo moo ke ofe, ’me see se lokela ho bolel’ang ho rona kajeno, re le Bakreste?`