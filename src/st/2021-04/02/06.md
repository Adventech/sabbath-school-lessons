---
title:  Bobe ba Ba-Moabe
date:  07/10/2021
---

Ho Deuteronoma 2 le 3, Moshe o tsoela ho pheta nalane ea Ieraele le kamoo, ka tlhohonolofatso ea Molimo ba ileng ba kokobetsa lira tsa bona ha ba ne ba tšepahala, Molimo o ile a ba fa tlholo, le holima “linatla” (Deut. 2:11, 20; Deut. 3:13).

Ehlile, sena se tlisa sehlooho se thata, seo bonyane re lokelang ho se nyakurela, malebana le timetso ea batho bana. Leha bana ba Iseraele ba ne ba atisa ho qala ka ho tlisa khotso sechabeng, (Deut. 20:10, 11), leha ho le joalo, ebang sechaba seo se sa amohele kopo eo, ka nako tse ling Baiseraele ba ne ba kena ntoeng ba timetse banna le basali. “‘Jehova, Molimo oa rona a re neela eena, ’me ra mo hlola, eena le bana ba hae le sechaba sa hae kaofela. Motsotsong oo, ra hapa metse eohle ea hae, ra e neela thohako, le banna, le basali, le bana, re se ke ra tlohela le a mong ea phonyohang.’” (Deut. 2:33, 34,).

Batho ba bang ba leka ho qhekella taba ena ka hore pale tsena ha se tsa ’nete. Leha hole joalo, kaha re lumela hore "Lengolo lohle le bulutsoeng ke moea oa Molimo, le na le molemo oa ho ruta, oa ho kholisa, oa ho laea, le oa ho holisa ka kholo ea ho loka.” (2 Tim. 3:16), seno ha se tharollo e tšoarehang ho Masala. Ka hona, re sala le potso e thata malebana le ketsahalo tsena.

`Bala Genese 15:1–16. Molimo o ile a reng ho Abrame ho Genese 15:16, ’me ke joang e fanang ka leseli sehloohong see se thata?`

Ha ho potang bongata ba lichaba tsena tsa bahetene li ne li khohlahetse hona hoo li neng li lokeloa ke khalefo le kotlo ea Molimo nako e telele pele ho moo. Seo ke ’nete, leha Molimo a ne a ka ba le mamello a ba emela hore ba fetole mekhoa ea bona, e be ha ba fetohe—sena se ntse se sa fetole ’nete e thata ea hore ho ne ho bolaoa bohle, le bana. (E, bana ba bangata ba tlameha ba bolailoe ke moroallo oa metsi ho feta ba bolailoeng ke Baiseraele.)

Taba ke hore, ha joale, ka leselinyana le fokolang leo re nang le lona ka maemo a feletseng a liketsahalo tsen, re tlameha ho amohela ’nete ena e thata ’me re lumele botleng ba Molimo, bo bonahalitsoeng ka litsela tse ling tse ngata. Tumelo ha se feela ho rata Molimo ha ntho li le bothebelele, o lutse moriting o motle o nang le melumo e monate. E boetse ke ho tšepa Molimo ho sa natsoe seo re sa se utloisiseng hantle.

`Bala 1 Bakorinthe 10:1–4 le Johanne14:9. Litemana tsena, le tse ling tse tsoanang le tsona, li re thusa ho ithuta ho tšepa lerato, toka, le molemo oa Molimo joang, leha re bona ntho tse thata ho li utloisisa ho ka bapisoa le boleng boo ba Molimo?`