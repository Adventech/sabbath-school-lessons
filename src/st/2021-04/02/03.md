---
title:  Boporofeta bo Phethahetseng
date:  04/10/2021
---

Ntle le liphoso tse ling tseo saense ea morao tjena e lekang ho li etsa ’nete (tse kang hore maholimo le mafatše li tsoa “nthong e sieo” kapa hore bophelo bohle bo teng lefatšeng bo tlile ka tšohanyetso ho tsoa likh’emikaleng), saense e re butse mahlo haholo malebana le matla a Molimo a bonōno. Nyallano, teka-tekano, ho tsamaea seporong ha ntho tse ngata tlholehong, li tsoela pele ho makatsa ba ithutang tsona.

’Me haeba Molimo a ka hlaka hakana nthong tsa tlhaho, kannete o tla hlaka joalo le nthong tsa semoea. Ka hona, re bona ho hlaka ho hlollang litemaneng tse bulang buka ea Deuteronoma.

`Bala Deuteronoma 1:1–6. Bohlokoa ba boporofeta ba hore e be Deuteronoma 1:3 e buoa ka “selemo sa mashome a mane” ke bofe?`

Kamora moferefere, kamora hore Moshe a romelle lihloela ho ea hloela naha, e be batho ba hana taelo ea ho nka lefatše—ho ile ha etsahalang? Ba ile ba bolelloa hore ba keke ba kena lefatšeng la pallo joaloka ba ne ba lebeletse. ’me ba ne ba ema nako e kae pele ba ka kena fatšeng la pallo? “‘“Joalokaha le qetile matsatsi a mashome a mane le hloela naha, ka mokhoa o joalo le tla jara kotlo ea makhopo a lona ka lilemo tse mashome a mane, selemo se le seng, se eme bakeng sa tsatsi le le leng; ’me le tla tseba hore na ke ntho e joang ha le furaletsoe ke ’na.”’” (Numer. 14:34,).

Ka hona, Deuteronoma e nka ho tloha selemong sa mashome a mane, hantle joalokaha Molimo a ne a ba boleletse. Ka mantsoe a mang, lentsoe la Molimo la boporofeta le tšepahala joaloka eena, ’me seo re se bonang litemaneng tsena tse bulang tsa Deuteronoma ke bopaki bo bong ba ho tšepahala hoo; ke hore, Molimo o tla etsa seo a itseng o tla se etsa, ka nako eo a itseng o tla se etsa ka eonaa.

Ehlile, ena ha se eona feela nako ea boporofeta e ileng ea etsahala hantle joalokaha Molimo a bontšitse. Ha re boela re sheba monyetla oa rona kajeno, re ka o fumana ho Daniele 9:24–27, mohlala, nako ea Jesu, e ile ea etsahalla hantle joalokaha Jehova a ne a itse e tla etsahala. Rea bona hore “nako le bohare ba nako” (Dan. 7:25; sheba le Tsen. 12:6, 14; Tsen. 13:5) e etsahetse nalaneng, le oona matsatsi a 2,300 a Daniele 8:14.

’Me ntle le nako e sa fosahaleng, boporofeta ba Daniele 2,7,8, bo porofetileng nalane ea lefatše botsekeng, bo re file bopaki bo bongata ba tsebo ea Molimo ea tse tlang ho etsahala, taolo ea hae, le ho tšepahala.

`Re ka bona hore Jehova o fetse a tšepahalla ho phethahatsa boporofeta bona bo fetileng joalokaha a ne a bontšitse. Hobaneng see se lokela ho etsa hore re mo tsepe linthong tseo a tšepisitseng hore li etsahala, empa li e-so etsahale?`