---
title:  Bosebeletsi ba Moshe
date:  03/10/2021
---

Boteng ba moshe bo utloahala Bibeleng eohle. ’Me le ha ho sa buuoe ka eena ho Exoda 2:2, o ngotse buka ea Genese, Pale ea matla a Molimo e phetang motheo oa seo re leng sona, hape, le kamoo re ka tšepang kateng. Tlholeho, ho oa, tšepiso ea topollo, moroallo, Abrahama, evangeli—tsohle tsena metso ea tsona e ho Genese, eo sengoli sa eona eleng moporofeta Moshe. Ho thata ho kala ka nepo tšusumetso eo monna enoa, ea neng a sa atise ho fosa, a tsebileng ho sebeletsa Molimo hobane a ne a rata Molimo a bile a batla ho mo sebeletsa.

`Bala Exoda 32:29–32, e rekotang puisano ea Moshe le Molimo kamora sebe se seholohali sa namane ea gauta. Ke kutloisiso efe eo pale ee e re rutang eona malebana le semelo sa Moshe, ’me hobaneng, ho sa natsoe liphoso tseo a bileng le tsona, Molimo a atlehile ho mo sebelisa ka matla hakaalo?`

Leha ho se letho leo Moshe a neng a le entse sebeng sena, o ile a leka ho kena lipakeng bakeng sa baetsalibe bana, a bile a ikemiselitse ho shoela baetsalibe bana. Se thahasellisang haholo, ho Exoda 32:32, ha Moshe a kopa hore Molimo “a ba leballe sebe sena,” leetsi lena le bolela “ho jarela.” Ka hona, kaha Moshe a ne a utloisisa boima ba sebe le se hlokehang bakeng sa pheko ea sona—a kopa Molimo hore “a ba jarele” sebe sa bona. Ke ka hobane ke eona fela tsela, qetellong, sebe sa bona, sebe sefe kapa sefe, se ka tšoareloang.

Ka hona, esale qalong ea Bibele, re na le pontšo e matla ea ho nkela sebaka, eo Molimo ka boeena, ka motho Jesu, a tlang ho jara kotlo eohle ea sebe sa rona—tsela ea Molimo e tlotsuoeng e isang pholohong ea motho, ha motho a tšepahalla metheo ea ’muso le molao oa hae.

Ruri, lilemo-lemo kamora moo, Peterose o ne a tla ngola ka Jesu: “Eena ea jereng libe tsa rona meleng oa hae sefapanong, hore re shoe ka nga’ ea libe, hore re tle re phelele ho loka; eo re folisitsoeng ka matetetso a hae” (1 Petr. 2:24,).

Ho sale joalo, seo re se bonang paleng ena ea Moshe le kamoo a arabetseng kateng sebeng sa bona, re bona Moshe a bapala karolo ea ho ba mokena-lipakeng molemong oa batho ba oeleng ba baetsalibe, eleng se bontšsang seo Jesu a neng a tla re etsetsa sona (sheba Baheb. 7:25).

`O ikemiselitse ho lahleheloa ke bophelo ba hae bakeng sa batho ba hae? Thuhisisa ka botebo se boleloang ke mantsoe ana. See se bolelang ho rona malebana le ho rata ba bang e le ka ’nete?`