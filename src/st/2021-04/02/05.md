---
title:  Kadeshe Barnea
date:  06/10/2021
---

Ketsahalo e bohloko e tletse likarolo tse qalang tsa buka ea Deuteronoma, eona ke e neng e etsahale Kadeshe Barnea. Pale ena e mali-mabe, joalokaha re se re bone, ke eona e re fang maemo a haufi-ufi a ketsahalo ea litaba bukeng ea Deuteronoma, ka hona, ho bohlokoa ho e nyakurelisisa buka ena.

`Bala Numere 14. Batho ba ile ba arabela tlaleho ea lihloela joang, ’me litla-morao tsa karabo ee ea bona e bile life? (Sheba le Deut. 1:20–46.)`

Re ka fumana lithuto tsa bohlokoa paleng ena, empa karolo e ’ngoe ea thuto tsa bohlokoa, e tla boela e hlahella hape bukeng, e ka fumanoa hape ho Numere 14.

`Bala Numere 14:11–20. Leha re boetse re bona Moshe a nkile karolo mokena- lipakeng, bohlokoa ba tsela eo a behang mabaka ka eona ho Molimo malebana le hore na hobaneng Molimo a sa lokele ho ba timetsa ke bofe?`

Nahana ka se neng se buuoa ke Moshe ho Molimo. Haeba u etsa sena, bona joale na u tla hlaha joang mahlong a Baegepeta le lichaba tsena kaofela. Taba ena e bohlokoa hobane qetellong, sohle seo Molimo a neng a batla ho se etsa ka Baiseraele, se ne se le molemong oa Baiseraele feela; se ne se boetse se le molemong oa batho bohle. Sechaba sa Iseraele se ne se lokela ho ba leseli la lefatše lohle, lipaki tsa mehleng eo malebana le lerato le matla a Molimo a pholosang a fumanoang Molimong oa ’nete eseng melingoaneng ea maiketsetso eo esale batho bana ba e khumamela.

Leha ho le joalo, Moshe o ile a re, haeba u timetsa sechaba sena, joale ho tla etsahlang? Lichaba li tla re: “Jehova o hlokile matla a ho isa batho bao fatšeng leo a neng a hlapantše hore o tla ba nea lona, ke ka hona a ba timelitse feelleng” (Numer. 14:15).

Ka mantsoe a mang, seo re se bonang mona ke ’moko-taba o fumanoang hohle ka Bibeleng: taba ea hore Molimo o tlameha ho halaletsoa bathong bohle ba hae—hore khanya le molemo le lerato le matla li tlameha ho bontšoa ke kereke ea hae, ka seo a se etsang bathong ba hae. E, hangata batho ba hae ha ba etse hore sena se be bonolo hore a se etse, empa qetellong Molimo o tla tlotlisoa ka liketso tsa hae lefatšeng.

`Bala Baefese 3:10. Paulosi o reng moo, ’me sona se etsahala joang? “bohlale ba Molimo bo hlokang tekanyo” bo bonahala joang maholimong le lefatšeng? Ke karolo efe, ebang e teng, eo re nang le eona re le batho ho ka etsa hore see se phethahale?`