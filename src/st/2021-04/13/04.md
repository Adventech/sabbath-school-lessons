---
title:  Lefu la Moshe
date:  21/12/2021
---

Moshe oa batho! Ho tla fihla mona, kamora ho feta hara tsena tsohle, e ba qetellong o sitoa ho ba karolo ea phethahalo ea tšepiso e etselitsoeng Abrahama, makholo-kholo a lilemo pele ho moo: “Lefatše lena ke tla le nea litloholo tsa hao” (Gen. 12:7).

`Bala Deuteronoma 34:1–12. Ho etsahetseng ka Moshe, ’me Jehova o ile a reng ka eena ho bontša hore Moshe e n’e se motho feela?`

“A le inotsi, Moshe o ile hetla morao mathateng ohle ao a fetileng hara oona esale hore a balehe moreneng le ho tsoa pusong e neng e ruile ea Egepeta, ho ba karolo ea sechaba sa Morena se khethehileng. O ile a hopola lilemo tse telele lehoatateng le mohlape oa Jethro, ho itlhahisa ha lenyeloi sehlahleng se sa cheng, le pitso ea hae ea ho pholosa Baiseraele. O boetse a ba le maiphihlelo a mehlolo ea Molimo e matla e etselitsoeng sechaba sa Molimo se khethiloeng, ’me mohau oa hae o senyekhe-nyekhe nakong ea ho solla feeleng le borabele ba bona. Ho sa natsoe sohle seo Molimo a neng a ba etselitse sona, ho sa natsoe lithapelo tsa hae bakeng sa bona, e n’e le batho ba babeli feela ba baholo hara kung-kung e tsoileng Egepeta ba fumanoeng ba tšepahala hore ba ka kena Lefatšeng la Pallo. Ha Moshe a nahana ka litholoana tsa mosebetsi oa hae, bophelo ba hae ba liteko le ho intša sehlabe li bonahala li sa ba le thuso.”—Ellen G. White, Patriarchs and Prophets, Leq. 471, 472. Deut. 34:4 e buoa taba e thahasellisang. “Ke lona lefatše leo ke anetseng Abrahama, Isaka le Jakobo, ka re: ke tla le nea litloholo tsa lona.” Morena o batla a ne a qotsa taba ena e le joalo ho seo a esale a pheta-pheta ho Bapateriareka le ho bana ba bona, malebana le ho ba fa lefatše lena. Joale o ne a pheta taba ena le ho Moshe. Morena o boetse a re “Ke u bontša lona u tle u le bone ka mahlo, empa u keke oa kena ho lona” (Deut. 34:4). Ha ho kamoo ekareng ha Moshe a ne a eme moo a emeng teng, ka pono e tloaelehileng, a ka beng a bone sohle seo Molimo a neng a mo supisa sona-ho Moabe ho ea Dane, ho ea Nefthali, joalo-joalo. Ellen G. White o ne a hlakile: e n’e le tšenolo e sa tloaelehang, eseng ea naha feela, empa le ea kamoo e tla shebahala kateng kamora hore ba e nke.

Ka mokhoa o mong, ho ne ho tla bonahala joalokaha e ka Jehova o ne a phoqa Moshe: u ka be u bile mona hoja feela oa ’mamela, kapa ntho’e kang eo. Empa, Jehova o ne a bontša Moshe hore ho sa natsoe sohle seo a se entseng, le tsona phoso ea hae, Molimo o ne a tla tšepahalla litšepiso tsa hae tsa selekane seo a se entseng le bo ntat’a bona le Iseraele ka bo eona. Joalokaha re tla bona, Jehova o ne a bile a na le se betere ho feta bakeng sa motho oa hae ea tšepahalang a mpang a le liphoso.