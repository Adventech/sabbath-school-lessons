---
title:  Sechaba sa Hae se Khethehileng
date:  13/10/2021
---

Ho thata kajeno ho ka nahana ka moo lefatše la mehleng eo ea khale le le neng le le kateng nakong eo Bana ba Iseraele ba neng ba solla lehoatateng. Haeba mebuso e tlile ea feta, re bona masalla feela a setseng, ke sefe seo re ka se tsebang ka lichaba tse nyenyane tse ngata tsa bohetene tse neng li phela tokolohong eo Iseraele e neng e phela ho eona?

Ha re tsebe ntho tse ngata, empa re tseba ntho e le ’ngoe: batho bana ba ne ba qoetse hara bohetene, khumamelo ea letoto la melingoana, le ntho tse ling tse soto, tse kang ho etsa mahlabelo ka bana. Leka ho nahana kamoo moetlo le bolumeling li ka bang mpe kateng hona hoo motho a ka etsang joalo ka ngoan’a hae, joale sena se etsao tlasa lebitso la molingoana!

Ha ho makatse, khafe-khafetsa, hohle nalaaneng ea Iseraele ea khale, Jehova o ne a lemositse batho ba hae khahlanong le ho latela litloaelo tsa lichaba tse ba potileng. “Etlere hobane lefatšeng leo Jehova, Molimo oa hao a u nehang lona, u keke oa ithuta ho etsa ka manyala a lichaba tsa teng.” (Deut. 18:9).

’Me sena ke ka lebaka la hore Molimo o ne a bitsitse sechaba sena bakeng sa sepheo se ikhethang. Ka ho kena selekaneng le Molimo, ba ne ba tlameha ho ba batho ba khethehileng, lipaki tsa lefatše le ileng la hlōloa ke Molimo oa maholimo le mafatše—Molimo o ’notsi.

`Bala Deuteronoma 26:16–19. Likamano tsa selekane pakeng tsa Molimo le Iseraele li akaretsoa joang litemaneng tse? Ho se tšepahalla selekane hoa bona ho ne ho tla bonahala joang mofuteng oa batho bao ba neng ba tlameha ho ba oona? Ke lithuto life tseo re ka inkeleng tsona moo, le rona?`

Ho thahasellisa hakaka’ng hore e be Moshe o qala litemana tsee tse ’ne ka lentsoe lee “Kajeno,” joaloka ha hothoe, hona joale, hape, Molimo o le laela ho boloka ntho tsena (o pheta taba ena temaneng ea 17. Nako ena kaofela esale a ba laela ho etsa joalo. Ekare o ba bolella hore ba ho inehela ka oona motsotso oo, hape-hape, ho tšepahala, ho halalela, ho khetholoha eleng eona khubu ea boteng ba bona joalo ka sechaba sa selekane. E n’e le sona feela sechaba se neng se tseba Molimo oa ’nete se bile se tseba ’nete ka Molimo ona le kamoo a neng a batla hore batho ba phele kateng. Ha e le hantle, ba ne ba se na “’nete ea kajeno” feela empa ba ne ba, ka tsela tsa bona, ho boloka ’nete ena ho fihlela Jesu “’eo eleng ’nete” (Johanne14:6), a fihla.

`Ke hobaneng ha taba ea ho inehela ho Molimo le selekane sa hae “kajeno” li le bohlokoa le ho rona, “hona kajeno”?`