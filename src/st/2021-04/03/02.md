---
title:  Selekane le Evangeli
date:  10/10/2021
---

Hohle ka Bibeleng, selekane le evangeli li lutse li hlaha ’moho. Leha taba ea selekane e bile teng pele sechaba sa Iseraele se e ba teng (mohlala, selekane sa Noe), hape leha tšepiso ea selekane e ile ea etsoa pele sechaba sa Iserale se e ba teng, e ile ea bontšoa hantle ka kamoo Molimo a neng a sebelisana le batho ba hae kateng, ho tloha ka bo ntat’a bona, Bapateriareka.

Hape, le ho tloha qalong, khubu ea ’nete ea selekane ebile evangeli: pholoso ka tumelo fela.

`Bala Genese 12:1–3, Genese 15:5–18, le Baroma 4:1–5. Tšepiso ea selekane e etselitsoeng Abrame (eo hamorao e bileng Abrahama) ke efe, ’me eavangeli e bonoa joang tšepisong eo?`

Abrame o ne a tšepa Molimo, o ne a lumela tšepiso eo Molimo a mo etselitseng eona, ka hona, a nkoa a lokile pela Molimo. Phatlalatso ena, leha hole joalo, e n’e se mohau o chipi: Abrame o ile a leka ho phethahatsa karolo ea hae selekaneng sena ka ho mamela, joaloka ha ho bonoa ho Genese 22, thabeng ea Moria. Sohle sena, leha “tumelo ea hae e ne e nkoa e le ho loka” (Baro. 4:5). Ke ka hona Paulosi a ileng a sebelisa Abrame e le mohlala oa se boleloang ka ho phela ka litšepiso tseo Molimo a li entseng le batho ba hae.

’Moko-taba ona o chalametsa hohle ka Bibeleng. Paulosi o boetse a o pheta ho Bagalata 3:6, moo a boetseng a qotsa Genese 15:6, malebana le tumelo ea Abrame “eo a e baletsoeng e le ho loka” ’me e boela a hetla morao ha tšepiso e ne e etsoa khetlo la pele malebana le lichaba tsohle tse tla hlohonlofatsoa ka peo ea hae (Baga. 3:9). Litšepiso tsa selekane li etsetsoa bohle, bajude le Balichaba, bao “eleng ba tumelo” (Baga. 3:7) ka hona, ba lokafalitsoeng ka tumelo ntle le mesebetsi ea molao—leha ba tlamehile ho e boloka hakalo, ka baka la selekane, sa hore ba mamele molao.

Leha Jeremia a buoa ka selekane se secha, o etsa joalo maemong a molao: “‘Empa ke sena selekane seo ke tla se hlaba le ntlo ea Iseraele kamora litšiu tseo, ho bolela Jehova: ke tla ngola molao oa ka ka hare ho bona, ke o ngole lipelong tsa bona, bona e be sechaba sa ka” (Jer. 31:33), ele ha a hetla morao puong e sebelisitsoeng bukeng Levitike, “Ke tla itsamaela hara lona ke be Molimo oa lona, lona le be sechaba sa ka” (Lev. 26:12).

`Taba ee ea selekane seo molao le evangeli li nyallanang le hantle le molaetsa oa mangeloi a mararo oa Tsenolo 14, temoso ea Molimo ea ho qetela lefatšeng?`