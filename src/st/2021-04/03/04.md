---
title:  Buka ea Selekane
date:  12/10/2021
---

Leha taba ea selekane (berit ka Seheberu), e hlalosa likamano tsa Molimo le batho ba hae, e fumaneha hohle ka Bibeleng, lentsoe lena le hlaha hangata ho Deuteronoma, eona e bitsoang “Buka ea Selekane.”

`Sheba Deuteronoma 5:1–21. Ke sefe se etsahalang moo se thusang ho bontša kamoo taba ea selekane (berit) eleng khubu kateng bukeng ea Deuteronoma?`

Nakoana kamora hore bana ba Iseraele ba lopolloe Egepeta, Molimo o ile a thakhola selekane le bona, Senai, pele ba ka kena Kena lefatšeng la Pallo. Joale, kamora ho pota-pota lilemo tse 40, hape-hape, ha ba le makhatheng a ho kena lefatšeng la Pallo, e neng e le khubu ea tšepiso (sheba Gen. 12:7, Exod. 12:25), ka molomo oa Moshe, Molimo o boetse o ba fa melao e leshome, tsela ea ho boela a toboketsa kamoo ho neng ho le bohlokoa kateng hore le bona, ba nchafatse boikarabello ba bona selekaneng.

E, Morena o ne a tla phethahatsa litšepiso tsa hae tsa selekane ho bona. Joale, leha ba ne ba tlamehile ho phethahatsa karolo ea bona konterakeng ena: “A le tsebisa selekane sa hae, mantsoe ao a laetseng hore le etse ka oona, mantsoe a leshome, ’me aa ngola matlapeng a mabeli.” (Deut. 4:13). O ile a etsa joalo Sinai, ’me joale o ne a se etsa hape Moabe, hona ha ba le mathuleng a ho nka lefatše la Pallo ka tšepiso e neng e ile ea etsetsoa bo ntata bona makholo-kholo a lilemo pele ho moo, ponahatso ea “Selekane sa kamehla le mehla” se tlileng le pele lefatše le ka ba teng.

“Pele lefatše le thehoa, Ntate le Mora ba ile ba kopanela selekane sa ho pholosa motho ebang a ka hloloa ke satane. Ba ne ba ikanne hore Kreste e be eena ea kanang lipakeng bakeng sa motho.”—Ellen G. White, The Desire of Ages, leq. 834.

`Bala Deuteronoma 5:3. Re utloisisa temana ee joang?`

Moshe o ne a reng ho bona? Moshe o tlameha a ne a toboketsa taba ea hore bo ntata bona ba ne ba tsamaile, ’me litšepiso tse ntle tsa selekane tse neng li etselitsoe bo ntat’a bona li ne li etsetsoa bona. Sena e ka ’na eaba ebile tsela eo Moshe a neng a ba hlokomelisa hore ba se etse liphoso, joalokaha moloko oa pele o entse. Litšepiso (le maikarabello) joale ke tsa bona.