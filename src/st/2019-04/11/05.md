---
title:  Ho Tlhotla Veine ka Sabbatha
date:  11/12/2019
---

`Bala Nehemia 13:15, 16. Taba eo Nehemia a buoang ka eona moo ke efe?`

Ha ho bobebe ho emela Molimo ha u le mong. Kaha Molimo o itse Sabatha e tlameha ho ba letsatsi la phomolo leo ho sa etsoeng mosebetsi ka lona, Nehemia o ile a rera ho etsa bo ’nete ba hore taelo ena e ea lateloa Jerusalema. Ha ho potang o ile a ikutloa a tlameha ho nka khato eo a e nkileng ka eona.

Sabatha e hlōtsoe ho ba sehlohlolo sa tlholeho hobane e ne e tlaba letsatsi le ikhethileng leo ka lona batho ba tla nchafatsoa ba boptjoe bocha kaho qeta nako le Molimo ka tsela tseo ba kekeng ba etsa ka tsona ha ba phathahane ke ntho tsa bona tsa lefatše.

Ho se ho itsoe “Iseraele eohle ea boloka Sabatha, Sabatha ea boloka Iseraele.” Taba ke hore Sabatha ea letsatsi la bosupa e n’e le ntho’e matla, e ntseng e le matla, ho thuseng ho boloka tumelo e phela ho bao ka mohau oa Molimo ba sebeletsang ho natefeloa ke eona le ho natefeloa ke melemo e tšoarehang le ea semoea eo e re fang eona.

`Bala Nehemia 13:17–22. Nehemia o etsang ho emisa “ho reka le ho rekisa” ka Sabatha?`

Kaha Nehemia ke ’musisi oa Juda, o bona mosebetsi oa hae e le ho kenya melao tšebetsong. Kaha mealo ea Juda e ne itšetlehile melaong ea Molimo, o fetoha mohlokomeli oa melao eo, e kenyeletsang Sabatha. Mohlomong haeba mahosana a Juda a ile a ema khahlanong le bobolu bo tlisitsoeng ke moprista e moholo, Nehemia a kabe a sa iphumana a le maemong ana. Le ha hole joalo, mohlomong babusi le mahosana ba ne ba sa batle Nehemia ka ho ba etsa hore ba buseletse mafutsa pejana; ka hona, ha b’a ka ba hanyetsa liphetoho tse neng li tlisoa ke Eliashibe le Tobia.

Nehemia o khalemela mahosana pele e be o laela hore menyako ea Jerusalema e koaloe o bile o romela balebeli ho tsona. Ha sebaka sa khoebo se tloha ka hare ho toropo ho ea ka ntle, o nka mehato e matla ho feta ebile o tšosa ka ho isa letsoho ho bahoebi Sabatheng se latelang. Nehemia o tlameha e ne ele monna oa mantsoe a hae, hobane bahoebi ba ile ba utloa hantle ’me ba se ke ba hlola ba pheta hape.