---
title:  Boetapele ba Tempele bo Litšila
date:  08/12/2019
---

Nehemia 13 e qala ka khathatseho ka melata ea Ba-Ammone le Ba-Moabe/barapeli ba litšoantšo hara bona (Neh. 13:1–3). Litemana tsena li buoe ka ho tebela batho ba merabe e fapaneng ba latelang Molimo, empa li buoa ka ho leleka bao eseng ba tumelo ea bona-eseng ba sokolohileng, empa barapelang litšoantšo. (Sheba le Deut. 23:3–6.)

`Bala Nehemia 13:1–9. Eliashibe le Tobia ke bo mang? Ke hobaneng ha seo ba se entseng se le sebe? Sheba Neh. 2:10, 19; 3:1; 12:10, 22; 13:28.`

Eliashibe le Tobia ba tsebahala haholo bukeng ea Nehemia. Eliashibe e n’e le moprista e moholo oa sechaba, ’me o ne a bile a okametse tempele. Tobia ho buuoa ka eena ele sera sa Mo-Amone se ileng sa loantša mosebetsi oa Nehemia Jerusalema ka matla. Setlamo sa Eliashibe le Tobia se supa likamano tse tlisitsoeng ke lenyalo.

Leha lirekote tsa likamano tsa lenyalo li sa bolokoa, rea tseba hore Tobia o ne a e na le lebitso la Sejude (le bolelang “Jehova o molemo”), ’me khonahalo ke hore le tlameha le tsoa Sejudeng. Lelapa la mosali oa hae, litloho-tloholoana tsa Arah, leha li sa tsejoe, ho lumeloa ha li ne li amana le lelapa la Eliashibe. Hape, Sanballate oa Mohoronite, sera se seng sa Nehemia, o ne a e na le morali ea nyetsoeng ke setloholo sa Eliashibe. Ka hona, ketane ea ’momori khahlanong le Nehemia e tlameha e ne e le matlahali kaha liofisiri tse maemong a holimo li ne li amana le lira tsa Nehemia li bile li entse setlamo khahlanong le boetapele ba hae.

Nakong eo ’musisi a leng sio, moprista e moholo o ile a fa Tobia e ’ngoe ea liphaposi tse ka tempeleng e neng e khethetsoe ho boloka boshome, limpho, le likabelo. Tobia o ile a fuoa bolulo ba nako eohle ka tempeleng, e ’ngoe ea tsela tsa ho mo hlaisa e le e mong oa baetapele ba sechaba. Qetellong lira tsa Nehemia li ile tsa fumana seo esale li se batla: ho lihela Nehemia e be ba nka marapo a puso. Ka lehlohonolo, Nehemia o ne a ke ke a lula a ba shebella a sa etse letho.

`Na batho ba Molimo Nalaneng eohle—ebang ke Bajude Iseraeleng oa khale, kapa Bakreste ba ba latetseng nakong ea Testamente e ncha le kamora eona—ba itumella ho khelosoa? Re ka qoba phoso ea bona joang?`