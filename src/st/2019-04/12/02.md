---
title:  Karabelo ea Nehemia
date:  15/12/2019
---

`Bala Nehemia 13:23–25. Ke sefe se etsahetseng moo, ’me re hlalosa khato ea Nehemia ka boemo boo joang?`

Kaha bana ba ne ba sa bue Se-Aramike (puo e neng e sebelisoa kholehong) kapa Seheberu, ba ne ba sitoa ho utloisisa lithuto tsa Mangolo. Hona e ne e le bothata ba ’nete, hobane tsebo ea tšenolo ea Molimo e ka sotha kapa ea lahleha. Bangoli le Baprista ba ne ba hlalosa Tora ka Se-Aramike boholo ba nako e le ho etsa hore thuto e hlakele phutheho. Leha hole joalo, kaha bo ’m’a bona e ne e le Ba-Ammone, Ma-Ashdoda le Moabe ’me hangata e n’e le bona bahlokomeli ba bana, ha ho makatse hore e be bana ba ne ba sa bue puo ea bo ntate oa bona. Puo eo re e buoang e na le tšusumetso ho kamoo re nahanang ka lintho, kaha re sebelisa tlotlo-ntsoe ea moetlo oo. Ho lahleha ha puo ea Bibele ho ka be ho ile ha bolela ho lahleheloa ke setso sa bona. Ka hona, ho Nehemia, ho ne ho sa kholoehe hore malapa ha a sa ikamahanya le Lentsoe la Molimo ’me ka lebaka lena ba lahla likamano tsa bona le Molimo o phelang, Jehova oa Baheberu.

Baithuti ba Bibele ba supa hore liketso tsa Nehemia e n’e le ho tlotlolla batho hara batho e le karolo ea kotlo e ngotsoeng ea nako eo. Ha e re Nehemia o ile a ba omanya a ba fa thohako, ha rea lokela ho nahana hore Nehemia o hlile a ntša mahlapa a tala, empa hore o ne a buoa lithohako tsa selekane. Deutronoma 28 e hlalosa lithohako tse tla hlahela ba tla roba selekane. Khonahalo e kholo ea hore Nehemia o ile a khetha mantsoe a Bibele ho etsa hore ba hlokomele liketso tsa bona tse fosahetseng le litholoana tsa khetho tsa bona tse mpe. Ho feta mona, ha temana e re Nehemia o re, “ka ba otla ba bang, ka ba hlotha meriri” (Neh. 13:25), ho e na le ho bona Nehemia a halefile haholo, re lokela ho ela hloko hore ho otla e n’e le kotlo e molaong hara sechaba. Mofuta ona oa boitšoaro o ne o etsoa ho “ba bang” ba bona, ho bolelang hore ho baetapele ba bakileng kapa ba khothalelitseng boitšoaro bona bo sa lokang. Liketso tsena li ne li sebetsa e le tsela ea ho tlontlolla hara sechaba. Nehemia o ne a batla hore batho ba utloisise boima ba khetho tsa bona lle litholoana tse tla tlisoa ke tsona.

`Re tlameha ho etsa’ng ha re bona seo re lumelang hore se fosahetse se etsoa ka kerekeng?`