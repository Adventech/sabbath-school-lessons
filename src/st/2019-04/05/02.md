---
title:  Litletlebo tsa Sechaba
date:  27/10/2019
---

`Bala Nehemia 5:1–5. Ho etsahalang moo? Batho baa ba llel’ang?`

Sechaba sa Bajude se bonahala se kopane tlasa boetapele ba Nehemia khahlanong le tšusumetso e tsoang ka ntle. Empa ntho ha li tsamaee hantle sechabeng se ememng khahlanong le litlhaselo tse tsoang ka ntle. Ntle le ponahalo ea ka ntle e bonahalang ea liteko tse matla khahlanong le sera, sechaba se robehile ka hare. Baetapele le barui e sale ba sebelisa mafutsana le bahloki ho ithuisa ka bona, ’me boemo bona bo mpefetse hona hoo malapa a llang ho kopa thuso. Malapa a mang a ne a re haa na lijo tsa ho fepa bana ba bona; ba bang ba llela hore ka baka la komello ba hirisitse masimo a bona ’me joale ha bana letho; malapa a mang a lla a re a tlameha ho kalima chelete bakeng sa ho lefa lekhetho la ’muso oa Persia le bana ba bona ke makhoba.

Ho bonahala ha ’maka litaba mona e n’e le komello le litefello tsa lekhetho tse neng li baka hore malapa a futsanehileng a kope thuso baahisaneng ba bona. ’Muso oa Persia o ne o hloka lekhetho la litalenta tse 350 tsa silivera ka selemo ho tsoa porovinsing ea Juda (sheba temoso ho Neh. 5:1–5 Bibeleng ea Andrews Study Bible, leq. 598). Ebang motho a sa lefe karolo ea lekhetho lena le tlamang, hangata lelapa le ne le tla kalima chelete kapa le hirise thepa ea lona pele. Ebang, le sitoa ho fumana chelete selemong se latelang, e n’e ba ba tlameha ho etsa ho hong ka chelete eo ba e kolotang. Hangata ho ba makhoba a sa lefhsoeng e n’e ba tharollo e ’ngoe. Ba ne ba se ntse ba lahlehetsoe ke lefatše la bona, joale ba lokela ho romela motho ea tsoang ka lapeng, hangata bana ba bona, ho sebeletsa motho eo ba mokolotang ho lefella molato.

Bophelong ho na le nako tseo re iphumanang re le mathateng ka baka la litholoana tsa mesebetsi ea rona; ehlile, ho na le nako tseo re iphumanang re chonne hona hoo, ntle le phoso tsa rona. Pale e kaholimo e pheta kamoo ho nang le nako tseo maano a ’muso a hlokofatsang sechaba, eleng se tsoalang bofutsana-futse. Ba ile ba tšoaseha lemeneng la bofutsana boo ho neng ho se tsela ea ho tsoa.

`Ho thahasellisa ha kaakang hore e be mehleng eo, hantle joaloka kajeno, batho esale ba loana le ho hatelloa moruong. Ke molaetsa oo re tlamehang ho o fumana tabeng ea hore ena ke taba eo Bibele e lutseng e buoa ka eona?`