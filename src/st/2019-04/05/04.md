---
title:  Liketso tsa Nehemia
date:  29/10/2019
---

Ha bonahala, hore khalemo ea baholo le mahosana—“le alima bana bab’o lona ka phaello” (Neh. 5:7)—ha e ea ka ea tlisa litholoana tse neng li lebeletsoe. Ka hona, Nehemia h’a ka a emisa moo empa o ile a tsoelapele ho loanela ba hatelloang. A ka be a ile a re o lekile ho ruta baholo le mahosana ntle le nko ho tsoa lemina, ka hona o ile a qobelleha ho tlohella taba ena. Ntle ho mona, bana e n’e le barui le liofisiri tsa naha eo a tla ema khahlanong le eona. Empa h’a ka a khotsofala ho fihlela tharollo ea bona e kenngoa tšebetsong, leha e ba a entse lira tse matla ka khato eo.

`Bala Nehemia 5:7–12. Mabaka a Nehemia khahlanong le se etsahalang? O etsang ho susumetsa batho ho lokisa phoso ea bona?`

Nehemia o bitsa pitso ea khohola-koqo—Sechaba sohle sa Iseraele se bitsetsoa ho tla sebetsana le taba ena. O batla a shebile khonahalo ea hore ha e batla e le batho bohle ba teng, baetapele ba tla soaba, mohlomong ba be ba tšabe ho tsoela pele ka khatello ea bona. Mabaka a pele a Nehemia a holima bokhoba. Bongata ba Bajude, ho kenyeletsa le Nehemia, ba rekile tokoloho ea Bajude ba bang ka ho sebeletsa melata. Ha joale, o botsa mahosana le baholo hore na ba bona e le ntho e amohelehang ho reka le ho rekisa bana bab’o bona. Na ke ntho’e utloahalang hore Baiseraele ba reke Bajude e be ba ba fa tokoloho hore feela ba qetelle e le makhoba a batho babo bona?

Baetapele ba sitoa ho araba hobane ba utloa hore lebaka lena lea utloahala; ka hona Nehemia o tsoela pele. O oa ba botsa, “Ha ke re, le ne le tšoanetse ho tsamaea tšabong ea Molimo oa rona, re tle se ke ra khojoa ke lichaba tseo eleng lira tsa rona?” (Neh. 5:9). Eaba, Nehemia o amohela hore esale a alima batho chelete le lijo thollo. Ka ho phatlalatsa “A re leseleng hle phaello eo” (Neh. 5:10), o toboketsa molao o hanelang tloaelo ena hara Baheberu ’me a bontša hore pusong ea hae, o tla rata ha batho ba ka tsotellana. Ho makatsang ke hore, batho bohle ba lumela sena. Baetapele ba lumela ho khutlisetsa sohle sechabeng.

`Na ho na le motho eo u mo sitetsoeng? Haeba re buoa ’nete, boholo ba rona re tla arabela ka hore “e.” Ke sefe seo thibelang, ka tsela efe kapa efe, hore u lefe molato, hona joale?`