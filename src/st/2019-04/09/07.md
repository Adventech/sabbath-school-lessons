---
title:   Ithute Ka Botebo
date:  29/11/2019
---

Bala Ellen G. White, “Teko ea ho ba Morutuoa,” maq. 57-65, ho Katamelo Ho Kreste. “Ho na le ba tsebileng lerato la Kreste le tšoarelang ’me ba laba-labela ho ba bana ba Molimo, empa ba hlokomela hore limelo tsa bona ha li’a hloeka, maphelo a bona a litšila, ’me ba malala-a-laotsoe ho belaela hore na e be maphelo a bona a nchafalitsoe ke Moea o Halalelang. Ho bona nkare, se keng la nyahamang. Re tla lula re tlameha ho khumama maotong a Jesu ka baka la mefokolo le liphoso tsa rona, empa ha rea lokela ho khathala matla. Leha e ba re hloloa ke sera, ha re lahloe, ha re furalloe ke Molimo. Che; Kreste o ka lehlakoreng le letona la Molimo, ’me o oa re buelella O rata ho u khutlisetsa ho Eena, ho bona ho hloeka le khalalelo tsa hae li bonahala ho uena. ’Me ebang u ka inehela ho Eena, ea qlaileng mosebetsi o motle ka hare ho uena o tla o ntšetsa-pele ho fihlela lletsatsing la Jesu Kreste. Rapela ka matla haholo; lumela ka hohle-hohle. Ha re lesa ho tšepa matla a rona, ha re tšepeng matla a Mopholosi oa rona, ’me re tla mo rorisa eena eo eleng matla a thabo ea rona.”—Ellen G. White, Katamelo ho Kreste, leq. 64.

**Lipotso Tsa Ho Qoqoa**

`1.	Nahana ka Daniele 2 le kamoo Daniele, likete-kete tsa lilemo tse fetileng, a porofetileng ho phahama le ho oa ha mebuso, a ba a bontša (ka ho nepa) ho se kopane ha mebuso ea Europo kajeno. Ke joang re ka ithutang ho fumana khothatso boporofeteng boo, bo matla hakana, ho re bontšeng, le hara mefere-fere ea lefatše, hore Molimo o tseba tsohle tse etsahalang ebile o li porofetile pele?`

`2.	Molimo o tseba ka rona. Sena sea khothatsa ebile se re khutsisa matsoalo kaha re tseba hore re polokelong ea hae. “Empa ha joale ho itsoe ke Jehova moetsi oa hao, Jakobo le ’mopi oa hao, Iseraele: se tšabe hobane ke u lopolotse, ke u bitsitse ka lebitso la hau, u oa ka” (Esa. 43:1). U ka fa batho ba bang tiisetso ea boteng le tlhokomelo ea Molimo ha ba tsamaea hara mathata a maikutlo, likamano, kapa a lichelete?`

`3.	Tsepamisa maikutlo haholo tabeng ea Thuto ea Laboraro, ea Esdrase ea ho se batle ho kopa thuso ho morena hobane o ne a tšaba hore ho tla etsa hore seo a se buileng ka tšireletso ea Molimo se belaetse. Rea tseba, mohlala, hore Molimo ke mofolisi. Joale, na see se bolela hore, re bontša ho hloka tumelo ea hore Molimo a ka re folisa haeba re e ea ngakeng ha re ku;a? Buisanang ka taba ena ka sehlopheng?`