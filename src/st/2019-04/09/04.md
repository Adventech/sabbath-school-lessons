---
title:  Baprista ba Kae?
date:  26/11/2019
---

Ha ho potang—joalokaha re bone maobane, e n’e le phethahatso e hlollang ea boporofeta e khutlisitseng Bajudea Babilona. Empa joaloka ntho’e ’ngoe le ’ngoe e amang batho, mathata a ne a le teng. ’Me bothata bo bong bo boholo e n’e le hore, hosa natsoe litšepiso tsohle tse ntle tsa khutlisetso kamora ho ea kholehong, bongata ba Bajude bo ne bo sa batle ho khutlela lefatšeng la bo ntat’a bona moholo. Ke hore, ba ile ba khetha ho lula Babilona. E be ke hobaneng?

`Bala Esdrase 8:1–15. Tsepamisa maikutlo temaneng ea 15. Ngongoreho e ka sehloohong e n’e le efe moo, hobaneng e n’e lokela hoba taba mothong ea neng a batla ho tsosa sechaba sa Iseraele naheng ea sona ea pele?`

Taba ke hore, ha se Bajude bohle, ho kenyeletsa le Balevi, ba neng ba batla ho khutla. Hona le mabaka a ’maloa a entseng joalo. Bongata ba bona bo ne bo hlahetse le ho holela naheng e ncha, ’me e ne le sona feela seo ba se tsebang. E ka nna eaba ba bangata ba ne ba tšaba ho kena leetong le le lelele le kotsi. Taba ea ho qetela, leha hole joalo, re tseba hore ba tlile le Balevi ba bangata ho sebetsa ka tempeleng (Sheba Thuto ea Labone), ho sa natsoe mathata ao ba tobaneng le ona. “Ha joale, Bajude ba setseng lefatšeng la kholehong ba bile moo nako e batlang e ba lilemo tse lekholo le halofo. Lintho tsa khale tse sibolotsoeng Nippur li fana ka leseli le itseng la litokomane tse bontšang ha bongata ba Bajude ba barui ba ne ba phela naheng eo nakong ea Atarkserksese I. Ka hona, e tlameha e bile mosebetsi o boima ho Esdrase le baetapele ’moho le eena ho kholisa batho ba bangata ho khutla. Lihlopha tsena tse khutlileng, li ka lebella feela ho phela ka thata mosebetsing oa ho ba bo pula-maliboho lefatšeng la bona la khale, ba e na le boiketlonyana bo sa feteng ba Babilona. Ha ho shejoa taba tsena, ha makatsa ho fumana hore Esdrase o ile a atleha ho khothaletsa malapa a ka bang 2,000 ho etsa lotho le bana ba bo bona lefatšeng la bona la khale.”—The SDA Bible Commentary, vol. 3, leq. 376.

`“Re tlameha ho kena ’musong oa Molimo hara mathata a mangata” (Liketso 14:22). See se re bolella eng ka bonnete ba liteko le mathata ho ba batlang ho sebeletsa Morena ka botšepehi?`