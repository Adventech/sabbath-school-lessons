---
title:  Tempele
date:  21/11/2019
---

Sheba Nehemia 10:32–39 hape. Ke hobaneng ha litšebeletso tsa tempele li ne li le bohlokoa ho Baiseraele, jolokaha ho bonoa ka “Re keke ra furalla ntlo ea Molimo oa rona” (Neh. 10:39)? Hobaneng tempele e ne e le bohlokoa bakeng sa tumelo ka kakaretso? (Sheba le Baheb. 8 :1–7.)

Baiseraele ba ile ba itlamela ho hlokomela tempele. Leha e n’e le sehlotšoana se senyenyane se hatelletsoeng ke marena, ba ile ba etsa ea ho ntša karolo ea lichelete tse nyenyane tseo ba nang le tsona e le hore tempele e tlōkome eseng feela hore e se timele. Ka hona, ba ile ba khetha ho fana ka karolo ea boraro ea shekele bakeng sa litšebeletso tsa tempele selemo le selemo, ho ena le mohlang ho nkuoang palo ea sechaba feela, ho ea ka molao. Sechaba se ile sa bona tlhokeho ea ho etsa se kaholimo ho se molaong. Ho feta mona, ba ile ba fa malapa boikarabello ba besa patsi aletareng, kaha ba ne ba hlokomela hore ntle ho tlhophiso, tloaelo ena e tla fela.

Litholoana tsa pele, matsibolo, le boshome le likabelo e n’e le karolo ea litšebeletso tsa tempele tse neng li thusa baprista le Ba-Levi. Karolo e ’ngoe le e ’ngoe ea leshome e ne e tlameha ho ea ho Balevi. Hape, matsibolo a ne a lokolloa ka chelete, e tlatseletsang eo Balevi ba e fumanang. Leha hole joalo, karolo ea leshome ea boshome ba Balevi e n’e ea ho baprista. Tempele e n’e sebetsa e le pelo ea sechaba sa Baiseraele. E n’e le mokokotlo oa tumelo ea bona hona hoo koluoa e kholo-kholo e ileng ea etsahala ha Nebukadnesare a heletsa tempele a nka lintho tse halalelang.

Ha tempele e ne e hlokometsoe hantle, e n’e fa sechaba tsosoloso semoeeng hobane e ne supisa batho tharollong ea moshoelella ea bothata ba sebe, e neng e le ka lefu la konyana. Ha Jesu a shoa sefapanong, tharollo eo e le ea fanoa (Baroma 5:5–10). Ho feta mona, ka tšebeletso ea selemo kaofela ea letsatsi la pheko ea libe, batho ba ile ba ithuta hore khabareng Molimo o ikemiselitse ho felisa bothata ba sebe ka ho sa feleng. Ka mantsoe a mang, tempele e n’e sebetsa e le sethala se senolelang batho leano lohle la topollo. Lithuto tseo re ka li fumanang ka ho sheba litšebeletso tsa tempele li kholo haholo e bile li bohlokoa bakeng sa ho re fa setšoantšo se seholo sa semelo sa Molimo le ho chabisa leano la topollo.

`“Ke taba e tiileng, e tšoanetseng ho amoheloa ka kholo eohle, hore Jesu Kreste o tlile lefatšeng ho boloka baetsalibe, bao ke leng oa sehlooho ho bona” (1 Tim. 1:15,). Tšepo ea Paulosi e n’e le efe, ’me ke joang re ka e etsang tšepo ea rona, le rona?`