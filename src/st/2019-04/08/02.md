---
title:  Sepheo sa Selekane
date:  17/11/2019
---

`Bala Nehemia 10:1–29 (o boele o ikhopotse ka ho bala Nehemia 9:36–38). Ke mang ea etsang selekane see, ’me hobaneng ba kene ho sona?`

Leha e le hore ke baetapele feela ba tekenetseng tokomane, temana e supa hantle hore “ba bang ba sechaba” ba kena “kanong le thohakong ea ho latela molao oa Molimo” (Neh. 10:28, 29, NIV). Ke eng e neng e le bohlokoa ka selekane e neng e etsa hore bohle ba batle ho kena tumellanong le Molimo? Ho arabela potso ena, re tlameha ho khutlela morao qalong-qalong, ’me re utloisise sepheo sa Bibele sa selekane.

Selekane se ne se le bohlokoa hobane e n’e le karolo ea pale ea Molimo ea ho sebetsana le batho ba baetsalibe, e n’e bile e bontša taba-tabelo ea Molimo ea ho ba le selekane le batho. Pale ea Bibele ea tlholeho ho Genese 1 le 2 ha e senole tlholeho ea batho ba pele feela empa likamano tsa bona le Molimo, le pakeng tsa bona ba le babeli. Leha hole joalo, sebe sa kena ’me sa senya likamano tsohle. Sebe se fapane hole le tlholeho, se tlisa tšenyeho ea tlholeho (lefu).

Leloko la Adama le qetella le arohana, ha Kaine a khetha bokhopo (Gen. 4:8–19) ’me Seta o khomarela Molimo (Gen. 5:3–24). Leloko la Kaine le fella ka Lemeke (Gen. 4:17– 19), oa bosupa (a kenyelelitsoe) ho tloha ho Adama, ea ileng a qapa sethepu. Bokhopo le boiphetetso ka hlakoreng la Kaine ke leifo le sehlohlolo lelokong le tšepahalang la Seta. Leloko la Seta le lona lea baloa, empa oa bosupa ho lona ke Henoke, ea ileng a “tsamaea le Molimo” (Gen. 5:24) ’me a nkeloa leholimong.

Ka bomali-mabe, lefatše le ile la thabela bokhopo ho feta botle, ’me ha fihla nako eo leloko le tšabang Molimo eleng bathoana ba ’maloa, ’me ho se hokaae ho tla hlokeha lelapa leo Molimo a ka phethisang lentsoe la hae ho romela peo e tšepisitsoeng ho pholosa batho. Hona moo, Molimo o kena lipakeng ka moroallo. Leha hole joalo, moroallo e n’e le tšenyo e ’ngoe ea tlholeho, timetso le tšenyo ea bophelo, empa le teng Molimo o senotse seo batho ba seng ba se sentse (Gen. 6:11–13).

`U le motho, ke joang u bileng le maiphihlelo a bonnete ba matla a tšenyo ea sebe? Matla a le mang to! Khahlanong le sebe ke afe, ’me re a fumana joang?`