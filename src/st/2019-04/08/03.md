---
title:  Lilekane Nalaneng
date:  18/11/2019
---

Kamora moroallo, Molimo o ile a qala hape, joale ka Noe le batho ba tlileng kamorao ho eena. Le ka bona, o ile a batla likamano, ’me khubu ea likamano tseo ebile leano la selekane. Bibele e bontša lilekane tse kholo tse supileng tseo Molimo a li entseng le batho ba hae:

- Selekane sa 1 – Adama (Genese 1–3)
- Selekane sa 2 – Noe (Genese 6–9) Selekane sa 3 – Abrahama (Genese 12:1–3)
- Selekane sa 4 – Moshe le sechaba sa Baiseraele (se tsejoang e le sa Sinai kapa sa Moshe; Exoda 19–24)
- Selekane sa 5 – Finease (Numere 25:10–13) Selekane sa 6 – Davida (2 Sam. 7:5–16)
- Selekane sa 7 – Selekane se Secha (Jer. 31:31–34)

`Bala litemana tse latelang. Li bolela eng ka “selekane sa ka ho sa feleng”? (Gen. 9:16, 17:7, Esa. 55:3, Baheb. 13:20).`

Bibele e sebelisa lentsoe “ka ho sa feleng” makhetlo a leshome le metso e tšeletseng. Hara ona, a leshome le metso e meraro ke moo ho buuoang ka selekane le Abrahama, Iseraele Sinai, le Davida. Se seng le se seng sa lilekane tse boletsoeng kaholimo, leha li ikhethile, se na le setempe sa “selekane sa ka ho sa feleng.” Joalokaha evangeli ea ka ho sa feleng e phatlalatsoa khetlo la pele ho Genese 3:15, e be e lula e bontšoa ka Bibeleng, ho joalo le ka selekane sa ka ho sa feleng. Selekane se seng le se seng se sebeletsa ho holisa le ho tebisa kutloisiso ea rona ea selekane se sa feleng sa lerato, se senotsoeng ka botlalo leanong la topollo. Selekane se secha le sa khale, joalokaha li hlalohanngoa, li fupere likarolo tse tšoanang.

1. Khalaletso: “Ke tla ngola molao oa ka ka hare ho bona, ke o ngole lipelong tsa bona” (Jer. 31:33, bapisa le Baheb. 8:10).
2. Poelano: “Ke tla ba Molimo oa bona, bona e be sechaba sa ka” (Jer. 31:33, Baheb. 8:10).
3. Thomo: “Ha ba sa tla ruta e mong le e mong molekane oa hae, ha ho motho ea tla ruta oa habo ka hore: Tseba Jehova, hobane ba tla ntseba kaofela, ho qala ka e monyenyane ho bona ho isa ho e moholo” (Jer. 31:34, Baheb. 8:11).
4. Ho Lokafatsoa: “Ke tla ba lesella bokhopo ba bona, ’me ha ke sa tla hopola libe tsa bona” (Jer. 31:34, Baheb. 8:12).