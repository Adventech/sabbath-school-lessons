---
title:  Tlhoekiso
date:  02/12/2019
---

Kamora hore mangolo a bue ka nehelano ea lerako, le ka ho khobokana ha libini, temana e latelang, Nehemia 12:30, e buoa ka tlhoekiso. “Baprista le Balevi ba itlhoekisa, hape ba hloekisa sechaba le menyako le lerako”. Kutu ea lentsoe la Seheberu bakeng sa “itloekisa,” thr, e bolela ho hloeka, ho hloka tšila, ’me le sebelisoa maemong a mangata Testamenteng ea Khale, ho kenyeletsa le moelelo oa ho hloeka boitšoarong le ho hloeka pela Molimo.

`“Empa ha re tsamaea leseling, joalokaha oona o le leseling, re na le kopano ha ’moho, ’me mali a Jesu Kreste, mora oa oona, a re hlatsoa libe tsohle. Ha re re, ha re na sebe rea ithetsa ’me ’nete ha e eo ho rona. Ha re ipolela libe tsa rona, Molimo o oa tšepeha, o lokile, hore o re tšoarele libe, ’me o re hlatsoe bokhopo bohle” (1 Johan. 1:7–9). Temana ee e re rutang ka 1) tlhaho ea motho, 2) Tšoarelo ea Molimo, le 3) Matla a Molimo maphelong a rona?`

Tempele le litšebeletso tsa eona e n’e le likarolo tsa bohloko-hlokoa tsa bolumeli ba Iseraele ea khale. Empa tempele le litšebeletso tsa eona e n’e le ntho tse isang sehlohlolong, eseng hore ke tsona sehlohlolo. ’Me sehlohlolo seo, haele hantle, e n’e le ho isa batho likamanong tse pholosang le Molimo oa bona oa selekane, Morena Jesu Kreste, le ho tseba matla a hae a hloekisang ho bona. ’Me ke tsebo ea se entsoeng ke Molimo, seo Jehova a re bolokileng ho sona, se etsang hore re mo rate, re mo khumamele. Lena ke lona lebaka la hore na hobaneng, Iseraele ea khale e ne e lutse e pheta-pheta seo Molimo a ba etselitseng sona khale. Ho ne ho ba thusa ho tseba botle le lerato la Molimo, tseo e neng e le khubu ea thabo le liteboho tse neng li tla chalametsa hara maiphehlelo a bona a khumamelo. Ho rona kajeno, maiphihlelo le kananelo ea tšoarelo sebeng, e tlameha ho tlisa teboho ho Molimo le boikutlo ba tšepo le thabo. Joale ho bonolo ho rorisa morena le ho bontša kananelo ea botle ba semelo sa hae. ’Me ke tšenolo efe ea semelo sa Molimo sa lerato e kholo ho feta ho bona Jesu sefapanong, a jere kotlo ea libe tsa rona hore rona re se jare kotlo eo?

`Ho sa natsoe libe tsa hau tsa nako e fetileng kapa semelo sa hau ha joale, sefapanong u ka fumana tšoarelo e feletseng—hona joale. Hobaneng u sa kope tšoarelo eo Jesu a u fang eona hona joale?`