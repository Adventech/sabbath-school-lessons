---
title:  Molao le Baporofeta
date:  13/11/2019
---

`Bala Nehemia 9:23–31. Baiseraele ba hlalosoa joang papaisong le “molemo o moholo” oa Molimo? (Neh. 9:25)?`

Karolo ena e latelang ea thapelo/thero e shebane le bophelo ba Kanana ha Baiseraele ba hapa lefatše leo Molimo o ba fileng lona. Ba ne ba fuoe lefatše, literopo, lirapa tsa merara, le masimo a lengoang, empa ba ne ba sa boulele tsena tsohle. Qetellong ea temana ea 25, re bolelloa hore “ba jele ba khora ba nona.” Ho nona ke polelo e fumanoang makhetlo a ’maloanyana feela ka Bibeleng (Deutr. 32:15 le Jer. 5:28), ’me kamehla e na le moelelo o mobe.

E ka ’na eaba batho ba “ithabetse molemong oa hau o moholo” empa ea bona e n’e se ho thaba ho Molimo, empa, ho sohle seo ba nang le sona. Ho hlakile hore ho ba le sohle ha ho hlahise ho tsamaea le Molimo ho haufi. Hangata re nahana, “haeba kee na le hona le hoane, ke tla thaba.” Ka bomali-mabe, re bona hore Baiseraele ba ne ba e na le sohle ho tsoa ho Molimo, empa “thabo” ea bona nthong tseo e ba entse hore ba se inehele ho Molimo ka botlalo. Hangata ho bonolo ho tsepamisa maikutlo limphong e be re lebala mofani. Hona ke ho thetseha ho tšabehang.

Ehlile, sena ha se bolele hore re ka se thabele ntho tseo Molimo o re fileng tsona. O batla re thabele mpho tsa hae, empa thabo ena nthong tseo a fanang ka tsona ha e tlise tiisetso ea likamano le Molimo. Haele hantle, haeba re sa hlokomele, ntho tsena li ka fetoha lejoe la khopiso.

Leha hole joalo, khaolong ena, baetapele ba ipolela kamoo ba hlokileng botšepehi ho Molimo kateng. Ha ba sheba Nalane ea bona, ba ile ba bolela litlolo tseo ba li entseng e le sechaba. Ho hlahella ntho tse ’maloa e le tsa bohlokoa, hobane lia phetoa: (1) Iseraele e lahlela molao oa Molimo matjoing, hape (2) ba hlorisitse baporofeta.

Ka mantsoe a mang, ba lemoha hore molao oa Molimo le baporofeta ba bohlokoa bakeng sa tsoelo pele ea bona e le sechaba sa Molimo hape e le batho ka bo mong. Thapelo e toboketsa qeto ena ka ho re “ha motho a phetha” melao ea Molimo “o tla phelisoa ke eona” (Neh. 9:29,; qotso e otlolohileng ho tsoa ho Lev. 18:5) le ho toboketsa taba ea hore ke Moea o buileng ka baporofeta. Molimo o re file melao ea hae bakeng sa bophelo bo botle, ’me o romela baporofeta ba hae ho re thusa ho utloisisa ’nete ea hae. Hore na re etsa’ng ka mpho tsena, ke potso ea bohlokoa ho e mong le e mong oa rona.