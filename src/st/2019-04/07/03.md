---
title:  Ho Qaleha ha Thapelo
date:  11/11/2019
---

Karabo ea batho palong ea Bibele ebile thapelo e telele e phetang botle ba Molimo papisong le Nalane ea ho se tšepahale ha Baiseraele. Motho a ka lemoha karabo e batla e tšoana le thero ho feta thapelo, hobane e batla e le temana e ’ngoe le e ’ngoe e nang le e tšoanang le eona ka Bibeleng.

`Bala Nehemia 9:4–8. Lihlooho tsa bohlokoa tseo thapelo e e neng e buoa ka tsona ke life litemaneng tsee tse qalang, hobaneng?`

Karolong ea pele ea thapelo, batho ba boka Molimo, ’me haholo-holo lebitso la hae. Moetlong oa Seheberu, lebitso e n’e se ntho eo ho bitsoang motho ka eona feela, empa le ne le fa motho seo aleng sona. Ka hona, ho boka lebitso la Molimo ho bohlokoa kaha ho ne ho bontša lefatše hore ke eena ea lokeloang ke thoriso le tlhompho. Lena ke lebitso la Mohloli oa maholimo le lefatše. Thapelo e qala ka ho khumamela Molimo e le Mohlōli ea “bolokang” ntho tsohle (Neh. 9:6 sheba le Bakol.1:16, 17). Lentsoe “ho hlokomela” le tsoa kutu-ketsong ea Seheberu e bolelang “ho boloka e phela.”

Ea hlōtseng tsohle ke eena ea khethileng Abrahama, motho, eo ho neng ho se letho le ikhethang ka eena haese hore “pelo ea hae” e n’e “tšepahala.” Ho ka ’na ha e ba le makhetlo ao Aborahama a bonahetseng a se na tumelo, empa h’a laeloa ho nehelana ka mora oa hae, h’a ka a thekesela (sheba Genese 22). H’a ka a ithuta ho tšepahala ka letsatsi, empa kamora leeto la hae le le lelele le Molimo. Ka kutloisiso ea Seheberu, “pelo” e kaba kelello. Ka mantsoe a mang, Aborahama o ile a aha botšepehi ba menahano le liketso ’me Molimo oa ananela seo.

Lipoleloana tse ’maloa tsa pele li ipapisitse le Molimo e le (1) Mohlōli, (2) ’Moloki, le (3) ’Moloki oa litšepiso. Batho ba ile ba qala ka hoikhopotsa hore na Molimo ke mang: Ke ea tšepahalang ea re bopileng, ea re bolokang, ea lutse a boloka litšepiso tsa hae. Ho ba le sena ka likelellong tsa rona ho re thusa ho boloka maphelo a rona a nepahetse le ho ithuta ho mo tšepa le maemog a thata-thata, moo ho bonahalang e ka o hole le rona ebile a se na taba le mathata a rona.

`Ke hobaneng ha thuto ea Molimo e le ’Mopi oa rona e le khubu ea tumelo ea rona? Ka holimo ho tsohle, ke thuto efe hape e bohlokoa-hlokoa papisong le ee, moo Molimo o re laelang ho qeta karolo ea bosupa ea maphelo a rona beke le beke ho mo hopola e le ’Mopi oa rona?`