---
title:  Ho Bala le Ho toloka Lentsoe
date:  05/11/2019
---

`Bala Nehemia 8:4–8. Ho baloa ha Lentsoe ho entsoe joang?`

Ho ne ho e na le lihlopha tsa banna ba 13 ba neng ba eme le Esdrase nakong ea palo. Sehlopha sa pele sa ba 13 (Neh. 8:4) se ile sa thusa palong ea Lentsoe la Molimo, sehlopha sa bobeli sa ba 13 (Neh. 8:7) se ile sa thusa ka hore sechaba se utloisise likhaolo tse baloang. Ha re na tlhahiso-leseling ea kamoo mosebetsi ona o ileng oa etsoa kateng lebaleng le bulehileng; leha hole joalo, banna ba neng ba thusa ka palo ba tlameha ba ne ba tšoere Tora (Mangolo a Seheberu a ne a le boima a bile a hloka ho menolloa ke ba bang) le ho a bala, babali ba fetolana. Kaha ba ne ba bala ho tloha hoseng ho ea hara mpa ea motšeare, ba ne ba fumane leano la ho fihlela motho e mong le e mong ea lebaleng.

Lipoleloana “ba fana ka moelelo” le “ba thusa batho ho utloisisa palo” (Neh. 8:8) li ka bolela ho toloka mangolo kapa ho a hlalosa. Tsena ka bobeli hona le khonahalo ea hore ke tsona tse neng li etsahala. Batho ba ne ba tsoa Babilona, moo ba neng ba phetse lilemo- lemo, ’me puo ea moo e ne le Searamaike. Ka hona, ho utloa Seheberu ho tlameha ho ne ho se bonolo ho ba bangata, haholo-holo letlōbo le lecha. Ka ho tšoana, babali ba Bibele ba ka fumana molemo litlhalosong. Ho rera le ho hlalosa ho etsa hore litemana li phele li bile li susumetsa bamameli ho sebelisa seo ba se utloang maphelong a bona.

`Bala Liketso 8:26–38. Ke eng e etsahalang moo e tšoanang le e ileng ea etsahala Jerusalema? Ke lithuto life tse teng moo bakeng sa rona?`

Re le Baporosetanta, re utloisisa hore motho ka mong o tlameha ho tseba Lentsoe la Molimo bakeng sa hae, le hore ha rea lokela ho amohela lentsoe la mang kapa mang ka bofofu ha ho tluoa linneteng tsa Bibele, ho sa natsoe maemo a bona. Ka nako e tšoanang, ke mang ea kareng ha a e-so ka a hloholofatsoa ke thuso ea motho ea mohlaloselitseng temana? E mong le e mong oa rona, o lokela ho tseba seo a se lumelang, empa sena ha se bolele hore, ka nako tse ling, re ka se thusoe ke lithuto tsa ba bang.