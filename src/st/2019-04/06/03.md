---
title:  Ho Bala le Ho Utloa Molao
date:  04/11/2019
---

Esdrase “a tlisa Molao” kapela phutheho ho o bala. O ile a ba ball’ang? Melao e leshome feela, a e pheta-pheta halofo ea letsatsi? Se boleloang ka buka ea molao re tlameha ho se utloisisa e le libuka tse hlano tsa Moshe, Genese ho ea tsoa ho Deuteronoma, tseo ho thoeng ke Torah ka Seheberu. Lentsoe “Molao,” ka hona, le bolela karoloana ea se neng se baloa; ho ka ba beterenyana ho le toloka e le “litaelo.” Ke litaelo tsa Molimo tse etsang hore re khone ho tseba tsela eo re lokelang ho e nka e le hore re se ke ra lahleheloa ke sepheo sa rona. Nakong eo Esdrase a balang, batho ba ile ba utloa ka Nalane ea bona e le batho ba Molimo, ho tloha ka tlholeho ho ea fihlela nakong ea Joshua. Ka lipale, lipina, lithothokiso, litlhohonolofatso le melao, ba ile ba hopotsoa ka mathata ao ba fetileng hara ’ona le botšepehi ba Molimo ho bona. Tora e kenyeletsa “Molao” empa e feta moo; e kenyeletsa Nalane ea batho ba Molimo ’me haholo-holo e senola tataiso ea Molimo. Ka hona, ho ile ha fa sechaba metso ea sona le ho ikhetholla.

`Bala Nehemia 8:3; Deuteronoma 4:1; 6:3, 4; Joshua 1:9; Lipesalema 1:2; Liproverbia 19:20; Ezekiele 37:4; le Mattheu 17:5. Ke sefe seo litemana tse li re rutang sona malebana le kamoo re tlamehang ho sebelisa Lentsoe la Molimo?`

Hore batho ba ile ba laba-labela ho utloa Lentsoe la Molimo e tlameha e bile litholoana tsa Esdrase tsa ho bala le ho ruta Lentsoe ho tloha esale a fihla Jerusalema lilemo tse ka bang 13 pele ho moo. O ne a itukhubelitse mosebetsing oa Molimo a bile a ikemiselitse ho etsa phapang. Lentsoe la Molimo le ile la phela ha batho ba lutse ba le utloa ho Esdrase. Ka lebaka lena, ba ile ba etsa khetho ea ho utloa le ho mamela hobane ba ne ba e na le thahasello ea ho utloa Molimo. Ka hona, maemong ana, ba ile ba atamela Tora ka tlhompho le takatso ea ho ithuta. Ho ifoqa Lentsoe ho tlisa takatso e tebileng bakeng sa Molimo maphelong a rona.

`O nka Lentsoe la Molimo joang? Ke hore, leha o re o oa lumela, boitlamo boo ba hau bo bonahala joang bophelong ba hau, tabeng ea kamoo u sebeletsang ho le mamela seo le se rutang? U ne u ka phela ka tsela e fapaneng haeba u ne u sa lumele Bibele?`