---
title:  Thabo ea Jehova
date:  07/11/2019
---

“Thabo ea Jehova ke matla a lona” (Neh. 8:10) e sebetsa e le sehopotso sa hore ke thato ea Molimo hore re thabele le ho natefeloa ke bophelo. Ka holimo ho tsohle, ha se thabonyana feela e tloaelehileng, empa ke thabo e tlang hobane re tseba Molimo le bonnete ba lerato la hae. Ho ithabela ho Molimo, botleng ba hae, le ho thaba ka baka la sohle seo Molimo a re setsitseng ka sona ke seo re lokelang ho se loanela tsatsi le leng le le leng. Ho feta mona, ho ithabela ho Molimo ho re fa matla a ho tobana le letsatsi ka leng le ho thulana le sohle se tlang tseleng ea rona.

`Bala Nehemia 8:13–18. Ho etsahetseng eng moo, sona se re bolella eng ka batho le baetapele ba bona nakong ee?`

Letsatsing le hlahlamang baetapele ba sechaba ba tla ho Esdrase e le hore ba ithute haholoanyane bukeng ea Molimo. Boikitlaetso bona bo bontšitsoeng ke baetapele bo bontšitse taba-tabelo ea bona ea ho etella sechaba pele ho ea ho Molimo. Ba ne ba utloisisa hore ho bontša batho tsela e nepahetseng ho ka se etsahale ebang bona ba sa batlane le Molimo le tsebo e tsaong ho eena.

`Bala Levitike 23:39–43. Baiseraele ba ne ba ba laetsoe ho ets’ang, hobaneng?`

Ela hloko hore ho Nehemia 8:15, temana e totobatsa ’nete ea hore seo ba neng ba se etsa se ne se ikamahantse le “se ngotsoeng.” Mona re bona mohlala o mong oa kamoo ba neng ba batla ho mamela Molimo ka tieo ka teng, haholo-holo hobane kamora lilemo-lemo ba le kholehong ba ne ba ithutile thuto ea bona ea ho se mamele. Hape, temaneng ena ea Levitike ba ne ba lokela ho ketekela mokete le ho “thaba pela Jehova Molimo oa hau matsatsi a supileng” (Lev. 23:40). Ka mantsoe a mang, ha ba hopola Liketso tsa Molimo tsa mohau le pholoho, batho ba ne ba lokela ho thabela seo Molimo o ba etselitseng sona.

`Nahana ka seo re se fuooeng ho Jesu, ea neng a bontšoa meketeng eohle ea Baiseraele. Re ka ithuta ho ithabela ho Morena joang le nakong tse thata tse bohloko? Hobaneng, haholo-nakong tsena, ho le bohlokoa-hlokoa ho rona ho etsa joalo?`