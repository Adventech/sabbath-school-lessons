---
title:  Batho b’a Arabela
date:  06/11/2019
---

Ha Esdrase a bula Lentsoe la Molimo, Torah ea Seheberu, batho ba ema. Pele Esdrase a bala, o boka Molimo. H’a qeta ho bala, batho ba arabela ka “Amen, Amen!” (Neh. 8:5, 6) ba hooa hoang ba bile ba phahamisetsa matsoho a bona leholimong. Ha ba qeta ba inamisa lifahleho ba khumamela ka lifahleho tse inametseng fatše.

`Bala Nehemia 8:9–12. Hobaneng baetapele ba ile ba re batho ba se ke ba “lla kapa ba hlonama?”`

“Ka hona, lilemong tse latelang, ha molao oa Molimo o ne o balloa baholehuoa ba neng ba tsoa Babilona, batho ba ile ba lla ka baka la litlōlo tsa bona, mantsoe a molemo a buuoa: ‘Le seke la lla . . . e-eang, le je tse nonneng, le noe tse monate, ’me le romele ba sa kang ba lokisetsoa letho liabo, hobane tsatsi lena ke le khethetsoeng Morena oa rōna; hape, le seke la itlhomolisa hobane thabo ea Jehova ke matla a lōna.’ Nehemia 8:9, 10.”—Ellen G. White, The Ministry of Healing, leq. 281. Ha batho ba ntse ba mametse mantsoe a Molimo, ba ile ba otloa ke boetsalibe ba bona ’me ba qalella ho lla. Ha Molimo a iponahatsa ho rona ’me re qala ho utloisisa hore Molimo o tletse lerato, botle, mohau, le botšepehi, mefokolo ea rona le ho hloleha ho ba seo re lokelang ho ba sona li ba kapele pele. Ho bona ho halalela ha Molimo Lentsoeng la hae ho baka hore re bone bobe ba rona tlasa leseli le lecha. Tlhokomelo ena e entse hore batho ba Iseraele ba lle ba be bofifing, empa ba ne ba sa lokela ho ba mahlomoleng, “hobane thabo ea Molimo ke matla a ona” (Neh. 8:10). Ka mantsoe a mang, ntle le ho hloleha ha bona, ba ne ba ka tšepa matla a Molimo.

Lena e n’e boetse e le letsatsi le khethehileng, lesatsi le halalelang, mokete oa literompeta (Rosh Hashanah), moo ho luma ho khutšoane ha literompeta ho neng ho bontša bohlokoa ba ho lokisa “pelo” bakeng sa letsatsi la Molimo la kahlolo (Letsatsi la pheko, le ketekoang ka 10 khoeling ea Tishiri). Ho letsoa ha literompeta e n’e le sesupo sa pitso ea ho ema pela Molimo u sokolohe. Kaha letsatsi le ne le reretsoe ho hopotsa batho ho khutlela ho Molimo, ho lla le ho ba bofifing ha utloahala. Empa baetapele ba ile ba ba hopotsa hore ha feela ba sokolohile, Molimo o ba utloile, ka hona e n’e le nako ea ho nyakalla tšoarelong ea Molimo.

`Hore se fanyehile Jesu sefapanong e le eena feela tsela ea felisa bothata ba sebe le ho re fa tšepo, ho lokela ho re bolella eng malebana le kamoo sebe se leng sebe kateng?`