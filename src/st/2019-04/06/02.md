---
title:  Sechaba Sea Phutheha
date:  03/11/2019
---

`Bala Nehemia 8:1, 2. See se lokela ho re bolellang malebana le kamoo Lentsoe la Molimo le neng le le bohlokoa kateng ho sechaba?`

Qetellong ha Bajude ba qetile khaho ea lerako ’me ba khutletse Jerusalema, bohle ba ile ba bokana lebaleng le leholo la Jerusalema ka khoeli ea bosupa. Khoeli ea bosupa, khoeli ea Tishri, mohlomong e n’e le ea bohlokoa-hlokoa ho Baiseraele, kaha e n’e khethetsoe mokete oa literompeta (tokisetso ea kahlolo ea Molimo, letsatsi la pele la khoeli), letsatsi la pheko (letsatsi la kahlolo, letsatsi la leshome khoeling) le mokete oa metlotloane (ho hopola ha Molimo a ne a ba ntša Egepeta le ka lithuso tseo li fumaneng leetong la hara lefella, letsatsi la la 15 khoeling). Pōkano ena e ile ea etsoa tsatsing la pele la khoeli, eleng leo ho neng ho ketekeloa mokete oa literompeta. Baetapele ba ile ba bitsa banna le basali bakeng sa seboka sena se ikhethileng, ka ho baloa ha molao, ho ba fa monyetla oa hore ba ithute ka Nalane le Molimo oa bona. Sechaba se ile sa mema Esdrase hore a tle le buka ea molao oa Moshe a e bale. Ba bile ba etsa sethala, sefahla, bakeng sa tšebeletso ena. E n’e se ntho’eo ba e qobelletsoeng ke boetapele. Empa, “sona” sechaba, se ile sa bolella Esdrase hore a tle le buka. Khonahalo e kholo ea hore Esdrase o ile a bala lingoloeng tsa Moshe tse neng li kenyeletsa molao o filoeng Moshe thabeng ea Sinai.

`Bala Deuteronoma 31:9–13. Ke sefe seo Molimo a ba bolelletseng sona moo, ’me ke lithuto life tseo re ka inkelang tsona bakeng sa rona moo?`

Ho Deuteronoma 31:9–13, Moshe o ile a bolella Baiseraele hore, nakong ea mokete oa metlotloane, ba ne ba tlameha ho khobokana ba bale molao oa Molimo ’moho, ’me o bolela lihlopha tsa fapaneng tse tlamehang ho khobokana: banna, basali, bana, le melata e phelangg hara bona.

`Palo ea Nehemia 8:1 e re ba kopana hammoho “joaloka motho a le mong.” See se re bolell’ang ka bohlokoa ba bonngoe hara balumeli?`