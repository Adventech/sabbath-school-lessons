---
title:  Ho Khutla Ha Baholehuoa ba Pele
date:  29/09/2019
---

`Bala Jeremia 25:11, 12 le 29:10 le Daniele 9:1, 2. Ho khutla ha pele ha baholehuoa ho etsahetse neng? Ho khutla hoo ho ne ho phethahatsa boporofeta bofe?`

Morena O ile a susumetsa Dariuse ho lumella ho khutla ha pele ha baholehuoa, e le phethahatso ea boporofeta ba Jeremia ba lemo tse 70. Jeremia o ne a ile a ngola hore lefatše la Juda le tla sala le le feela lilemo tse 70 le le tlasa Babilona (sena se ile sa etsahala, ho tloha 606/607 B.C.), empa eaba Molimo o bula mamati hore baholehuoa ba khutle. Ha Daniele a ntse a ithuta lingoloa tsa Jeremia, o ile a lemoha nako e fihlile bakeng sa tšepiso eo ea ho boela ba khutla.

Ho Daniele 9, Daniele o ferekane hobane lilemo tse 70 li ne se li tla fela empa ho sa bonahale phetoho ea letho, ’me ’muso o mocha oa Persia o ne o nkile marapo a puso. O ile a lla a retelehela ho Molimo, a rapella mohau le phethahatso ea litšepiso tsa Molimo. Hona khaolong eo (Dan. 9:24–27), Molimo o tiiselitse Daniele hore o hlokometse tsohle le hore o na le bokamoso boo a bo rerileng, ka mopholosi ea tla shoela batho ba hae ho phekola libe tsa bona, a tlise ho loka, a be a phethahatse litšebeletso tsa mahlabelo. Ha e le hantle, Molimo o ne A re, “Daniele, se khathatsehe. Hobane molopolli oa ’nete o tla tla, ka boela ke romele mopholosi hona joale.” Ho se hokae kamora moo, Molimo o ile a ama Siruse, morena oa Persia, ho fana ka taelo ea ho lokolla baholehuoa. Molimo o lutse a tšepahalla litšepiso tsa hae (Sheba Daniele 10 mona Molimo o ile A kena lipakeng e le ho sireletsa boiketlo ba sechaba sa hae naheng ea sona.) Esdrase 1 e rekota phatlalatso ea morena Siruse ea hore sechaba sa Iseraele se ne se lokolohile hore se ka khutlela Jerusalema le ho aha ntlo ea Morena. Taelo ena e ile ea etsoa ka bo 539–537 B.C. Siruse ha a ba lese feela, empa o boetse o etsa bonnete ba hore ba khutla le limpho le likabelo, ho kenyeletsa lijana tsa pele-pele tempeleng tse neng li utsouitsoe ke Nebukadnesare. Ketsahalo ena e re hopotsa ha Baiseraele ba ne ba e tsoa Egepeta lilemo-lemo pele ho moo, ha Molimo a ne a ile a susumetsa lipelo tsa batho ho ba fa limpho. Sehlopha sena sa pele se neng se khutlela Juda se ne se entsoe ka batho ba ka bang 50,000, seo ho nang le khonahalo ea hore se ne se akha basali le bana ba neng ba e-tsoa libakeng tse ling.

`Ke boporofeta bofe Nalaneng boo le bona bo phethahalitsoeng hantle joalokaha ho tšepisitsoe ka Lentsoeng, ’me ke joang re ka fumanang khothatso ho bona ea hore Molimo o tseba bokamoso le hore re ka tšepa litšepiso tsa hae ho rona?`