---
title:  Sepheo le Sefutho
date:  25/12/2019
---

`Ke sefe seo litemana tse latelang li re rutang sona malebana le se neng se khanna maphelo a Esdrase le Nehemia? (Neh. 2:1–10, Esdrase 7:8–10).`

Ho sohle seo ba se entseng, Esdrase le Nehemia ba ne ba batla ho bona ha thato ea Molimo e etsoa maphelong a batho ba hae. E, batho ba ne ba entse liphoso, e, ba ne ba fuoe kotlo ea tsona. Empa Molimo, ka baka la ho tšepahalla litšepiso tsa hae tsa khutlisetso, a etsa tsela hore batho ba khutlele lefatšeng la pallo, ’me, ebang ba tšepahala, ho phethahatsa sepheo seo a ba fileng sona. ’Me Molimo ka bohlale ba hae, a khetha banna ba babeli ba inehetseng, banna ba batlang ba tšoana le Moshe, ho etsa karolo ea mantlha khutlisetsong ena, joalokaha a sebelisitse Moshe bakeng sa mosebetsi o ikhethang lilemo-lemo pele ho moo.

Baetapele ba baholo joaloka banna bana ba babeli ba na le mokolokotoane. Ba na le sepheo sa ho phela se khannang sohle seo ba se etsang. Ho ka thoe Esdrase le Nehemia ba ne ba e na le sepheo bophelong. Ba ne ba e na le pono ea moo ba neng ba batla batho ba Molimo ba be teng, eaba ba lahlela sohle ho etsa hore se etsahale.

Esdrase o ile a etsa sena ka ho ithuta mangolo le ho ruta batho Lentsoe. Nehemia o ile a khotlaletsa batho ho etsa se nepahahetseng le ho emela Molimo ka sebete. Banna bana ka bobeli ba ne ba batla ho bona Jerusalema e khutletse boeoneng, empa eseng linthong tse tšoarehang. Ba ne ba batla le ho bona tsosoloso le nchafalo semoeeng sa baahi ba eona. Ke ka hona ba ileng ba khalemela, ba supa ka monoana, le ho batla hore ntho li etsahale ka mokha o itseng ka nako tse ling. Baetapele ba baholo ba lumela nthong e kholo ho feta e tloaelehileng kapa e fofotsang. Esdrase le Nehemia ba ne ba lumela ho Molimo, o matla, o lerato o ka etsang mehlolo-’me ba ne ba batla hore bohle ba be le likamo tse tebileng le eena.

Ho qala ka khaola ea pele ea Nehemia, ’mali o hlolloa ke kamoo Nehemia a inehetseng mosebetsing oa Molimo kateng le kamoo a khathatsehileng kateng ke matšoenyeho a batho ba Molimo. Khaolong ea 1, o oa lla ha a utloa ka matšoenyeho a Baiseraele Juda. O khumama ka mangole o itlama ho etsa sohle seo Molimo a reng a se etse. Nehemia o bonahala a khannoa ke taba ea ho tlisa phetoho lefatšeng. E n’e le monna oa liketso, liketso bakeng sa Molimo. E n’e se hore a fumane moputso o hlamatsehang kapa a be le maemo a holimo h’a tla khetha ho etsa phapang (leha a ne a e na le tsona li le peli Persia), empa ka ho ea Juda, ho ea sechabeng se futsanehileng, se loantšoang ka nqena le ka nqena. O ile a tsoa ka tumelo, a se na taba le lithibella tse ka pela hae.