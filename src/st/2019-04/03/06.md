---
title:  Boikarabello ba Rona
date:  17/10/2019
---

Haeba re bitsoa ke Molimo, re ntse re e na le boikhethelo ba ho amohela kapa ho hana pholoho eo a re fang eona. A ka ’na a re beha maemong a itseng, empa re ka khetha ho se latele litaelo tsa hae. E, o batla re mo etsetse ntho tse itseng, hantle joalokaha a re bitsetsa ho tšoana le eena. Pitso ea Molimo bakeng sa mosebetsi o itseng ke karolo ea moralo oa hae oa pholoho ea rona. Ka ho etsa seo a re bitsetsang ho se etsa, re bonahatsa bonnete ba pholoho eo a re fileng eona maphelong a rona. Morena Saule o ile a fuoa boemo ba ho ba Morena. Ka bomali-mabe, Saule h’a ka a nehelana ka pelo ea hae eohle ho Molimo, ntle le mosebetsi oo a neng a o filoe. Taba ea hore motho o khethiloe ke Molimo ho etsa mosebetsi o itseng haho bolele hore motho eo o tla rata Molimo. Matla a rona a boikhethelo e sala e le ona a khaolang khang, ’me hape haeba re sa latele tataiso ea Morena, re ka lahleheloa ke sohle.

`Bala Exoda 3 le 4. Ke sefe seo see se rutang sona malebana le se etsahalang ha Morena a bitsetsa motho mosebetsing o itseng?`

Karabo ea rona e ka tšoana le ea Esdrase le Nehemia, ba ileng ntle le ho botsa, kapa re ka tšoana le Moshe, ea neng a e na le mabaka le boitatolo. Qetellong Moshe o ile a ea, empa eseng ntle le ho leka ho chophola. O ile a itatola, a re ha a tsebe, a re ha se letho, ha a na maemo. Joale Faro a ka mamela motho ea tjee joang? O ne a boetse a khathatsoa ke taba ea hore Bajude ha ba na mo mamela kapa ho mo lumela, e be mosebetsi oo ha o be le thuso. Hape-hape, o ile a ingamangama ka hore ha a na litsebo—“Ke motho ea molomo o boima le ea leleme le boima” (Exod. 4:10)—le hore h’a na litsebo tse hlokehang. Ea ho qetela, o ile a kopa Molimo ho romela motho e mong. Empa, ha re bala pale ea Moshe, re ithuta kamoo Moshe ebileng moetapele ea matla kateng, leha a bile le liphoso. Ke motho ea ileng a etsa mosebetsi oo Molimo a neng a ’mitselitse oona ka botšepehi.

`Ke mabaka afe ao re lulang re e ba le ’ona a re sitisang ho etsa lintho tseo Jehova a batlang re li etse?`