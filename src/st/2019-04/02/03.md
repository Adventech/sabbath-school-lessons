---
title:  Thapelo ea Nehemia
date:  07/10/2019
---

`Bala thapelo ea Nehemia e fumanoang ho Nehemia 1:5–11. Likaroloana tsa thapelo ee ke life? Hobaneng a ikenyeletsa thapelong e le e mong oa ba molato?`

* (1.) Molimo o moholo o mohau (Neh. 1:5).
    * (2.) Nsekehele tsebe (Neh. 1:6).
        * (3.) Ho ipolela libe (Neh. 1:6, 7).
            * (4.) Hopola litšepiso tsa hao (Neh. 1:8, 9).
        * (3.) U re lopollotse (Neh. 1:10).
    * (2.) Nkutloe (Neh. 1:11).
* (1.) Molimo o fana ka nala le mohau (Neh. 1:11).

Thapelo ea Nehemia e entsoe ka makhethe ’me e pheta boholo ba Molimo, hore ke baetsalibe, le ho koala ka sello sa ho kopa thuso. Thapelo e tšoana le ea Daniele ho Daniele 9, ’me khonahalo e kholo ea hore Nehemia o ne a tseba thapelo eo. Ho bohlokoa ho ela hloko hore Nehemia ha a qale ka ho kopa thuso, empa o qala ka ho teka ’nete ea hore na Molimo ke mang, o moholo o oa rateha. O boetse o toboketsa taba ea hore Molimo o boloka selekane sa hae le mohau ho ba mo ratang, joalokaha e ka o hopotsa Molimo hore e sale a tšepahala ka hona haho kamoo a ka se tšepahaleng ha joale.

Thapelo ena le moralo o ikhethang, (o bontšitsoeng kaholimo) o itšetlehileng temaneng ea 8, moo Nehemia a buoang ka litšepiso tsa Molimo. Nehemia o re: “Hopola!” ka mantsoe a mang: Molimo, hopola, hore u re tšepisitse hore u tla re qhalanya haeba re sa u tšepahalle le hore u boetse oa re tšepisa ho re khutlisa le ho lokisa tsohle. Kaha ea pele e n’e etsahetse, joale ke nako ea ho phethahatsa e ’ngoe hobane re retelehela ho uena. Nehemia h’a tšabe ho kopa tšepiso ea Molimo le ho hopotsa Molimo ka tsona. Ehlile, ha se hore Molimo h’a tsebe kapa h’a hopole litšepiso tsa hae. Empa, Molimo o thaba haholo ha re kopa litšepiso tsa hae. O batla re li lumele ’me re ’molelle tsona. Ka ho bolela seo Molimo a re tšepisitseng sona, re ka matlafala ka borona kaho tšepa litšepiso tseo, haholo-holo nakong tseo ho bonahalang sohle se le lerootho.

`Tse ling tsa litšepiso tsa Molimo o ka ikopelang tsona ke hona joale ke life? Ke hobaneng ho le bohlokoa ho se lahle tšepo ea ho kopa litšepiso tseo le ka mohla? (ntle ho mona, haeba u lahla tšepo, ke eng e setseng?)`