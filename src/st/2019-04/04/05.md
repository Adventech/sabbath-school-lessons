---
title:  Nehemia O Kena Khabong (444 B.C.)
date:  23/10/2019
---

`Bala Nehemia 4. Ke sefe seo Bajude ba ileng ba se etsa tataisong ea Nehemia ho ka thulana le lithibella? Hobaneng ho ne ho le bohlokoa ho bona ho itokisetsa ho loana, ho e na le ho se etse letho, ba re Molimo o tla ba sireletsa?`

Kamora ho qala le ho emisa, batho ba qalella ho sebetsa hape. Bajude ba rapela, ’me eaba Nehemia o beha balebeli ba sa panyeng. Batho ba ile ba fetolana bosiu le motšeare ho itokisetsa tlhaselo efe kapa efe. Nehemia o bile a hlophisa batho ho potoloha le lerako ka libetsa ele hore lelapa le leng le leng le be malala-a-laotsoe bakeng sa ho loana. Ho feta mona, o ile a arola bahlanka ba hae hlopha tse peli, se seng e le se sebetsang ha se seng se nkile lihlomo. Ho ne ho boetse ho e na le lithuso ho ba sebetsang lerakong, kaha ba ne ba le haufi-ufi le kotsi. E mong le e mong oa liahi o ne a tšoere sabole ka letsoho le leng ha ka le leng a ne a beha setene le taka. Ba ne ba le malala-a-laotsoe ho tobana le bohanyetsi. Ba ile ba etsa karolo ea bona; Molimo a etsa ho setseng. Tumelo ea Nehemia tšireletsong ea Molimo e ea khothatsa. Leha hole joalo, h’a ka lula sofeng a lebella hore Molimo a etse sohle. Ba ile ba itokisa ka hohle kamoo ba ka ba khonang.

Lirapa tse peli, “Se keng la ba tšaba. Hopolang Jehova, e moholo ea tšabehang, le loanele bana babo lona, bara ba lona, basali, barali le malapa a lona” (sheba Neh. 4:13, 14), le “Molimo oa rona o tla re loanela” (sheba Neh. 4:19, 20) ke tse ling tsa lipolelo tse tlatsang morolo tse fumanoang ka Bibeleng.

Bajude ba ka be ba ile ba emisa ho haha hape ka baka la thibello e sa khaotseng, empa, khetlong lena, ho e na le ho tsoarella tšabong ea bona, ba itšoarella tšepisong ea hore Molimo o tla ba loanela. Ha re tobana le bohanyetsi ba lentsoe la Molimo, bakeng sa litumelo tsa rona, kapa ho seo Molimo a re bitsetsang ho se etsa, re lokela ho hopola hore “Molimo o tla re loanela.” Qetellong, Bajude ba ile ba elelloa hore Jehova o kamora seo ba se etsang, ’me sena se ile sa ba fa morolo oa ho sheba pele feela.

`Ke hobaneng ho le bohlokoa ho tseba hore seo u se etsang ke thato ea Molimo? Ka hona, potso ea bohlokoa e ka botsoang ke ena: nka tseba joang hore seo ke se etsang ke thato ea Molimo?`