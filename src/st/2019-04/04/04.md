---
title:  Ho Emisa Tšebetso
date:  22/10/2019
---

`“Lira” li ile tsa etsa’ng ho Esdrase 4:6–24 ho thibela mosebetsi Jerusalema?`

“Baahi” ba ngola mangolo a qosang Bajude le mosebetsi oa bona, ba qala ka Dairuse (Esdrase 5 le 6), a lateloa ke morena Kserksese (Aseruse) le Artakserksese. Ba ne ba etsa sohle se matleng aa bona ho thibela mosebetsi o Jerusalema. Batho ba lichaba tse pota- potileng ba ne ba re haeba motse o tsosoa, morena o tla lahleheloa ke taolo holima ona kaha Jerusalema esale e le sebaka sa borabele le mathata ho tloha khale. Ka bomali-mabe, morena Artakserksese a sotheha letsoho ’me a lumela hore Bajude ba ne ba aha feela hobane ba batla boipuso ba bona e be ba qala ho mo bopela. A laela hore mosebetsi o emise, ’me batho ba romela lebotho le thibelang ho ntsetsa-pele khaho ea motse. Thibello ena ea potongoane e ile ea etsa hore mosebetsi oa Molimo o emise.

`Bala Esdrase 4:23, 24. Hobaneng Bajude ba ile ba emisa ho aha? Ba ne ba sa tsebe hore Molimo o batla ba tsosolose motse? Ke’ng e ileng ea ema tseleng?`

Ho hlakile hore Bajude ba ile ba lemoha hore Molimo o ba bitselitse ho tsosolosa motse le tempele, empa ka lebaka la thibello e matla, ba ile ba tšoha. Mohlomong ba ile ba beha mabaka a kang “e kanna eaba ha e-so be nako e nepahetseng,” kapa “haeba ehlile sena ke seo Molimo a neng a batla hore re se etse, a kabe a entse tsela,” kapa “mohlomong re ne re sa tlameha ho khutlela mona.” Ha lithibello li tla tseleng ea seo re lumelang hore Molimo o re bitselitse ho se etsa, re na le tloaelo ea ho belaela le ho belaella tataiso ea Molimo. Re ka ikholisa habonolo hore re entse phoso. Tšabo e ka koafatsa likelello tsa rona, ’me menahano ea rona e nyahame e hloke tšepo ho e na le ho tsepama matleng a Molimo.

`Na u kile oa ba le maiphihlelo a tšoanang, u kholisehe hore Molimo o u bitselitse ho etsa se itseng, e be, u tlaloa ke lipelaelo ha ntho li nyolosetsa? (Mohlala, nahana ka Johanne Mokolobetsi) Ke sefe seo u ithutileng sona maiphihlelong ao?`