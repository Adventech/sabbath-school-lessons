---
title:  Ho Etsa “Mosebetsi o Moholo”
date:  24/10/2019
---

`Bala Nehemia 6:1–13. Hobaneng ha Nehemia a bona mosebetsi oo a o etsang Jerusalema e le “mosebetsi o moholo” (Neh. 6:3)? Moo liteko tsa ho mo thibela ebile life?`

Khaolo ea 6 e hlalosa liteko tse ’maloa bophelong ba Nehemia. Sanballate le Gesheme ba lula ba romella Nehemia mangolo ho mo memela ho seo e kang kopano. Empa, kopano ena e n’e le thoteng ea Ono, e moeling oa sera, eleng se neng se fana ka sepheo se hlakileng sa memo. Sanballate, Tobia, le Gesheme ba bona monyetlanyana o neng o tla tšoarella ho fihlela lerako le felile liheke li koetsoe. Bajude ba na le tšireletso ea morena oa Persia, ka hona lira tsa bona li ne li keke tsa ba futuhela pepenene. Empa haeba ba ne ba ka hleka moetapele, ba ne ba ka emisa tšebetso, kapa ho thibella Bajude ka ho sa feleng. Ha ba lahle tšepo. Leha Nehemia a sa ba arabe, ba ntse ba leka. Ho tlameha ho ne ho tšoarisa hlooho ho Nehemia ho lula a sebetsana le bohanyetsi nako eohle. O ba arabela ka hore, “ke etsa mosebetsi o moholo” (Neh. 6:3).

Ka maemo a lefatše, Nehemia o ne a etsa mosebetsi o moholo ka ho ba moqhatsetsi oa morena, oo e neng e le mosebetsi oa maemo, o mong oa e holimohali ’musong moo e ka bang moeletsi oa morena. Empa ho aha motse o neng e le lesupi, o neng o sena seriti sa letho mahlong a lefatše? Ke sona seo ho thoeng ke mosebetsi o moholo? Nehemia o ne a nka mosebetsi oa Molimo o le “moholo” o bile o le bohlokoa kaha a ne a hlokometse hore tlhompho ea lebitso la Molimo e ne le kotsing Jerusalema. Hape, ha Molimo a etsa litšebeletso tsa sehalalelong, o ile a etsa boprista. E le ho ka boloka sehalalelo se halalela ka likelellong tsa batho, o ile a lumella hore e be baprista feela ba etsang litšebeletso kamoo. Ka borona; re na le bothata ba ho bona ho halalela ha Molimo; ka hona, Molimo o ile a etsa leano la ho thusa Baiseraele ho tla botenng ba Molimo ka tlhompho. Nehemia o ne a tseba hore mabala a tempele ke bakeng sa e mong le e mong, empa eseng likamore tse kahare. Ka mantsoe ana, malebana le ho kopana ka hara tempele, Shamaea h’a itšenole feela hore ke moporofeta oa bohata ka ho hlahisa ntho’e khahlanong le tsamaiso ea Molimo, empa o boetse o itšenola hore ke mpimpi.

`Kajeno, moo re se nang sehalalelo sa lefatše, re ka lulang re e na le tlhompho ea ho halalela ha Molimo, khahlanong le boetsalibe ba rona bo re isang sefapanong?`