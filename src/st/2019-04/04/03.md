---
title:  Baporofeta baa Khothatsa
date:  21/10/2019
---

Ka bomali-mabe, ho thibelloa hoo Bajude ba ileng ba tobana le hona ho tsoa lichabeng tse ba pota-potileng, joalokaha ho hlalositsoe ho Esdrase 4–6, li ile tsa ba siea ba tšohile ba bile ba sa batle ho sebetsa tempeleng. Joalokaha ho boletsoe pele, Esdrase 4:6–6:22 ha e ea ngoloa ka tatellano. Ka hona, re tla shebana le khaolo ea 5 pele ho ea 4.

`Bala Esdrase 5:1–5. Ke hobaneng ha Molimo a romella moporofeta Haggai le Zakaria ho Bajude? Litholoana tsa ho porofeta ha bona ke life?`

Bajude ba ne ba emisitse ho aha hobane ba ne ba tšaba. Empa Molimo o ne a ba rometse Juda ho ea tsosolosa motse le tempele, ’me o ne a e na le moralo. Kaha ba ne ba tšaba, o ne a lokela ho etsa ho hong e le ho ba khothatsa. Ka hona, a bitsa baporofeta ba babeli ho jella phate. Lithibello tsa batho ha li thibele Molimo; leha e ba Bajude ba ne ba kentse letsoho thibelleng ena ka liketso tsa bona, Molimo h’a ka a ba lahla. O ile a sebetsa ka baporofeta ho khothatsa le ho ba kenya moea oa ho oela khabong hape.

`Bala Haggai 1. Molaetsa o tsoang ho bona ke ofe, ’me ke sefe seo re ka inkelang sona moo bakeng sa rona?`

“Moporofeta Haggai le Zakaria ba ile ba bitsoa ho tla tobana le tlokotsi. Ka mapaki a thokolang pelo, baromuoa bana ba khethiloeng ba ile ba bontša batho sesosa sa mathata a bona. Tlhokeho ea boiketlo ba nakoana e n’e le litholoana tsa ho sitoa ho beha Molimo pele nthong tsohle, baporofeta ba rialo. Ebang Baiseraele ba ne ba hlomphile Molimo, ebang ba ne ba ’montšitse hlompho e mo lokelang le boikokobetso, ka ho etsa moaho oa ntlo ea hae mosebetsi oa bona oa pele, ba ka be ba ile ba mema boteng ba hae le litlhohonolofatso.”— Ellen G. White, Prophets and Kings, maq. 573, 574.