---
title:  Ho Tloha ho Mothetsi ho ea ho Khosana
date:  08/02/2023
---

Leha e ne e le mohlankana ea ratang le ho tšaba Molimo, Jakobo o ile a etsa ‘momori le ‘m’ae, Rebeka, ho thetsa ntat’ae hore a tle a mo hlohonolofatse. Ka baka leo, o qalile bophelo ba hae ba bohlankana ka tsela e fosahetseng, a lokela ho baleha, kapa, mohlomong, a tobane le ho lahleheloa ke bophelo. Rebeka a laela Jakobo hore “Ipalehele. . . ho . . . Labane; u hlole tšiu tse ling ha hae, ho fihlela ho befeloa ha moholoane oa hao ho ba ho kokobela; . . . ke hona ke tla romela ho u lata” (Gen. 27:43-45). Jakobo o ile a ba sieo lilemo tse 20, ‘me ha a ka a hlotse a bone sefahleho sa ‘m’ae hape.

`Bala Genese 32:22-31. Ho etsahetseng moo ho Jakobo, ‘me re ka fumana thuto e fe ea semoea paleng ee ea hae ka mohau oa Molimo, leha re entse qeto tse fosahetseng?`

“Ka ho tsetselela, pako, le boinehelo, motho enoa ea shoang, oa moetsalibe o ile a hlola Motlotlehi oa leholimo. O ne a itšoarelletse ka thothomelo a sa lese litšepiso tsa Molimo, ‘me pelo ea lerato le sa feleng e ne e sitoa ho hana kopo ea moetsalibe. Phoso e neng e lebisitse sebeng sa Jakobo sa ho fumana boholo ka mano joale se ne se totobetse kapele ho eena. O ne a sa ka a tšepa litšepiso tsa Molimo, empa a batla ka litsela tsa hae ho iphumanela seo Molimo a n’a tla se fihlela ka litsela tsa Hae le ka nako ea Hae. Jakobo o ne a fumane hlohonolofatso eo moea oa hae esale o e lebella. Sebe sa hae joalo ka moamohi le mothetsi se ne se tšoaretsoe.”—Ellen G. White, Patriarchs and Prophets, maq. 197, 198.

`Bala Genese 49:29-33. Leha Jakobo a ne a se na leruo Kanana, oo ile a fana ka taelo efe ho bara ba hae mabapi le lepato la hae? Ka bomang ba bang ba patloeng lehaheng leo? U nahana ke hobaneng ha Jakobo a entse kopo eo?`

Bibele e re bolella hore bapatriareka ka boraro ba bona kaofela ba patetsoe ka lehaheng lona leo le basali ba bona. Tšepo ea Jakobo ho Molimo e ne e tiile, ‘me o ne a ikuka e l moeti le motsamai lefatšeng (sheba Baheb. 11:13). Le har’a liphoso, o tlohile hae a se na letho empa a khutlela Kanana e le monna oa morui.

`Ho sa natse liphoso tsa rona, Molimo o ntse a ka re hlohonolofatsa. Ho ka ba molemo ha kae, ka ho fetisa, leha ho le joalo, ha re ka qoba liphoso ho tloha sethathong! U tobane le likhetho life hona joale, ‘me u ka qoba ho etsa tse fosahetseng joang?`