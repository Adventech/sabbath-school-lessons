---
title:  Abrame, Ntat’a Batšepehang
date:  06/02/2023
---

Molimo o ile oa bitsa Abrame hore a sie lefatše la habo le moloko oa habo ‘me a ee lefatšeng leo a tlang ho ‘montša lona. Ka mokhoa o joalo ha qala lesika la Mesia. Leha ho sa fanoe ka litlha ka botlalo, Abrame o ile a lokela ho siea lefatše la habo le la bonyenyaneng ba hae. Kannete, e ne e se qeto e bonolo, ‘me ha ho potang hore o ile a furala le menate le melemo ea lefatše ka ho etsa joalo.

`Bala Genese 12:1–3. “Malapa oohle a lefatšeng [a ne] a tla hlohonolofalla” tšepisong ee le kamohelong ea eona joang?`

Ena e ne e le ketsahalo e fetolang bophelo ba Abrame le lelapa la hae. “Ka tumelo, Abrahama, mohla a bitsoang, o kile a utloa, a fallela naheng eo a tlang ho e fuoa ka mokhoa oa lefa, ‘me a falla a sa tsebe moo a eang teng.” (Baheb. 11:8). “kutlo e sa qeaqeeng ea Abrahama ke e ‘ngoe ea bopaki bo hlollang ka ho fetisisa ba tumelo e fumanoang Bibeleng eohle..”—Ellen G. White, Patriarchs and Prophets, leq. 126.

Boholo ba rona re ne re se na ho ba le thahasello ea ho siea mahabo rona le metsoalle le malapa a bo rona. Empa Abrame o ile a etsa joalo. Abrame o ne a khotsofalletse ho ba moo Molimo a ‘matlang teng. E sa tloaeleha kamoo ho ka bang kateng, Abrame, Isaaka, le Jakobo ha ba ka ba fumana lefatše leo bophelong ba bona—feela ba ile ba lula ba tšepahalletse Molimo leha ho le joalo.

`Bala Baheberu 11:8–13. Molaetsa o re amang ke ofe moo?`

Abrame o ne a tsejoa e le khosana ho ba neng ba phela le eena. O ne a tsejoa e le motho ea fanang, ea sebete, ea nang le kamohelo e mofuthu, le mohlanka oa Molimo o Holimo-limo. Bopaki ba hae ka Molimo e ne e le ba liketso. Ka mohau oa Molimo, re majalefa ‘moho le Abrahama. “Joalo ka ha Abrahama a ‘lumetse ho Molimo, ‘me tumelo ea hae a e balloa, ea e-ba ho loka.’ Le lemohe kahoo, hore ba tumelong ke bona bao e leng bana ba Abrahama” (Bagal. 3:6, 7). “‘Me ha le le Bakreste, ke moo le leng leloko ka Abrahama, le majalefa ka pallo” (Bagal. 3:29).

Ka Abrahama, joalo ka Nooe, re botho motho e mong a etsa qeto e fetolang bophelo ka lebaka la ho utloa Molimo.

`Bala 2 Bakorinthe 4:18. Molaetsa oa temana ee o lokela ho ama liqeto tseo re li etsang joang litabeng tsa moea? Moshe le Abrahama ba latetse tataiso e tšoanang joang?`