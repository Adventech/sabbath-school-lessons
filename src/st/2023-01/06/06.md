---
title:  Moshe Egepeta
date:  09/02/2023
---

Moshe liketso tsa hae li ile tsa hlahella ka mahletla nalaneng e halalelang a sa le monyenyane. Bophelo ba hae bo ile ba pholosoa ke mohau oa Molimo, o ileng oa sebetsa ka bohlale ba ‘m’ae le tsotello ea khaitseli’ae. Ha morali oa Faro a fumana Moshe kahar’a sethōto sa moseme, o ile a kopa ‘m’ae oa mo-Heberu ho mo hlokomela ‘me a mo lefella ho etsa joalo. E ne e le qholotso e hlohonolofetseng ha ka kang ho ‘m’e eo oa moholehoa le lekhoba! Jokebede o ne a na le lilemo tse 12 feela tsa ho ruta ngoan’a hae ho rapela, ho tšepa le ho hlompha Molimo, le ho aha semelo sa hae bakeng sa bophelo ba bosebeletsi. Moshe o ile a koetlisoa tlung ea borena ea Egepeta. “‘Moshe a rutoa bohlale bohle joa ba-Egepeta, ‘me ea e-ba motho ea matla litabeng le mosebetsing’” (Liketso 7:22). Ha Moshe a tiea e ba monna, o ile a etsa qeto e ileng ea fetola bophelo ba hae le nalane.

`Bala Baheberu 11:24–29. Nahana ka seo Moshe a ileng a se furalla le se neng se mo tobile kapele. Leka ho e talima u kene lieteng tsa hae, pele a nka qeto eo. O ne a siea eng, ‘me o ne a khetha ho amohela eng ka ho furalla?`

Egepeta e ne e le o mong oea mebuso e meholo ka ho fetisisa lefatšeng la khale ka nako eo, haeba e ne e e se o moholohali ho eona eohle. Noka ea Nile e ne e nontšitse naha hoo Egepeta, e neng e phophoma ke lijalo, e le sechaba se ruileng se matla, ‘me Moshe ka sebele o ne a ka ba kaholimo-limo ‘musong ona. Ho thata ho nahana kamoo khoheli ea lefatše e neng e le matla kateng, lefatše la Egepeta le matlotlo a lona, lilemong tsa bocha ba hae. Kannete o lokela e be o ile a fumana tlotla, menate, maruo, a khalleha. Ha ho potang, o ne a ka ipha mabaka a ho lula ho e-na le ho lahla maemo a hae e be eo ba e mong oa makhoba.

Empa, le teng? Joalo ka ha Lengolo le bolela, o ile a khetha “Ho tšoenngoa le sechaba sa Molimo, e seng ho thabela menate ea libe e felang kapele” (Baheb. 11:25). U bua ka matšoenyeho? Karolo e kholo ea buka ea Exoda e sebetsana le mathata le maima a Moshe, eo, le kamor’a tseo a fetileng ho tsona, a sa kang a ba le monyetla oa ho tšelela Lefatšeng la Pallo (sheba Num. 20:12). Feela, qetellong, bohle rea tseba hore Moshe o ne a ntse khetho e nepahetseng, leha e ka ba ka nako tse ling o ne a na le ho ipotsa na o nepile..

`Ka chalimo ea lefatše, Moshe o n’a lokela e be o lutse Egepeta. Leha ho le joalo, re le Bakreste, re fuoe pono ea bophelo e re fetisetsang ka ‘nqane ho lefatše lena. Ha re lekoa ke lefatše, ke joang re ka lulang re hopotse boemo ba mapomelo? Hobaneng ha ho le bohlokoa hore re ka etsa joalo?`