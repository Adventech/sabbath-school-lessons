---
title:  Tumellano ea Boshome
date:  14/01/2023
---

### Bakeng sa Boithuto ba Beke Ena Bala
Gen. 14:18–20; Mal. 3:10; Deut. 12:5–14; Lev. 27:30; 1 Marena 17:9–16; 1 Bakor. 4:1, 2.

> <p>Teman’a Khopolo</p>
> “‘Tlisang tlung ea polokelo karolo ea leshome ea tsohle tseo le li ruileng, lijo li tle li be teng tlung ea ka; le nteke ka hoo, ho bolela Jehova oa makhotla, ‘me le bone ha nke ke ka le thibollela liphororo tsa leholimo, ke be ke le tšollele hlohonolofatso ka tekanyo e fetisisang’” (Malakia 3:10).

Ho Genese 14, Abrame o ne a tsoa lephallong le atlehileng la ho pholosa leo ho lona a neng a pholositse mochana oa hae Lot, lelapa la Lota, le batho ba bang ba neng ba hapiloe Sodoma. Morena oa Sodoma o ne a thabetse pholoso ena hoo a ileng a fa Abrame tsohle tse hapiloeng ntoeng. Abrame ha a ka a hana feela empa o ile a fana ka boshome ba tsohle tseo a neng a li ruile ho Melkisedeke.

Hang kamor’a boiphihlelo ba Abrame ba ho fana ka boshome, Jehova a re, “‘Se tšabe, Abrame; ke ‘na thebe ea hao, ‘me moputso oa hao o tla ba moholo-holo’” (Gen. 15:1). Hantle-ntle, Jehova o ne a bolella Abrame hore, “Se ke oa tšoenyeha. Ke tla ba mosireletsi oa hao le mofani.” Ke moo hamorao haholo, Moshe a ileng a bolella Iseraele ha ba le makhatheng a ho kena Kanana, “‘U khethisise karolo ea leshome ea lintho tsohle tse hlahisoang ke peō tsa hao, tse melang masimong a hao ka selemo se seng le se seng. . . u tle u ithute ho tšaba Jehova, Molimo oa hao, ka mehla’” (Deut. 14:22, 23).

Ellen G. White o ngotse hore: “Batho ba ne ba laeloa ho fa Molimo limpho bakeng sa mabaka a borapeli pele tsela e hlophisehileng ea tšebetso e fuoa Moshe, ho isa khale-khale mehleng ea Adama.”—Testimonies for the Church, pok. 3, leq. 393.

See se bolela eng ho rona kajeno?