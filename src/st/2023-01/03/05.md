---
title:  Boshome ba Lekeno Kaofela kapa ba Ho Setseng?
date:  18/01/2023
---

Re bala boshome ba “lekeno” la rona haeba re lefshoa ka hora kapa ka moputso, ‘me re lefa “se re atetseng” kapa phaello haeba re ikhirile ‘me re na le likhoebo tsa rona. Linaheng tse ngata, ‘muso o ntša likhafa moputsong oa mosebetsi ho koala litjeo tsa litšebeletso tse etsetsoang batho, joalo ka tšireletso, mebila le marokho, lithuso tsa ho se sebetse, joalo joalo. Potso ea kaofela kapa ho setseng e kenyelletsa hore na re khutlisa boshome ba moputso oa rona pele kapa kamor’a hore ho huloe likhafa tseo. Ba ikhirileng ba ka hula litjeo tsa ho sebetsa hore ba tle ba etse qeto ea seo ehlileng e leng phaello ea bona pele ba ka huleloa likhafa.

Boithuto ba litloaelo tsa ho fana ha litho bo bontša hore bongata ba litho tsa Baleti ba Letsatsi la Bosupa bo khutlisa moputsong o felletseng, ke hore, pele ho ntšuoa likhafa. Hantle, ho latela Litšiea le Litataiso tsa Boshome, joalo ka ha li phatlalalitsoe ke General Conference ka 1990, “Boshome bo lokeloa ho baloa moputsong o felletseng o so kang o huloa tse huloang moputsong ka molao. Sena se kenyelletsa likhafa tsa moputso tsa ‘muso, tse huleloang ho fana ka litšebeletso le melemo e meng ho baahi ba lokeloang ke eona. Lipokello bakeng sa ho thusa bahloki li ka huloa le tsona—sheba Tataiso ea 111 – F.” – Leqephe la 22.

`Bala 1 Marena 17:9–16. Boemo ba mohlolohali pele Elia a fihla ho eena e ne e le bofe? Moporofeta o ile a mo kopa ho etsa eng pele pele a ka itlhokomela le mor’a hae? Re ka ithuta eng tlalehong ee ka taba eo re ntseng re bua ka eona?`

Mohlolohli oa Sarepta o ile a joetsoa ke Molimo hore monna oa Molimo o tl’o mo etela (1 Marena 17:9). Ha Elia a fihla, o ile a itela bootloana. Elia o ile a qala ka ho kopa metsi hore a noe, eaba o tlatsetsa ka hore, “Se tšabe, etsa kamoo u boletseng kateng, u mpe u etsetse ‘na senkhoanyana pele, u ntlisetse sona; kamorao, u etsetse uena le mor/a hao. Hobane Jehova, Molimo oa Iseraele, o re: phofo e ka pitseng ha e ka ke ea fela, ho be ho fihle letsatsi lee Jehova a tla nesa pula lefatšeng’ ” (1 Marena 17:13, 14).

Na o ne a ichebile boeena, kapa o ne a mpa a leka tumelo ea hae—hantle, a mo lumella ho sebelisa tumelo ea hae? Karabo e lokela ho ba e hlakileng.

Joalo ka ha re boleletsoe, “Motho ka mong a ikahlole e le eena ‘me a lesoe ho fana kamoo a lekantseng ka pelong ea hae.”—Ellen G. White, Testimonies for the Church, pok. 4, leq. 469.

`U ka hlalosetsa motho ea e-so ho khutlise boshome joang mahlohonolo a tlisoang ke hona? Ke lihlohonolofatso life, ‘me ho khutlisa boshome ho matlafatsa tumelo ea hau joang?`