---
title:  Boshome ba ‘Nete kapa bo Tšepahalang
date:  19/01/2023
---

`Bala 1 Bakorinthe 4:1, 2. Joalo ka bana ba Molimo le liqhoku tsa litlhohonolofatso tsa Hae, re laeloa ho ba batho ba mofuta ofe?`

Joale, ho bolela’ng ho tšepahala ka boshome ba rona? Bekeng ena re hlahlobile lintlha tse ngata ka boshome:

1. Palo—e leng karolo ea leshome, kapa leshome lekholong, ea lekeno kapa se re atetseng.
2. Bo isoa tlung ea polokelo—sebaka seo ho sona barui ba Evangeli ba lefshoang.
3. Ho tlotlisa Molimo ka karolo ea pele ea lekeno la rona.
4. Bo sebelisetsoa morero o loketseng—morero oa boruti.

Ke boikarabello ba rona re le litho tsa kereke ho phahamisa lintlha tse tharo tse qalang; ke boikarabello ba balisa ba ntlo ea polokelo ho etsa bonnete ba hore lichelete li sebelisoa hantle.

‘Me, hape, ka ho fapana le linyehelo tsa rona, ha re iketsetse qeto hore re etsa joang ka boshome. Karolo ea leshome le ntlo ea polokelo e boikarabello ba rona. Ha re sehe meeli; ke Molimo ea e sehang. Haeba ke sa khutlise karolo ea leshome e felletseng ea “se nkatetseng,” ha ke khutlise boshome; ‘me haeba ke sa khutlisetse karolo ea leshome “tlung ea polokelo,” le teng ha ke khutlise boshome.

`Bala Mattheu 25:19–21. Ke neng re biletsoang ho fana ka tlaleho ea bolisa ba rona ba lichelete tsa Molimo? Ho thoe’ng ho ba bileng le botšepehi licheleteng?`

“‘Tlisang tlung ea polokelo karolo ea leshome’ (Malakia 3:10), ke taelo ea Molimo. Ha ho na boipiletso bo etsetsoang teboho kapa lerato la ho fana. Ena ke taba ea ho ba batho ba ’nete feela. Boshome ke ba Molimo; ‘me o re biletsa ho khutlisetsa ho Eena seo e leng sa Hae.”—Ellen G. White, Education, leq. 138. Ho lisetsa Molimo ke monyetla o ikhethang—le boikarabello. Oa re hlohonolofatsa le ho re phelisa, e be o batla feela karolo ea leshome, e be o sebelisa karolo eo ea leshome ho phelisa baruti, joalo ka ha a ne a etsa ka leloko la Levi mehleng ea Iseraele ea khale.

`Ba bang ba re ha ba khotsofatsoe ke kamoo chelete ea bona ea boshome e sebelisoang ‘me kahona ha ba khutlise boshome kapa ba romele boshome ba bona hosele. Feela Molimo o itse bo ee kae, “Tlisang tlung ea polokelo karolo ea leshome, feela haeba le na le bonnete ba hore tlung ea polokelo bo tla sebelisoa hantle”?`