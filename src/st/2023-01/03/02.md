---
title:  Boshome bo Lekana le Karolo ea Leshome
date:  15/01/2023
---

Tlotlontsoe li hlalosa boshome e le “karolo ea leshome ea ntho e ‘ngoe” kapa “karolo ea leshome lekholong.” Ho lokela e be tlhaloso ena e nkiloe Bibeleng. Boshome bo bolela ka bobebe feela ho khutlisetsa karolo ea leshome ea meputso ea rona, kapa tse re atetseng, ho Molimo. Rea utloisisa hore ho tloha sethathong tsohle tseo re nang le tsona ke tsa Hae. Molao oa boshome o ileng oa fanoa Thabeng ea Sinai o supa hore boshome bo ea halalela ‘me ke ba Molimo (sheba Lev. 27:30, 32). Molimo o ipatlela feela karolo ea leshome ea Hae. Linyehelo tsa rona tsa teboho li arohane ‘me li tlatsetsa boshome. Boshome ke bonyane boo re ka bo fanang e le bopaki ba boitlamo ba rona ba Bokreste. Ha ho na moo Bibeleng re ka fumanang hore boshome ho ka tlase ho karolo ea leshome.

`Bala Genese 14:18–20 le Baheberu 7:1–9. Abrame o ile a etsa joang ha a kopana le Melkisedeke? Taba ee e re ruta eng ka hore na ketso ee e tloha khale ha kae?`

Moo ho buuoang ka boshome lekhetlo la pele ka Bibeleng ke ho Genese 14, moo ho hlalosoang ha Melkisedeke a teana le Abrame. Khetlo la ho qetela moo ho buuoang ka boshome ka Bibeleng ke moo ho buuoang ka taba e tšoanang, empa mantsoe “boshome” le “karolo ea leshome” a sebelisoa ka phapanyetsano (sheba Baheb. 7:1–9). Hlokomela paleng ena ea Baheberu hore Melkisedeke le Kreste ka bobeli e ne e se ba leloko la Levi, kahona boshome bo tla pele ebile bo tla kamorao ho ho khetheha ha ba-Levi. Ho khutlisa boshome ha se tloaelo e khetholohileng ea ba-Juda ‘me ha ea qala ka ba-Heberu Sinai.

`Bala Genese 28:13, 14, 20–22. Molimo o ile a tšepisa ho etsetsa Jakobo eng, ‘me karabo ea Jakobo ho Molimo e bile efe?`

Ha Jakobo a tloha hae, a baleha moholoane oa hae ea halefileng, Esau, bosiu bo bong a ba le toro ea lere e nyolohelang maholimong. Manyeloi a ne a nyolosa a theosa ka eona. Eaba Molimo o ema holimo ho eona o tšepisa Jakobo hore o tla ba le eena ‘me a be a mo busetse hae ka letsatsi le leng. Mohlankana enoa ea mong o ile a ba le boiphihlelo ba tšokoloho ea ‘nete a re, “‘Jehova e tla ba Molimo oa ka. . . ‘me ke tla u ntšetsa karolo ea leshome ea tsohle tsee u tla ‘nea tsona’” (Gen. 28:21, 22).

`Hobaneng ho le bohlokoa ho utloisisa hore ho khutlisa boshome, joalo ka Sabatha, ha se ntho e thommeng ka melao kapa borapeli ba Iseraele ea khale? Ke molaetsa ofe oo re lokelang ho o nka ho tsoa ‘neteng ee, re le ba phelang kamora sefapano?`