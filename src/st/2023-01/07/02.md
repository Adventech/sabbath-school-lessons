---
title:  Bophelo le Bosebeletsi ba Jesu
date:  12/02/2023
---

Qalong ea bosebeletsi ba Jesu sechabeng, o ile a nka leeto ho leba Nasaretha, tikolohong ea Galelea. Ona e ne e le motse oa habo, ‘me sechaba sa moo se ne se kile sa utloela ka mesebetsi le mehlolo ea Hae. Ka tloaelo ea Hae, Jesu o ile a ea litšebeletsong tsa Sabatha sinagogeng. Leha Jesu e ne e se rabbi ea sebeletsang, mohlanka a mo nea lengolo la Esaia ‘me a mo kopa ho le bala. Jesu a bala Eaia 61:1, 2.

`Bala Luka 4:16–19 u e bapise le Esaia 61:1, 2 (sheba le Luka 7:19–23). U nahana ke hobaneng ha Jesu a khethile Lengolo lee a kotloloho? Hobaneng ha litemana tsee tse ho Esaia li nkuoa li bua ka Mesia? Li ne li senola eng ka mosebetsi oa Mesia?`

Ka hobane baetapele ba borapeli ho bonahala ba ne ba tlolisitse mahlo boporofeta bo buang ka Mesia ea hlokofatsoang eaba ba tsitsa ho bo buang ka khanya ea ho Tla ha Hae la Bobeli (e leng se lokelang ho re hopotsa ka bohlokoa ba ho utloisisa boporofeta), batho ba bangata ba ne ba lumela tabeng e fosahetseng ea hore mosebetsi oa Mesia ke ho lokolla Iseraeele ho ba e hlotseng le ba e hatelletseng, e leng ba-Roma. Ho utloa hore thomo ea Mesia e ne e tsoa ho Esaia 61:1, 2 e tlameha e bile taba e tsitsipanyang.

Bafumanehi ba ne ba khelloa tlatse ke basebeletsi ba ‘muso ba bolileng joalo ka balekhetho, ba khoebong, le ke ba habo bona. Mohopolo o neng o tloaelehile e ne e le hore bofutsana ke thohako ea Molimo ‘me maemo a bona a bomalimabe e lokela hore e be a tlile ka liphoso tsa bona. Ka monahano o tjena, ke batho ba fokolang ba neng ba natsa bahlophehi le maqakabetsi a bona.

Feela lerato la Jesu ho bahlophehi e ne e le bo bong ba bopaki ba hore ke Mesia, joalo ka ha re bona kamoo a ileng a arabela Johanne Mokolobetsi kateng potsong ea hore na e feela e le Mesia (sheba Matt. 11:1–6). “Joalo ka barutuoa ba Mopholosi, Johanne Mokolobetsi o ne a sa utloisise sebopeho sa ‘muso oa Kreste. O ne a lebelletse hore Jesu a nke borena ba Davida; ‘me ha nako e ntse e feta, Jesu ha a ka a batla ho lula setulo sa borena, eaba Johanne o qalella ho tsieleha le ho tšoenyeha.”— Ellen G. White, The Desire of Ages, leq. 215.

`“Borapeli bo hloekileng, bo se nang sekoli mahlong a Molimo Ntat’a rona, ke ha motho a lekola likhutsana le basali ba bahlolohali mahlomoleng a bona, ‘me a ipoloka lefatšeng a se na le lethebanyana” (Jakobo 1:27). Temana ee e lokela ho re thusa joang ho lotomanya tseo e leng tsa bohlokoa borapeling ba rona?`