---
title:  Phano ea Molimo ho Bahlophehi
date:  13/02/2023
---

Lingoloeng tsa tsona, lingoli tsa Bibele li kenyellelitse mekhoa e mengata ea Molimo ea ho fa bahlophehi, baeti, bahlolohali, le likhutsana. Re na le tlaleho ea taba tsena ho ea morao koana Thabeng ea Sinai. “‘Ka lemo tse tšeletseng, u tle u jale tšimo ea hao, u be u kotule tse behoang ke eona; ka sa bosupa, u tlo u e tlohele e lale, e phomole, hore mofutsana oa chaba sa heno a je, ‘me ho salang ho jeoe ke liphoofolo tsa naha. Etsa joalo ka morara oa hao le ka mohlooare oa hao’” (Exod. 23:10, 11).

`Bala Levitike 23:22 le Deuteronoma 15:11. Leha moelelo o ka fapana le oa maphelo a rona kajeno, re ka fumana tataiso li fe litemaneng tsee?`

Kutloisiso e akaretsang ke hore “moena” mona e bolela mo-Iseraele e mong kapa molumeli e mong oa heno. Hape re ba nka e le bahlophehi a nang le tokelo kapa “ba banyenyane ho bana beso.” Lipesalema li fana ka tataiso ea hore na re loketse ho tšoara bahloki joang. “Ahlolelang ba banyenyane le likhutsana; le lokisetse mohlomohi le ea lesitsi. Lokollang ba malimabe le bahloki, le ba utle matsohong a ba bolotsana” (Lipes. 82:3, 4). Litemana tsena li bontša ho ikamahanya ha rona ho fetisang ho fana ka lijo feela.

Joale ho na le litšepiso bakeng sa ba thusang bahloki. “Ea sitsang bafumanehi a ke ke a hloka” (Liprov. 28:27). “Ha morena a ka ahlolela mofutsana ka ho loka, tulo tsa hae li tla tiea kamehla” (Liprov. 29:14). ‘Me Morena Davida o ile a tšoaea hore, “Ho lehlohonolo ea hlokomelang ea lesitsi; Ka letsatsi le lebe, Jehova o tla mo loela” (Ps. 41:1). Sena esale e le sa mantlha, ha ho le joalo, Iseraeleng ea khale, le haeba ka linako tse ling se ne se ba lahlehela.

Ka ho fapana, le mehleng ea joale, haholo Engelane, tlas’a tšusumetso e neng e tsejoa e le “Social Darwinism,” ba bangata ba ne ba lumela hore ha se feela taba ea boitšoaro bo botle ho thusa bafumanehi, empa, hantle ho fosahetse. Ho e-na le hoo, ka ho latela tšusumetso ea tlhaho, eo ho eona ba matla ba phelang ka ho hatikela ba fokolang, batho ba “Social Darwinism: ba ne ba lumela hore ho thusa bafumanehi, bakuli, ba lesitsi, ho ne ho tla bea sechaba tlokotsing, hobane ha ba ka ata ba tla fokolisa sechaba kaofela. Leha mohopolo ona o ne o le khopo hakaalo, o ne o tsoaloa ke tumelo ea tlhaho boiketsahatso (evolution) le mafosisa ao e buang ka oona.

`Ke joang Evangeli, taba ea hore Kreste o shoetse batho bohle, e ka amang tsela eo re tšoarang batho bohle, ho sa natse hore na ke bo mang?`