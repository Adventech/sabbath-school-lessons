---
title:  Mohlankana oa Morui
date:  14/02/2023
---

Ha re tsebe haholo ka mohlankana oa morui ntle le hore feela o n’a le monyenyane, e le ‘musi, hape a ruile. Hape o ne a na le thahasello linthong tsa moea. O ne a le mahlaha-hlaha hoo a tlileng ho Jesu a matha (Mareka 10:17). O ne a thabetse ho ithuta ka bophelo bo sa feleng. Pale ena e bohlokoa hoo e tlalehiloeng Lievangeling tse tšoanang tse tharo: Mattheu 19:16–22, Mareka 10:17–22, le Luka 18:18–23.

`Bala Mattheu 19:16–22. Jesu o ne a bolela eng ha a re ho eena, “Ha u rata ho pheheha, e-ea, u rekise ka tseo u nang le tsona, u abele bafumanehi, ‘me u tla ba le letlotlo leholimong; u ntano tla, u ntatele” (Matt. 19:21)?`

Jesu ha a laela ba bangata ba rona hore re rekise ka sohle seo re nang le sona ‘me re fe bafumanehi chelete eo. Empa ho lokela e be chelete e ne e le molingoana oa mohlankana enoa, ‘me leha karabo ea Jesu e ka bonahala e le thata haholo, o ne a tseba hore sena ke sona feela tšepo ea monna enoa ea pholoho.

Bibele e re o ile a ikela a soabile haholo, hobane e ne e le ea nang le maruo a mangata haholo, e leng se pakahatsang hore o ne a khumamela chelete ea hae. O ne a tšepisitsoe bophelo bo sa feleng le ho ba haufi le Jesu (“tloo u ntatele”—mantsoe a tšoanang le ao Jesu a a sebelisitseng ho bitsa barutuoa ba 12). Feela ha re sa boetse re utloela ka mohlankana enoa hape. O ile a rekisa bosafeleng bakeng sa maruo a hae a lefatše.

Thekiso e mpe ha ka kang, na ha ho joalo? Mohlala o soabisang oa ho se latele “khotsofalo e liehisitsoeng” (sheba beke e fetileng). Ho khetha joalo ka ha monna enoa a khethile ke thetso e kholo hobane, ho sa natse seo leruo la tse tšoarehang le ka re fang sona hona joale, kamor’a nako e se kae kapa hamorao rea shoa ‘me re tobane le tsa bosafeleng. Khabareng, barui ba bangata haholo ba hlokometse hore leruo la bona ha lea ba nea khotso le thabo tseo ba neng ba li lebelletse; kannete, maemong a mangata, ho etsahetse ho fapaneng. Ho ngotsoe pale tse ngata tsa maphelo a batho tsa kamoo barui ba bangata ba neng ba sulafalletsoe ke bophelo. Hantle-ntle, nalaneng eohle e ngoliloeng, e ‘ngoe ea litšoantšisetso tsa kamoo leruo le sa khotsofatseng kateng, ka bolona, e fumaneha bukeng ea Moekelesia. Thuto efe kapa efe eo motho a ka iphumanelang eona mona, ho hlahella ntlha e le ‘ngoe ka ho hlaka: chelete ha e ka ke ea reka khotso le thabo.

`“Hobane ea ratang ho boloka bophelo ba hae, o tla timelloa ke bona; empa ea timelloang ke bophelo ba hae, ka baka la ka le la Evangeli, o tla bo boloka. Hobane motho leha a ka rua lefatše lohle, ‘me a timelloa ke moea oa hae, etlaba o ruile’ng ka lona na? Kapa motho moea oa hae o tla o reka ka’ng?” (Mareka 8:35–37). Ho bolela’ng ho lahleheloa ke bophelo ba hau, ka baka la Evangeli?`