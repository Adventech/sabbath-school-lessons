---
title:  Ho Ithuta Haholoanyane
date:  24/02/2023
---

“Ha ho na mofuta oa khoebo kapa leano la bophelo le ka bang letle kapa le felletseng haeba le shebane feea le lilemo tse khutŝoanyane tsa bophelo ba joale le se na moralo oa bokamoso bo sa feleng. Ha ho motho ea ka bokellang letlotlo leholimong e be ha a fumane bophelo ba hae lefatšeng bo anafatsoa le ho ntlafatsoa ke hona.”—Ellen G. White, Education, leq. 145.

“Se lutseng motheong oa bokhabane khoebong le katleho ea ‘nete ke kananelo ea thuo ea Molimo. ‘Mopi oa lintho tsohle, ke Eena monga oa mantlha. Rona re liqhoku tsa Hae. tsohle tseo re nang le tsona ke letsete la Hae ho rona, le lokelang ho sebelisoa ho latela tataiso ea Hae.”—Education, leg. 137.

Ka lebaka la khatello ea ho fepa malapa a rona, hangata re nahana hore mosebetsi oa rona ke bakeng sa ho fana ka moputso. Empa joalo ka Bakreste, re boetse re tobane le ho phetha boikarabello ba rona thomong e kholo eo Jesu a e fileng balateli ba Hae. Kamor’a ho qotsa thomo ena joalo ka ha e fumaneha ho Mareka 16:15, Ellen G. White o ile a ngola, “E seng hore bohle ba bilelitsoe ho ba baruti kapa baevangeli ka tsela e tloaelehileng ea lentsoe leo; empa bohle e a ba basebetsi ‘moho le Eena ka ho fana ka ‘litaba tse molemo’ ho ba habo bona. Taelo e fuoe bohle, ba le baholo kapa ba le banyenyane, ba rutehile kapa ba sa rutehang ba holile le ba bacha.”—Education, leq. 264.

“Re lokela ho latella haufi leano la Molimo la bophelo. Ho ipabola mosebetsing o haufi-ufi, ho tšepela litsela tsa rona ho Molimo, e be re ema re talimile matšoao a ho fana ha Hae—ena ke malaoana e netefatsang tataiso e bolokehileng khethong ea mosebetsi.”—Education, leq. 267.

**Lipotso tsa Puisano**

`Re le Bakreste re hlalosa bophelo bo “atlehileng” joang? Phapano e ka ‘na eaba efe ea tsela eo lefatše le hlalosang katleho ka eona ho le eo rona (ka nepo) re lokelang ho e hlalosa kateng? Nka, mohlala, Johanne Mokolobetsi. U ka hlalosa bophelo ba hae joang, bo qetelletseng hampe a le chankaneng, ka baka feela la takatso e soto ea mosali ea khopo? Na u ka re bo ne bo atlehile? U ka fana ka mabaka afe a karabo eo ea hau?`

`Re hlalosa joang hore ho na le batho ba bangata ba “atlehileng” haholo ba sa lateleng le e ‘ngoe ea litataiso tsa Bibele ka bolisa ba leruo kapa ka bophelo ka kakaretso? Kapa ba lekang ho li latela e be, leha ho le joalo, ha ba atlehe? Mohlomong ba kule, kapa ba oeloe ke tlokotsi. Re ka utloisisa maemo aa joang?`