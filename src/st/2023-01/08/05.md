---
title:  Ho Sebetsa ka Bokhabane
date:  22/02/2023
---

Poleloana e ‘ngoe ea bophelo bo “atlehileng,” e na le monyetla oa hore e be e nyakalatsang ka ho fetisisa—haeba qeto tsa lilemo tse fetileng li bile bohlale me li sa ka tsa senngoa ke liketsahalo tse sa lebelloang. Boemong bo lakatsehang batsoali ba holisitse bana hantle hore e be batho ba baholo ba nang le boikemelo, ntlo e lefelletsoe, litlhoko tsa makoloi li fihletsoe, ha ho na likoloto e salletseng, ho na le mohloli oa chelete o lekaneng ho fihlela litlhoko tsa lelapa la maqheku.

Molimo o biletsa bana ba Hae maemo a phahameng mosebetsing le bophelong. Boemo boo ke molao oa Molimo o ngoliloeng lipelong tsa rona (sheba Jer. 31:33) bo bonahalang limelong tsa rona. Ha sechaba ntse se hoholeha le lithuto tsa Bokreste ntse li hlapolleha li fokolisoa, ho tla ba bohlokoa ho feta hore Mokreste ka mong a phele le ho sebetsa boemong bo ke keng ba nyatsuoa. Bibele e re, “Botumo bo fetisa maruo a maholo, hlompheho, le eona e fetisa selifera le khauta” (Liprov. 22:1).

Bibele e bua ka barui ba neng ba hlohonolofala hobane ba e ba e-na le basebetsi ba tšabang Molimo. Ha Jakobo a etsa qeto ea ho tloha ho mohoe oa hae, Labane, ‘me eena le lelapa la hae ba khutlele lefatšeng la habo, Labane o ile a kopa hore a se tsamaee, a re, “‘A nke ke fumane mohau mahlong a hao, hobane ke lemohile hoba Jehova o ntlhohonolofalitse ka baka la hao’” (Gen. 30:27). Ha Josefa a rekisoa ho ba lekhoba Egepeta, monga hae, Potifaro, o ile a lemoha se tšoanang ka mosebetsi oa Josefa ‘me a mo putsa ka mokhoa o tšoanelang.

`Bala Genese 39:2–5. Leha litemana li sa re bolelle ka kotloloho, u nahana Josefa o ne a etsa eng eo monga hae a ileng a mo talima ka lerato?`

“Empa leha le e-ja, leha le e-noa, etsang tsohle ho tlotlisa Molimo ka tsona” (1 Bakor. 10:31). Joale mosebetsing oa rona le boliseng ba rona ba lichelete kapa tsohle tseo re li etsang, re lokela ho tlotlisa Molimo ka tsona. Ke Eena ea re neang tsebo le matla a ho atleha bophelong.

“‘Oho, Jehova, boholo, le matla, le letlōtlo, hlōlo, le khanya, ke tsa hao! Hobane tsohle tse maholimong le lefatšeng ke tsa hao. Borena le bona ke ba hao, Jehova, ‘me u phahametse tsohle u le Morena. Leruo le khanya li tsoa ho uena, ‘me u rena holim’a tsohle. Matla le bonatla li letsohong a hao a ho holisa le a ho tisa ntho tsohle.’” (1 Likron. 29:11, 12).

`U latela litaelo life, e seng feela mosebestsing, empa le bophelong ka kakaretso? U bona u hloka ho etsa phetoho life?`