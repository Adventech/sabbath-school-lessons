---
title:  Lilemo tsa ho Fumana Moputso
date:  21/02/2023
---

Joalo ka ha re bone, Molimo o ne a reretse batho ho sebetsa ka boemo bo bong kapa bo itseng. Karolo ena ea bophelo ba rona (lilemo tsa ho sebetsa) ka tloaelo li 40. Ho batho ba bangata ena ke nako eo bana ba holisoang ka eona le ho rutoa hape ke nako ea ho reka lintho tse ngata tse kholo sa lelapa. Ena e ka ba nako e boima haholo licheleteng. Ke nako e hlokoloai haholo hobane lelapa le ntse le ithuta ho sebesa ‘moho, ‘me litho tsa lona li bopa tlamahano ea bophelo bohle. Bothata ba lichele bo ka thua lenyalo nakong ena, ‘me ho atisa ho ba joalo. Malapa ao mahlakore ka bobeli a nang le boitlamo ba Bokreste a ikemiselitse ho latela litaeo tsa Bibele a batla a tsitsitse haholo ka ho fetisa.

`Bala 1 Timothea 5:8; Liproverbia 14:23; le Bakolose 3:23, 24. Re ka iphumanela lintlha life tsa bohloka litemaneng tsee ka lichelete le lelapa?`

Maemong a mangata, monna ke eena ea atisang ho ba mophelisi oa lelapa, leha u ka fumana hore balekane ka bobeli ba ea sebetsa. Ehlile, ho ka hlaha maemo a sa lebellehang—bokulo, ho putlama ha moruo, eng kapa eng—e ka etsang boemo bona bo thatafale. Batho ba hloka ho fetola likelello ho latela maemo, ha ho le joalo.

Bana ba tlisoang lefatšeng karolong ena ea bophelo ba bitsoa “Lefa la Jehova” (Lipes. 127:3). Re lokela ho hopola hore bana ba tla le boikarabello bo boholo. Sepheo sa batsoali ba Bakreste ke ho koetlisetsa bana ba bona ho ba batho ba baholo ba nang le boikemelo bophelong bona le ho ba lokisetsa bophelo bo tlang. Ntlha tse tharo ke tsena tse ka thusang batsoali:

1. Etsa hore hae ho be le moea oa Bokreste. Sena se tla kenyelletsa thapelo ea amehla e monate, ho ea kerekeng kamehla le Sabatha Sekolong, ho tšepahalla boshome le likabelo.
2. Ba rute ho ba mafolo-folo tšeebetsong le ho rata mosebetsi. Bana ba tla fumana hore mafolo-folo le bokhabane mosebetsing li eloa hloko kamehla, lia thabeloa ebile lia putsuoa. Ba tla ithuta hore chelete e tla ho rona e le tholoana ea ho fana ka nako ea rona ho ba bang ka ho etsa mesebetsi e molemo ho bona.
3. Thusa ka thuto e molemo. Thuto e theko e holimo kajeno—haholo thuto ea likolo tse ikemetseng tsa Bokreste. Empa ho batsoali ba nang le morero oo e seng oa bophelo bona feela bakeng sa bana ba bona, empa le oa bophelo bo tlang, teko eo e lekane le boleng ba thuto eo.

`Ke ‘nete, ho sa natse hore na ba etsa eng, ha ho motho ea nang le tiisetso ea tsela eo bana ba tla e nka. Hobaneng ha ho le bohlokoa hore batsoali ba se ke ba ipeha molato ka khetho tse fosahetseng tseo bana ba bona ba baholo ba ka li etsang?`