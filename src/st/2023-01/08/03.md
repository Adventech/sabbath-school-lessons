---
title:  Hlohonolofatso ea Mosebetsi (Ka Nepo)
date:  20/02/2023
---

Ntle le hore e be o se u ntse u le morui ka sebele sa hau, kapa u na le lefa la chelete eo u e bokelletsoeng ke ‘m’e kapa ntate hore u se iphumane u lokela ho sebetsa bophelong ba hau (haeba u ka bala pale tse ngata ka bana bana, chelete eo, e reretsoeng ho ba hlohonolofatso, e atisa ho ba kenya khathatsong ha ba se ba holile), haufi kapa hamorao u tla lokela ho sebetsa hore u phele. Se batlehang, bonnete, ke ho fumana seo u se ratang se ka u fang lekeno le letle, fumana koetliso ea sona, fumana mosebetsi oa sona, e be u sebetsana le sona matsatsi ‘ohle a hau a tšebetso. Ke se batloang; bonnete, ha ho etsahale joalo kamehla.

`Bala Genese 2:15 (sheba le Moek. 9:10 le 2 Bathes. 3:8–10). Bohlokoa ke bofe ba hore, le pele sebe se kena, Adama (le Mosali oa hae) o ile a neoa mosebetsi? See se ka hlalosa joang hore ke hobaneng, joalo ka ha ho boletsoe kaholimo, ba ileng ba iphumana ba sa hloke ho sebetsa ba fumane maemo a bona a mpefala?`

Mosebetsi ona e ne e se kahlolo, ho hlakile. O ne o reretsoe ho ba tsoela molemo. Ke hore, le Paradeiseng, le lefatšeng le se nang sebe, lefu, le ho hlokofala, Molimo o ne a a tseba hore batho ba hloka ho sebetsa.

“Adama o ile a neoa mosebetsi oa ho hlokomela Tšimo. Mopi o ne a tseba hore Adama ha a ka ke a thaba kantle ho mosebetsi. Botle ba Tšimo bo ne bo mo thabisa, empa sena se ne se sa lekana. O lokela ho sebetsa hore a kenye litho tse tsotehang tsa ‘mele tšebetsong. Haeba thabo e ne e tlisoa ke ho se etse letho, motho boemong ba hae ba khalalelo le ho hloka sebe, a ka be a sa fuoa mosebetsi. Empa eo ea bopileng motho o ne a tseba se molemong oa thabo ea hae; ‘me hang hoba a mo bope, eaba o mo khethela mosebetsi oa hae. Tšepiso ea tlotla ea kamoso, le taelo ea hore motho o lokela ho sebeletsa bohobe ba letsatsi le letsatsi ka thata, e ntse e tsoile teroneng e tšoanang.”—Ellen G. White, Our High Calling, leq. 223.

Leha ho le joalo, le kamor’a ho Oa, ha (joalo ka ntho tsohle) mosebetsi o se o silafalitsoe ke sebe, Molimo oa re ho Adama: “‘Lefatše le rohakiloe ke hona ka baka la hao, ‘me u tla ja tsa lona ka thata, ka matsatsi ‘ohle a ho phela ha hao’” (Gen. 3:17). Ela hloko hore Molimo o rohakile lefatše “ka baka la hao,” ka baka la Adama, ka kutloisiso ea hore o tla hloka ho sebetsa, haholo e le motho ea oeleng.

`Ke eng se etsang hore mosebetsi ka bo oona e be hlohonolofatso ho eona?`