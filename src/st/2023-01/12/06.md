---
title:  Mahlo Moqhakeng
date:  23/03/2023
---

Kamor’a tšokoloho ea Pauluse, o ile a ikhakhela ka setotsoana mosebetsing oa Kreste ka botlalo. Ka lebaka la ho ruteha ha hae le kelello e chatsi, a a be a atlehile haholo ka chalimo ea lefatše. Joalo ka Moshe, Pauluse o ile a khetha ho sotleha le bana ba Molimo ba tšepehang bakeng sa Kreste. O ile a hlaheloa ke ho otloa, ho tlepetsoa ka majoe, ho hlahleloa chankaneng, ho khehlemana ka sekepe, tlala, mohatsela, le tse ling tse ngata ho latela tlaleho e ho 2 Bakorinthe 11:24–33. O atlehile joang ho mamella lintho tsee kaofela?

`Bala Baroma 8:16–18. Tsebo ea hore ke ngoana oa Molimo e ne e kenella joang botšepehing ba hae?`

Boleng boo Pauluse a na bo beile moputsong oa ba tšepahalang ke eona ntho e neng e mo boloka a ntse a na le cheseho ea ho utloa bohloko ka lebaka la Kreste. O ile a ngola a le chankaneng: “Banab’eso, ha e le ‘na, ha ke itekanye hore ke se ke se hapile; empa ke etsa ho le hong feela; ke lebala tse kamorao, ‘me ke hahamalla ho tse kapele; ke mathela moo ho lekantsoeng teng, e leng pheo eo re e biletsoang holimo ke Molimo, ka Jesu Kreste” (Bafil. 3:13, 14).

`Bala 1 Timothea 6:6–12, eo re seng re e talimile empa e lokelang ho khutleloa hape. Molaetsa oa bohlokoa ke ofe litemaneng tsee, haholo bakeng sa rona Bakreste?`

Ho latela chalimo ea Bibele, nala ke ho ba le seo u se hlokang ka nako eo u se hlokang. Ha se ho bokella maruo. Hape nala ke ho itšoarella ka litšepiso tsa Molimo tse ho Bafilipi 4:19: “‘Me Molimo oa ka o tla le tlatsetsa ka tsohle tseo le li hlokang, ka monono oa oona, khanyeng, ka Jesu Kreste.” Qetellong, katleho ke ho ba le teboho ka seo u nang le sona ho Morena le ho mo tšepa bakeng sa lintho tsohle.

Molimo ha a tšepisa bana ba Hae hore kaofela ha bona e tla ba barui ba linntho tsa lefatše lena. Hantle-ntle, o re ba phelang bophelo bo lokileng ba tla hlokofatsoa. Seo a se tšepisang se fetisa hole maruo a lefatše. O re, “Ke tla le tlatsetsa ka tsohle tseo le li hlokang me kae kapa kae moo u eang ke tla ba le uena.” E be qetellong o tla nea ba Hae ba tšepahetseng leruo la ‘nete le boikarabello le bophelo bo sa feleng. Moputso o hlollang ha ka kang!

Haufi le pheletso ea bophelo ba hae, Pauluse o ne a tseba hore a ka re, “Hobane ha e le ‘ne ke se ke tla etsoa sehlabelo, ‘me nako ea ho falla ha ka e se e le haufi. Ke loanne ntoa e molemo, ke mathile ka qeta sebaka, ke bolokile tumelo. Ho setseng e se e le ho amohela moqhaka oa ho loka oo ke o behetsoeng, oo Morena, moahloli ea lokileng, a tlang ho nea oona ka letsatsi lela, e seng ‘na fela, le bohle ba ratileng ho tla ha hae” (2 Tim. 4:6–8). E se e ka kaofela ha rona, ka mohau oa Molimo re ka tseba ho bua ntho e tšoanang ‘me le ka tiisetso e tšoanang.