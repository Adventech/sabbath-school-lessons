---
title:  Bophelo bo sa Feleng
date:  20/03/2023
---

Re le batho (‘me re rata kapa re sa rate), re emetsoe ke bosafeleng. Ho latela Bibele, bosafeleng bona bo tla tla ka tsela tse peli, ho e mong le e mong oa rona ka bo mong: e ka ba bophelo bo sa feleng kapa lefu la ka ho sa feleng. Ke phetho. Ha ho boemo bo lipakeng. Ha ho na ho takalatsa, ha ho fumana hanyenyane mahlakore ka bobeli. Ho e-na le hoo, ke e le ‘ngoe (bophelo), kapa e ‘ngoe esele (lefu). Bona ke boemo ba sohle kapa ha ho letho.

`Bala Baroma 6:23 le Johanne 3:16. Re fuoa khetho life?`

Ho thata ho fumana khetho tse ling tse hlakileng ho feta tse peli tsena, ha ho joalo? Ho ka etsahala hore haeba u ntse u bala mona, u khethile bophelo bo sa feleng, kapa ka ho hlaka u ntse u nahana ka bona. Molimo o na le matla a ikhethang a ho etsa eng kapa eng eo a itseng o tla e etsa—ho phethahatsa litšepiso tsa Hae. Ha rona feela ke ho lumela ho Eena, re itšetlehe makhabaneng a Jesu, ‘me ka tumelo re latele Lentsoe la Hae.

`Bala Johanne 14:1–3. Keletso ea Morena ho rona temaneng ea 1, ‘me o re tšepisa eng temaneng ea 2 le ea 3?`

Matsatsing a ho qetela a bosebeletsi ba Hae lefatšeng, Jesu o ile a fana ka mantsoe ana a makatsang a tšepo le sebete ho barutuoa ba Hae. Mantsoe ana a ne a tla phahamisa meea ea bona nakong tsa nyahamo le tsa teko. A lokela ho etsa se tšoanang le ho rona. Jesu o tlile a e-tsoa leholimong, a khutlela leholimong, ‘me o re tšepisitse, “Ke tla boela ke boee, ke le nkele ho ‘na, hore moo ‘na ke leng teng, le lona le be teng.”

‘Me, mohlomong ho feta eng kapa eng, lefu la Kreste sefapanong ho tleng ha hae khetlo la pele ke tiisetso ea rona e kholohali ea ho tla ha Hae ha bobeli, hobane kantle ho ho Tla ha Bobeli, ha pele molemo oa hona e ne e le ofe? Joalo ka ha re na le bonnete ba hore Jesu o re shoetse sefapanong re ka ba le bonnete ba hore, e, o re tšepisitse hore: “‘Ke tla boela ke boee, ke le nkele ho ‘na, hore moo ‘na ke leng teng, le lona le be teng’” (Johanne 14:3).

`Tsitsa haholoanyane tabeng ea hore ho tla ha pele ha Kreste ke tiisetso ea ho tla ha bobeli. Ho ile ha etsahala eng ho tleng ha pele ho etsang hore ha bobeli e be tšepiso eo re ka e tšepang?`