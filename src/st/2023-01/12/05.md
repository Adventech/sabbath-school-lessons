---
title:  Ho Hlahloba Litaba [Litlaleho]
date:  22/03/2023
---

Ho atamela qetellong ea bosebeletsi ba Jesu, barutuoa ba Hae ba mo atamela lekunutung ba ‘motsa, “Re bolelle nako eo taba tsena li tla etsahala ka eona, le ntho eo e tla ba pontšo ea ho tla ha hao, le ea ho fela ha lefatše.” (Matt. 24:3). Eaba Jesu o nka khaolo tse peli kaofela a ntse a araba lipotso tsa bona. Mattheu 24 e re bolella ka matšoao a lefatšeng ho tse re potapotileng, joalo ka lintoa, likoluoa, jj. E be Mattheu 25 e bua a boemo bo ka kerekeng ha Jesu a se a le haufi le ho tla hape. Boemo bona bo tšoantšisoa ka pale tse tharo, eo e ‘ngoe ea tsona e leng setšoantšo sa litalenta, se buang kamoo batho ba neng ba sebelisitse limpho tseo Molimo a neng a ba file tsona.

`Bala Mattheu 25:14–19. Ke mang ea nkang leeto ho ea naheng e hole? O tšepela thepa ea Hae ho mang? Ho bolela’ng ho “hlahloba litaba” (sheba Matt. 25:19)?`

Ka nako tse ling re nahana litalenta ke lineo tsa hlaho joalo ka ho bina, ho bua j., empa paleng e tšoanang ea liponto ho Luka 19:12–24, ho buuoa ka kotloloho ka chelete le bolisa ba eona. Ellen G. White le eena o itse, “Ke ile ka bontšoa hore setšoantšo sa litalenta ha se e-so utloisisoe ka botlalo. Thuto ena ea bohlokoa e ne e fuoe barutuoa molemong oa Bakreste ba tla phela mehleng ea bofelo. ‘Me litalenta tsena ha li tšoantše feela tsebo ea ho ruta le ho laea ho tsoa lentsoeng la Molimo. Setšoantšo se bua le ka maruo a lefatše ao Molimo a a tšepetseng ho sechaba sa Hae.”—Testimonies for the Church, pok. 1, leq. 197.

`Bala Mattheu 25:20–23. Molimo o re’ng ho ba bileng balisa ba tšepehang ba chelete ka ho tšehetsa mosebetsi oa Hae? ho bolela’ng ho “kena thabong ea morena oa hao” (Matt. 25:23)?`

Ho bonolo hore ka hlaho re nahane hore motho e mong o na le litalenta tse fetang tseo re nang le tsona ‘me kahona o na le boikarabello bo bongata ho Molimo. Paleng ena, leha ho le joalo, ke motho ea nang le talenta e le ‘ngoe feela—chelete e nyenyane ka ho fetisisa—a bonahetseng a sa tšepahale ‘me a lahleheloa ke ‘muso. Ho na le ho nahana ka maikarabello a ba bang, ha re shebaneng le seo Molimo a se tšepetseng ho rona le hore na re se sebelisa joang tlotlisong ea Hae.

`U tlo tsoella joang mohla Molimo a tlang ho “hlahloba litaba” le uena?`