---
title:  Moputso oa Botšepehi
date:  19/03/2023
---

`Bala Baheberu 11:6. Temana ee e lokela ho bolela eng ho rona? Re lokela ho arabela seo e se bolelang joang? Sheba le Tšen. 22:12, Esa. 40:10, le Esa. 62:11. Litemana tsee kaofela li re ruta eng?`

Moputso oa Molimo ho bana ba Hae ba tšepehang o ikhethile ‘me, joalo ka lintho tse ngata tsa moea, o ka ‘na oa phahamela kutloisiso ea likelello tsa rona tse felloang. “Puo ea batho ea haelloa ho hlalosa moputso oa ba lokileng. O tla tsejoa feela ke ba tla o bona. Ha ho kelello e ea motho e ka utloisisang khanya ea paradeise ea Molimo.”—Ellen G. White, The Great Controversy, leq. 674.

Jesu o qetetse Mahlohonolo, a bulang Thuto ea Thabeng, a mantsoe ana: “‘Le tla ba lehlohonolo ha ba le hlapaola ka baka la ka, ba le hlorisa, ba le bea bobe bohle ka bohata. Thabang, le hlasimolohe ka ho nyakalla; hobane moputso oa lona o tla ba moholo leholimong; hobane ba hlorisitse joalo baporofeta ba bileng teng pele ho lona’” (Matt. 5:11, 12). Kamor’a ho thathamisa batho ba tumelo ho Baheberu 11, sengoli se qala khaolo e hlahlamang ka ho hlalosa lebaka la cheseho ea Jesu ho shoa sefapanong.

“Joale he, le rona ha re teetsoe hare ke leru le lekalo la lipaki, a re ke re lahle hohle ho re imelang, le sebe se tšoasang feela, ‘me re ke re mathe ka sebete peisong eo re e beetsoeng, re ntse re talimile Jesu, moqali le mophethi oa tumelo ea rona, ea mameletseng sefapano ka baka la thabo eo a e beetsoeng, a sa kang a re letho ka lihlong, a ba a ea lula letsohong le letona la terona ea Molimo” (Baheb. 12:1, 2).

Ho neoa moputso, leha ho le joalo, ha se ntho e le ‘ngoe le pholoho ka mesebetsi. Ke mang har’a rona, kapa har’a batho ba Bibeleng, ea neng a e-na le mesebetsi e molemo ho lekana hore Molimo a khahloe ke eona ka ho fetisisa? Le ea mong, kannete. Ke lona lebaka la sefapano. Haeba re ne re ka ipholosa ka mesebetsi ea rona, Jesu a ka ba a sa ea sefapanong. Ho e-na le hoo, e lokela e be ka mohau. “‘Me ha e le oa mohau, ha e sa le ka mesebetsi; hobane hola ke ka mesebetsi, mohau e ka be e se mohau; ‘me hola ke ka mesebetsi, e ka be e sa hlole e le ka mohau, hobane hoja ha ho joalo, mesebetsi e ka be e sa hlole e e-ba mesebetsi” (Baroma 11:6). Meputso, ha ho le joalo, ke se fumanehang ka lebaka la seo Molimo a se entseng bakeng sa rona le ka ho rona.

`Re utloisisa pholoho ka mohau le moputso ho ea ka mesebetsi joang? Tloo le karabo ea hau sehlopheng ka Sabatha.`