---
title:  Molimo o Ela Hloko Linyehelo tsa Rona
date:  25/01/2023
---

`Bala Mareka 12:41–44. Ekaba re ruile kapa ha rea rua, re fumana molaetsa o fe paleng ee? See se re ruta tataiso e fe, ‘me re ka e sebelisa joang khumamelong ea rona?`

Jesu le barutuoa ba Hae ba ne ba le lepatlelong la tempele moo makese a tšelang chelete a neng a le hona teng, ‘me o ne a talimile ba neng ba tlisa linyehelo tsa bona. O ne a le haufi hoo a ileng a bona hore mohlolohali o fane ka lichelete tse peli tsa koporo. O ne a akhetse sohle seo a nang le sona. “Empa Jesu o ne a utloisisa sepheo sa hae. O ne a utloisisa hore tšebeletso ea tempele e khethuoe ke Molimo, ‘me o ne a khathatsehile hore a etse sohle se matleng a hae ho e tšehetsa. O ile a etsa seo a ka tsebang ho se etsa, ‘me ketso ea hae e ne e tla ba seemahale khopolong ea hae ka nako tsohle, le thabo ea hae ka bosafeleng. Pelo ea hae e ne e fanoe ‘moho le mpho ea hae; boleng ba eona bo ne bo sa lekanngoa ka boleng ba chelete eo, empa ka lerato la hae ho Molimo le thahasello mosebetsing oa Hae e susumelitseng ketso eo.”—Ellen G. White, Counsels on Stewardship, leq. 175.

Ntlha e ‘ngoe e bohlokoa haholo ke hore ke mpho ena feela eo Jesu a e etseng hloko—mpho ho kereke e neng e tlo mo nena, kereke e neng e suthetse hole le pitso le thomo ea eona.

`Bala Liketso 10:1–4. Hobaneng ha molaoli oa lekholo oa mo-Roma a ile a eteloa ke lenyeloi le tsoang leholimong? Ke liketso li fe tsa hae tse peli tse ileng tsa eloa hloko leholimong?`

Ho ea hlaka hore, ha se lithapelo tsa rona feela tse utluoang leholimong, le sepheo sa limpho tsa rona sea elelloeha. Temana e bontša ha Kornele e ne e le mofani ea pelo e bulehileng. “‘Hobane moo letlotlo la hao le leng teng, ke moo le pelo ea hao e tla ba teng’” (Matt. 6:21). Pelo ea Kornele e ne e sala morao limpho tsa hae. O ne a ikemiselitse ho ithuta haholoanyane ka Jesu. Thapelo le lithuso li hokahane haholo ‘me li bontša lerato la rona ho Molimo le bana babo rona—tšiea tse peli tse kholo tsa molao oa Molimo: “‘ “U tla rata Morena, Molimo oa hao, ka pelo ea hao eohle, le ka matla a hao ‘ohle, le ka khopolo ea hao eohle; le oa heno, u mo rate joalo ka ha u ithata” ’” (Luka 10:27). Oa pele o senoloa thapelong, oa bobeli limphong.