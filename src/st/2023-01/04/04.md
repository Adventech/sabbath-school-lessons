---
title:  Linyehelo le Khumamelo
date:  24/01/2023
---

Bibele ha e re fe tatellano ea tšebeletso ea khumamelo. Empa ho bonahala bonyane lintho tse ‘ne li le teng litšebeletsong tsa khumamelo. Testamenteng e Ncha lethathamo lena le kenyelletsa boithuto/thero, thapelo, ‘mino, le boshome le linyehelo.

Hararo selemo se seng le se seng banna ba Iseraele (le malapa a bona) ba ne ba lokela ho ea itlhahisa pel’a Jehova Jerusalema. ‘Me “ba se ke ba itlhahisa pel’a Jehova ba le feela” (Deut. 16:16). Ka mantsoe a mang, karolo ea boiphihlelo ba khumamelo e ne e le ho khutlisa boshome le linyehelo. E ne e le ka Paseka, Pentakonta, le ka Mokete oa Metlotloane moo bana ba Molimo ba neng ba tlisa boshome ba bona le linyehelo. Ho thata ho nahana motho e mong a tla meketeng eo a le feela.

Ka mantsoe a mang, ho Iseraele ea khale, ho fana ka boshome ba bona le linyehelo ho ne ho le khubung ea boiphihlelo ba bona ba khumamelo. Khumamelo, khumamelo ea ‘nete, ha se feela ho bolela ka lipolelo le lipina le thapelo teboho tsa rona ho Molimo, empa hape ho bontša teboho eo ho Molimo ka ho tlisa linyehelo tsa rona tlung ea Jehova. Ba ne ba li tlisa tempeleng; re li tlisa kerekeng ka Sabatha (bonyane e le tsela e ‘ngoe ea ho khutlisa boshome ba rona le linyehelo), e le tsela ea khumamelo.

`Bala 1 Likronike 16:29; Lipesaleme 96:8, 9; le Lipesaleme 116:16–18. Re ka sebelisa litataiso tse hlalosoang moo joang khumamelong ea rona?`

Re le bana ba Molimo re fuoe boikarabello ba ho lisa tšebetso ea Molimo mona lefatšeng, ke tlotla, ke monyetla, e boikarabello ho tlisa linyehelo tsa rona. Haeba Morena o re neile bana hore re mo holisetse bona, re lokela ho arolelana le bona thabo ea ho tlisa boshome le linyehelo Sabatha Sekolong le litšebeletsong tsa kereke. Libakeng tse ling, batho ba khutlisa boshome ba bona ka marang-rang kapa ka litsela tse ling. Ekaba re ka etsa ka tsela efe kapa efe, ho khutlisa boshome le linyehelo ke karolo ea boiphihlelo ba rona ba khumamelo ho Molimo.

`Boiphihlelo ba hau ebile bofe tabeng ea ho khutlisa boshome le linyehelo e le karolo ea khumamelo? Tloaelo eo e ama kamano ea hau joang le Molimo?`