---
title:  Karolo e Kae Bakeng sa Linyehelo?
date:  23/01/2023
---

Bala Deuteronoma 16:17. Ho na le senoko lekholong, Molimo o fana ka tataiso e fe e le motheo oa tekanyo ea linyehelo tsa rona?

Linyehelo tsa rona ke kananelo le boipolelo ba teboho ea rona ho Molimo ka limpho tse ngata tsa bophelo, topollo, ho phelisa, le litlhohonolofatso tsa mefuta- futa. Kahona, joalo ka ha re bone seratsoaneng se kaholimo, tekanyo ea linyehelo tsa rona e ipapisitse le seo re hlohonolofalitsoeng ka sona.

“‘E mong le e mong ea neiloeng haholo, ho tla batloa haholo ho eena’” (Luka 12:48).

`Bala Lipesaleme 116:12–14. Re ka araba potso e botsoang temaneng ea 12 joang? Chelete e kena joang karabong eo?`

Re ka lefa Molimo joang ka litlhonolofatso tsa Hae tsohle ho rona? Karabo e bonolo ke hore rea sitoa. Ho bonahala se ipabolang seo re ka se etsang feela ke ho fana tšebetsong ea Molimo le ho thusa batho ba habo rona. Ha Jesu a romela barutuoa ba Hae thomong ea Evangeli, o ile a ba bolella hore, “‘Le neiloe feela, neang feela’” (Matt. 10:8). Linyehelo tsa rona li kenya letsoho ntlafatsong ea semelo se tšoanang le sa Kreste. Ka mokhoa o joalo re fetoloa ho tloha boichebong ho ea leratong; re lokela ho khathatseha ka ba bang le ka tšebetso ea Molimo joalo ka ha Kreste a ne a etsa.

A re hopoleng kamehla hore “Molimo o ratile. . . ha kalo . . . hoo a bileng a . . . nea” (sheba Johanne 3:16). Ka ho fapana—joalo ka ha motšeare o latela bosiu joang kapa joang—ha re eketsa ho ipokellela, re tla eketseha ho ba le boichebo ka lipelong tsa rona, hape re tla sulafalloa ka keketseho e tšoanang.

Ho ho rona ho etsa qeto ea hore na re fana ka bokae le hore na limpho tsa rona li amoheloa ke mang. Empa ho tlisa nyehelo ho Morena ke boikarabello ba Bokreste bo nang le litholoana tsa moea le tsa boitšoaro. Ho lesa taba ena ke ho ipitetsa tšenyeho, mohlomong ho feta le ka moo re elelloang kateng.

`Linyehelo tsa hau le maikutlo a hau ka ho li fana, li re’ng ka kamano ea hau le Molimo?`