---
title:  Selekane sa Boshome
date:  11/01/2023
---

Ho na le khokahano ea moea mahareng a ketso ea ho khutlisa boshome le kamano ea rona le Molimo. Baiseraele ba ne ba atleha ha ba mamela Molimo ‘me ba tšepahalla ho khutlisa boshome. Ka ho fapana, ba ne ba tleloa ke nako tse thata ha ba sa etse joalo. Ba ne ba bonahala ba tsamaea selikalikoeng sa kutlo le katleho, e be e ba ho hloka kutlo le mathata. E ne e le nakong e ‘ngoe ea ho hloka botšepehi moo Molimo, ka moporofeta Malakia, a ileng a tla ka tumellano e mahlakore a mabeli le sechaba sa Hae.

`Bala Malakia 3:7–11. Ke litšepiso le maikarabello a fe a fumanehang litemaneng tsee?`

Molimo o ile a tšepisa sechaba hore ha se ka khutlela ho Eena, le Eena o tla khutlela ho sona. Ha ba botsa seo a se bolelang ka ho khutlela ho Eena, a re ka ho topa, “Emisang ho nkutsoetsa ka boshome le likabelo.” Kutso ea bona e ne e le lona lebaka la hore e be ba rohakehile: “Tlisang tlung ea polokelo karolo ea leshome ea tsohle tseo le li ruileng [boshome bo felletseng]” (Mal. 3:10). ‘Me ha le ka etsa sena, ke moo ke tla “le thibollela liphororo tsa leholimo, ke be ke le tšollele hlohonolofatso ka tekanyo e fetisisang.” Haeba re se na sebaka se lekaneng sa ho e amohela, re na le khaphatseho eo ka eona re ka thusang ba bang ho ntšetsa pele mosebetsi oa Molimo. “Eena ea neelaneng ka Mora oa Hae a ‘notši ho u shoela, o entse selekane le uena. O u nea hlohonolofatso tsa Hae, e be u lebella hore uena u khutlisetse boshome le likabelo ho Eena. Ha ho motho le ea mong ea ka reng ho ne ho se kamoo a ka utloisisang taba ena. Morero oa Molimo ka boshome le likabelo o qaqisitsoe khaolong ea boraro ea Malakia. Molimo o biletsa baromuoa ba Hae ba batho ho tšepahalla tumellano eo a e entseng le bona.”—Ellen G. White, Counsels on Stewardship, leq. 75.

Se seng sa lilikalikoe tse molemo tsa kutlo li tlalehiloe nakong ea puso ea Morena Hesekiase oa Juda. Ho ile ha e-ba le tsosoloso ea ‘nete Juda, ‘me sechaba sa qalella ho khutlisa boshome le likabelo tsa bona ka botšepehi polokelong ea tempele. Li ile tsa kena ka bongata hoo li neng li beiloe e le liqubu ka tempeleng. 2 Likronike 31:5 e re bolella se ileng sa etsahala ha batho ba “tlisa lilopotsiea tse ngata tsa koro, tsa vine e ncha, tsa ole, tsa linotši, le tsa tsohle tse behoang ke masimo; ba tlisa le karolo ea leshome ea ntho tsohle”.

`Ho khutlisa boshome ha hau (kapa ho se bo khutlise) ho r’ng ka kamano ea hau ea moea le Molimo?`