---
title:  Ho Mamela ka Hloko
date:  09/01/2023
---

Buka ea Deuteronoma ke mofuta o hatisisoeng oa molaetsa oa karohano oa Moshe ho moloko oa bobeli oa ba-Iseraele kamor’a lilemo tse mashome a mane ba ntse ba lelera lefeelleng. Melaetsa ena e ne e fanoa liphuleng tsa Moabe bochabela ho Jeriko. Deutronoma e bile ea bitsoa ka ho nepahala “Buka ea Khopolo.”

Bukeng ena, Moshe o hopola botšepehi ba Molimo ha a sebetsana le Iseraele. O hopola maeto a ho tloha Thabeng ea Sinai ho ea Kadeshe Barnea mathuleng a Lefatše la Pallo, hammoho le bokoenehi le ho lelera lefeelleng lilemo tse 40. O pheta Melao e Leshome, litaelo tsa boshome le ntlo ea polokelo. Empa ‘moko-taba oa Deuteronoma ke keletso ea ho utloa Molimo le ho amohela litlhohonolofatso tsa Hae. Moshe o hlahisa Molimo e le Ea nang le matla, le taba-tabelo, ea ho hlokomela sechaba sa Hae.

`Bala Deuteronoma 28:1–14. Ke litlhohonolofatso life tse kholo tse tšepisoang sechaba? Empa bona ba lokela ho etsa eng hore ba li fumane?`

Moshe o ne a na le cheseho e kholo hore sechaba se ka utloisisa hore Molimo o na le litlhohonolofatso tse makatsang, ebile tse hlollang tseo a ntseng a li hopotse bakeng sa bona. Mantsoe a hae, “Etlare ha o utloa lentsoe la Jehova,” a ne a ba tsebisa hore bosafeleng ba bona bo tsietsing mona. Ke ponahatso e matla ha ka kang ea bonnete ba bolokolohi ba khetho. E ne e le sechaba sa Hae se khethiloeng, se amohetseng litlhohonolofatso tse kholo, empa litlhohonolofatso tseo le litšepiso li ne li sa tle ntle ho lipehelo. Li ne li lokela ho ananeloa, li amoheloe, ho etsoe letho ka tsona.

‘Me ha ho seo Molimo a neng a ba kopile sona se neng se le thata haholo hore ba ka se etsa. “‘Hobane taelo eo ke le laelang eona kajeno, ha se e phahameng haholo hore e ka o sita, ‘me ha e hole le uena. Ha e leholimong moo o ka reng: ke mang ea tla nyolohela leholimong bakeng sa rona, ho ea re latela eona? Hape, ha e mose oane ho leoatle leo o ka reng: ke mang ea tla tšela leoatle bakeng sa rona ho ea re latela eona, re tle re e utloe, ‘me re etse ka eona? Empa lentsoe le haufi-ufi le uena, le molomong oa hao, le k pelong ea hao, hore o etse ka lona’” (Deut. 30:11–14). Ke ‘nete, ka thoko ho litlhohonolofatso tsena ho ne ho na le litlhokomeliso le lithohako, tse tla ba hlahela haeba ba sa utloe (Deut. 28:15–68), ke hore, litholoana tse tla tlisoa ke sebe sa bona le bokoenehi.

`Ho bolela’ng ho rona, kajeno, ho “mamela ka hloko” seo Molimo a re laelang ho se etsa?`