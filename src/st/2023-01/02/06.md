---
title:  Le Batle Pele
date:  12/01/2023
---

Ho ile ha thoe ka Jesu, “bongata bo boholo bo ne bo mo utloa ka thabo” (Mareka 12:37). Bongata ba batho ba neng ba le har’a matšoele a maholo a neng a sala Jesu morao e ne e le litho tsa sehlopha sena, batho ba tloaelehileng. Ke bona ba neng ba ile ba feptjoa mosikong oa thaba, le ba ileng ba mamela Thuto ea Thabeng. Jesu a re ho bona, hantle-ntle, Kea tseba le khathatsehile ke hore na le fepa malapa a lona joang. Le tšoenyehile ka hore na le ja le ho noa eng letsatsi le letsatsi le liaparo tseo le li hlokang bakeng sa tšireletseho le mofuthu. Empa seo ke se khothalletsang ke sena . . .

`Bala Mattheu 6:25–33. Ke eng se tšepisitsoeng moo, ‘me batho ba ne ba lokela ho etsa eng hore ba tle ba amohele litšepiso tseo?`

Bongata ba litšepiso tsa Molimo li na le moelelo oa selekane se mahlakore a mabeli. Ke hore, hore hlohonolofalo e fumanoe, le rona re lokela ho etsa karolo ea rona.

`Bala Esaia 26:3. Re bolelloa hore re etse eng hore re tle re fumane khotso ea Molimo?`

`Bala 1 Johanne 1:9. Jesu o tla etsa eng ha re ipolela libe?`

`Bala 2 Likronike 7:14. Ke “ha” le “ke tla” life tsa khothaletso ea Molimo moo?`

Litemana tsena kaofela le tse ling tse ngata li sebetsana le taba ea bohlokoa ea hore leha Molimo e le mookameli ea renang, leha Molimo e le ‘Mopi le Mophelisi oa rona, leha pholoho e le mpho ea mohau e sa re lokelang, re ntse re na le boikarabello boo re lokelang ho bo etsa toantšanong e kholo mona lefatšeng. Ka ho sebelisa mpho e halalelang ea bolokolohi ba liqeto, bolokolohi ba boikhethelo, re lokela ho khetha ho latela tataiso ea Moea o Halalelang ‘me re latele seo Molimo a re biletsang sona. Leha Molimo a re nea litlhohonolofatso le bophelo, re ka khetha thohako le lefu. Ha ho makatse hore Molimo o re, “Ikhethele bophelo, u tle u phele, uena, le litloholo tsa hao” (Deut. 30:19).