---
title:  Selekane sa Molimo le Rona
date:  07/01/2023
---

### Bakeng sa Boithuto ba Beke Ena Bala
Matt. 10:22, Johanne 6:29, Deut. 28:1–14, Liprov. 3:1–10, Mal. 3:7–11, Matt. 6:25–33.

> <p>Teman’a Khopolo</p>
> “‘Etlare ha o utloa lentsoe la Jehova, Molimo oa hao, o itiisa ho etsa litaelo tsa hae tsohle tseo ke o laelang tsona kajeno, Jehova, Molimo oa hao, o tla o phahamisa ho feta lichaba tsohle tsa lefatše. Litlhohonolofatso tsena tsohle li tla o fihlela, li o tlele, ha u ka utlo lentsoe la Jehova, Molimo oa hao’” (Deuteronoma 28:1, 2).

Ho makatsang haholo, Molimo o entse litumellano (kapa lilekane) le rona. Bongata ba tsona ke tse mahlakore a mabeli, e leng se bolelang hore mahlakore ka bobeli (Molimo le batho) ho na le seo a lokelang ho se etsa.

Mohlala oa selekane se mahlakore a mabeli ke hore “Ha u ka etsa tjena ke tla etsa tjena.”

Mofuta oa selekane o sa tloaelehang ke o lehlakore le leng. “Ke tla etsa tjena o etsa joalo kapa che.” Lilekane tsa Molimo le batho tse lehlakore le leng lia fokola ka palo. Mohlala, “‘O chabisetsa ba babe le ba batle letsatsi la hae’” (Matt. 5:45). E ka ba rea etsa kapa ha re etse, re ka tšepela ho Molimo bakeng sa ho re chabisetsa letsatsi le ho re nesetsa pula. Kamor’a Moroallo, Molimo o tšepisitse batho “le liphoofolo tsohle tsa lefatše” hore ha ho ka ke ha hlola ho e-ba le moroallo ho koahela lefatše lohle (sheba Gen. 9:9–16), ho sa natse liketso tsa rona. O boetse a tšepisa hore: “Lefatše ha le sa ntse le le teng, ho jala le ho kotula, mohatsela le mofuthumela, lehlabula le mariha, bosiu le motšeare li ke ke tsa hlokahala’” (Gen. 8:22). Linako tsa selemo li tla tla li fete, ho sa natse tseo re li etsang.

Bekeng ena re tla ithuta ka tse ling tsa lilekane tse mahlakore a mabeli tsa bohlokoahali mahareng a Molimo le bana ba Hae. A re rapeleng hore, ka mohau oa Molimo, re tla “tšepahalla lehlakore la rona la tumellano.”