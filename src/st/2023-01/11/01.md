---
title:  Ho Lisa Linakong tse Thata
date:  11/03/2023
---

### Bakeng sa Boithuto ba Beke Ena Bala
2 Likron. 20:1–22, 1 Likron. 21:1–14, 2 Pet. 3:3–12, 1 Johanne 2:15–17, Tšen. 13:11–17.

> <p>Teman’a Khopolo</p>
> “‘U abele Molimo liteboho tsa hao, u lefe likano tsa hao ho Mookameli ea Phahameng. U ntoo bitsa ho ‘na ‘me ke tla u namolela, utla nkholisa’” (Lipesalema 50:14, 15).

Ka nako e ‘ngoe lefatše la rona e ka re le tsoa taolong: lintoa, tšollo ea mali, litlōlo tsa molao boitšoaro bo hlephileng, likoluoa tsa tlhaho, lioa, ho hloka botsitso ha moruo, bobolu ba lipolotiki, le tse ling tse ngata. Ho na le tšusumetso e kholo ho batho ka bo mong le ho malapa ho nahana pele ka ho phela ha bona. Ka baka leo, ho nahanoa haholo ka tšireletseho linakong tse se nang botsitso, hoo, kannete ho utloahalang.

Ho hoehla bophelong ho hapile maikutlo a rona haholo letsatsi le letsatsi. Re na le melato e lokelang ho lefshoa, bana ba holisoang, thepa e hlokomeloang, ho nka nako le kelello. Hape, re feela re hloka liaparo, lijo, le bolulo. Thutong ea Thabeng, Jesu o ile a bua ka tsona litlhoko tsena tsa mantlha a re, “‘Ntat’a lona ea maholimong o tseba hoba le hloka lintho tseo tsohle. Le mpe le batle ‘muso oa Molimo le ho loka ha oona pele; ‘me ntho tseo tsohle le tla li ekeletsoa’” (Matt. 6:32, 33).

Har’a linako tse thata, tseo re hlokang ho itšetleha ho Morena ho feta nako tsohle, ho na le mehato e tsitsitseng, e ipapisitseng le tataiso tsa Bibele, eo re lokelang ho e latela.