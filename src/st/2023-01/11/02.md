---
title:  Ho Bea Molimo Pele
date:  12/03/2023
---

`Bala 2 Likronike 20:1–22. Ke tataiso li fe tsa moea tseo re ka li nkang paleng ee molemong oa rona, ho sa natse mathata ao re tobaneng le oon?`

Ho ella qetellong ea puso ea Josafate, Juda e ile ea hlaseloa. Josafate e ne e le monna ea sebete ea matla ntoeng. O ne a ile a matlafatsa sesole sa hae ka lilemo ‘me a kampetsa metse ea hae. O ne a itokiselitse ho khahlana le sera sefe kapa sefe; feela bothateng bona ha a ka a beha tšepo ea hae matleng a hae empa o ile a e beha matleng a Molimo. O ile a batla Jehova, eaba o phatlalatsa boitimo kahare ho Juda eohle. Batho ba bokana kaofela mapatlelong a tempele joalo ka ha Solomone a ne a itse ba etse joalo ha ba tobane le tlokotsi. Banna ba Juda kaofela ba ema pela Jehova le basali ba bona le bana. Ba ne ba rapella hore Molimo o ferekanye lira tsa bona hore lebitso la Hae le tle le tlotlisoe. Eaba morena oa rapela, “‘Ha ho matla ka ho rona a ho loana le sera seno se seholohali se re futuhelang; hape ha re tseba na e ka khona re etse’ng? empa mahlo a rona a talimile uena’” (2 Likron. 20:12).

Kamor’a hore ba inehele ho Molimo ka mokhoa ona, Moea oa Jehova oa tlela monna oa Molimo ea ileng a re, “‘Se tšabeng, ‘me le se ke la tepeletsoa ke sera se seholohali seno, hobane ntoa ha se ea lona, ke ea Molimo. Le ke ke la tšoanela ho loana ntoeng ena; le mpe le hlahe, ‘me le ikemele hona teng, le tle le bone poloko ea Jehova ea nang le lona’” (2 Likron. 20:15-17).

Eaba, hoseng ha letsatsi le hlahlamang morena o bokella sechaba, libini tsa ba-Levi se le kapele ho boka Jehova. Eaba o khothatsa sechaba, “‘Tšepang Jehova, Molimo oa lona, le tle le tiee; le lumele baporofeta ba hae, le tle le atlehe’” (2 Likron. 20:20). Eaba libini li qalella ho bina, lira tsa bona tsa futuhelana, ‘me ho ne “ho se le ea mong ea phonyohileng” (2 Likron. 20:24). Banna ba Juda ba ile ba bokella khapo ka matsatsi a mararo, ‘me ka letsatsi la bone ba boela Jerusalema, be ntse ba bina.

Ho joalo, Molimo o ba lopollotseng, e oona Molimo oo re o ratang, oo re o khumamelang, ‘me matla a oona a maholo kajeno joalo ka mehleng eo. Qholotso ea rona, ke ho mo tšepa le ho tšepa tataiso ea Hae.

`Bala 2 Likronike 20:20. Temana ee e lokela ho ba le bohlokoa bofe ho Baleti ba Letsatsi la Bosupa?`