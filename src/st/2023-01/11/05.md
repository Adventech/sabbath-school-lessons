---
title:  Tse Tlang Pele
date:  15/03/2023
---

Litšoantšo le lithuto tsa Jesu, lipale tsa batho ba Bibeleng, likeletso tsa Ellen G. White kaofela li bontša ka ho hlaka hore ha ho na boinehelo bo sa fellang ho Kreste. Re ka lehlakoreng la Morena kapa ha ho joalo.

Ha a botsoa ke mongoli hore na molao o moholo ke ofe, Jesu a araba, “‘U rate Morena, Molimo oa hao, ka pelo ea hao eohle, le ka moea oa hao ‘ohle, le ka khopolo ea hao eohle, le ka matla a hao ‘ohle’” (Mareka 12:30). Ha re fa Kreste tsohle, ha ho be le ho sallang morena e mong. Ke kamoo ho leng kateng. Ke kamoo ho lokelang ho ba kateng.

`Bala Mattheu 6:24. Maiphihlelo a hau e bile afe ka ‘nete e boleloang ke mantsoe aa?`

Hlokomela, Jesu ha a re ho thata ho sebeletsa Molimo le chelete, kapa u lokela ho ela hloko na u sebeletsa bobeli boo joang. O itse, hantle, ho ka se etsahale. Tu! Mohopolo ona o lokela ho tlisa tšabo le thothomelo meeeng ea rona (Bafil. 2:12).

`Bala 1 Johanne 2:15–17. Lintho tse tharo tsee li bonahala joang maphelong a rona, ‘me hobaneng ha kotsi e tlisoang ke tsona e qhekanyetsa ho feta kamoo re ka nahanang?`

Ha ho makatse hore Pauluse o ngotse hore, “Hopolang lintho tse holimo, e seng tse lefatšeng” (Bakol. 3:2). Bonnete, ho bonolo ho bua ho feta ho etsa, hobane lintho tsa lefatše ke tsena kapel’a mahlo a rona letsatsi le leng le le leng. Khoheli ea “tsohle tse leng lefatšeng” e matla; khoheli ea khotsofalo ea hang hang e lula e le teng, e re sebela ka litsbeng kapa e re titla ka hempe kapa ka bobeli. Na le Mokreste ea tšepehang ka ho fetisisa ha a so utloe a rata “lintho tsa lefatše?” Le ka tsebo ea rona ea hore ka tsatsi le leng tsohle li tla fela, re ntse re utloa khoheli, ha ho joalo? Litaba tse molemo, leha ho le joalo, ke hore ha rea lokela ho e lumella ho re tlosa ho Morena.

`Bala 2 Petrose 3:10–14. Seo a se buang moo se lokela ho ama tsela eo re phelang ka eona joang, ho kenyellelitse seo re se etsang ka thepa tsa rona?`