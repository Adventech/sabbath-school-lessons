---
title:  Nako ea ho Nolofatsa?
date:  14/03/2023
---

Bakreste ba Baleti ba Letsatsi la Bosupa ba lokela ho etsa joang mabapi le nako tse thata? Rea fetlama hore re sireletsehe? Che, hantle re etsa se fapaneng. Ka hobane rea tseba hoba bofelo ba lefatše le ho tla ha bobeli ha Kreste ho atametse, re batla ho sebelisa thepa ea rona ho bolella ba bang litaba tse molemo tsa evangeli le seo Molimo a se lokiselitseng ba mo ratang. Kutloisiso ea rona ke hore ka tsatsi le leng, e seng khale, ntho tsohle tse lefatšeng lena li tla chesoa ka mollo.

`Bala 2 Petrose 3:3–12. Petrose o re bolella eng ka mantsoe aa?`

Rea utloisisa ho tsoa lentsoeng la Molimo hore ha a tlo romela likoloi tse laelang thepa ea rona ho e isa leholimong. E tlo cha kaofela kahlolong ea ho qetela ha mehoabali eohle ea sebe le bokhopo, ha e se maqeba a Jesu feela, e tla timetsoa ka ho sa feleng.

Joale, re lokela ho etsa joang ka thepa tsa rona? “Ena ke nako ea hore baena ba rona ba fokotse thepa tsa bona ho e-na le ho li eketsa. Re se re tla ea naheng e ntle ka ho fetisa, ea leholimo. Ha ho le joalo, re se be baahi lefatšeng, empa re fokotse lintho ka hohle kamoo re ka khonang.”—Ellen G. White, Counsels on Stewardship, leq. 59.

Hantle-ntle, o ngotse mantsoe ao lilemo tse fetang tse lekholo tse fetileng! Empa tataiso e ntse e eme le joale: nako e lutse e le khuts’oanyane, hobane maphelo a rona a lutse a le makhuts’oanyane. Lilemo tse 60 ke eng, kapa lilemo tse 80, kapa lilemo tse 100 (haeba o na le ‘mopo o motle le bophelo bo botle) ha li bapisoa le bosafeleng? Bophelo ba hau bo ka feela le pele u qeta ho bala thuto ea beke ena, ‘me ntho eo u tla e tseba kamor’a moo ke ho tla ha bobeli ha Jesu. (Khele! Ho etsahetse kapele, ha ho joalo?)

Joalo ka Bakreste ba Moleti ba Letsatsi la Bosupa re lokela ho phela re talimile bosafeleng kamehla. E, re feela, re hloka ho sebetsa ka thata ho fihlela litlhoko tsa rona le tsa malapa a rona; ‘me haeba re hlohonolofalitsoe ka leruo, ha ho phoso ho natefeloa ke lona hona joale, ha feela re sa be meharo empa re fana ka lona ho thusa bahloki. Feela re lokela ho hopola kamehla hore eng kapa eng eo re nang le eona mona e-ea feta, e-ea phalla, ‘me ha re le hlokolosi e na le matla a ho senya meea ea rona.

`Ha e ne e ba ua tseba hore Jesu o tla tla kamor’a lilemo tse leshome, u ne u tla fetola bophelo ba hau joang? Kapa lilemo tse hlano? Kapa tse tharo?`