---
title:  Lefa la Moea
date:  09/03/2023
---

Leha ho le thata ho tseba na bophelo bo ka be bo bile joang lefatšeng hoja batho ba se ke ba etsa sebe, ntho e le ‘ngoe eo re ka e tsebang e le kannete: ho ka be ho sena ho ipokellela matlotlo, ho se meharo, ho se bofutsana—lintho tseo e leng seoa lefatšeng la rona ha e sa le nalane e qala. Moelelo oa rona oa thuo, ea seo re se sebelelitseng ka thata ‘me, haeba re ne re etsa ka botšepehi, e le sa rona ka tšoanelo, e mpa e le sesupo feela sa bophelo lefatšeng le oeleng. Qetellong, leha ho le joalo, ho sa natse na re ruile kapa ha rea rua ha kae, ho na le ntlha e le ‘ngoe eo re lokelang ho e hopola kamehla.

`Bala litemana tse latelang. Ntlha-kholo ea tsona kaofela ke efe, ‘me ntlha eo e lokal ho ama seo re se etsang ka maruo afe kapa afe ao Molimo a re hlohonolofatsang ka oona joang? (Lipes. 24:1, Baheb. 3:4, Lipes. 50:10, Gen. 14:19, Bakol. 1:15–17.`

Re liqhoku le balisa ba tseo a li tšepetseng ho rona; ke hore, qetellong ke tsa Molimo kaofela, ‘me ke Eena ea re fang bophelo, boteng, le matla a ho ba le letho ka hohle-hohle. Empa e le taba e utloahalang, ha ho le joalo, hore ha re qetile ka seo Molimo a re fileng sona, ‘me re hlokometse malapa a rona, re lokela ho khutlisetsa se setseng ho Eena.

“Ka ho fana mosebetsing oa Molimo, u ipokellela matlotlo leholimong. Tsohle tseo u ipokellelang tsona holimo li bolokehile khahlanong le likoluoa le tahlehelo, ‘me li eketseha ho ba leruo le tsoellang ka ho sa feleng” “[‘me] le tla tlalehoa lebitsong la hau ‘musong oa maholimo.”—Ellen G. White, Counsels on Stewardship, leq. 342. Ho na le melemo e mengata ka ho fana hona joale, ha re sa phela. E fokolang ea eona ke ena:

1. Mofani o tseba ho bona litholoana tsa ho fana hoo—mohaho o mocha oa kereke, mocha sekolong se seholo, maleke a evangeli, jj.
2. Bosebeletsi kapa motho o una molemo hona joale ha tlhoko e le kholohali.
3. Ha ho na lintoa ka lapeng kamor’a lefu la hau.
4. Ho tea mohlala o motle oa makhabane a lelapa a ho fana le lerato ho ba bang.
5. Ho fokotsa likhafa tsa thepa.
6. Ho fana ka tiisetso ea hore mpho e tla fanoa moo u batlang teng (ho se kena- kenano ea makhotla le baamani ba sa khotsofalang).
7. Ho bontša hore pelo ea mofani e fetotsoe ho tloha boichebong ho ea ho ho se ichebe.
8. Ho bokella matlotlo leholimong.