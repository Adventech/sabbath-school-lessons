---
title:  Morui oa Leoatla
date:  05/03/2023
---

`Bala Luka 12:16–21. Molaetsa o re loketseng ke ofe moo? Ke khalemelo efe e matla eo Morena a ileng a e fana ho monna eo oa leoatla, ‘me see se lokela hore bolella eng ka boitšoaro ba rona ha re ea re lebile maruo a rona?`

Leha molaetsa o pharalletse ho feta mona, e mong a ka re ena e ne e le pale eo Jesu a e phetileng ka seo re sa lokelang ho se etsa ha re ea phomolong. Ka mokhoa o tšoanang, haeba motho a tlohela mosebetsi hore a tle a itšebelisetse maruo ao a a bokelletse ho eena feela, o lokela ho ela hloko ho boloka pale ena ka kelellong. Bothata ha se taba ea ho sebetsa ka thata kapa ho rua, haholo haeba motho a tsofala ‘me, mohlomong, a bile a rua le ho feta. Bothata ke boitšoaro mabapi le lona. Mantsoe a hae—“phomola, u je, u noe, u nyakalle” (Luka 12:19)—a hlalosa seo e leng taba mona.

“Maikemisetso a monna eno a ne a itšoanela feela le ea liphoofolo tse shoang. O ne a phela joalo ka ha e ka ha ho na Molimo, ha ho leholimo, ha ho bophelo ba kamoso; joalo ka ha e ka sohle seo a se ruileng ke sa hae, ‘me o ne a se na molato oa letho ho Molimo kapa ho motho.”—Ellen G. White, Christ’s Object Lessons, maq. 257, 258.

Haeba nakong ena ea bophelo, re inahanela ka rona feela e be ha re natse litlhoko tsa ba bang le mosebetsi oa Molimo, re latela mohlala oa morui oa leoatla. Ho ne ho se na moo Jesu a tšoaelang hore morui eo o ne a le botsoa kapa a hloka botšepehi. Bothata bo ne bo le kamoo a khethang ho sebelisa seo Molimo a se tšepetseng ho eena. Hobane ha re tsebe letsatsi la ho shoa ha rona, re lokela ho itokisetsa lona ka ho phela ka thato ea Molimo ho e-na le ho phela a boichebo.

Setšoantšo se akaretsang se fanoang ka Bibeleng ke hore motho oa sebetsa a hlole a ntse a tseba ho hlahisa ha feela a ntse a na le matla. Hantle, ho ea thabisa ho hlokomela hore lingoli tsa buka e kholo ea boporofeta ea Daniele le Tšenolo e ne e le, ho latela tumelo ea ba bangata, batho ba lilemong tsa bo mashome a robeli ha ba qeta mosebetsi oa bona. Ena ke nakong eo batho ba neng ba atisa ho shoa ha ba le lilemo li 50. Ellen G. White o hatisitse tse ling tsa libuka tsa hae tse ratoang le tse tsoang pele ka ho fetisisa, joalo ka Eo Bohle Esaleng ba mo Nyoreloa, kamor’a lilemo tse 70. Lilemo ha ho le joalo, ha feela re phetse hantle, ha li bolele hore re emise ho hlahisa le ho etsa tse molemo, ka hohle ka moo re ka tsebang ho etsa kateng.

Jesu o ile a eletsa ba emetseng ho Khutla ha Bobeli ho se eme feela ba letile empa ba tsoele pele le ka mosebetsi (Matt. 24:44–46).

`Lilemong life le life ka chelete e kae, re ka qoba joang ho oela lerabeng leo monna eo a ileng a oela ho lona moo? Ipotse, “Ke phelela eng?”`