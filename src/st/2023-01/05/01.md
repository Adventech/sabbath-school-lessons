---
title:  Ho Sebetsana le Likoloto
date:  28/01/2023
---

### Bakeng sa Boithuto ba Beke Ena Bala
Deut. 28:1, 2, 12; Matt. 6:24; 1 Johanne 2:15; Liprov. 22:7; Liprov. 6:1–5; Deut. 15:1–5.

> <p>Teman’a Khopolo</p>
> “Morui o busa mofutsana, ‘me ea alimang ke lek- hoba la eo a alimileng ho eena” (Liproverbia 22:7).

Tlhaloso e ‘ngoe ea mokitlane ke “ho phela kajeno ka seo o lebelletseng ho se fumana kamoso.” Kajeno mokitlane o bonahala e le tsela ea bophelo, empa ha ea lokela e be tloaelo ea Bakreste. Bibele ha e khothaletse mokitlane. Mangolong ho na le bonyane temana tse 26 tse buang ka mokitlane, ‘me kaofela lia hana. Ha e re ke sebe ho alima chelete, e bua ka litlamorao tse atisang ho ba mpe tsa ho etsa joalo. Ha a bua ka maikarabello licheleteng, Pauluse o elelitse hore: “Neang batho bohle se ba tšoanelang: ea tšoaneloang ke lekhetho, le mo nee lekhetho; ea tšoaneloang ke seabo, le mo nee seabo; ea tšoaneloang ke tšabo, le mo tšabe; ea tšoaneloang ke hlompho, le mo hlomphe. Le se ke la ba le molato ho motho, ha e se oa ho ratana” (Baroma 13:7, 8).

Hobaneng ha mokitlane e le lebatama la machaba maemong ohle—motho ka mong, khoebo, le ‘muso? Sechaba se seng le se seng ha esale se na le bonyane karolo e nyenyane lekholong ea batho ba nang le likoloto. Empa kajeno ke karolo e kholo e nang le likoloto, ‘me hangata ha ho molemong oa bona.

Bekeng ena re tla talima mabaka a likoloto le hore na re sebetsana le eona joang. E ka ‘na eaba ha u na likoloto, empa u ka arolelana litaba tsena tsa bohlokoa le lelapa leno le metsoalle e ka unang molemo ho tsona.