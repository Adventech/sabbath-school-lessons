---
title:  Mathata a Likoloto
date:  29/01/2023
---

`Bala Deuteronoma 28:1, 2, 12. Seo Molimo a se batlang bakeng sa bana ba Hae ke sefe mbapi le likoloto? Ba ka fihlela pakana eo joang? Leha maemo ana a fapane haholo le a rona, ke tataiso life tseo re ka iphumanelang tsona maemong aa tsee re ka li sebelisang maemong a rona a hona joale?`

Boithuto bo bontša hore ho na le mabaka a mantlha a mararo ao ka oona batho ba iphumanang ba le mathateng a lichelete. A thathamisitsoe mona ho latela sekhahla sa oona.

La pele ke ho hloka tsebo. Batho ba bangata, le ba rutehileng, ha ba ea ruteha licheleteng. Ha ba so ka ba fihlela litataiso tsa taolo ea lichelete tsa Bibele kapa tsa lefatše. Leha ho le joalo, tšepo e sa le teng! Thuto ena e tla fana ka moralo o bonolo oa litataiso tsena le kamoo li ka kenngoang tšebetsong.

Lebaka la bobeli la mathata a lichelete ke meharo, kapa boichebo. Ho arabela lipapatso kapa takatso tsa botho, batho ba phela kaholimo ho matla a bona. Ha ba ikemisetsa ho phela, ho khanna, kapa ho apara seo ba nang le matla a sona. Boholo ba bona batho bana bo ikutloa e ka ke bahlophehi hoo ba ke keng ba ntša boshome. Ka baka leo, ba phela bophelo ba bona ba sa fumane bohlale le litlhohonolofatso tseo Molimo a li tšepisitseng (sheba Mal. 3:10, 11; Matt. 6:33). Tšepo e teng le bakeng sa bona bana, empa e hloka ho fetoha ha pelo—le moea oa khotsofalo.

Lebaka la boraro leo ka lona batho ba iphumanang ba le mathateng a lichelete ke ho oeloa ke bomalimabe. E ka ba hore ba bile lebokulo bo bobehali ba se na lichelete tsa ho lefella kalafo. E ka ba hore ba lahluoe ke balekane ba sebelisang chelete hampe. Koluoa ea tlhaho e ka ba e fietse leruo la bona. Kapa ba hlahile le ho holela bofutsaneng bo futse. Tšepo e teng bakeng sa batho bana, le bona. Leha tsela ea bona e le thata ho fetisa, mathata a bona a ka hloloa. Phetoho e ka tla ka thuso ea metsoalle ea Bakreste; tlhabollo le/kapa thuso ea bahlabolli ba nang le Molimo; ho sebetsa ka thata ho kopana le thuto e ntle; le hlohonolofatso le ho fana ha Molimo.

Mabaka e le afe kapa afe, leha e ka ba ke molato oa motho ka sebele sa hae,, mokitlane o ka felisoa. Leha ho le joalo, ba tetebetseng likolotong ba tla lokela ho etsa liphetoho maphelong a bona, tšebelisong ea bona ea lichelete, le mahlopho a bona a litlhoko tsa lichelete.

`Bala 1 Timothea 6:6–9. Pauluse o re’ng moo eo bohle re lokelang ho e ela hloko? Mantsoe aa a bolela’ng ho uena, ‘me u ka latela seo Lentsoe le re rutang sona moo joang ka tsela e molemo ho ka ho fetisa?`