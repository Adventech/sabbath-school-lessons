---
title:  Ho Hlola Takatso ea Ho Rua
date:  02/03/2023
---

Takatso ea ho rua ke taba ea pelo ‘me, joalo ka boikhohomoso le boichebo, e atisa ho tlolisoa mahlo holimo, e leng lona lebaka leo e ka bang kotsi haholo le ho thetsa. Ho thata ho lekana ho hlola libe feela tse hlakileng; leshano, bofebe, bosholu, borapeli ba litšoantšo, ho roba Sabatha. Empa tsena ke liketso tse bonahalang, lintho tseo re lokelang ho nahana ka tsona pele re li etsa. Empa ho hlola mehopolo e fosahetseng? Hoo ho boima.

`Bala 1 Bakorinthe 10:13. Ho fanoa ka tšepiso efe moo, ‘me hobaneng ho le bohlokoa ho utloisisa moelelong oa takatso ea leruo?`

Joale ke joang, matleng a Molimo, re ka sireletsehang khahlanong le sebe see se kotsi se thetsang?

1. Etsa qeto ea ho sebeletsa le ho itšetleha ho Molimo le ho ba karolo ea lelapa la Hae. “Ikhetheleng kajeno eo le tla mo sebeletsa. ha e le ‘na le ba ntlo ea ka, re tla sebeletsa Jehova” (Josh. 24:15).
2. Rapela kamehla ‘me u kenyelletse Mattheu 6:13, “U se ke ua re isa molekong; u mpe u re loele ho e mobe; hobane ‘muso ke oa hao, le matla, le khanya ka ho sa feleng.” Ha u utloa u na le takatso ea ho rua ntho e ‘ngoe eo u tsebang ha oa lokela ho ba le eona, rapella seo, o lutse litšepisong tsa Bibele bakeng sa tlhōlo, joalo ka 1 Bakorinthe 10:13.
3. E-ba le boithuto ba Bibele kamehla. “Ke boloka lentsoe la hao ka pelong ea ka, hore ke se ke ka u siteloa” (Lipes. 119:11).

Jesu o ile a sebetsana le bothata ba botho/sebe. O ile a lekoa linthong tsohle tseo re lekoang ho tsona. ‘Me bakeng sa ho ba le matla a ho hlola, o ne a qeta masiu a tletseng a ntse a buisana le Ntate oa Hae ka thapelo. ‘Me Jesu ha a ka a siea lefatše lena pele a betla tsela ka mohlala le ka tšepiso ea matla ho etsa hore motho e mong le e mong a tsebe ho phela bophelo ba tumelo le kutlo—ho aha semelo se tšoanang le sa Kreste.

“Batlang Jehova ha a sa fumanoa, le mo rapele ha a sa le haufi. Molotsana a furalle tsela ea hae, ea khopo a tlohele mehopolo ea hae, a sokolohele ho Jehova, ‘me o tla mo hauhela; a sokolohele ho Molimo oa rona, hobane o tšoarela haholo” (Esa. 55:6).

`Haeba li teng, ke litholoana life tse bosula tsa takatso ea leruo bophelong ba hau? U ithutile eng? U ntso hloka ho ithua eng ho tsona?`