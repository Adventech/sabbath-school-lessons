---
title:  Ananiase and Safira
date:  01/03/2023
---

E ne e le nako e monate ea ho ba karolo ea kereke. Kamor’a tšollelo ea Moea o Halalelang ka tsatsi la Pentakonta, baapostola ba ne ba ruta evangeli ka matla, ‘me likete li ne li ikopanya le kereke.

“Eitse hobane ba rapele, nqalo eo ba phuthehetseng ho eona ea sisinyeha, ‘me bohle ba tlala moea o halalelang, ‘me ba bolela lentsoe la Molimo ka matla. Bongata bohle ba ba lumetseng bo ne bo le pelo e le ‘ngoe le moea o le mong feela; ho no ho se motho ea reng, lintho tsee a nang le tsona ke tsa hae, empa lintho tsa e mong le e mong ba ne ba re, ke tsa bona bohle” (Liketso 4:31, 32).

Ke tlotla e ka kang eo batho ba babeli bana, Ananiase le Safira ba bileng le eona, ea ho ba karolo ea kereke ea pele, ba e bona e hola, ba bona le ponahatso ea Moea o Halalelang ka matla a maholo a tsotehang. “Le hona ho no ho se motho ea hlokang letho har’a bona; hobane bohle ba neng ba e-na le masimo, leha e le matlo, bane ba rekisa ka ‘ona, ba tlisa theko ea tse rekiloeng, ba e bea maotong a baapostola; ‘me e mong le e mong o na a abeloa kamoo a hlokang kateng” (Liketso 4:34, 35).

E ne e le maemong ona ana ao Ananiase le Safira, ho hlakile ka ho khahloa ke se neng se etsahala ‘me ba lakatsa ho ba karolo ea sona, ba ileng ba rera ho rekisa karolo ea leruo la bona e be ba fana ka theko ea lona ho Kereke. Ho fihlela mona, ho ne ho ntse ho lokile.

`Bala Liketso 5:1–11. U nahana ho neng ho le hobe ho feta ke hofe, ho ipolokela karolo ea chelete kapa ho bua leshano ka eona? Hobaneng kotlo eo e boima ha kalo?`

Qalong, ho ne ho bonahala e ka ba tiile ka takaso ea bona ea ho fana mabapi le mosebetsi. Leha ho le joalo, “kamor’a moo, Ananiase le Safira ba soabisa Moea o Halalelang ka ho ineela maikutlong a takatso ea ho rua. Ba ile ba qalella ho ikoahlaea ka tšepiso eo ba e entseng ‘me hang ba lahleheloa ke tšusumetso e monate ea hlohonolofatso e neng e futhumalitse lipelo tsa bona ho ba le takatso ea ho etsa lintho tse kholo bakeng sa mosebetsi oa Kreste.”—Ellen G. White, The Acts of the Apostles, leq. 72. Ka mantsoe a mang, leha ba ne ba qalile ka maikemisetso a matle takatso ea bona ea ho rua ea ba etsa hore ba ikhakanye ba be seo ba neng ba se sona e le kannete.

`“‘Me tšabo e kholo ea tšoara kereke kaofela le bohle ba utloileng taba tseo” (Liketso 5:11). Kamor’a ketsahalo ena, ho lokela e be batho ba ne ba se ba le hlokolosi haholo ho khutliseng boshome ba bona. Empa tlaleho ena e bohloko e ne e sa kenyelletsoa ka Bibeleng e le tlhokomeliso ka ho khutlisa boshome ka botšepehi. Empa, e re ruta eng ka moo takatso ea ho rua e ka re lebisang teng?`