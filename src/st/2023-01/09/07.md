---
title:  Ho Ithuta Haholoanyane
date:  03/03/2023
---

Tlhōlong ea Jeriko, Akane e ne e se eena feela motho ea ileng a ikhapela selifera le khauta ho ea litenteng tsa Iseraele. Joshua o ne a ile a bolella banna hore ba nke selifera le khauta le lijana tsa koporo le tsa tšepe ba li ise polokelong ea matlotlo a ntlo ea Molimo. (Josh. 6:19, 24). Ha e le lintho tse ling kaofela li ne li lokela ho chesoa. Leha ho le joalo, Akane, ke eena feela motho oa ho ipolokela letho. “Limilioneng tsa Isarele ho ne ho na le monna a le mong feela eo, nakong eo e mahlonoko ea tlhōlo le ea kahlolo, a ileng a ba sebete sa ho tlola molao oa Molimo. Takatso ea ho rua ea Akane e ile a chachehisoa ke ho bona seaparo seo se theko e phahameng sa Shineare; leha se se se mo tobantse le lefu o ile a ‘na a tsoela pele ho se bitsa ‘seaparo se setle sa Shineare.’ Sebe se seng se ne se lebisitse ho se seng. ‘Me o ne a ikabetse khauta le selifera tse neng li reretsoe polokelo ea matlotlo a Jehova—o ne a utsoelitse Molimo lithakangoaha tsa lefatše la Kanana.”—Ellen G. White, Patriarchs and Prophets, leq. 496.

Lethathamong la Pauluse la matšoao a matsatsi a ho qetela, lintlha tsa pele tse peli li amana le katamelo ea rona cheleteng le maruong. “Tseba hobane mehleng ea qetello ho tla hlaha linako tse bohloko. Hobane batho e tla ba baithati, le ba ratang” (2 Tim. 3:1, 2). Boichebo le lerato la chelete ke tlhaloso tse topileng tsa batho mehleng ea qetello—mehleng ea rona.

**Lipotso tsa Puisano**

`Bala 1 Timothea 6:6–10: “Efela borapeli, ha bo e-na le ho kholoa ha pelo, ke leruo le leholo. Hobane ha re a ka ra tlisa letho lefatšeng, ‘me ha bonahala hoba re stoa ho ea le letho, ha re le tlohela. ‘Me ha re e-na le lijo le liaparo, a re kholoeng ke tsona. Empa ba ratang ho rua, ba oela melekong, le lerabeng, le litakatsong tse ngata, tse sa utloahaleng, tse senyang, tse tebisesang batho timelong le tahlehong. Hobane lerato la leruo ke motso oa libe tsohle; ba bang ka ho le lakatsa ba khelohile tumelo, ‘me ba itlhabile ka mahlomola a mangata.” Sehlopheng, buisanang ka mehlala ea bao, ka lebaka la lerato la chelete, ba “itlhabileng ka mahlomola a mangata.” Mehlala e mengata, na ha ho joalo? Re ka fumana tekanyo e nepahetseng joang, ha re tseba hoba re hloka chelete hore bophelo bo tsoele pele empa re se ke ra oela lerabeng leo Pauluse a hlokomelisang ka lona moo?`

`Ke lintho life tse ling, ntle le chelete, tseo re ka li lakatsang?`

`Phapano ke efe mahareng a takatso e nepahetseng ea ntho e ‘ngoele takatso [e mpe] ea leruo? Ke neng takatso e nepahetseng ea ntho e ‘ngoe e ka fetohang takatso [e mpe] ea?`