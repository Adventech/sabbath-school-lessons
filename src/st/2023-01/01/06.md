---
title:  Letlotlo Leholimong
date:  05/01/2023
---

> <p></p>
> “Le se ke la ipokella matlotlo lefatšeng, moo tšoele le mafome li jang teng, le moo masholu a fatang teng, a utsoang. Le mpe le ipokellele matlotlo leholimong, moo tšoele le mafome a sa jeng teng, le moo ho seng masholu a fatang, a utsoang. Hobane moo letlotlo la hao le leng teng, ke moo le pelo ea hao e tla ba teng” (Matt. 6:19–21).

`Ke linnete li fe tsa bohlokoa tseo Jesu a buang ka tsona moo?`

Ke mang ea e-so ho bale pale kamor’a pale ea bao ba neng ba ipokelletse matlotlo a maholo, e be ba lahleheloa ke oona? Lefatše la rona ke sebaka se se nang botsitso haholo: lintoa, litlōlo tsa molao, likhoka, likoluoa tsa tlhaho, ho ka hlaha eng kapa eng ka motsotsoana ea nka sohle seo re se sebelelitseng, mohlomong, le seo re se fumaneng ka litsela tse nang le botšepehi. E be hape, ka motsotsoana, lefu lea fihla, e be ka tsela e joalo lintho tsena ha li sa ba le molemo ho rona.

Efela, Lengolo ha le re bolelle hore ke phoso ho rua kapa ho bokella letlotlo; ho e-na le hoo, litemaneng tsena Jesu o hlokomelisa hore re be le chebelo pele.

Ho bolela eng, ha ho le joalo, ho ipokellela letlotlo leholimong? Ho bolela ho bea Molimo le mosebetsi oa Hae pele bophelong ba hau, ho e-na le ho etelletsa chelete pele. Har’a lintho tse ling, ho bolela ho sebelisa seo re nang le sona bakeng sa mosebetsi oa Molimo, bakeng sa ntšetso-pele ea ‘muso oa Hae, bakeng sa ho sebeletsa ba bang, le ho fetohela ba bang lehlohonolo.

Mohlala, ha Molimo o ne o bitsa Abrame, o ne a rerile ho sebelisa Abrame le lelapa la hae ho hlohonolofatsa malapa ‘ohle a lefatšeng. Molimo oa re ho Abrahama, ea ileng a “neoa lebitso la motsoalle oa Molimo” (Jakobo 2:23), “‘Ke tla o etsa sechaba se seholo, ke o hlohonolofatse, ‘me ke tla holisa lebitso la hao, ‘me o tla fetohela ba bang lehlohonolo. Ke tla hlohonolofatsa ba o hlohonolofatsang, ke rohake ba o rohakang, ‘me mefuta eohle ea lefatše e tla hlohonolofalla ho uena’” (Gen. 12:2, 3). “Ka baka leo, ba tumelo ba hlohonolofala le Abrahama molumeli” (Gal. 3:9). Re fuoe qholotso e tšoanang le eo a neng a e fuoe.

“Chelete e na le boleng bo boholo, hobane e ka etsa molemo o moholo. Ha e le matsohong a bana ba Molimo e molemo oa ho ba lijo ho ba lapileng, seno ho ba nyoriloeng, liaparo ho ba hlobotseng. Ke tšireletso ea ba hatelletsoeng, le thuso ho ba kulang. Empa chelete ha e na boleng bo fetang ba lehlabathe, ntle le ha feela e sebelisetsoe ho fihlela litlhoko tsa bophelo, ho hlohonolofatsa ba bang, le ho ntšetsa pele mosebetsi oa Kreste.”—Ellen G. White, Christ’s Object Lessons, leq. 351.

`“Hobane moo letlotlo la hao le leng teng, ke moo le pelo ea hao e tla ba teng” (Matt. 6:21). Pelo ea hao e re letlotlo la hao le hokae?`