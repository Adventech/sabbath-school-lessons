---
title:  Re Karolo ea Lelapa la Molimo
date:  01/01/2023
---

`“Ke ka baka leo re khumamang pela Ntat’a Morena oa rona Jesu Kreste, eo leloko le leng le le leng le maholimong le lefatšeng le bitsoang ka eena” (Baef. 3:14, 15). Karaburetso e hlahisoang temaneng ee, le tšepo e fumanehang ho eona ke life?`

Qalong ea bosebeletsi ba Jesu, o re, “‘Joale lona, rapelang joalo, le re: Ntat’a rona ea maholimong, lebitso la hao a le ke le khethehe’” (Matt. 6:9). Hamorao o pheta thapelo e tšoanang ho barutuoa ba Hae sephiring (Luka 11:2). Jesu o re boleletse ho bitsa Ntate oa Hae, “Ntat’a rona ea maholimong.” Jesu ha a kopana le Maria kamor’a tsoho ea Hae, [Maria] o ne a batla ho mo ama. Jesu a re ho eena, “Se nkame, hobane ha ke e-so ho nyolohele ho Ntate, o mpe o ee ho banabeso, o re ho bona: Ke nyolohela ho Ntate, e leng le Ntat’a lona, ho Molimo oa ka, e leng le Molimo oa lona”’” (Johanne 20:17).

Kahobane re na le Ntate a le mong le Jesu, ke ngoan’abo rona, ‘me bohle re baena le likhaitseli Moreneng. Jesu ebile karolo ea lelapa le lefatšeng hore re tle re be litho tsa lelapa la leholimo. “Lelapa la leholimo le lelapa la lefatšeng ke ntho e le ‘ngoe.”—Ellen G. White, The Desire of Ages, leq. 832.

`Bala Exoda 3:10; Exoda 5:1; le Bagalata 3:26, 29. Litemana tsee li re’ng ka tsela eo Molimo a amanang le rona ka eona? Ke hobaneng ha see se lokela ho re khothatsa?`

Ho fapana le chalimo ea tlholeho eo ho eona re leng feela lihlahisoa tsa melao e thata e se nang tsotello ea tlhaho, Lengolo ha le rute feela hore Molimo o teng, empa le hore oa re rata, ‘me o amana le rona ka tsela e nang le lerato le leholo hoo karaburetso ea lelapa e atisang ho sebelisoa ho hlalosa kamano eo. Leha Jesu a bitsa Iseraele, “Sechaba sa Ka,” kapa a re bitsa “bara ba Molimo,” kapa a re Molimo ke “Ntat’a rona,” e ntse e le taba e tšoanang: Molimo o re rata ka tsela eo litho tsa lelapa li lokelang ho ratana ka eona. A, litaba tse monate ha kakang lefatšeng leo har’a lona le ka bolona le ka bang bora bo bongata!

`Nahana ka lefatše leo ho lona re neng re tšoara e mong le e mong e le setho sa lelapa. Re ka ithuta joang ho amana le batho bohle hantle ka ho fetisa joalo ka baena le likhaitseli?`