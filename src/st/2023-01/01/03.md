---
title:  Molimo ke Monga Lintho Tsohle
date:  02/01/2023
---

`Bala Lipesaleme 50:10–12; Lipesaleme 24:1; 1 Likronike 29:13, 14; le Haggai 2:8. Molaetsa ke ofe moo, ‘me ‘nete ee e lokela ho bolela eng ho rona le kamoo re lokelang ho amana le eng kapa eng eo re e ruileng?`

Buka ea 1 Likronike, ho tloha ka khaolo ea 17, e tlaleha taba-tabelo ea Morena Davida ea ho aha ntlo ea Molimo. O ile a arolelana takatso ena ea hae le moporofeta Nathane, ea ileng a araba, “‘Etsa tsohle tse ka pelong ea hao, hobane Jehova o na le uena’” (1 likron. 17:2). Empa bosiung boo lentsoe la Molimo la tla ho Nathane ‘me la mo laela hore a bolelle Morena hore, kahobane ke monna oa ntoa, ha a ka ke a haha ntlo ea Jehova. Empa mosebetsi oo o tla etsoa ke mora oa hae. Davida a kopa hore na bonyane a ka etsa moralo le ho lokisa thepa ea moaho. Ha Davida a neoa kopo ena, o qetile bophelo ba hae bohle a ntse a bokella qubuhali ea majoe a betliloeng, kedare, tšepe, khauta selifera, le koporo “e se nang ho lekanngoa.” Ha thepa eohle ea moaho e lokisitsoe e bile e bokelletsoe setšeng sa moaho, eaba Davida o bitsa baetapele bohle ba Iseraele ho ba ‘moho bakeng sa mokete oa teboho.

Ho 1 Likronike 29:13, 14, thapelong ea Morena Davida eo a e etsang sechabeng, o ile a re mohloli oa thepa eohle ea moaho oo eena le sechaba ba qetileng nako le chelete ba e lokisa ke ofe? Efela, ka mantsoe a mang, o ne a re, “Re sitoa ho nka tlotla efe kapa efe ea thepa ena e khethehileng kaofela ha eona, kahobane re mpa re khutlisetsa ho Uena seo e leng sa Hau.”

Ntlha ena e bohlokoa ho rona bohle, ekaba re ruile kapa re fumanehile (empa haholo-holo ho barui). Kahobane Molimo o entse lintho tsohle tšimolohong (sheba Gen. 1:1; Johannne 1:3; Lipes. 33:6, 9), o feela e le monga lintho tsohle tse leng teng, ho kenyellelitse le tseo re li ruileng—ho sa natse hore na re sebelitse ka matla le ka boitelo hakae hore re li fumane. Ha e ne e se ka Molimo le ka mohau oa Hae, re ne re se na ho ba le letho, hantle-ntle, re ne re se na le ho ba teng. Kahona, re lokela ho phela ka kananelo ea hore, qetellong, tsohle tse leng teng ke tsa Molimo, ‘me ka ho mo rorisa le ho mo leboha ka lebaka la molemo oa Hae ho rona, re ka boloka ‘nete ena ea bohloka kapele ho rona.

`“Hobane ‘na ke’ng, ‘me sechaba sa ka ke’ng, hore re tle te tsebe ho untšetsa ntho tsa rona joalo ka ho rata?” (1 Likron. 29:14). Ke litšiea life tsa bohlokoa tse boletsoeng mantsoeng aa, ‘me li bontša joang seo katamelo ea rona e lokelang ho ba sona ho Molimo le ho seo re se ruileng?`