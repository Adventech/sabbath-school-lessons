---
title:  Maikarabello a Litho tsa Lelapa la Molimo
date:  04/01/2023
---

Kaofela re fumana litlhohonolofatso tsa moea le tsa nakoana le limpho tseo Molimo a re neang tsona. Ho khothatsa ha kaakang, hape, ho tseba hore re boetse re “litho tsa lelapa.”

`Bala Deuteronoma 6:5 le Mattheu 22:37. See se bolela eng, ‘me re ka se etsa joang?`

Ke joang u ka ratang Molimo ka “ka pelo ea hao eohle, le ka moea oa hao oohle, le ka khopolo ea hao eohle” (Matt. 22:37)? Ho ea thabisa hore Bibele bile e re fa karabo, me ha se le seo batho ba bangata ba se lebelletseng.

`Bala Deuteronoma 10:12, 13 le 1 Johanne 5:3. Ho ea ka Bibele, karabelo e loketseng ke e fe kamanong ea lerato le Ntat’a rona ea maholimong?`

Ho boloka molao? Ho latela litaelo? Ho Bakreste ba bangata, ka bomalimabe, taba ea ho boloka molao (haholo oa bone) ke ho tsitlallela molaong, ‘me ba bolela hore re bilelitsoe feela ho rata Molimo le ho rata ba habo rona joalo ka ha re ithata. Leha ho le joalo, Molimo o hlakile: moo re bontšang lerato la rona ho Molimo le ba habo rona teng, ke ha re boloka litaelo tsa Hae.

“Hobane ho rata Molimo, ke ha re boloka litaelo tsa oona” (1 Johanne 5:3). Re tloaetse ho sheba litemana tsena ka hore, e, re rata Molimo, kahona, re boloka litaelo tsa oona. Ho lokile. Empa mohlomong re ka boela ra e bala e le “lerato la Molimo ke lena,” ke hore, re tseba le ho ba le boiphihlelo ba lerato la Molimo ha re boloka litaelo tsa oona.

Ho Mattheu 7:21–27, Jesu o re ba mamelang ba bile ba etsa ka lipolelo tsa Molimo a tšoantšoa le monna ea bohlale ea hahileng ntlo ea hae letlapeng. Ba mamelang feela ba sa etse ba tšoantšoa ka monna ea leoatla ea hahileng ntlo ea hae lehlabatheng—e qetellang ka tlokotsi. Bobeli ba mametse lipolelo; e mong a etsa ka tsona, e mong a se ke a etsa. Litholoana li entse phapano pakeng tsa lefu le bophelo.

`Nahana ka khokahano e mahareng a ho rata Molimo le ho boloka litaelo tsa oona. Hobaneng ha lerato la Molimo le ka bontšahatsoa ka tsela eo? Ke’ng e bontšang lerato leo ka ho boloka litaelo? (Nyenyeletso: Nahana ka se bakoang ke ho se boloke molao oa Hae.)`