---
title:  Thepa e Teng Bakeng sa Lelapa la Molimo
date:  03/01/2023
---

Mpho ea Molimo e kholo ka ho fetisisa ho bana ba Hae ke Jesu Kreste, ea re tlisetsang khotso le tšoarelo, mohau oa ho phela letsatsi le letsatsi le kholo ea moea, le tšepo ea bophelo bo sa feleng.

“‘Hobane Molimo o ratile lefatše ha kalo, o bile oa le nea Mora oa oona ea tsetsoeng a ‘notši; hore e mong le e mong ea lumelang ho eena a se ke a timela, a mpe a be le bophelo bo sa feleng’” (Johanne 3:16). “Empa bohle ba le amohetseng, le ba neile tokelo ea hoba bana ba Molimo, e leng ba lumelang lebitso la lona” (Johanne 1:12).

Pholoho, ha ho le joalo, ke mpho ea motheo hobane, kantle ho mpho ena ke eng seo re ka se fumanang ho Molimo se ka bang le molemo oa nako e telele? Seo e ka bang re na le sona mona, ka letsatsi le leng re tla be re shoele re ile ekasita le bohle ba neng ba re hopola, le melemo efe le efe eo re e entseng e tla lebaloa le eona. Taba ea pele le ea mantlha, ha ho le joalo, re lokela ho boloka mpho ea Evangeli, ke hore, Kreste ‘me Eena ea thakhisitsoeng (1 Bakor. 2:2), a le khubung ea mehopolo ea rona.

Feela le teng, hammoho le pholoho, Molimo o re nea tse ngata ka ho fetisa. Ho ba neng ba khathatsehile ka lijo le liaparo tsa bona, Jesu o fane ka khothatso ka hore, “‘Le mpe le batle ‘muso oa Molimo le ho loka ha oona pele; ‘me lintho tseo tsohle le tla li ekelletsoa’” (Matt. 6:33).

`Bala 23:1, Lipesaleme 37:25, le Bafilipi 4:19. Litemana tsee li re’ng ka tseo Molimo a re neang tsona bakeng sa litlhoko tsa rona tsa letsatsi le letsatsi?`

Hape, ha Jesu a bua le barutuoa ba Hae ka ho tsamaea, o ile a ba tšepisa neo ea Moea o Halalelang ho ba tšelisa. “Ekare ha le nthata, bolokang melao ea ka. ‘Me ke tla rapela Ntate, ‘me o tla le nea Moemeli e mong a tle a lule le lona ka ho sa feleng; ke hore: Moea oa ‘nete, oo lefatše le sa tl’o ka le o amohela, kahobane ha le o bone, ‘me ha le o tsebe; empa lona lea o tseba, hobane o lula le lona, ‘me o tla ba ka ho lona” (Johanne 14:15–17). “O tla le isa ‘neteng eohle’” (Johanne 16:13).

‘Me Moea ka bo Eena o fana ka lineo tse makatsang ho bana ba Molimo. (Sheba 1 Bakor. 12:4–11.)

Ka bokhutšoanyane, Molimo oo ka oona, “re utloang, re sisinyehang, re leng teng” (Liketso 17:28), Molimo o “‘fang bohle bophelo le phefumoloho le lintho tsohle’” (Liketso 17:25), o re file bophelo, tšepiso ea pholoho, litlhohonolofatso tsa leruo, le lineo tsa moea hore re tle re fetohele ba bang lehlohonolo. Hape, maruo afe kapa afe ao re nang le oona, lineo life le life kapa litalenta tseo ekabang re hlohonolofalitsoe ka tsona, re na le boikarabello ho Mofani hore na re sebelisa lineo tseo joang.