---
title:  Melao e ’Meli e Meholo
date:  16/03/2025
---

Ha re nahana ka seo re ka se etsang, motho ka mong kapa ’moho le ba bang, ho ntšetsa pele lerato la Molimo le toka lefatšeng la rona, ho bohlokoa ho qala ka ho nahana ka seo Molimo A re laetseng sona.

`Bala Mattheu 22:34–40. Jesu O arabile potso ea akhente joang?`

Ho ea ka Jesu, “‘molao oa pele o moholo’” ke o reng “‘“Rata Morena Molimo oa hao ka pelo ea hao eohle,le ka moea oa hao oohle, le ka khopolo ea hao eohle.”’” A boela a eketsa, “‘’Me oa bobeli o tšoanang le oona ke o reng: “Rata oa heno joaloka ha u ithata.”’” empa leha ho le joalo, melao ena ha e eme e le meng. Jesu O tsoela ho hlokomelisa: “‘Melao e ’meli eo ke motheo oa molao oohle le oa baporofeta’” (Matt. 22:37–40). Ka ’nete, eona ka bo eona e qotsitsoe Testamenteng ea Khale.

`Bala Mattheu 19:16–23. Karabo ea Jesu potsong ea mohlankana oa morui e amana joang le karabo ea Hae potsong ea akhente ho Mattheu 22?`

Ho etsahala eng moo? Hobaneng Jesu A ile A araba monna eo tjee? ’Me ketsahalo ee e lokela ho re rutang rona bohle, ho sa natsoe maemo kapa sebaka seo re leng ho sona bophelong?

“Kreste O ile a etsa lintlha tse behang ’musi moo semelo sa hae sa BoKreste se ka phethahalang. Mantsoe a hae e ne e le mantsoe a tlhalefo, le a ne a utloahala a le matla a toba taba. Ho a lumela le ho a amohela e ne e le eona feela tšepo ea pholoho ho ’musi enoa e mocha. Maemo a hae a holimo le maruo li ne li butse khoro ea hore diabolose a senye semelo sa hae. Ebang li ratoa, li ne li ka nka sebaka sa Molimo. Ho patela Molimo karoloana e kholo kapa e nyenyane, e ne kaba ho boloka se neng se ka fokolisa matla a hae a boitšoaro; hobane ebang ntho tsa lefatše lena li ratuoa, ho sa natsoe hore na ha li tšepahale, ha li na thuso hakae, li ka qetella li laola motho.”— Ellen G. White, Eo Bohle Esale ba mo Nyorela, leq. 520.

`Leha e se rona bohle bao ho ka thoeng re rekise sohle seo re nang le sona, joaloka ’musi enoa oa mocha, uena u le motho, ke sefe seo e ka nna eaba o se khomaretse, se ka qetellang se u lahlehisitse ka ho sa feleng?`