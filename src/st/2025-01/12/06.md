---
title:  Oa Heso ke Mang?
date:  20/03/2025
---

Tlhalosong ea Luka, kamora hore Jesu A phatlalatse melao e ’meli e meholo ea ho rata Molimo le ho rata oa heno, ramolao, “ka hobane a rata ho ipeha ea lokileng, a re ho Jesu, ‘’me oa heso ke mang na?’” (Luka 10:29). Ha A arabela sena, Jesu O buoa taba eo re seng re e tloaetse, empa e nyarosang nakong eo, ea stšoantšo sa Mosamaria ea molemo.

`Bala setšoantšo sa Mosamaria ea Molemo ho Luka 10:25–37. Khaolo ee e reng, re ipapisitse le leseli la sello sa baporofeta bakeng sa mohau le toka le mefuta ea ho hloka toka tseo lihlopha tse fapaneng li li entseng “ho ba bang” hohle historing?`

Jesu h’a ka a buoa ka toka feela; O e tlisitse. E ne e le mophethahatsi oa pitso ea baporofeta ’me A tsetselela toka (sheba Luka 4:16–21 o ipapisitse le Esaia 61:1, 2). Ke Eena takatso ea lichaba tsohle, haholo-holo tse elelloang tlhoko ea tsona ea ho lopolloa.

Ho fapana le sera, ea ipatlelang matla le ho hloella teroneng ea Molimo, Jesu O ile a theohela fatše ’me a ikamahanya le ba pusong ea sebe, ho hloka toka, le khatello (empa A sa soasoe ke sebe), ’me O ile A hlola sera ka ho fana ka eena ka lerato hore a tlise toka joaloka ea lokileng le ea lokisang bohle ba lumelang. Ke joang re ka reng re khathatsehile ka molao oo Kreste A shoetseng ho o phahamisa haeba re sa khathat- sehe ka seo Kreste A reng ke boholo ba molao?

Pesaleme 9:8, 9 e re, “O tla ahlola lefatše ka ho loka, A neele lichaba likahlolo tse lokileng. Jehova ke setšabelo ho ea tujoang, setšabelo sa hae mehleng ea matšoenyeho”. Ka ho tsoana, Pesaleme 146:7–9 e ea tlatsa, Molimo “O ahlolela ba tujoang, O fa ea lapileng bohobe. Jehova O lokolla batšoaruoa. Jeho O tutubolla mahlo a lifofu; Jehova O emisa ba inamisitsoeng, Jehova O rata ba lokileng. Jehova O sireletsa balichaba, O emisa khutsana le mohlolohali, empa O khelosa tsela ea ba bolotsana.”

Lentsoe la Molimo le ka hlaka ho feta moo malebana le kamoo re lokelang ho sebeletsa bao re phelang le bona, ba nang le bohloki ba bile ba utloile bohloko?

`Ke sefe seo re ka ithutang sona ka bophelo le bosebeletsi ba Kreste malebana le ho sebeletsa ba bohloking? Leha re ke ke ra etsa mehlolo joaloka eena, bathong ba bangata ba mahlomoleng, ke joang thuso ea rona e ka nkoang e le “ea mohlolo”?`