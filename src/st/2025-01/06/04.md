---
title:  Semelo sa Molimo se sa Fetoheng
date:  04/02/2025
---

`Bala Malakia 3:6 le Jakobo 1:17. Litemana tsena li re rut’ang malebana le semelo sa Molimo?`

Ho Malakia 3:6, Molimo O re, “‘’Na Jesova, ha kea fetoha’”. Leha ba bang ba nka karolo ena ea temana e be ba re e bolela hore Molimo ha A fetohe, ho le joang kapa joang, karolo e latelang ea temana, maemo ao e buuoang ho oona a bontša hore ho se fetohe ha Molimo ke ho se fetohe hoa boitšoaro ba Molimo. Karolo e latelang ea temana e bontša hore Molimo A ka fetola tsela ea ho nahana, hobane Molimo O re:

“‘Ke moo lona, bana ba Jakobo, le sa kang la timela.’” e be temaneng e hlahlamang, Molimo O re ho batho ba Hae,

“‘Khutlelang ho ’Na, ’me ke tla khutlela ho lona’” (Mal. 3:7).

Ka hona, Molimo O kena likamanong tse lulang li fetoha le tlholeho ea Hae, empa hara ho se tsitse hona ha likamano, le hara tse ling tsohle, semelo sa Molimo ha se fetohe. Taba e boetse e tiisoa ho Jakobo 1:17, e reng mpho tsohle tse ntle le e phethehileng li tsoa ho Molimo, eo ho seng tika-tiko ho eena. Molimo hase mohloli oa bobe.

Mona le kae kae, Mangolo a lutse a ruta hore semelo sa Molimo ha se fetohe. Ka mantsoe a mang, Bibele e lutse e ruta hore boitšoaro ba Molimo ha bo fetohe. Empa, Molimo A ka kena likamanong tsa ’nete le libopuoa tsa Hae, tseo Molimo A li arabelang, hangata ka lerato le toka.

`Bala 2 Timothea 2:13; Tite 1:2; le Baheberu 6:17, 18. Ke sefe se rutoang ke litemana tsena ka Molimo?`

Molimo A ka se itatole; Molimo A ka se bue maka, litšepiso tsa Hae ha li robehe. Re ka ba le sebete sa hore Molimo oa Bibele ke Eena Molimo eo (ka Kreste) A ithaoptseng ho fana ka Eena bakeng sa rona sefapanong. Ke Molimo O ka tšeptjoang, ntle le khoao, ’me re ka ba le sebete le tšepo ea bokamoso ba hore hobane, joalokaha Baheberu 13:8 e cho, “Jesu Kreste, e ne e le eena maobane, e sa le eena le kajeno, ’me e tla ’ne e be eena ka ho sa feleng.”

`Ke joang u ka ithutang ho tšepa botle ba Molimo leha lintho li u tsoetse taolong bophelong ba hau? Setšoantšo sa Molimo sefapanong se etsa eng ho u thusa ho ithuta ho tšepa botle ba Hae?`