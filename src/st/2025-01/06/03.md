---
title:  Molimo O Motle-tle Ebile O Lokile
date:  03/02/2025
---

Molimo ha A ipolele A rata toka le ho bitsa batho hore ba rate le ho etsa toka feela, empa Molimo ka Boeena ka ho phethahala le ho se thekesele, O etsa mohlala oa limelo tsena. Mangolo a ruta hore Molimo O oa halalela, O oa tšepeha, O lokile, ebile O lerato. Molimo feela, O lutse A etsa ntho tse ratehang, tse lokileng le tse nang le toka. Ha ho mohla A etsang phoso.

`Bala Deuteronoma 32:4 le Pesaleme 92:15. Ke sefe se rutoang ke litemana tsena malebana le botšepehi le ho loka hoa Molimo?`

Khaolo tsena le tse ling tse ngata li re Molimo O lokile O lerato—“ho se loke ha ho eo ho eena” (Pes. 92:15, bapisa le Pes. 25:8, Pes. 129:4). Molimo “ha A etse bokhopo. Ka hosasa ho hong le ho hong O ntšetsa kahlolo ea Hae leseling; Ha A lese ho etsa joalo, empa molotsana ha a lese lihlong” (Sofonia 3:5). Hlokomela phapano e topileng pakeng tsa semelo sa Molimo le ba ratang ho hloka toka.

Molimo O tseba se molemo bakeng sa e mong le e mong, O batla se molemo bakeng sa e mong le e mong, ’me O lula a sebeletsa ho tlisa litholoana tse ntle ka hohle kamoo A ka khonang ho bao bohle.

`Bala Pesaleme 9:7, 8 le Pesaleme 145:9–17. Ke sefe se rutoang ke litemana tsena ka Molimo?`

Molimo oa Bibele ke “moahloli ea lokileng” (Pes. 7:11) ’me ea khopo ha a amohelehe ho eena (Pes. 5:4). Joalo-kaha 1 Johanne 1:5 e ruta, “Molimo O leseli, ’me ha ho lefifi ho oona”. Ruri, Molimo ha A na molemo o phethahetseng feela, empa ho ea ka Jakobo 1:13 “Molimo ha o lekoe ke bobe” (bapisa le Hab. 1:13).

Tabeng tsena tsohle, Molemo oa Molimo le khanya li tlamahane haholo. Leha batho ba bangata ba khumamela matla, Molimo O matla ’ohle, empa o sebelisa matla a Hae ka mokhoa o lokileng le o phethahetseng feela. Ha ho makatse hore e be e itse ha Moshe a kopa Molimo, “‘A k’u mpontse khanya ea hao,’” Molimo A arabela ka ho re, “‘Ke tla fetisa molemo oohle oa ka pontšeng ea hao’” (Exod. 33:18, 19).

`Hobaneng ha Molimo O lokileng ha kana-kana O lumella bokhopo bo bokana-kana bo lefatšeng lee? Buisanang ka karabo ea hao ka sehlopheng.`