---
title:  Itšoarelle ka Lerato le Toka
date:  06/02/2025
---

Mangolo a lutse a ruta hore “‘Jehova Molimo oa hao, ke Molimo, ke Molimo O tšepehang, O bolokelang ba O ratang, ba bolokang litaelo tsa oona, selekane le mohau ho isa melokong e sekete’” (Deut. 7:9). Semelo sa Hae sa ho ba molemo le lerato se bontšitsoe hantle ke Jesu sefapanong (sheba Baro. 3:25, 26; Baro. 5:8). Ho ea ka Pesaleme 100:5, “Jehova O molemo, mohau oa Hae o hlola ka ho sa eeng kae, le botšepehi ba Hae melokong le melokong” (bapisa le Pes. 89:2). Ka hona, Molimo A ka tšeptjoa; O fa bana ba Hae limpho tse ntle feela (Jakobo 1:17; bapisa le Luka 11:11–13). Haele hantle, O fana ka ntho tse ntle le ho ba iketsang lira tsa Hae.

`Bala Mattheu 5:43–48. Sena sere ruta’ng ka lerato la Molimo le makatsang? Re lokela ho tšoara ba bang joang, re ipapisitse le leseli thuto ee ea Jesu?`

Mattheu 5 e hlalosa lerato le phethehileng. Lerato le sa phethehang ke lerato le ratang bao u ratang feela. Empa Molimo O rata le ba mo hloileng, le bona ba iketsang lira tsa Hae. Lerato la Hae le felletse, ’me ka hona, le phethahetse.

Leha lerato le mosa oa Molimo li feta hole-hole tebello ea motho, le ka mohla ha le hlakole toka. Ho fapana le hona, le tlisa toka le mohau ’moho (Pes. 85:10). Ka ho tšoana, Bibele e ea re khothatsa: “‘u boloke mohau le ho loka, u itšepele Molimo oa hao kamehla’” (Hos. 12:6). Phetolelo e ’ngoe e beha joana, “Tseparela lerato le toka” (Hos. 12:6, ESV; bapisa le Luka 11:42).

Qetellong, Molimo O tla tlisa toka e phethehileng. Baroma 2:5 e ruta hore, “ponahatso ea kahlolo e lokileng ea Molimo e tla hlaha” (Baro. 2:5). Qetellong, balopolloa ba tla bina: “‘e meholo, e ea babatseha, mesebetsi ea hao, Morena Molimo O matla ’ohle! Oho Morena oa lichaba, litsela tsa Hao li lokile ha kakang! Ke ’nete feela! Ea sa tlo u tšaba ke ha e le mang, Morena? Ea halalelang ke uena u ’notsi. ’me lichaba kaofela li tla tla li khumame maotong a Hao, hobane likahlolo tsa Hao li beiloe pepeneneng’” (Tsen. 15:3, 4; bapisa le Tsen. 19:1, 2).

`Esaia 25:1 e re, “Jehova, U Molimo oa ka, ke tla U holisa, ke tumise lebitso la Hau, hobane U entse liketso tse mohlolo, tsoe U li rerileng li bonahetse hore ke ’nete le ho tiea”. Ke joang re ka ithutang ho rorisa Molimo, le nakong tse bohloko? Ke ka tsela life bophelo ba hau e kang sehlabelo sa thoriso ho Molimo ka tsela e atolosang toka ho bao u nang le tšusumetso ho bona?`