---
title:  Lerato le Toka
date:  02/02/2025
---

Hohle Mangolong, lerato le toka li tsamaea ’moho. Lerato la ’nete le hloka toka, ’me toka ea ’nete e ka tataisoa le ho tlōkoma leratong feela. Ha rea tloaela ho nahana ka ntho tsena tse peli ’moho, sena ke feela ka baka la hore lerato le toka batho ba li silafalitse haholo feela.

`Bala Pesaleme ea 33:5, Esaia 61:8, Jeremia 9:24, Pesaleme 85:10, le Pesaleme ea 89:14. Ke joang litemana tsena li fanang ka leseli ka khathatseho ea Molimo malebana le toka?`

Ka ho hlaka, litemana tse na li totobatsa hore Molimo O rata toka (Pes. 33:5, Esa. 61:8). Mangolong, taba ea lerato le toka li matahane haholo. Lerato la Molimo le ho loka ha Molimo li tsamaea ’moho, ’me O tšoenyehile haholo hore e be ho loka le toka ha li etsoe lefatšeng lena.

Ka hona, ka lebaka le utloahalang, baporofeta ba ile ba lula ba hooa khahlanong le mefuta eohle ea ho hloka toka, ho kenyeletsa melao e sa lokang, likala tsa bohata, le ho hloka toka le khatello ea mafutsana le bahlolohali kapa mang le mang ea tlokotsing. Leha batho ba etsa libe tse ngata le ho hloka toka, Molimo ke Eena ea lutseng a “‘ etsa mohau, le kahlolo, le ho loka lefatšeng’” (Jer. 9:24). Ka hona, hohle Mangolong, ba tšepahallang Molimo ba lebella kahlolo e halalelang ka tšepo ea hore ke ntho e ntle haholo kaha e tlisa kotlo khahlanong le baetsi ba bobe le bahatelli, ebile e tlisa toka le topollo ho mahlatsipa a hlokeloang le toka le ba hatelloang.

Haele hantle, ho loka le toka ke motheo oa ’muso oa Molimo. ’Muso oa Molimo oa boitšoaro bo botle le lerato o lokile, o na le toka, o fapane hole le mebuso e bolileng ea lefatše lena, e lutseng e thoholetsa ho hloka toka bakeng sa boithuiso ba motho ka mong le ho batla matla. Ho Molimo, “mohau le ’nete li teane, ho loka le khotso li akane” (Pes. 85:10).

Molimo O hlakisa seo A se batlang ho rona hantle. “Uena motho, u tsebisitsoe se leng molemo, le seo Jehova A se batlang ho uena, ke hore u etse se lokileng, u rate bokhabane le ho tsamaea ka boikokobetso le Molimo oa hao” (Mikea 6:8). Haeba hona le eng kapa eng eo re lokelang ho e bontša ka semelo sa Molimo, lerato—le toka le mohau tse kollang ho lona—e kaba khubu.

`Ke mehlala efe, le hona joale, ea toka ea batho e silafetseng? Ka hona, ke joang, re ka se lleleng hore toka ea Molimo e hloekileng e tle ka tsatsi le leng?`