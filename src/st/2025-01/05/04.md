---
title:  Khalefo e Lokileng
date:  28/01/2025
---

Leha ho ena le mefuta e mengata e sa amoheleheng ea khalefo, Bibele e boetse e ruta hore ho na le “khalefo e lokileng.”

Nahana ha ’m’a a shebeletse morali oa hae ea lemo li tharo a ntse a bapala lebaleng, e be, hang-hang, monna o futuhela morali oa hae. A se ke a halefa? Ka ’nete. Khalefo ke karabelo e nepahetseng ea lerato maemong ana. Mohlala ona o re thusa ho utloisisa “khalefo ea Molimo e lokileng.” ”

`Bala Mattheu 21:12, 13 le Johanne 2:14, 15. Se entsoeng ke Jesu ho arabela kamoo tempele e neng e sebelisoa kateng e re bolellang mabapi le kamoo Molimo A halefisoang ke bobe kateng?`

Liketsahalong tsena, Jesu O bontša “tjantjello ea Bomolimo” ea khalefo e lokileng khahlanong le ba neng ba etsa tempele ea Molimo ntho’e sa hlompheheng, ba e fetotse “lehaha la masholu” hore ba sekisetse bahlolohali, likhutsana, le mafutsana (Matt. 21:13; bapisa le Johanne 2:16). Tempele le litšebeletso tsa eona, tse neng li lokela ho emela mohau le tšoarelo ea Molimo, le kamoo a A hloekisang baetsalibe, li ne li sebelisetsoa ho qhekanyetsa le ho hatella ba neng ba le tlokotsing. Na Jesu O ne A sa lokele ho halefisoa ke manyala aa?

Mareka 10:13, 14 le Mareka 3:4, 5 li fana ka mehlala e ’maloa ea khalefo ea Hae e lokileng. Ha batho ba tlisa bana ho Jesu e ba “barutuoa ba hae ba khalemela ba ba tlisang,” Jesu o ile “a halefa”—ha e tolokoa e le tala “a loloma ke khalefo.” A re ho bona, “‘Lesang bana ba tle ho ’Na’” (Mareka 10:13, 14).

Kae kae, ha Bafarisi ba cheile Jesu ba batla ho mo qosa ka ho roba Sabatha ka ho folisa ka eona, Jesu A ba botsa, “‘Ha e le ho etsa hantle, e le ho etsa hampe, ho pholosa motho kapa ho ’molaea, ho lokelang ho etsoa ka Sabatha ke ho fe?’” (Mareka 3:4). A “ba habanya ka bohale, A soabile ke bothata ba lipelo tsa bona” eaba O tsoela pele o folisa monna enoa (Mareka 3:5). Mona khalefo ea Kreste e amahanngoa le ho utloa bohloko le bothata ba lipelo tsa bona; ke khalefo e lokileng ea lerato, hantle joalokaha khalefo ea Molimo Testamenteng ea Khale e le e lokileng ea lerato. Ke joang lerato le kekeng la koatisoa ke bobe, haholo-holo ha bobe bo utloisa se ratoang bohloko?

`Ke joang re bang hlokolosi hore re se batle ho emela khalefo ea bo ’na ra re ke “khalefo e lokileng”? Hobaneng ha ho le bonolo ho etsa joalo, ’me ke joang re ka itšireletsang lerabeng lee le kotsi, empa la ’nete?`