---
title:  Molimo O Lieha Ho Halefa
date:  27/01/2025
---

Molimo o halefisoa ke bobe hobane Molimo O lerato. Molimo O na le kutloelo- bohloko le mohau hona hoo e mong oa baporofeta ba Bibeleng a bileng a mo khalemela ka mosa ona oa hae o senyekhe-nyekhe!

`Sheba pale ea Jonase e be o nahana ka kamoo Jonase a arabetseng khauho le tšoarelo ea batho ba Ninive, ho Jonase 4:1–4. Se se re boell’ang ka Jonase, le ka Molimo? (Sheba le Matt. 10:8.)`

Karabo ea Jonase mohaung oa Molimo e re bolella ntlha tse peli tsa motheo. Ea pele, e bontša kamoo Jonase a leng pelo e thata kateng. O ne a hloile Basiria hona hoo, ka baka la seo ba neng ba se entse Baisraele, ke hona a neng a sa batle ha Molimo A ka ba hauhela.

Ke thuto e matla ha kakang ho rona! Re tlameha ho lemoha hore re se be le moea ona, ho sa natsoe hore na ho utloahala hakae. Bathong bana kaofela, ba fumaneng mohau oa Molimo ba lokela ho lemoha kamoo ba sa lokeloeng ke oona kateng, ’me ba bule lipelo tsa bona ho fa ba bang mohau.

Ntlha ea bobeli, karabelo ea Jonase e toboketsa kamoo qenehelo le mohau oa Molimo eleng khubu ea semelo sa Hae kateng. Jonase o ne a tseba mohau oa Molimo hantle—hona hoo hobane Molimo “O lieha ho halefa, O mosa haholo” (Jona. 4:2)— Jonase O ne a tseba hore Jehova O tla tlohela ho tlisa kahlolo holima Ninive. Molimo O sebetsa ka toka le ka mohau bathong le lichabeng tsohle.

Poleloana ea seheberu e tolokiloeng “ho lieha ho halefa” kapa “o nang le mamello” e ka tolokoa e le tala “ea nko e telele.” Maelaneng a Seheberu, khalefo e ne e rehelletsoe ka nko, ’me bolelele ba nko bo tšoantša hore na ho nka motho nako e telele hakae pele a ka halefa.

Ka hona, moo ho buoang ka Molimo A “le nko e telele” ho supa hore Molimo O lieha ho halefa o na le mamello. Leha ho sa nke batho nako e telele ho halefa, Molimo O na le mamello e kholo, ’me O fana ka mohau, o senyekhe-nyekhe, ka ho rata ha Hae, empa a sa chaelle sebe monoana kapa ho iphapanyetsa ho hloka toka. Empa, Molimo ka boeena O etsa pheko ea sebe le bokhopo ka sefapano hore e be Molimo ea lokileng ea bileng A lokisang ba lumelang ho Eena (Baro. 3:25, 26).

`Na u se u kile oa hloleha ho fana ka mohau mothong ea u sitetsoeng? Ke joang u ka hopolang seo Molimo A se entseng hantle-tle, ho uena, hore u be mohau haholo ho ba bang e le karabelo ea mohau o senyekhe-nyekhe oo Molimo A u bontšitseng ona? Hape, re etsa joang, ho bontša mohau le kutloelo-bohloko, empa re sa chaelle sebe monoana, kapa ho lumella tlhekefetso kapa khatello?`