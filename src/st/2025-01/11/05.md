---
title:  Setšoantšo sa Kreste sa Tšimo ea Morara
date:  12/03/2025
---

Setšoantšong sa monga tšimo ea morara, ho Mattheu 21, Jesu o qala moo Esaia a qetetetseng teng, ho chabisa leseli le batsi ka semelo le liketso tsa Monga tšimo ea morara bakeng sa tšimo ea Hae.

`Bala Mattheu 21:33–39 ka potso e botsoang ho Esaia 5:4 ka kelellong. Ke sefe seo A ka se etsang, se fetang seo A se entseng?`

Karolo ea pele ea setšoantšo sa Kreste e qotsa pina ea Esaia 5 malebana le tšimo ea morara le monga eona ka kotloloho. E be, Jesu O oa eketsa, monga tšimo ea morara“ a e ‘laeletsa’” tšimo ena ea hae “‘balemi, a ’nto eta’” (Matt. 21:33). Empa, ea re ha monga tšimo a romela bahlanka ba hae (baporofeta) ho tla le morara, ba neng ba hirile tšimo ea hae ba ba otla, ba ba bolaea (Matt. 21:34–36). Qetellong, A romela Mora Hae (Jesu), A re “‘Ba tla hompha Mor’a Ka’” (Matt. 21:37). Empa ba bolaea Mora Hae, ba re, “‘Enoa ke mojalefa, tloong, re ’molaeng re tle re inkele lefa la hae.’ Eaba ba mo tšoara ba mo lahlela ka ntle ho tšimo ea merara ba ’molaea” (Matt. 21:38, 39).

Ke se fe se fetang see seo A ka se etsang? Ntate O re ratile hona hoo A bileng A fana ka Mor’a Hae ea tsoetsoeng A inotsi (Johanne 3:16). Ebang ntoa ea ka lefatše lohle e le ea mofuta o bontšoang mona, e ne e ke keng ea rarolloa ka ho sebelisa matla a halalelang e sale qalong, empa, e n’e hloka hore bohle ba bontšoe semelo sa Molimo. Pontšo ena e qetelletse e bonahalitsoe ka mosebetsi oa Kreste (Baro. 3:25, 26; Baro. 5:8). Ke sefe seo re ka se batlang ho feta hore Molimo (ka Kreste) A fane ka Eena ho re shoela, hore A tle a re lokafatse ntle le ho senya toka le lerato la Hae? Ketsahalo ea sefapano e bontša hore Molimo O entse sohle se ka etsoang ho phekola le ho felisa bokhopo, empa A sa thunthetse maemo a etsang hore lerato le tlōkome.

Ebang ho ne ho e-na le mocha o mong oo Molimo A ka O sebelisang, na A ka be A sa o khetha? Leha batho ba sotleha haholo ntoeng ena ea ka lefatše lohle, Molimo ka boeena O hlokofala ho re feta kaofela. Ha re sheba sefapanong, ruri, re ka bona mahlomola le bohloko bo tlisitsoeng ho Molimo ka boeena. Empa, tokoloho e neng e rokelletsoe leratong e ne e halalela hona hoo Kreste A neng ikemiselitse ho mamella sena sohle bakeng sa rona.

`Bala Esaia 53:4. Ke “maloetse” le “mahlomola” a mang ao Kreste aa jereng sefapanong? Sena selokela ho re bolellang malebana le sohle seo Molimo A re etselitseng sona le theko ea pholoho ea rona?`