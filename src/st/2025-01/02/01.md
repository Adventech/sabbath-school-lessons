---
title:  Selekane sa Lerato
date:  04/01/2025
---

### Bakeng sa Thuto ea Beke ena Bala
2 Petr. 3:9, Deutr. 7:6–9, Baro. 11:22, 1 Johanne 4:7–20, Johanne 15:12, 1 Johanne 3:16.

> <p>Temana ea Khopolo</p>
> “Jesu A araba a re ho eena: Ekare ha motho a nthata, o tla boloka lentsoe la ka; Ntate O tla mo rata, ’me re tla tla ho eena, re ahe ho eena” (Johanne 14:23).

Batho ba bangata ba rutoa hore lentsoe la Segerike, agape, le buoa ka lerato la Molimo le ikhethileng fela, ha mantsoe a mang a bontšang lerato a kang phileo, a bontša mefuta ea lerato e fapaneng, e ka tlasana ho agape. Bang ba re, agape e boetse e bontša lerato leo mohloli oa lona o leng mong, lerato le lutseng le fana hose mohla le fumanang, lerato le sa itšetlehang ka hore na motho o arabela joang.

Leha ho le joalo, boithuto bo tebileng ba Bibele bo bontša hore likutloisiso tsena, leha li tumme hakana-kana, li fosahetse. Taba ea pele, lentsoe la Segerike agape, ha le bontše lerato la Molimo feela, empa le la motho, leha ka nako tse ling le tlosoa mothong (2 Tim. 4:10). Taba ea bobeli, hohle Mangolong, hona le mantsoe a mangata a bontšang lerato la Molimo. Mohlala, Jesu O rutile hore, “‘Ntate O oa le rata [phileo] e le Eena, ka hobane le nthatile [phileo]’” (Johanne 16:27). Mona, lentsoe la Segerike, Phileo, ha le sebelisoe ho buoa ka lerato la motho feela empa la Molimo ho batho. Ka hona, phileo ha e bontše lerato le tlasana, empa lerato la Molimo.

Mangolo a boetsa a ruta hore lerato la Molimo ha le na mohloli o le mong, empa le tletse likamano, eleng hore hoa utloahala hore ho etsa phapano e kholo ho Molimo hore e be ha se taba hore na batho ba khutlisa lerato la Hae kapa la batho ba bang.