---
title:  U Fuoe Ka Bolokolohi; Fana Joalo
date:  09/01/2025
---

Hantle joaloka ho neng ho se mohla mohlanka a ka lefang monga hae, ha ho mohla re ka lefang Molimo. Ha ho mohla re ka fumanang kapa ho tšoaneloa ke lerato la Molimo. “Empa moo Molimo O totisitseng lerato la oona ho rona teng, ke ka hore, re sa le baetsalibe, Kreste O bile a shoa sebakeng sa rona” (Baro. 5:8). Ke lerato le makatsang ha ka kang! Joalokaha 1 Johanne 3:1 e bontša, “Bonang! Lerato leo Ntate A re ratileng ka lona le le kakang, ha re bitsoa bana ba Molimo!”

Leha ho le joalo, seo re ka se etsang ke ho bontša lerato la Molimo ho ba bang, ka hohle kamoo re ka khonang. Haeba re fumane mohau o mokaalo-kalo, re lokela ho fana ka kutloelo bohloko le tšoarelo ho ba bang hakakang! Hopola hore mohlanka o ile a lahleheloa ke kutloelo-bohloko le tšoarelo ea monga hae hobane a sitiloe ho li fetisetsa ho mosebetsi mmoho. Ebang re rata Molimo ka tieo, re ke se sitoe ho bontša lerato la hae ho ba bang.

`Bala Johanne 15:12, 1 Johanne 3:16, le 1 Johanne 4:7–12. Ke sefe se rutuoang ke litemana tsena malebana le likamano pakeng tsa lerato la Molimo, lerato la rona ho Molimo, le lerato la rona ho ba bang?`

Kamora Johanne 15:12, Jesu O ile a bolella barutuoa ba Hae, “‘Lona le tla ba metsoalle ea ka, ha le etsa tsohle tseo ke le laelang tsona’” (Johanne 15:14). ’Me Jesu O ile a ba laela ho etsa’ng? Jesu O ile a ba laela (le rona) hara tse ling, ho rata ba bang joalokaha A ba ratile. Mona le kae kae, Morena O re laela ho rata Molimo le ho ratana.

Ka bokhutšoane, re lokela ho elelloa hore re tšoaretsoe molato o sa feleng, oo ho seng mohla re ka o lefang, molato o lefuoeng sefapanong feela bakeng sa rona. Ka hona, re tlameha ho rata le ho rorisa Molimo ’me re phele ka ho rata le ho ba mohau ho ba bang. Joalokaha Luka 7:47 e ruta, ea tšoaretsoeng haholo o rata haholo, empa “ea tlohelloang ho ho nyenyane, o rata hanyenyane.’” ’Me ke mang hara rona ea sa boneng hore u tšoaretsoe ha kakang?

Haeba ho rata Molimo ho keneyeletsa ho rata ba bang, re lokela ho arolelana molaetsa oa lerato la Molimo ka potlako e kholo, ka lipuo le liketso. Re tlameha ho thusa batho maphelong a bona a letsatsi le letsatsi, ’me re sebeletse ho ba mecha ea lerato la Molimo, ’me re supise batho ho ea ba tšepisang ho ba fa bophelo bo sa feleng leholimong le lecha le lefatšeng le lecha—tlholehong e ncha-cha, e fapaneng le ena e silafalitsoeng ke sebe le lefu, eleng litlamorao tse bosula tsa ho hana lerato la Molimo.

`Ke likhato life tse hlakileng tseo u ka li nkang tsa ho rata Molimo ka ho rata ba bang? Ke sefe seo u ka se etsang kajeno le matsatsing a tlang ho bontša batho lerato la Molimo le (qetellong) o ba memele ho natefeloa ke se bole- loang ka ho ba le tšepiso ea bophelo bo sa feleng?`