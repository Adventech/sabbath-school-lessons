---
title:  Ha u ka Nkhumamela
date:  26/02/2025
---

Letšolo la Satane la ho hloella teroneng ea Molimo le boetse le bonoa paleng ea meleko ea Jesu e fumanoang ho Mattheu 4 le Luka 4. Kopanong e mahlonoko ea Jesu le moleki, ho senoloa se se ngata malebana le tlhaho ea toantšano. Mona re bona bo ’nete ba toantšano e kholo pakeng tsa Kreste le Satane, empa tse bontšoang ka mantsoe a hlakileng a otlang taba phatlanchocho.

`Bala Mattheu 4:1–11. Bo ’nete ba toantšano e kholo pakeng tsa Kreste le Satane bo bonahatsoa joang moo?`

Moea O ne “o isitse” Jesu felleng ka baka la ho hlalosa hore Jesu O ne A lokela “ho lekoa ke Diabolose” (Matt. 4:1). ’Me pele a tobana le kopano ena e neng e hlo- phisitsoe pele, Jesu O ile A itima lijo matsatsi a mashome a mane. Joale, ea re ha Satane a tla, a leka Jesu hore A fetole majoe bohobe, e le ho khalisa Jesu ea neng A lapile haholo. Empa Jesu A thiba teko ena ka temana eaba Satane o sitoa ho kora.

Joale eaba, e le ho leka ho etsa hore Jesu A be le tumela-khoela, Satane a leka Jesu hore A itihele tlhorong ea tempele. Satane o ile a sotha Lengolo ho etsa hore A ikutloe hore haeba e feela e le Mor’a Molimo, manyeloi a tla mo kapa. Empa ka tšebeliso e nepahetseng ea Mangolo, Jesu A boela A thiba teko ena.

Teko ea boraro e bontša hantle seo Satane a lekang ho se fihlela. O batla hore Jesu A mo khumamele. Satane o leka ho batla khumamelo eo eleng ea Molimo fela. ’Me ho etsa joalo, o bontša Jesu “mebuso eohle ea lefatše le khanya ea eona” e be o re: “‘Tsena tsohle ke tla u fa tsona, ha u ka inama, oa nkhumamela’” (Matt. 4:8, 9). Ehlile, ho Luka 4:6, temaneng e tšoanang le ea Mattheu, diabolose o re: “‘Ke tla u nea borena boo bohle, le khanya ea mesbuso eo, etsoe ke li neiloe, ’me ke li nea eo ke ratang ho mo nea’ ” (Luka 4:6).

Hle hona mona hape, Satane o oa hloloa.

Litabeng tsena tsohle, Jesu O sebelisitse Mangolo ho itšireletsa khahlanong le tlhaselo tsa sera.

`Baefese 6:12 e re hopotsa hore “ntoa ea rona ha e ea nama le mali, empa e loana le baholo le mebuso le marena a lefifi la lefatše lena, le meea e bolot- sana e sebakeng sa leholimo”. Leha re sa lokele ho phela ka tšabo, hobaneng re lokela ho lula re hopola bo ’nete ba qhoebeshano e etsahalang hara rona?`