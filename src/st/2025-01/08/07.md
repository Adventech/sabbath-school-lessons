---
title:  Nahanisisa ka Botebo
date:  21/02/2025
---

Bala Ellen G. White, “ ‘Molimo O na le Rona,’ ” maq. 19–26, ho Eo Bohle esale ba mo Noyorela.

“Leano la topollo ea rona e n’e se tsome, ha lea etsoa ka mora hooa ha Adama. E n’e e le tšenolo ea ‘sephiri se neng se koahetsoe mehleng ea boholo-holo.’ Baro. 16:25. E n’e e le phuthullo ea litšiea tseo ho tloha mengoaheng e sa tsejoeng, e bile motheo oa terone ea Molimo. E sale qalong, Molimo le Kreste ba ile ba tseba ka ho koeneha ha Satane, le ka hooa ha motho ka baka la ho thetsoa ke mothetsi. Molimo ha A ea ka A etsa hore sebe se be teng, empa O ile A bona hore se tla ba teng, eaba o etsa leano la ho phekola litla-morao tsa sona tse bosula. Lerato la Hae lefatšeng le ne le le leholo hona hoo A ileng A etsa tlamo ea ho fana ka Mora oa Hae ea tsoetsoeng a inotsi, ‘hore e mong le e mong ea lumelang ho Eena, a se ke a timela, empa a be le bophelo bo sa feleng.’ Johanne 3:16.”—Ellen G. White, Eo Bohle Esale ba mo Nyorela, leq. 22.

**Lipotso tsa Ho Qoqoa**

`Haeba Molimo ha se ka mehla Molimo A fumanang seo A se batlang, taba ee e na le khahlamelo efe malebana le kamoo u nahanang ka se etsahalang lefatšeng lee. Lintho tse bonahalang tsa ho utloisisa hore ho na le thato ea Molimo e sa etsahaleng, ke life?`

`Ha re khutlela morao papisong ea ho baka kuku ea thutong ea Labone, re ka utloisisa hore na hobaneng, le ha “Molimo le Kreste ba tsebile ka bokoenihi ba Satane,” ba ileng ba tsoela pele ba re etsa. Lerato e ne tlameha ho ba karolo ea lisebelisuoa, ’me lerato le ne le bolela tokoloho. Ho e na le ho se re etse re le libopuoa tse ka ratang feela, Molimo O re bopile hore re rate, empa O entse seo A tseba hantle hore seo se tla isa Kreste sefapanong. Sena se lokela ho re bolell’ang malebana le kamoo lerato e neng e le motheo, le halalela kateng ’musong oa Molimo hore e be Kreste A ka hlokofatsoa sefapanong ho e na le ho re tima tokoloho e rokeletsoeng leratong?`

`Hangata rea lla ha re bona bobe le ho sotleha ho lefatšeng, empa ke hangata hakae u nkang nako ea ho nahana ka kamoo Molimo A llang kateng ka baka la bobe le ho sotleha? Sena se tlisa phapano efe kutloisisong ea hao ea bobe le ho sotleha ha u lemoha hore Molimo ka boeena u tšoenyehile ka baka la bokhopo?`

`Ke joang ’nete ee—ea hore ho na le ntho tse ngata tseo Molimo A sa li batleng tse etsahalang lefatšeng, e u thusang ho tobana le matšoenyeho a hao, haholo-holo nakong eo a sa etseng kelello ’me a sa u tlise letho le letle?`