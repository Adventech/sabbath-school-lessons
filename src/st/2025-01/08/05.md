---
title:  Boleng le Takatso tsa Pheko tsa Molimo
date:  19/02/2025
---

`Bala Baefese 1:9–11. Temana tsena li reng ka qetellong e ngotsoeng lejoeng? Na batho ba bang ba etselitsoe ho bolokeha ha ba bang ho timela?`

Lentsoe la Segerike le tolokiloeng “ho ngoloa lejoeng” mona le kae kae Mangolong (prohorizo) ka bo lona ha le rute hore Molimo o na le tšusumetso taolong ea bokamoso. Empa, lentsoe lena le bolela feela ho “ho etsa qeto pele ho ketsahalo.” Ehlile, motho a ka etsa qeto pele ho ntho a le mong feela, kapa motho a etsa qeto pele ntho e etsahala a ikamahantse le bolokolohi ba liqeto tsa ba bang. Mangolo a ruta hore Molimo O sebelisa mokhoa ona oa bobeli.

Mona, le kae kae (mohlala, Baro. 8:29, 30), lentsoe le tolokiloeng “ho ngoloa lejoeng” le bontša se reriloeng ke Molimo bakeng sa bokamoso kamora ho sebelisa seo Molimo A se tsebang e sa le pele ka khetho tsa bolokolohi tsa libopuoa. Ka hona, Molimo A ka tataisa histori ka tlhokomelo ea leholimo, hore e felelle kamoo Eena A ratang kateng ho bohle, leha A boetse A hlompha mofuta oa bolokolohi ba libopuoa bo hlokehang bakeng sa likamano tsa ’nete tsa lerato.

Baefese 1:11 e re “ka morero oa ea sebetsang lintho tsohle ka phehello ea thato ea Hae”. Na sena sebolela hore Molimo O laola se tlamehang ho etsahala, joalokaha A rata feela? Ha e baloa e le ’ngoe, Baefese 1:9–11 e ka utloahala e ka e tiisa maikutlo ana. Empa, kutloisiso ena e ka loangtšana le litemana tse ngata tseo re seng re buile ka tsona tse bontšang hore ka nako tse ling batho ba hana “thato ea Molimo” (Luka 7:30; bapisa le Luka 13:34, Pes. 81:11–14). Haeba Bibele ha e itoantse, ke joang litemana tsena li ka utloisisoang ka tsela e nyallanang le tse ling?

Khaolo ena e utloahala haholo, haeba motho a hlokomela phapano ea seo re ka se bitsang “thato ea Molimo ea boleng” le “thato e lokisang,” ka lehlakoreng le leng, ke thato ea Molimo e kenyelelitseng ntho e ’ngoe le e ’ngoe, ho kenyeletsa liqeto tsa bolokolohi tsa libopuoa, tseo ka nako e ’ngoe li fapanang le se batloang ke Molimo. Baefese 1:11 e bonahala e buoa ka “thato ea Molimo e lokisang.”

`Tsebo ea Molimo ea bokamoso pele bo etsahala e matla hona hoo, e reng le ha A tseba khetho tsohle, ho kenyeletsa le tse mpe, tse tla etsoa ke batho, O ntse A etsa “tsohle molemong oa ba mo ratang” (Baro. 8:28). Ke khothatso efe eo u ka inkelang eona ’neteng ee?`