---
title:  Lerato ke Phethahatso ea Molao
date:  22/03/2025
---

### Bakeng sa Thuto ea Beke ena Bala
Exod. 20:1–17; Baro. 6:1–3; Baro. 7:7–12; Jer. 31:31–34; Matt. 23:23, 24; Jakobo 2:1–9.

> <p>Temana ea Khopolo</p>
> “Le se ke la ba le molato ho motho, ha e se oa ho ratana, hobane ea ratang ba bang, ke eena ea phethileng molao” (Baroma 13:8).

Ha ba ntse ba sebetsana le setho se mathata, setho se seng sa boto ea kereke sa re ho moruti, “Re keke ra etsa qeto re ipapisitse le kutloelo-bohloko.”

Re keke ra etsa? Moruti a ipotsa hore na e be bathong kutloisiso ea setho sena ea Molimo le molao oa Molimo ke efe. Kutloelo-bohloko e lokela ho ba khuba ea seo re se etsang ha re sebetsana le ba bang, haholo-holo ba fositseng. Kutloelo-bohloko ke karolo ea lerato, ’me joalokaha Baroma 13:8 e re bolella hore ho rata oa heno ke ho phetha molao.

Haeba ruri lerato ke phethahatso ea molao, re lokela ho ba hlokolosi hore re se nahane ka lerato ka tsela eo le arohaneng le molao. Mangolong, lerato le molao ha li arohane. Mofani ea halalelang oa molao O lerato, ’me ka hona, molao oa Molimo ke molao oa lerato. Joalokaha Ellen G. White a rialo, ke thapholiso e hlalosang semelo sa Molimo. (Sheba Christ’s Object Lessons, leq. 305.)

Molao oa Molimo ha se sehlopha sa metheo e sa tšoareheng empa ke litaelo le melao e reretsoeng hore re iphumane. Karoloana ea molao oa Molimo, ke tlhaloso ea lerato joalokaha Molimo ka boeena A le bontša.