---
title:  Molao o oa Halalela O Lokile O Motle
date:  24/03/2025
---

Lerato ke motheo oa molao oa Molimo. Ha Molimo A phahamisa molao, O phahamisa lerato. Ke ka baka lena Jesu A shoeleng ho pholosa baetsalibe, hore A phahamise molao ha ka nako e tšoanang A boetse A re nanabeletsa mohau. Ka hona, e kaba ea Lokileng le ea lokisang bohle ba lumelang (Baro. 3:25, 26). Ke pontšo e ka kang ea lerato! Ka hona, molao ha o oa felisoa ke mosebetsi oa topollo; empa, o oa toboketsoa.

`Bala Baroma 6:1–3 le Baroma 7:7–12, o tsepamisitse maikutlo haholo temaneng ea 12. Ke sefe seo litemana tsee li re bolellang sona ka molao, le kamora hore Kreste A shoe?`

Leha ba bang ba lumela hore mohau le topollo li hlakola molao, Paulosi o hlakile hore ha rea lokela ho tsoela pele sebeng hore mohau o eketsehe. Empa, bao ba ho Kreste ka tumelo “ba kolobelitsoe lefung la hae” ’me ka hona, ba lokela ho inka ba shoele sebeng ’me ba phela ho Kreste.

Molao oa Molimo ha se sebe, empa, (hara tse ling) o etsa hore sebe le bobe ba rona li re hlakele hantle. Ke ka hona, ehlile, “molao oa halalela, le taelo e ea halalela, e lokile, e molemo” (Baro. 7:12). E bontša, seo ho seng letho le ka se bontšang, tlhoko ea rona e kholo-kholo ea pholoso, ea topollo—pholoho le topollo tse tlang ka Kreste qha! Ka hona, “ha re felise molao ka tumelo” empa “ho se ke ha thualo, re mpa re tiisa molao” (Baro. 3:31).

Kreste ha A tlela ho felisa molao empa ho phetha sohle se seng se tšepisitsoe mola- ong le ke baporofeta. Ka hona, O tiisa hore, “leholimo le lefatše ha li e so ho fete, jota le ha e le ’ngoe le hlaku leha e le ’ngoe ea molao, e keke ea feta” (Matt. 5:18). Molao oa Molimo O emetse khalalelo ea Molimo—semelo sa Hae sa lerato, ho loka, botle le ’nete (Lev. 19:2; Pes. 19:7, 8; Pes. 119:142, 172). Ka hona, ho bohlokoa hore, ho ea ka Exoda 31:18, Molimo O ngotse melao e leshome lejoeng ka monoana oa Hae. Melao e ngotsoeng lejoeng, ke bopaki ba semelo sa Hae se sa fetoheng le ’muso oa Hae oa botšoaro, o thehiloeng ka lerato—khubu ea toantšano e kholo.

`Ke joang nyallano ee ea molao le lerato e re thusang ho utloisisa mantsoe a Jesu betere, “‘Haeba lea nthata, bolokang melao ea ka’” (Johanne 14:15)?`