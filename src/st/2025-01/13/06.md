---
title:  Ka Holimo Ho Tsohle, Ratanang
date:  27/03/2025
---

Haeba lerato ke ho phetha molao, motho a ke se boloke molao oa Molimo ka botlalo, ka ho qoba ho etsa liphoso feela. Molao oa lerato ka bo oona (o hlalositsoeng ka botlalo Mangolong) ha o re laele ho tlohela ho etsa bobe feela, empa o boetse o re susumeletsa ho etsa ntho tse bontšang hore re rata ba bang—eseng ho litho tsa kereke feela, empa le lefatše ka moka, le hlokang bopaki ba Moreste oa ’nete.

`Bala Jakobo 2:1–9. Ke molaetsa ofe oa bohlokoa oo re o filoeng moo?`

Mona, Jakobo o khalema ho hloka toka sechabeng ka matla, o qotsa ho se hlonephe mafutsanna le khatello e etsuoang ke barui. E be, o re supisa molaong oa ho rata oa heno, o re, haeba u boloka molao ona, “le etsa hantle” (Jak 2:8).

Joalokaha Ellen G. White a boletse: “Ho rata ngoaneno ke ponahatso ea lefatšeng ea lerato ho Molimo. E ne e le ka baka la ho melisa lerato lena, ho re etsa bana ba lelapa le le leng, Morena oa khanya A tlileng ho ba oa bo rona. ’Me ha mantsoe a Hae a ho qetela a phethahalitsoe, ‘le ratane joaloka ha le ’Na ke le ratile’ (Johanne 15:12); ha re rata lefatše joalokaha A le ratile, e tla ba re phethile mosebetsi oa rona. Re tla lokeloa ke leholimo, hobane re e na le leholimo ka lipelong tsa rona.”—Ellen G. White, Eo Bohle Esale ba mo Nyorela leq. 641.

Ha re rata lefatše, joalokaha Kreste A le ratile–ke joalo re loketseng leholimo. Ke tlhaloso e matla hakakang ea se boleloang ka ho ba molateli oa Jesu!

Jesu O laela balateli ba hae hore “‘le ratane, joalokaha le ’Na ke le ratile’” (Johanne 13:34). Jesu O boetse O re: “‘Seo bohle ba tla tseba hore le barutuoa baka ka sona, ke ha le ratana’” (Johanne 13:35). Lerato ke khubu ea tumelo ea BoKreste hobane Molimo O lerato (1 Johanne 4:8, 16). ’Me ba reng ba rata Molimo ba tlameha ho ratana (bapisa le 1 Johanne 3:11; 4:20, 21).

Ka hona, 1 Petrose 4:8 e khothatsa Bakreste: “Haholo-holo, le ratane ka phehello, hobane lerato le apesa libe tse ngata’” (sheba le Baheb. 10:24 le 1 Bathes. 3:12).

`Tsepamisa maikutlo tabeng ea ho rata lefatše joalokaha Kreste A le ratile. Ke joang taba ee e ka re thusang ho utloisisa taba ea ho phethahala ha MoKreste le kamoo re utsoang hore re lokele bophelo bo sa feleng kateng? Tlisa karabo ea hao sehlopheng ka Sabatha.`