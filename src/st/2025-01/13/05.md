---
title:  Lerato ke Phethahatso ea Molao
date:  26/03/2025
---

Likamano tsa molao le lerato li ka se toboketsoe ho feta mona. Ehlile, ho ea ka Mangolo, ho rata ke ho phetha molao.

Ho Baroma 13:8–10, Paulosi o ruta hore “ea ratang ba bang, ke ena ea phethileng molao” (Baro. 13:8). Kamora ho thathamisa bongata ba melao e tšeletseng ea ho qetela, Paulosi o phatlalatsa hore “e akarelitsoe ke polelo ena, e reng ‘Rata oa heno joalokaha u ithata’” (Baro. 13:9). Ehlile, Pauluse o ruta ka ho hlaka, “ke moo lerato eleng phetho ea molao” (Baro. 13:10). Hape, ho Bagalata 5:14, Pauluse oa hlalosa, “molao oohle o phethahetse tabeng e reng: ‘Rata oa heno joalokaha u ithata’” (Gal. 5:14). Empa ke mofuta ofe oo oa lerato le phethahatsang molao? Lerato leo le she- bahala joang?

`Bala Mattheu 23:23, 24. “Hoo e leng boholo ba molao” ke eng? Bala Deuteronoma 5:12–15 le Esaia 58:13, 14. Ke joang likhaolo tsee li bontšang likamano pakeng tsa molao (haholo-holo molao oa Sabatha) le khathatseho ea Molimo bakeng sa toka le pholoso?`

Jesu O hlalosa tseo “eleng boholo ba molao” e le “toka, mohau le tumelo.” ’Me malebana le molao o itseng ka ho otloloha—Sabatha—re ka bona hantle Mangolong hore Sabatha e momahane haholo feela le pholoso le toka.

Ho Deut 5, molao oa Sabatha o thehiloe ho ipapisitsoe le topollo ea Iseraele ho tsoa bokhobeng. Ke hore, sabatha ha se sehopotso sa tlholeho feela empa e boetse ke sehopotso sa ho tsoa khatellong le bokhobeng. ’Me malebana le taba ea ho lesa menate ea hao, u bitse Sabatha thabo ka ho thaba ho Jehova (Esa. 58:13, 14), se toboketsoang mona ke mesebetsi ea lerato le toka ho ba bang—ho etsa ho hotle, ho fepa ba lapileng, ho fa ba senang bolulo bolulo (sheba Esa. 58:3–10).

Ha re sheba lithuto tsena tsohle tseo re li fuoeng (le tse ling tse ngata), ba ratang ho phetha molao ka lerato ba tlameha ho khathatseha, eseng feela ka libe tsa ho etsa empa le libe tsa ho se etse. Lerato joaloka phethahatso ea molao ha le kenyeletse feela ho boloka molao ka taba ea ho qoba ho etsa sebe empa le boetse le kenyeletsa ho ikitlaeletsa ho etsa hantle—ho etsa mesebetsi ea lerato e phahamisang toka le mohau ka botšepehi. Ho tšepahalla Molimo ho feta ho se tlole tlhaku ea molao oa Hae.