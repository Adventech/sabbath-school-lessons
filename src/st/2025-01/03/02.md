---
title:  U Bohlokoa ho Feta Kamoo U ka Nahanang
date:  12/01/2025
---

Joalokaha re bone thutong e fetileng, ha ho le ea mong—esita le moetsalibe e motśo tśo—eo Molimo A sa mo rateng. ’Me kaha Molimo O nkela batho holimo ho feta kamoo re ka nahang kateng, o khopisoa ke sebe hobane O re rata ’me O tsebe seo sebe se re etsang sona.

`Bala Luka 15:11–32. Ke sefe se bontšoang ke setšoantšo sa ngoana ea lehlasoa malebana le kutloelo-bohloko le lerato la Molimo? Ke temoso efe eo se fanang ka eona ho bao, joaloka mora e monyenyane, ba salang hae?`

Paleng ena e phetoang ke Jesu, mora monna enoa o kopa lefa la hae pele ho nako, e be o furalla ntat’ae le lelapa labo. Ngoana ea lehlasoa o oa ikela ho ea raha lefa la hae ka lieta e be o sala e le mokopa-kopa, o khallang lijo tsa likolobe. Ha a hopola hore basebetsi ba habo ba hloloa ke lijo, o nka qeto ea ho khutlela hae ka tšepo ea ho ba mohiruoa.

Taba e latelang e matla haholo. Bo ntate ba bang ba ka leleka mora ea joalo ha a khutla. “U nkile lefa la hau, oa furalla lelapa la ka. Ha e sa le haeno mona.” Taba ena e utloahala haholo, ha ho joalo? Mahlong a ba bang ba batsoali ba batho, mora enoa o ne a ile hole haholo hore a ka amoheloa hape lapeng, haholo-holo hore e be mora. Empa, setšoantšong sena, ntate (ea emetseng Molimo) h’a arabele tjena hohang, empa, “‘eare a sa le hole [ngoana ea lehlasoa], ntat’ae a ’mona, a mo utloela bohloko, a nka ka sekaja, a itihela molaleng oa hae a mo aka’” (Luka 15:20). Leha ho ne ho nkuoa e le ho itheolela fatše ho monga ho tsoa a ilo khahlametsa motho, ntate ka kutloelo-bohloko e kholo a tsoa ho khahlametsa mor’a hae, se makatsang ho feta, a mo khutlisetsa ka lapeng la hae, a b’a mo etsetsa mokete, eleng se bontšang mohau o moholo oa Molimo mothong e mong le e mong ea khelohileng, le thabo eo A bang le eona ha a le mong feela a khutlela hae. Eo ke Molimo ea joang?

`Se thahasellisang ke karabelo ea mora e moholo. Ke hobaneng ha karabelo ee ele ea botho boo reng tho! Eo bonyane e itšetlehileng holima toka, ebile e utloahala? Leha ho le joalo, ke sefe seo ketso ee ea hae e re rutang sona malebana le kamoo likutloisiso tsa batho tsa toka li sitoang ho fihlela botebo ba lerato la Molimo ho rona?`