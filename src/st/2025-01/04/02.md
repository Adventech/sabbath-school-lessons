---
title:  Ho Feta Lerato la ’M’e
date:  19/01/2025
---

Mohlomong lerato le tloaelehileng haholo bathong ke la motsoali ho ngoana. Hangata Bibele e sebelisa karaburetso ea likamano tsa motsoali le ngoana ho bontša kutloelo bohloko e makatsang ea Molimo ho batho, e toboketsa hore kutloelo- bohloko ea Molimo e kholo hona hoo e fetang e ka etsoang ke motho ea lokileng ho feta bohle lefatšeng.

`Bala Pesaleme ea 103:13, Esaia 49:15, le Jeremia 31:20. Ke sefe se bontšoang ke qotsulo tsena ka tlhaho le botebo ba kutloelo bohloko ea Molimo?`

Ho ea ka temana tsena, Molimo O na le likamano le rona re le bana ba Hae bao A ba ratang, O re rata joalokaha ntate le ’m’e ea lokileng ba rata bana ba bona. Empa, joalokaha Esaia 49:15 e hlalosa, mosali oa nama le mali “a ka lebala ngoana eo a mo antsang” kapa “a sebe le khauho ho mora oa mala a hae” empa Molimo Eena ha ho mohla A lebalang bana ba Hae, ’me ha ho mohla khauho ea hae e hlolehang (Lillo. 3:22).

Taba ke hore, lentsoe la Seheberu raۊam le sebelisitsoeng ho bolela kutloelo bohloko mona le litemaneng tse ling tse ngata ho hlalosa matletse-tletse a kutloelo- bohloko ea lerato la Molimo, ho lumeloa hore e hlomela lentsoeng la Seheberu le bolelang popelo (reۊem). Ka hona, joalokaha libali-bali li hlokometse, kutloelo- bohloko ea Molimo “e kare popelo ea lerato la ’m’a.” Ruri, e kholo hona hoo e fetang ea motho ofe kapa ofe, ekasitana le ea ’m’a ho lesea la hae le qetang ho hlaha.

Ho ea ka Jeremia 31:20, Molimo O bona batho ba Hae ba selekane e le “bara ba Hae ba ratoang” le “bana ba batle” A sa natse taba ea hore ba ne ba lula ba etsa bokoenihi khahlanong le eena ba mo khupisa. Holima ho le joalo. Molimo O re, “Pelo ea ka e mo nyoretse” le hore “ruri ke tla mo hauhela” Lentsoe le tolokiloeng e le mohau mona ke lentsoe le sebelisitsoeng ka holimo bakeng sa khauho e halalelang (raۊam). Hape, poleloana “pelo eaka e nyorela” e ka tolokoa e le tala ho bolela “likahare tsaka lia rora.” Tlhaloso ena ke puo e tebileng ea tšebeliso ea likahare ho bontša maikutlo a halalelang, ho bontša botebo ba lerato la Molimo le nang le kutloelo-bohloko bathong ba hae. Le hona hara ho se tšepahale ha bona, Molimo O tsoela pele ho ba tšollela kkhauho le mohau tse senyekhe-nyekhe, ’me O etsa seo ho fetisa litebello tsohle tse etsang kelello.

`Ho ba bang ba rona, ho lemoha hore kutloelo-bohloko ea Molimo ho rona e tšoana le ea ntate kapa ’m’e ea lerato e khothatsa haholo. Leha ho le joalo, batho ba bang ba ka ’na ba e ba le bothata kaha batsoali ba bona ba ne ba sa ba rate. Tse ling tsa litsela tseo ba ka bontšoang kutloelo-bohloko ea Molimo ka tsona ke life?`