---
title:  Kutloelo-bohloko ea Jesu
date:  21/01/2025
---

Testamenteng e Ncha, karaburetso e tšoanang le e sebelisitsoeng Testamenteng ea Khale e ntse sebelisoa ho bontša khauho ea Molimo. Paulosi o re Ntae ke “Ntat’a mehauhelo, Molimo oa matšeliso ’ohle” (2 Bakor. 1:3). Ho feta mona, Paulosi o hlalosa ho Baefese 2:4 hore Molimo ke “morui oa mohau” le hore o pholosa batho “ka baka la lerato la Hae le leholo leo A re ratileng ka lona.”

Litšoantšong tse fapaneng, Kreste O sebelisa mareho-kutlo, a sa kholoeheng ho bontša kutloelo-bohloko ea Ntate (Matt. 18:27, Luka 10:33, Luka 15:20). Puo e tšoanang e bontšang kutloelo-bohloko e halalelang Testamenteng ea Khale le e Ncha e boetse e ea sebelisoa lievangeling ho bontša ha Jesu A arabela ka kutloelo-bohloko ho ba leng mahlomoleng.

`Bala Mattheu 9:36, Mattheu 14:14, Mareka 1:41, Mareka 6:34, le Luka 7:13. Sheba le Mattheu 23:37. Ke joang litemana tshena li fanang ka leseli malebana le kamoo Kreste A ileng A thokoloa ke matšoenyeho a batho kateng?`

Khafe-khafetsa Lievangeling, Kreste O hlalosoa A ile a thokoloa ho ba le khauho ho batho ba mathateng kapa ba hlokang. H’a ka ba A ba utloela bohlokoa feela, O bile a rarolla litlhoko tsa bona.

E, Jesu O bile A llela batho ba Hae. Motho a ka inahanela ha meokho e theoha sefahlehong sa Kreste nakong eo a talimileng motse— “‘Ke ratile hangata ha kakang ho bokella bana ba hao joalokaha khoho ha e bokeletsa litsuonyana tsa eona tlasa mapheo a eona, empa le hanne!’” (Matt. 23:37). Mona, re bona hore sello sa Kreste se nyallana le se bontšoang ka Molimo Testamenteng ea Khale. Haele hantle, bongata ba baithuti ba Bibele ba tšoaea taba ea hore tšoantšiso ea nonyana e hlokomelang litsuonyana tsa eona e sebelisoa feela ha ho buoa ka Molimo mehleng ea khale bochabela. Mona, bongata bo bona ha tlhahiso ea karaburetso e ho Deuteronoma 32:11, e le ea Molimo eo eleng nonyana e kabe-kabetsang holima malinyane, ho a sireletsa le ho a hlokomela.

`Ha ho mohlala o fetang oa khauho e fetang ea lerato le kutloelo-bohloko ho rona ho feta Jesu ka Boeena—ea faneng ka Eena bakeng sa rona ho bontša sehlohlolo sa lerato. Leha ho le joalo, Kreste ha se setšoantšo se phethahetseng sa Molimo feela. O boetse ke mohlala o phethahetseng oa motho. Ke joang re etsang hore maphelo a rona a tšoane le ba Kreste, re tsotelle litlhoko tsa ba bang, ’me, eseng hore re rute lerato la Molimo feela, empa re le bontše ka tsela tse tšoarehang?`