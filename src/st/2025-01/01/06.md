---
title:  O re Thakhiselitsoe
date:  02/01/2025
---

Molimo O memela e mong le e mong ho kena likamanong tsa lerato le Eena, empa ke feela ba ikhethelang ho amohela pitso ba natefelong ke litholoana tsa ka ho sa feleng. Joalo ka ha ho bonoa setšoantšong sa mokete oa lenyalo, ba bangata ba neng ba menngoe ke morena “‘ba hana ho tla’” (Matt. 22:3).

Ke ka hona, nakoana pele ho ho thakhisoa ha hae, Kreste O ile a lla: “‘Jerusalema, Jerusalema, ea bolaeang baporofeta, ea tlepetsang ka majoe ba romiloeng ho uena, ke ratile hangata ha kakang ho bokella bana ba hao joaloka khoho ha e bokella litsuonyana tsa eona tlas’a mapheo a eona, empa le hanne!’” (Matt. 23:37). Kreste O ne A batla ho ba bokelletsa empa eaba ha ba batle. Eona kutu ea Segerike e tloaelehileng e bolelang “ho ikemisetsa” (thelo) e sebelisoa ho bontša boikemisetso ba Kreste ba ho batla ho ba pholosa le ho hloka maikemisetso a ho bolokeha ha bona (lona lentsoe lena le ho Mattheu 22:3 kaholimo, hape hape).

Empa, Kreste O ile sefapanong bakeng sa batho bona bana le bakeng sa rona! Lerato le makatsang! Ha sebe sa motho se lokeloa ke lefu, Molimo ka Boeena (Ka Kreste) o lefile molato oo ’me O entse tsela ea ho lokisa likamano tse sohlokehileng pakeng tsa leholimo le lefatše. Ho sa le joalo, O tsoela pele ho re tšollela lerato la Hae, leha ho se na letho le mo tlamang ho etsa joalo.

`Bala Johanne 10:17, 18. Bapisa le Bagalata 2:20. Molaetsa oa rona ke ofe litemaneng tsena?`

Sehlohlolong sa pontšo ea lerato la Molimo—sefapano, re bona hore Kreste O fana ka Eena ka boikhethelo ba Hae. Kreste O fane ka bophelo ba Hae ba “ka boikemisetso ba Hae.” Ha ho mang kapa mang ea nkileng bophelo ba Hae ho Eena; O fane ka bona ka ho rata ha Hae, ho latela leano la topollo le lumellanoeng leholimong pele lefatše le thehoa.

“Leano la topollo ea rona e ne e se ntho e hlahileng lesumatha, ha lea etsoa kamora hooa ha Adama. E ne e le tšenolo ea ‘sephiri se neng se koahetsoe mehleng ea boholo-holo.’ Baroma 16:25. E ne e le kupullo ea metheo eo esale ho tloha mehleng e sa feleng e bileng motheo oa terone ea Molimo. Ho tloha qalong, Molimo le Kreste ba ile ba tseba bokoenihi ba Satane, le ka ho oa ha motho ka baka la ho liheloa ke ea koenehileng. Molimo ha O oaka oa laela hore sebe se be teng, empa O ile a bona hore se tla ba teng eaba O etsa leano la ho sebetsana le tlokotsi eo. Lerato la Hae lefatšeng ene e le le leholo hona hoo A ileng a itlama ho fana ka mora oa Hae-ea tsoetsoeng a inotsi, ‘hore e mong le e mong ea lumelang ho eena, a se ke a timela, empa a be le bophelo bo sa feleng.’ Johanne 3:16.”—Ellen G. White, Eo Bohle Esale ba mo Nyorela, leq. 22.