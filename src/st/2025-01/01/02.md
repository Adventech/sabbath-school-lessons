---
title:  Ho Feta Kamoo U ka Nahanang Kateng
date:  29/12/2024
---

Molimo ha a re botse feela, “Na u oa nthata,” empa Molimo ka bo Eena o rata e mong le e mong oa rona, ’me o etsa seo ka ho rata ha hae. Ehlile, O rata ’na le uena ka ho rata ha hae, ho feta kamoo re ka nahanang kateng. Re tseba lerato lena ho latela kamoo A sebelitseng le batho ba Hae kateng nalaneng ea batho ba Hae.

`Bala Exoda 33:15–22 ’me u ele hloko maemo a litemana tsena, le moo li hlahang teng. Ke sefe seo seratsoana sheba, haholo-holo temana ea 19, se se bontšang ka thato ea Molimo le lerato?`

Ho ne ho bonahala sohle se lahlehile. Ho se hokae kamora hore Molimo A ntse batho ba Hae Egepeta ka mohlolo, batho ba Molimo ba ne ba mo koenehetse ’me ba khumamela namane ea gauta. Ha Moshe a theoha thabeng, a bona seo ba se entseng, a lahlela matlapa a ngotseng melao e leshome fatše ’me a pshatleha. Leha batho bana ba ne ba itlhobolisitse tokelo efe kapa efe ea melemo ea selekane eo Molimo A neng a ba file ka boikhethelo ba Hae, Molimo O ile A ikhethela ho tsoela pele le bona likamanong tsa selekane—A sa natse hore ha ba lokeloe ke litlhohonolofatso tsa selekane.

Mantsoe a Exoda 33:19, “‘Ke tla hauhela eo ke ratang ho mo hauhela, ke qene- hele eo ke ratang ho mo qenehela’”, hangata ha a tolokoa hampe, hothoe ekare ho na le batho bao Molimo A se ntse A ikhethetse ho ba hauhela, A hloee ba bang. Molimo ha A sebetse joalo, ho fapana le thuto-Molimo e tummeng e reng ho na le bao Molimo A khethileng hore ba timele ka ho sa feleng ha ba bang ba bolokeha.

Ka hona, Molimo O reng moo? Haele hantle, Molimo O phatlalatsa hore, joaloka ’Mopi oa sohle, O na le matla le tokelo ea ho fana ka mohau le kutloelo bohloko ka boikhethelo le ho sa lokeloeng. ’Me o etsa joalo maemong ana, le kamora bokoenehi ba namane ea gauta, o fana ka mohau bathong ba Hae, Ba Iseraele, leha ba ne ba sa tšoaneloe ke ona.

Sena ke se seng sa libaka tse ngata moo Molimo A bontšang lerato la Hae, ’me O etsa joalo ntle le khoao ea letho. Taba tse monate ho rona bohle, ha ho joalo?

`Ke ka tsela life Molimo A tsoetseng pele ho bontša lerato la Hae ho uena—le moo u neng u keke oa nahana?`