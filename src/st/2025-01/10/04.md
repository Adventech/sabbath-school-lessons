---
title:  Taba ea Jobo
date:  04/03/2025
---

Bukeng ea Jobo, re fuoa a mang a maseli a thahasellisang maleba le bo ’nete ba toantšano e kholo.

`Bala Jobo 1:1–12 le Jobo 2:1–7. Ke litšiea life tsa toantšano e kholo tse re bonang li khurumolloa moo?`

Lintlha tse ngata tsa bohlokoa li ka horuloa temaneng tsena. Ea pele, ho bonahala ho e na le seboka se itseng sa leholimo, eseng feela puo pakeng tsa Molimo le Satane; libopuoa tse ling tsa leholimo li’a ameha.

Ea bobeli, ho na le khohlano e renang, e bonahatsoang ke taba hore Molimo O botsa Satane hore na o elelletsoe Jobo. A mo elelloa ha ho etsahala eng? Potso ena e etsa kelello ha e shejoa ho ipapisitsoe le qhoebeshano e kholohali, e tsoelang pele. Ea boraro, ha Molimo A phatlalatsa Jobo a sena sekoli, a topile tseleng, a tšaba Molimo, Satane o etsa khang ea hore Jobo o tšaba Molimo hobane Molimo A mo sirelelitse. Taba ena ke nyeliso semelong sa Molimo le sa Jobo, (bapisa le Tsen. 12:10, Zakaria 3).

Ea bone, Satane o belaela hore tšireletso (sakana-la-nkope) eo Molimo A e etselitseng Jobo ha ena ponahaletso hobane e etsa hore Satane a sitoe ho ’montša seo a tummeng ka sona. Sena se bontša meeli e teng khahlanong le Satane (Melao ea ntoa), le hore ho’a hlaka Satane o lekile ho hlokofatsa Jobo.

Molimo O arabela qoso tsena tsa Satane ka pela seboka sa leholimo ka ho lumella Satane ho tutsa maqiti ana a hae, empa leteng, tlasa meeli e itseng. O qala A fa satane matla holima “sohle seo a nang le sona” empa O mo thibela ho beha letsoho la hae ho eena (Jobo 1:12). Hamorao, kamora hore Satane a bontše ha Jobo inahanela ka eena feela, Molimo O lumella Satane ho leka Jobo ka kotloloho, empa a se ke a timetsa bophelo ba hae (Jobo 2:3–6).

Satane o tlisa litletlebo tse ’maloa khahlanong le ntlo ea Jobo, empa hara tsona kaofela, Jobo o tsoela pele ho rorisa Molimo (Jobo 1:20–22, Jobo 2:9, 10), ho shanofatsa qoso tsa Satane.

Mona re ithuta ntho tse ngata, tse kang ea hore ho na le melao ea ntoa ntoeng ea ka lefatše lohle. Ho na le meeli mabaleng a leholimo moo teng liqoso tse etsetsoang Molimo li rarolloang, empa li sa etse hore Molimo A tlole litšiea tsa Hae tsa lerato leo eleng motheo oa ’muso oa Molimo, le kamoo A busang maholimo le lefatše, ’moho le libopuoa tse bohlale tse ho tsona.

Liketsahalo tsena tse thahasellisang ka bukeng ea Jobo li re fahlolla haholo malebana le bo ’nete ba toantšano e kholo, le kamoo e etsahalang kateng mona lefatšeng.