---
title:  “Li Ngata Tseo re sa li Tsebeng”
date:  10/02/2025
---

Qetellong ea histori e tla tla le tlholo ea lerato holima bokhopo. Empa, ha joale, ho na le lipotso-potso tse salang. Ke joang re ka nahanang le ho buoa ka bothata ba bokhopo ka mokhoa o ka re thusang?

`Bala Jobo 38:1–12. Ke joang karabo ea Molimo ho Jobo e chabisang leseli tabeng ea bothata ba bobe? Re tseba hakae, ha re tsebe hakae, ka seo e ka ’nang eaba se ntse se etsahala kamora kharetene?`

Paleng ena, Jobo o ile a hlokofala haholo ’me a etsa lipotso-potso hore na hobaneng ho e na le mahloko le bobe bo bo kana-kana li mo oetse. O ile a kopa kopano le Molimo e le hore a tle a fumane likarabo tsa lipotso tsa hae, a sa tsebe hore, ka mora lesira, ho ntso etsahala ntho tse ngata haholo tseo a sa li boneng, mabaleng a leholimo (sheba Jobo 1–2).

Karabo ea Molimo ho Jobo e ea hlolla. Ka ho toba, “eaba Jehova O fetola Jobo A le sefefong, A re: ‘Ea fifatsang morero oa ka ka lipolelo tse senang kelello ke mang?’” (Jobo 38:1, 2). Phetolelo e ’ngoe e e beha joana: “Hobaneng u buoa haholo empa u sa tsebe letho?” (Jobo 38:2). Hape, Molimo A eketsa ho Jobo 38:4, “‘U no u le kae mohla ke thehang lefatše? Bolela, ha u e-na le tsebo.’”

`Bala Jobo 42:3. Ke joang karobo ea Jobo e re chabisetsang seo re lokelang ho se ela-hloko malebana le maemo a rona?`

Ka karabo ea Hae ho Jobo, Molimo O ile a hlakisetsa Jobo hore ho na le ntho tse ngata tseo a sa li tsebeng le tseo a sa li utloisiseng. Le rona, joaloka Jobo, ka boikokobetso, re lokela ho lemoha hore ho na le ntho tse ngata tse etsahalang lefatšeng, le kamora likharetene, tseo re sa tsebeng letho ka tsona. Taba ea hore re ke se tsebe hore na likarabo li ka reng lipotsong tsa rona ha e bolele hore ha hona likarabo tse ntle kapa hore ho na le mohla sohle se tla rarolloa. Ho fihlela mohlang oo, re lokela ho tšepa botle ba Molimo, boo re bo senoletsoeng ka tsela tse ngata.

`Nahana ka kamoo re sa tsebeng letho kateng ka ntho’e ’ngoe le e ’ngoe. Ka hona, hobaneng re lokela ho ithuta ho phela le lipotso tse hlokang likarabo lipotsong tsa rona tse thata: bobe le ho sotleha?`