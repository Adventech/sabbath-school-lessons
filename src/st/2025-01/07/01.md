---
title:  Bothata ba Bokhopo
date:  08/02/2025
---

### Bakeng sa Thuto ea Beke ena Bala
Jobo 30:26; Matt.27:46; Jobo 38:1–12; Pesaleme 73; Gen. 2:16, 17; Tsen. 21:3, 4.

> <p>Temana ea Khopolo</p>
> “‘Molimo o tla hlakola meokho eohle mahlong a bona; lefu ha le sa hlola le e-ba teng, ’me ha ho sa tla ba masoabi, leha e le ho bokolla, kapa bohloko; hobane tsa pele li fetile’” (Tsenolo 21:4).

Mohlomong bothata bo boholo-holo bo tobaneng le BaKreste ke bothata ba bokhopo—ke joang re ka kopanyang taba ea hore Molimo O molemo o hloekileng O lerato, le taba ea bobe bo teng lefatšeng lena. Ka bokhutšoanyane, haeba Molimo O motle haholo, O matla haholo, hobaneng bobe bo le teng, le hona bo le bongata ha kaale-kale?

Taba ena hase bothata ba ntlha ea barutehi feela empa ke ntho e tšoenyang bongata ba batho e bileng e thibelang ba bang ho tla tseba le ho rata Molimo.

“Ho ba bangata, qaleho ea sebe le lebaka la hore na hobaneng se le teng ke mohloli oa khathatseho e kholo, ba bona mosebetsi oa bobe, le litholoana tsa bona tse mpe tsa koluoa le tšenyeho, ’me ba ipotsa hore na ke joang tsena tsohle li ka bang teng tlasa puso ea eo bohlale, matla le lerato la Hae li senang pheletso. Joale e re ha ba fihla mona hlooho tsa bona li ema tsi!”—Ellen G. White, The Great Controversy, leq. 492.

Bongata ba batho ba sa lumeleng hore Molimo O teng ba re boteng ba bokhopo ke lona lebaka le etsang ba se lumele ho Molimo. Empa hee, joalokaha re tla bona bekeng ena le bekeng tse ling tse tlang, Molimo oa Bibele O motle-tle, ’me re ka mo tšepa—le hara chefo ea bobe e senyang lefatše la rona le oeleng.