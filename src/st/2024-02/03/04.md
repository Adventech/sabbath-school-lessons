---
title:  Ho Bolokoa ke Lentsoe
date:  16/04/2024
---

`Bapisa Johanne 17:15–17 le Liketso 20:32. Ke leseli lefe leo Jesu le Paulose ba fanang ka lona malebana le polokeho lithetsong tsa Satane?`

Bibele ke tšenolo e sa foseng ea thato ea Molimo. E senola morero oa leholimo bakeng sa pholoho ea motho. Ka ha “lengolo lohle le bulutsoeng ke Moea oa Molimo, le na le molemo oa ho ruta, oa ho kholisa, oa ho laea, le oa ho holisa ka kholo ea ho loka” (2 Tim. 3:16). Ke hore, “lengolo lohle” le susumetsoa ke Molimo; e seng likarolo tse ling, kapa likarolo tse ling ho feta tse ling. Bibele eohle e lokela ho amoheloa e le lentsoe la Molimo. Hoseng joalo, ho butsoe phenyenye lemati la thetso. Bibele ka ho hlaka e senola lerato le sa feleng la Molimo ka leseli la Toantšano e kholo. Hape e senola maano a Satane le lithetso tsa hae. Diabolose o hloile lentsoe la Molimo ’me o entse sohle se ka khonehang ka lilemo-lemo ho timetsa tšusumetso ea eona.

Ka ‘nete re ne re tla tseba eng ka morero oa topollo kantle ho Bibele? Ke ha kae, ha eba ho teng, hoo re neng re ka ho utloisisa ka tsoalo, bophelo, lithuto, le bosebeletsi ba Jesu? Kantle ho mangolo, na re ne re ka utloisisa botebo ba sehlabelo sa Kreste, khanya ea tsoho ea hae, matla a boemeli ba hae, le sephiri sa ho khutla ha hae?

Linnete tsena tsohle tsa bohlokoa li senotsoe, le ho rutoa, le tiisoa lentsoeng la Molimo. Eona, ’me eona fela, e lokela e be matla a ho qetela le motso oa kutloisiso ea linnete tse halalelang.

Ke ka hoo re lokelang ho loana khahlanong le liteko tsohle tse lekang ho nyelisa matla kapa tšusumetso, le bona ba bolelang ba na le lerato le leholo Bibeleng, ba hlahisa khoao ka eona, le ka bohlale bohle. Ka bomalimabe, haholo-holo ka ho kena ha mokhoa oa joale oa ho nahana, liithuti tse ngata tsa thuto-Molimo le Bakreste ba sheba haholo lehlakore la batho la Mangolo hoo Bibele e bang fela lentsoe la motho ho e-na le ho ba Lentsoe la Molimo. Bibele, ba etsa khang, ke mongolo oa marena, balisa, batšoasi ba lihlapi, baprista, liroki, le ba bang ba neng ba utloisisa le nahana joalo ka bona ka Molimo, tlhaho, le bonnete ba lintho ka mokhoa oo ba neng ba utloisisa kateng ka nako le sabakeng sa bona mehleng ea bona.

Ka ’nete, le joale? Ha sena e ne e le ’nete, hobaneng rōna ba phelang kajeno, lekholong la bo mashome a mabeli a motso o mong, ruri re tsotellang ka mehopolo ea batho bao, haholo joang ka motheo oa tšepo ea rōna ka bosafeleng?

Ha rea lokela ho ituba.

`Bala Pesaleme 119:105, 116, 130, 133, le 160. Ke leseli lefe leo mopesaleme a re fang lona malebana le bohlokoa ba Lentsoe la Molimo morerong oa topollo?`