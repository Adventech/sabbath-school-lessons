---
title:  Botšepehi ho Molimo le Lentsoe la Hae
date:  16/06/2024
---

`Bala Liproverbia 23:23, Johanne 8:32, le Johanne 17:17. Ke eng e tšoanang litemaneng tsee?`

Melokong eohle, Qhoebeshano e kholo e sa le e le teng lipakeng tsa ’nete le leshano. Satane ke ea leshano le ntat’a ea leshano (Johanne 8:44). Jesu ke moqapi oa ’nete eohle. Oa phatlalatsa, “‘Ke ’na tsela, le ’nete, le bophelo’” (Johanne 14:6). ’Nete e re lokollang lithetsong tsa Satane e fumanoa Lentsoeng la Molimo. Bibele e pepesa maano a Satane le senola merero ea Molimo. Mangolo ke lebone maotong la rōna (Ps. 119:105). Mopesaleme oa phatlalatsa, “Tšenolo ea mantsoe a hao ea elisa, e nea lithoto kutloisiso” (Ps. 119:130). E be oa eketsa, “Kakaretso ea lentsoe la hao ke ’nete” (Ps. 119:160).

`Bala 2 Peterose 1:16–21. Ke tiisetso efe eo moapostola a fanang ka eona malebana le boprofeta? Ke papiso efe eo a e sebelisang ho bontša bohlokoa ba Lentsoe la Molimo la boprofeta?`

Ha rea latela “litšomo tse lohiloeng ka mano.” Boprofeta ba Lentsoe la Molimo bo bonesa tsela kapele. Bo re thusa ho hlalohanya ’nete ho leshano. Kantle ho Bibele, re ne re tla sala matsohong a maikutlo a batho ’me re thetsehe ha bonolo. “Batho ba Molimo ba isoa mangolong e le tšireletso ea bona khahlanong le baruti ba bohata le matla a senyang a meea ea lefifi. Satane o sebelisa mekhoa eohle e ka sebetsang ho thibela batho ho fumana tsebo ea Bibele; hobane lipolelo tsa eona tse hlakileng li senola thetso ea hae. Thetso ea ho qetela e kholo e se e tla buloa haufi ka pele ho rōna. AntiKreste o se a tla etsa mesebetsi ea hae e hlollang mahlong a rōna. Seo e seng sa ’nete se tla tšoana hoo le sa ’nete, ho tlang ho ba thata ho hlalohanya lipakeng tsa tse peli ha e se ka Mangolo a Halaellang. Ha ho le ea mong, ntle le ba sirelelitseng likello tsa bona linnete tsa Bibele ba tla ema nakong ea khohlano e kholo. Ho moea o mong le o mong ho tla fihla teko eo: Na ke tla utloa Molimo ho e-na le batho? Hora ea qeto e se e le eona ena. Na maoto a rōna a thehiloe lefikeng la lentsoe la Molimo le sa khutseng? Na re loketse ho ema sebakeng sa litaelo tsa Molimo le tumelo ea Jesu?”—Ellen G. White, Toantšano e kholo, pp. 593, 594.

`Nahana ka potso e qotsulong e ka holimo. Ke eng se tla re fa bokhoni ba ho ema tlokotsing ea ho qetela? Ke eng e sitisang ho ithuta lentsoe la Molimo? Ke joang re ka sokamisang ’nete molemong oa monate oa rōna?`