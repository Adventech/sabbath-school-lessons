---
title:  Pula ea Pele le ea Morao
date:  19/06/2024
---

`Bala Joele 2:21–24 le Liketso 2:1–4, 41–47. Ke boprofeta bofe bo ileng ba phethahala lekholong la pele la lilemo? Bo ile ba ba le tšusumetso efe?`

Ho tšeloa ha Moea o Halalelang ka Pentekonta ho ile ha thakhola kereke ea Bokreste ka matla. Likete tse tharo tsa sokoloha ka letsatsi. Liketso e tlaleha mohlolo ka mora mohlolo oa mohau oa Molimo o fetolang: “ba bangata ho ba utloileng lentsoe ba lumela; ha ba baloa, ea batla e e-ba banna ba kete tse hlano” (Liketso 4:4). Ho ne ho phuthehile balumeli ba lekholo le mashome a mabeli fela ho rapela, empa thapelo ea etsa phapano. Ka potlako kereke ea eketseha ka likete tsa balumeli. “Ha ba ha lumela le baprista ba bangata” (Liketso 6:7). Ha barutuoa ba ne ba hlorisoa ka matla Jerusalema, “ba ne ba tsamaea ba ntse ba bolela lentsoe” (Liketso 8:4). Likereke li ile tsa hlongoa Jedea, Samria, le Galelea eohle (sheba Liketso 9:31). Ka mora tšokoloho ea hae, moapostola Paulose o phatlalalitse Kreste lefatšeng lohle la Mediterranean. Thesalonika, Bajuda ba bang ba ne ba hanyetsa Evangeli ba ile ba etsa polelo ena e hlollang: “‘Batho bao ba ferekantseng lefatše lohle, ba tlile le koano’” (Liketso 17:6). Ka matla a Moea o Halalelang, barutuoa ba ile ba fihlela lefatše la nako ea bona ka nako e khutšoanyane. Boprofeta ba joale ba pula ea morao bo ile ba phethahala ka Pentekonta, empa pula ea morao e tla oela ka matla a fetang ho lokisetsa lefatše kotulo ea ho qetela.

`Bala Zakaria 4:6; Zakaria 10:1; Hosea 6:3; le Jakobo 5:7, 8. Ho ea ka litemana tsena, ke joang mosebetsi oa Molimo lefatšeng o tla phethoa?`

Lipolelo pula ea “pele” le “morao” li nkiloe nakong ea temo ea Iseraele. Pula ea pele e ne e na ka nako ea selemo ho melisa peo. Pula ea morao e ne e na hlabula ho butsoisa kotulo. sena se hlalosa mosebetsi oa Moea o Halalelang bakeng sa phatlalatso ea Evangeli. “Joalo ka ha pula ea pele e ile ea fanoa, ka ho tšolleloa ha Moea o Halalelang ho thakholoeng ha Evangeli, joale pula ea morao e tla fanoa ho koaloeng ha eona bakeng sa ho butloisa kotulo. Mosebetsi o moholo oa Evangeli ha se koaloa ka noto e tlase ea matla a Molimo ho fetisoa ke e e qalileng. Boprofeta bo ileng ba phethahala ho tšeloeng ha pula ea pele ho buloeng ha evangeli bo tla phethahala hape puleng ea morao ho koaloeng ha eona.”—Ellen G. White, Toantšano e kholo, pp. 611, 612.