---
title:  Mopholosi ea Robehileng Pelo
date:  07/04/2024
---

Ha Jesu ea lutseng thabeng ea Mehloare a shebile motse oa Jerusalema, pelo ea hae e ne e Robehileng. Evangeli ea Johanne e re, “Le ne le tle habo lona, 'me bahabo lona ha ba ka ba le amohela” (Johanne 1:11). Jesu o entse sohle seo a ka se khonang ho pholosa batho ba hae tšenyong e tlang ea motse o ratoang oa bona.

Lerato la Jesu bakeng sa batho ba hae le ne le kolla pelong e nang le lerato le sa feleng.’ Ka makhetlo o ne a sa phetse ho ipiletsa ho bona ka lerato hore ba bake le ho amohela memo ea hae ea mohau.

`Bala Luka 19:41–44; Mattheu 23:37, 38; le Johanne 5:40. Litemana tsee li re bolella eng ka boitšoaro ba Jesu malebana le batho ba hae le karabelo ea bona memong ea hae ea lerato ka mohau le lereko? Ke Tšenoloefe ea semelo sa Molimo eo u e bonang?`

Ho thata ho utloisisa ketsahalo e joalo ka tšenyeho ea Jerusalema ka leseli la semelo sa Molimo sa lerato. Nalane e senola hore likete tse baloang ka mashome li ile tsa shoa ha mookameli oa mabotho a Roma Titus a etella makhotla a hae pele khahlanong le motse. Jerusalema ea ba mahlomoleng. Banna, basali le bana ba bolaoa. Molimo o ne a le kae ha batho ba hae ba utloa bohloko bo bokalo? Karabo e hlakile empa ha ho bonolo ho e utloisisa. Pelo e ile ea robeha. Mahlo a hae a tlala meokho. Ka makholo-kholo a lilemo o lekile ho fihlela sechaba sa hae. Empa ka bokoinihi ba bona khahlanong le mosa oa hae oa lerato, ba lahleheloa ke tšireletso ea leholimo. Molimo ha se kamehla a kenang lipakeng ho thibela litholoana tsa liqeto tsa sechaba sa hae. O lumella litla morao tsa bokoinihi hore li hlahise mokhoa oa tsona. Molimo h’a k’a etsa hore ho bolaoe bana ba se nang molato tšenyong ea Jerusalema; polao e sehloho eo e bile ketso ea Satane, e seng ea Molimo.

Satane o thabela ntoa, ka ha e qholotsa mahloko a mabe haholo a pelo ea motho. E sa le ka makholo-kholo a lilemo e le Morero oa hae oa ho thetsa le ho senya e be liketso tsa hae tse mpe o li jarisa Molimo.

`Bala Mattheu 24:15–20. Ke taelo efe eo Jesu a ileng a e fa barutuoa ba hae ho ba boloka tšenyehong e tlang ea Jerusalema?`

Ho bohlokoa ho hopola hore boholo ba Bakreste ba neng ba phela Jerusalema ka A.D. 70 ba ne ba tsoa tikolong ea boJuda. Molimo ea lerato o ne batla ho boloka ka bongata bo ka khonehang batho ba hae. Ke ka hoo a ileng a fana ka taelo ea hore ha mabotho a Roma a atamela, ba ne ba tla lokela ho tsoa motseng.

`Thuisa lipolelo tse latelang: ha re ahlole semelo sa Molimo ka liketsahalo tse re potileng; empa, re hlompholla liketsahalo tseo re li bonang ka maemo a semelo sa hae sa lerato ka moo se senotsoeng kateng Bibeleng. Hobaneng see e le keletso ea bohlokoa?`