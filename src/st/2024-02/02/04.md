---
title:  Ho Tšepahala le hara Litlhoriso
date:  09/04/2024
---

Makholong a lilemo a Bokreste, kereke ea Bokreste e ile ea hola ka sekhahla, ho sa natsoe ho kengoa chankaneng, ho matšoenyeho le hloriso. Balumeli ba tšepahalang, ba neng ba inehetse ka hohle ho Kreste, ba tletse ka Moea o Halalelang, ba bolela lentsoe la Hae ka matla; maphelo a ile a fetoha, ’me mashome a likete a sokoloha.

`Bala Liketso 2:41; Liketso 4:4, 31; Liketso 5:42; le Liketso 8:1–8. Letemana tsee li re ruta eng ka liqholotso tseo kereke ea Testamente e Ncha e ileng ea tobana le tsona le hona ke hobaneng e ileng ea hola ka sekhahla?`

Barutuoa ba ile ba tobana le litšoso (Liketso 4:17), chankane (Liketso 5:17, 18), litlhoriso (Liketso 8:1), le lefu ka bo lona (Liketso 7:59, Liketso 12:2), empa ka matla a Moea o Halalelang le ka sebete ba phatlalatsa Kreste ea tsohileng bafung, likereke tsa ngatafala Judea, Galelia, le Samaria (Liketso 9:31).

Likhoro tsa lihele tsa sisinngoa. Mahlaahlela a Satane a khaoloa. Litumela-khoela tsa bohetene tsa oa kapele ho matla a Kreste ea tsohileng. Evangeli ea hlola le tlasa khatello e tšosang. Barutuoa e se e se makoala ka phapusing e ka holimo. Tšabo ea baleha pela bona joalo ka seriti.

Hantle, tumelo ea tlala lipelong tsa barutuoa. Pono ea hang ea Morena oa bona ea tsohileng ea fetola maphelo a bona. Jesu a ba fa lebaka le lecha la ho phela. Morena oa rōna o ne a sa ba fa fela thomo e kholo (Mareka 16:15), empa o ba file pallo e kholo, “‘Empa le tla fuoa matla mohla Moea o Halalelang o tlang ho lōna, ’me le tla ba lipaki tsa ka Jerusalema, le naheng eohle ea Judea, le ea Samaria, le ho isa pheletsong ea lefatše’” (Liketso 1:8).

Evangeli ea fihla le libakeng tse mahaeng a maholo lefatšeng (Ba-Kol. 1:23). Leha morutuoa oa ho qetela, Johanne, a ile a shoa qetellong ea lekholo la pele la lilemo. Ba bang ba ile ba nka lebone la ’nete le ho phatlalatsa Kreste ea phelang. Pliny e monyenyane ’musisi oa Roma porofinsing ea Bithynia ka leboea ho naha eo ha joale e leng Turkey, o ile a ngolla Morena e moholo Trajan ka bo A.D. 110. Polelo ea Pliny e bohlokoa hobane e ne e le lilemo tse ka bang robeli ka mora thakhiso. Pliny o ne a hlalosa methati ea khalemo ea molao eo a e sebeliang ho fumana le ho felisa Bakreste. Oa bolela, “hobane batho ba bangata ba lilemo tsohle, le maemo ohle, ba le batona kapa ba le batšehali ba feta litlhorisong tse matla, ’me sena se tla tsoela pele. Tšoaetso ea tumelo ena [Bokreste] e pharaletse e seng fela metseng ea litoropo, empa le metseng ea mahae le libakeng tse hole.”—Henry Bettenson, Documents of the Christian Church (New York: Oxford University Press, 2011), p. 4.

Ho sa natsoe litlhaselo tse mpehali tsa diabolose, kereke ea Bokreste e ile ea hola ka sekhahla.

`Ke eng eo re ka ithutang eona ho tsoa kerekeng ea pele e ka re thusang, rōna kereke ea nako ea ho qetela?`