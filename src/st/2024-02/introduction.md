### Selelekela

Ha se nka botsa, “Ke sehlooho sefe seo e leng khubu ea Bibele eohle?” u ne u tla araba joang? Jesu? Morero oa topollo? Sefapano? E le joale, boraro ba tsona! Empa lihlooho tse tharo tseo tsa bohlokoa li etsahala malebana le sehlooho se seng se akaretsang: “toantšano e kholo.” Sehloho sena se tletse ka Bibeleng, ho tloha ho Genese ho ea tsoa ho Tšenolo.

Qhoebeshano e kholo e qalile leholimong ka borabele ba Lucifera khahlanong le Molimo. Khubung ea ntoa ena e akaretsang ke taba ea lerato la Molimo. Na o lerato? Na o na le tsotello ea libopuoa tsa hae? Kapa ke mohanyapetsi fela seo e leng thahasello tsa hae?

Thuto ea kotara ena e latela nalane ea lefatše lena ka chebo ea Molimo, joalo ka ha boprofeta bo senola, ho tloha nakong ea Kreste ho theoha joalo ka makholo-kholo a lilemo ho fihlela matsatsing a rōna le ho feta. Semelo sa Molimo ke lerato ka sebele, 'me ka hona, liketso tsohle tsa hae ke tsa lerato, leha 'nete ena e ke ke ea totobala ho libopuoa tsa hae tse fokolang le ha e le oona manyeloi. Empa lerato la Molimo le senoleha ho feta ha Qhoebeshano e kholo e ntse e tsoelapele. Re bona bophahamo le botebo ba lona hantle ka sefapano. Golgotha, lerato la Molimo le ile la bonahatsoa kapela tlholeho eohle, ha Kreste a fana ka bophelo ba hae ho pholosa batho, 'me tlholo ea moshoelella ea Satane ea tiisoa.

Empa, ntoa e tsoelapele ho kupa. Satane o lekile ho timetsa Jesu sefapanong, le ka makholo-kholo a lilemo, re 'mona a leka ho timetsa batho ba Molimo. Leha Satane ka mabifi ‘ohle a lekile ho hlorisa kereke ea Kreste le rinya limillione, Molimo e sa le a na le bana ba hae 'me a ke ke a ba tlohela.

Kotara ena e tlo sheba lintlha tse ka sehlohong toantšanong e kholo, ho qala ka borabele leholimong. Re tla sheba Taba-kholo ea qoaketsano lipakeng tsa Kreste le Satane. Re tla bona sebete sa ba-Waldenses ho khabong ea ho befa ha lihloriso, le boikemisetso ba banchafatsi ba ho latela 'nete ea Bibele le ha ba tobane le ho hlokofatsoa, liketane, ho chesoa, le ho shoela tumelo.

Ha a tšoaela tumelong ea linatla tsena tsa moea, Ellen G. White o li beha tjena, “Bibele e ne e le matla a bona, 'me lithuto tsa eona ba leka lithuto tsohle le lipolelo. Tumelo ho Molimo le Lentsoe hae li ile tsa khothatsa banna bana ba halalelang ba nehelana ka maphelo a bona mellong.”—Toantšano e kholo, p. 249.

Bonchafatsi bo hotelitse lebone le ntseng le phatsima haholo. Tumelo e tsitsitseng ea Banchafatsi mangolong le kholiseho ea bona pholong ka mohau ka Tumelo, ho leleketse ho hlaha ha sehlopha sa baleti, se neng se eteletsoe Pele ke William Miller le ba bang ho potoloha le lefatše.

Kereke ea Baleti e ile ea thehoa ke Molimo holima Motheo o thehiloeng ke Banchafatsi e le ho khutlisetsa linnete tsa Bibele tseo li neng li se li lahlehile ka makholo-kholo a lilemo. Khubung ea molaetsa oa eona ke phatlalatso ea molaetsa oa mangeloi a mararo a Tšenolo 14:6-12, tlhokomeliso ea ho qetela ea Molimo lefatšeng leo haufi le tlo timela.

Phatlalatso ena e tsoha khalefo ea Satane, e lekanngoang ka Khanyapa ke moapostola Johanne: “'Me Khanyapa ea halefela mosali, 'me ea ea ho loantša masala a leloko la mosali, e leng ba bolokamg litaelo tsa Molimo, le bopaki ba Jesu Kreste” (Tšen. 12:17). Re tla ithuta hape liketsahalo tsa ho qetela ntoeng ena e kholo, ho kenyeletsa tlholo ea lerato la Molimo holima matla le mebuso ea lihele, e leng tse etellang pele popo ea maholimo a macha le lefatše le lecha.

Leha Motheo oa kotara ena e le Bibele, re tla sebelisa buka ea Toantšano e Kholo, ka Ellen G. White, e le Motheo oa boithuto ba rōna ho ithuta thuto ena e kholohali. Likhaolo tseo thuto ka 'ngoe e itšetlehileng ka tsona e boletsoe molemong oa tšebeliso ea eona e le jella phate bakeng ba pharalatso ea boithuto le ho arolelana e le hore ka ho phethahala re tle re “tsebe lerato la Kreste le fetisang tsebo eohle” (Ba-Efe. 3:19).

_Letsoalloa la Connecticut, U.S.A., Mark Finley, moevangeli ea tsebahalang machabeng, e kile ea ba motlatsi oa mookameli oa General Conference ka 2005–2010. Ka mora ho ea phomolong, e bile mothusi oa mookameli oa General Conference. Moruti Finley le mofumahali oa hae, Ernestine, ba na le bana ba bararo le litloholo tse hlano._