---
title:  Ho Lebella Nako
date:  13/05/2024
---

Leha baprofeta ba banchafatsi ba ne ba lebeletse ho khutla ha Kreste ka sebele, ho bonahalang, ho utloahalang, le ka khanya, hanyane ka hanyane, kutloisiso ena ea ’nete ea Bibele ea fetoha. Bareri ba tumileng ba lekholo la 19th ba ruta hore Kreste o tla tla theha ’muso oa hae lefatšeng le ho tlisa lilemo tse sekete tsa khotso. Sena se ile sa fokolisa matla a boitlamo le ho ba fofo litaba tsa semoea.

Ka tsela e tšoanang, barutuoa ba se ke ba utloisisa mokhoa oo Mesia a tla tla ka oona. Ba ne ba nahana hore o tla tla joalo ka molaoli oa mabotho ea hlolang ea tlo roba joko ea bokhoba ba Roma, e seng ea tlo ba lokolla kotlong litlamong tsa sebe. Ka hona, ba ile ba sitoa ho utloisisa mokhoa oo a tla tla ka oona.

`Bala Liketso 1:9–11; Tšenolo 1:7; le Mattheu 24:27, 30, 31. Litemana tsee li re ruta eng ka mokhoa oo Morena a tla khutla ka oona?`

Ha Kreste a ne a tla lekhetlo la pele e le ngoana sejelong Bethlehema, batho ba fokolang ba ile ba ela hloko ho fihla ha hae. Empa ha a tla lekhetlo la bobeli, “mahlo ohle” a tla ’mona. Tsebe tsohle li tla utloa terompeta e phatlalatsang ho khutla ha hae. Motho e mong le e mong ea lefatšeng o tla bona khanya ea hae. Ha re hloke ho thetsoa. Mangolo a entse hore liketsahalo tse potileng ho khutla ha hae li hlake haholo.

“E ’ngoe ea linnete tse mahlonoko le tse khanyang tse senotsoeng tsa Bibele ke ea ho khutla la bobeli ha Kreste ho phetha mosebetsi o moholo oa topollo. Ho batho ba Molimo ba baeti, ba siiloeng ka nako e telele e le bajaki ‘khohlong le meriting oa lefu,’ tšepo e ntle, thabo-tšepo e susumetsang e fanoe pallong ea ho hlaha ha hae, eo e leng ‘tsoho le bophelo,’ ho ‘khutlisetsa hae hape ba lahlehileng.’ Thuto ea ho khutla labobeli ke khubu ea mangolo a halalelang. Ho tloha letsatsing leo ba babeli ba pele ba neng ba furalla Edene ka masoabi, bana ba tumelo e sa le ba emetse ho tla ha ea tšepisitsoeng ho tla senya matla a mosenyi le ho ba khutlisetsa hape paradeiseng e ileng ea lahleha.”—Ellen G. White, Toantšano e kholo, p. 299.

Moetapele oa pejana oa baleti, Luther Warren, o ne a tloaetse ho bolella bacha, “Mokhoa fela oa ho falimehela Kreste h’a etla ke ho falimeha ’me o lule o falimehile.” Molaetsa oa ho khutla kapele ha Kreste ke boipiletso bo potlakileng ho e mong le e mong oa rōna ho hlahloba lipelo tsa rōna le ho talimisisa bophelo ba rōna ba Bokreste. Ke memo ea ho phela ka ho loka. Ha ho motho ea lipakeng leseling la khanya ea ho khutla ha Kreste.

`Bala 1 Ba-Thesalonika 5:2–5 le Ba-Heberu 9:28. Ke khothatso efe eo litemana tsee li re fang eona malebana le ho khutla ha Kreste?`