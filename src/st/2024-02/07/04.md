---
title:  William Miller le Bibele
date:  14/05/2024
---

Joalo ka ha Molimo a sebelisitse banchafatsi ba maporosetanta ho sibolla bocha ’nete ea ho lokileng ka tumelo ho Kreste fela, o ile a sebelisa William Miller ho sibolla bocha ho khutla la bobeli. Ha Miller a ntse a ithuta mangolo, a fumana Kreste ea mo ratang ho feta ka moo a ka nahanang kateng. Ka Bibele ea hae, le pene le buka, a qala ho bala ho Genese ’me a se ke a potlakela ho bala ho fihlela a utloisisa sekha seo a se balang. Ka ho bapisa Lengolo le Lengolo, a lumella Bibele ho itlhalosa.

`Bala Esaia 28:9, 10; Liproverbia 8:8, 9; Johanne 16:13; le 2 Peterose 1:19-21. Ke metheo efe ea botoloki ba Bibele eo u e fumanang liratsoaneng tsee?`

Ha William Miller a bapisa Lengolo le Lengolo, liphiri tsa Bibele li ile tsa buleloa eena. A batla joalo ka ea batlang letlotlo le patiloeng ’me a putsoa haholo. Moea o Halalelang oa bula Lentsoe la Molimo hore a le utloisise. A atamela boprofeta ka cheseho e tšoanang boithutong ba Bibele joalo ka liratsoana tse ling tseo a neng a ithuta tsona.

`Bala Daniele 1:17; Daniele 2:45; 1 Peterose 1:10, 11; le Tšenolo 1:1–3. Liratsoana tsee li re ruta eng ka ho utloisisa boprofeta ba Bibele?`

Litšoantšo tse bukeng ea boprofeta ha se sephiri se koahetsoeng. Molimo ea lerato o re file Lentsoe la boprofeta ho re lokisetsa liketsahalo tse hlollang tse tlang ho etsahala haufinyane lefatšeng lena. William Miller o ne a utloisisa hantle hore boprofeta boa itoloka. Litšoantšo tsa boprofeta li hlalosoa ke Bibele ka bo eona. Libata li emela marena kapa mebuso (Dan. 7:17, 23). Moea o emela tšenyo (Jer. 49:36). Metsi a emela batho kapa lichaba (Tšen. 17:15). Mosali o emela kereke (Jer. 6:2, Ba-Efe. 5:22–32). Nako ea boprofeta ea Daniele le Tšenolo le tsona li fanoe ka mokhoa oa papiso, ka letsatsi le le leng ho emela selemo se le seng (Num. 14:34, Ezek. 4:6). Ha William Miller a sebelisa litšiea tsena tsa botoloki ba Bibele, a hlolloa ke seo a se fumanang malebana le seo a se lumetseng ka ho khutla ha Kreste.

`Hobaneng kutloisiso e nepahetseng ea litšoantšo tsa boprofeta e le bohlokoa bakeng sa tumelo ea rōna?`