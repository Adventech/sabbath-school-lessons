---
title:  Lipaki tse Peli
date:  05/05/2024
---

`Bala Tšenolo11:3–6. Fana ka matšoao a mahlano a lipaki tse peli ao u oa fumanang serapeng sena.`

Ho Zakaria 4, moprofeta o ile a bona lifate tse peli tsa mohloare mahlakoreng a mabeli a kantelare ea khauta—papiso e tšoanang le eo re e fumanang mona ho Tšenolo 11. Zakaria o bolelloa hore sena se bolela “‘batlotsuoa ba babeli ba emeng pel’a Morena oa lefatše lohle’” (Zak. 4:14). Lifate tsa mohloare li fepela ole ka kantelareng hore e tsoele pele ho fana ka leseli. Re hopotsoa ka seo mopesaleme a se ngotseng: “Lentsoe la hao ke lebone la maoto a ka, ke leseli tseleng ea ka” (Ps. 119:105). Ole e emela Moea o Halalelang (Zak. 4:2, 6). Pono ea Johanne ho Tšenolo 11 e hlalosa Lentsoe la Molimo le phatlalatsoa ka matla a Moea o Halalelang ho bonesa lefatše.

Lipaki tse Peli tsena li ka profeta le ho thibela pula hore e se ne ka nako eo li e boletseng. Li ka fetola metsi mali le ho otla lefatše ka likotlo. Ka lentsoe la Molimo, Elia o ile a re ha ho pula e tla na Iseraeleng, ’me e le karabo ea thapelo ea hae, ha ho ea ka ha na pula ka lilemo tse tharo le halofo (sheba Jakobo 5:17). Eaba o rapela Molimo, ’me pula ea khutla ka mor’a hore moprofeta oa bohata oa baale a hloloe ho felisa komello (1 Marena 17, 18). Moshe, ka Lentsoe la Molimo, o ile a tlisa likotlo tsa mefuta eohle ho baegepeta, ho kenyeletsa ho fetola metsi mali, hobane Faro a hanetse bana ba Molimo ho ikela ka bolokolohi (Exoda 7).

Bohle ba lekang ho timetsa mangolo ba tla felisoa ke mollo o tsoang molomong oa oona. Molimo o re, “‘Ereka ha le boletse taba eo, bona, lentsoe la ka ke tla le etsa mollo molomong oa hao, sechaba sena e be lehong, o tle o ba timetse’” (Jer. 5:14). Lentsoe la Molimo le phatlalatsa kahlolo holima bohle ba le latolang. Lentsoe la hae e ka mollo molomong.

Ho Johanne 5:39, Jesu o phatlalatsa hore Mangolo a Testamente ea Khale a paka eena. Hape o re evangeli e tla boleloa “e le bopaki” lefatšeng lohle (Matt. 24:14), ’me Testamente e Ncha, ’moho le Testamente ea Khale, ke motheo oa bopaki boo. Lentsoe le tsoang motsong o tšoanang (martys) joalo ka lentsoe ho paka le sebelisitsoeng litemaneng tse peli tsena le hlaha ho Tšenolo 11:3.

Lipaki tse Peli tsee ke bo mang? Ka leseli la lintlha tsena tsa Bibele le limelo tse fanoeng ho Tšenolo 11, re tla fihlela qeto (e seng ka bofofu, leha ho le joalo) hore Lipaki tse Peli ke mangolo a Testamente ea Khale le e Ncha, a bolelang leseli la Molimo le ’nete lefatšeng.

`Bakreste ba bangata kajeno ba bonahala ba khella tlase Testamente ea Khale, ba re e feletsoe ke nako ’me ha e sa hlokeha hobane re na le Testamente e Ncha. Ke eng e phoso ka ho fetisisa ka mohopolo oo?`