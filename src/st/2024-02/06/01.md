---
title:  Lipaki tse Peli
date:  04/05/2024
---

### Bakeng sa Thuto ea Beke ena Bala
Tšen. 11:3–6; Zek. 4:14; Tšen. 12:5, 6, 14, 15; Dan. 7:25; Esa. 54:17; Ps. 119:89; Tšen. 11:15–18.

> <p>Temana ea khopolo</p>
> “Joang boa omella, palesa ea foforeha, empa lentsoe la Molimo oa rōna le tiile ka ho sa feleng” (Esaia 40:8).

Ka makholo-kholo a lilemo, Lentsoe la Molimo, le ile la nenoa, la khesoa, le ho lahloa. Le ’nile la faseletsoa ka liketane matlong a thapelo, la chesoa mapatlelong, le ho taboloa likhechana. Balumeli ba lona ba hobosoa, ba tlakoa, ba kenngoa chankaneng le hona ho bolaoa. Har’a tsena tsohle, Lentsoe la Molimo le ile la hlola.

Kereke ea bohareng e ile ea hlorisa Bakreste ba tšepahalang le ba lumelang Bibele. Leha ho le joalo, lentsoe la Molimo le ’nile la bonesa lefifing. Khatello le hloriso ha li ea ka tsa thibela phatlalatso ea Lentsoe la Molimo. Joalo ka motoloki oa Bibele ea senyesemane William Tyndale a ile a qosetsoa tumelo ea bona, o ile a botsoa hore na ke mang ea mo thusitseng haholo khasong ea lentsoe la Molimo. A nahanisisa potso a nto araba, "Mobishopo oa Durham.” Bo-’Maseterata ba makala. Tyndale a hlalosa hore nakong e ’ngoe, mobishopo o ile a reka moqeqeko oa hae oa phetolelo tsa Bibele ea senyesemane a nto li chesa mapatlelong. Seo mobishopo a neng a sa se tsebe ka nako eo, ke hore o ne a hlile a thusetsa mosebetsing oa kanetso ea ’nete. O ne a rekile libibele ka theko e holimonyana ho e neng e behiloe. Ka theko e kholohali joalo Tyndale o ile a khona ho hatisa libibele tse ngata ho feta tse chesitsoeng. ’Nete e lahletsoeng leroleng ea tsoha hape le hape ho khanya ka mokhoa o hlollang.

Bekeng ena, re sheba tlhaselo e ’ngoe ea tse bohale mangolong le tumelong ea Bokreste. Nakong ea letsoso ea naha ea Fora, mali a ile a tšoloha literateng tsa Fora. Nkhohali ea mali e ile ea behoa lepatlelong la sechaba Paris, ’me likete tsa selakhoa. Ho se lumele ho Molimo ea e ba tumelo ea puso. Leha ho le joalo, bopaki ba lentsoe la Molimo bo ne bo ke ke ba khutsisoa.

_*Ithute thuto ea beke ena, u ipapisitse le likhaolo tsena 12-17 tsa Toantšano e kholo, ho lokisetsa Sabatha sa Motšeanong 11._