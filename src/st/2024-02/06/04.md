---
title:  Lipaki tse Peli li ea Bolaoa
date:  07/05/2024
---

`Bala Tšenolo 11:7–9. U ntse u hopola hore puo ke ea papiso, litemana tsee li lepa eng hore e tla etsahala ho lipaki tse peli, Testamente ea Khale le e Ncha?`

Ka A.D. 538, ’muso oa bohetene ea Roma o ile oa oela. Justinian, ’musisi oa Roma, a nehelana ka matla a puso, polotiki, le bolumeli ho mopapa Vigillis. Nako e telele ea puso ea kereke ea bohareng ea qala. Ea tsoela pele ho fihlela ka A.D. 1798. Molaoli oa sesole oa Fora, Berthier, ka taelo ea Napoleon, a kena ho khanyetso Roma ka la 10 Hlakola, 1798. Mopapa Pius VI ea eba motšoaruoa le ho isoa Fora, moo a shoetseng teng. Letsatsi lena le tšoaea qetello e profetiloeng ea puso ea kereke ea Roma e le ’muso oa lefatše, matsatsi a 1,260 kapa lilemo joalo ka ha li boletsoe ke Daniel le ho Tšenolo (sheba thuto ea maobane).

Ke tšenolo e matla ha kakang ea boprofeta ba ’nete ba Bibele! Daniele, a ngola lilemong tse ka bang makholo a mahlano pele ho Kreste, ka nepo a profeta liketsahalo tsa lilemo tse 2,300 ha morao. Ruri re ka tšepa boprofeta bo fanoeng ke Bibele.

Nakong ena eohle, ’nete ea evangeli ea bolokoa e phela ka bopaki ba lentsoe. Empa le liteko tse matlahali li ile tsa sisinya ’nete ea Bibele. Sebaka se nyolohang sekoting (Satane) sa loantša Mangolo. Sa hlahisa liqoso tse ncha matleng a Bibele ka letsoso la Fora le ileng ea qala ka 1789.

Letsosong la Fora, ’muso ka molao oa theha sehlotšoana sa bolumeli ba mabaka ha ’muso o tšehetsa tumelo e se nang Molimo, e le teko ea ho falatsa Bokreste. Mokete oa kelello oa tšoaroa naha ka bophara ka la 10 Pulungoana, 1793. Likereke ho potoloha Fora tsa fetoha litempele tsa boinahano (Reason), ’me mosali ea phelang a hlomamisoa e le molingoana oa kelello. Bibele tsa chesoa mapatlelong. Ha phatlalatsoa Molimo o le sieo, ’me lefu la boleloa e le boroko bo sa feleng. Satane a sebetsa ka batho ba sa lumeleng ho Molimo ho bolaea Lipaki tse Peli tsa Molimo. Litopo tsa tsona tsa “rapalla lepatlelong la motse o moholo, o bitsoang Sotoma le Egepeta ka puo ea moea, e leng moo hape Morena oa tsona a thakhisitsoeng teng” (Tšen. 11:8).

Egepeta e ne e le lehae la moetlo oa melimo e mengata e neng e latola Molimo oa ’nete (sheba Exod. 5:2). Sodoma e ne e emela ho hlepha ha boitšoaro. Phetohong ea Fora, Lipaki tse Peli tsa Molimo—Testamente ea Khale le e Ncha—tsa lula li shoele ho latela ho se lumele ho Molimo le ho hlepha ha boitšoaro ho ileng ha ata ha tse neng li bo laola li tlosoa ka phetoho le tšollo ea mali.

Tšenolo 11:9 e re litopo tsa Lipaki tse Peli tsa Molimo li ke ke tsa epeloa ka “matsatsi a mararo a isang mahareng a letsatsi le leng”, ka hore “matsatsi” a boporota a emela lilemo tse tharo le halofo. Hose lumele Molimo ho ile ha ba hlorong ka nako ea phetoho ea Fora, bonyane ka nako e ka bang lilemo tse tharo le halofo. Nako e ile ea tsoella ha taelo e tsoa ka la 26 Pulungoana, 1793, Paris e felisang bolumeli, ka Phuptjane 17, 1797, ha ’muso oa Fora o tlosa thibelo ea melao ea bolumeli.