---
title:  Linako tsa Boprofeta
date:  06/05/2024
---

`Bapisa Tšenolo 11:3 le Tšenolo 12:5, 6, 14, 15 le Daniele 7:25. Ke ho tšoana hofe hoo u ho bonang linakong tsee tsa boprofeta?`

Lipaki tse Peli “‘li tla profeta ka matsatsi a sekete se nang le makholo a mabeli a mashome a tšeletseng, li ntse li apere lesela le mahoashe’” (Tšen. 11:3). Ena ke nako e tšoanang le nako ea likhoeli tse mashome a mane a metso e ’meli tseo “Balichaba” (ba hanyetsang ’nete ea Molimo) ba tla hatakela motse o halalelang ka maoto (Tšen. 11:2). Lira tsa Molimo li hatakela ’nete ea Molimo ka maoto ka matsatsi a 1,260 (42 x 30 = 1,260, letsatsi ka leng le emetse selemo boporofeteng ba mehla ea bofelo), ’me Lipaki tse Peli tsa Molimo, Testamente ea Khale le e Ncha, liprofeta khahlanong le bona ka nako e tšoanang.

Joalo ka ha re se re bone (sheba thuto ea bone), Daniele 7:25 e re matla a lenakana a tla hlaha ka mora ho arohana ha ’muso oa Roma ’me le tla hlorisa batho ba Molimo “‘ka nako, le ka linako [hantle “nako tse peli”] tse nang le lehare la nako’”. “Nako” ke selemo se le seng (matsatsi a 360). Joale, linako tse tharo le lehare la nako li lekana le matsatsi a 1,260.

Tšenolo 12:6, 13 e bua ka matsatsi a 1,260 a litlhoriso bakeng sa batho ba Molimo. Tšenolo 12:14 e bua ka nako, linako, le lehare la nako. Tšenolo 13:5 e bua ka likhoeli tse 42. Re fumana bobeli likhoeli tse 42 le matsatsi a 1,260 li boleloa ho Tšenolo 11:2, 3. Boprofeta bona bohle bo hlalosa likarolo tse fapaneng tsa nako e tšoanang ea nalane.

Ha matla a mangolo a sa nkeloe hlohong, matla a mang (a batho) a ea phahama bakeng sa ona. Sena hangata se isa litlhorisong tsa ba phahamisang lentsoe la Molimo, e leng se ileng sa etsahala nakong ea puso ea bopapa ho tloha ka A.D. 538 ho isa A.D. 1798, ha kereke ea bohareng e ne e theohela khohlong ea lefifi la semoea. Melao ea batho ea nkela litaelo tsa Molimo sebaka. Meetlo ea batho ea koahela bonolo ba evangeli. Kereke ea Roma ea ikopanya le ’muso ho pharalatsa matla a eon hohle.

Nakong lilemo tse 1,260, lentsoe la Molimo—Lipaki tse Peli tsa hae—li ne li apere liaparo tse mahoashe. Linnete tsa tsona li ne li patiloe tlasa khaphatseho ea meetlo le meketjana. Lipaki tse Peli tsena tsa ’na tsa profeta; Bibele ea ’na ea bua. Le hara lefifi lena la semoea, lentsoe la Molimo la bolokeha. Ho ne ho na le ba le boulelang le ho phela ka lona. Empa papisong le matšoele a Europa, ba ne ba fokola. Ba-Waldenses, John Huss, Jerome, Martin Luther, Ulrich Zwingli, John Calvin, John le Charles Wesley, le ba bang ba bangata ba ba-nchafatsi ba ile ba tšepahalla lentsoe la Molimo ka moo ba neng ba le utloisisa kateng.

`Ke life tse ling tsa lithuto kajeno, tse bolokoang ke Bakreste ba bangata, tse itšetlehileng moetlong e seng lentsoeng la Molimo?`