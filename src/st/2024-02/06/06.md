---
title:  ’Nete e Hlotseng
date:  09/05/2024
---

Ho sa tsotellehe litlhaselo tsa sera, mosebetsi oa Molimo lefatšeng o tla fihlela sehlohlolo. Evangeli e tla rutoa “lichaba tsohle, le mefuta eohle, le lipuo tsohle, le merabe eohle” (Tšen. 14:6). Qhoebeshano e kholo lipakeng tsa Kreste le Satane e tla fella ka Kreste ha a hlola matla a lihele ka ho phethahala. ’Muso oa Molimo o tla hlola holima bobe, ’me sebe se tla felisoa ka ho sa feleng tlholehong.

Tšenolo 11 e qala ka teko ea Satane ka letsoso la France ho timetsa tumelo ea Bokreste le felisa tumelo ho Molimo, empa khaolo e qetella ka tlholo ea ’muso oa Molimo marena le matla a bokhopo. E fana ka khothatso ho bohle ba fetang hara liqholotso ka lebaka la Kreste le ’nete ea hae.

`Bala Tšenolo 11:15–18. Ho ea ka litemana tsee, ke liketsahalo life tse etsahalang qetellong ea nako ha terompeta ea bosupa e lla?`

Mebuso ea lefatše lena e ferohile ’muso oa Morena oa rōna. Kreste o hlotse. Bokhopo bo hlotsoe. Jesu ke mohloli ’me Satane o hlotsoe. Ho loka ho hlotse. ’Nete ea busa. Re tla etsa hantle ha re ka utloa taelo e latelang: “Sohle se theiloeng holima matla a motho se tla tlosoa; empa seo theiloeng holima lefika la Lentsoe la Molimo le tiileng se tla tiea ka ho sa feleng.”—Ellen G. White, Toantšano e kholo, p. 288.

`Bala Tšenolo 11:19. Johanne o bone eng e buloa leholimong? ’Me o ile a bona eng ha a sheba leholimong?`

Tempele ea Molimo leholimong e ile ea buloa ho re Johanne a bone. Ha a sheba ka sehalalelisisong, a bona areka ea selekane. Sehalalelong sa Testamente ea Khale, seo e neng e le seriti sa sa sebele se leholimong, khanya ea boteng ba Molimo e be senotsoe lipakeng tsa mangeloi a mabeli a neng a entsoe sekoahelong sa areka ea selekane. Ka hara areka e ne e le molao oa Molimo. Leha re bolokoa ka mohau fela ka tumelo, kutlo molaong oa Molimo e senola hore na tumelo ea rōna ke ea ’nete ha kae. Molao oa Molimo ke motheo kapa thebe ea kahlolo (Jakobo 2:12). Taba ena e ba bohlokoa haholo le ho bonahala hantle nakong ea ho qetela (sheba Tšen. 12:17; Tšen. 14:12).

`Ke joang khohlano e hlollang e lipakeng tsa letsoso la Fora le hloro ea khanya li bontšoang ho Tšenolo 11 li buang le rōna kajeno?`