---
title:  Sebete sa Ema
date:  23/04/2024
---

`Bapisa Liketso 5:28–32, Ba-Efese 6:10–12, le Tšenolo 3:11. Ke taba efe ea mantlha e fumanoang litemaneng tsee?`

Se seng sa limelo tse hlalohanyang ba-Waldenses, le e mong le e mong oa ba-nchafatsi, e ne e le tšekamelo ea bona e phethahetseng ho Molimo, le kutlo e phethahetseng ea bona mangolong, le boinehelo bolaoling ba Kreste, e seng bopapa. Likelello tsa bona li ne li tletse ka lipale tsa Testamente e Ncha tsa tumelo le sebete. Peterose le baapostola ba ne ba ka re, “E ka khona re utloe Molimo ho e-na le batho” (Liketso 5:29). Ba itšoarella keletsong tsa Paulose, “tieang Moreneng le matleng a hae a sa sitoeng ke letho” (Ba-Efe. 6:10). Ba nkela hlohong keletso ea Jesu, “Boloka seo u nang le sona, e mong a tle a se ke a nka moqhaka oa hao” (Tšen. 3:11). Ho e-na le ho inehela neanong ea taba ea kereke ea Roma, banna le basali bana ba tšepahalang ba tumelo ba ba le sebete sa ho emela ’nete ea Lentsoe la Molimo. Ba-Waldenses e bile se seng sa lihlopha tsa pele tsa fumana Bibele ka puo ea bona.

Tlaleho ea bona e phelang ea likopi tsa libibele tsa bona tse ngotsoeng ka letsoho e ngotsoeng ke Jean Leger, setsibi tabeng tsa Bibele ea ba-Waldensian, e na le litaba tsa motheo tsa mosebetsi oa bona ho kenyeletsa le botaki. Ba-Waldenses ka lekunutu ba ne ba qopitsa mangolo mahae a bona a lithabeng ka leboea ho Italy le ka boroa ho France. Bacha lilemong tsa bocha ba ne ba rutoa ke batsoali ba bona ho kenya hlohong likarolo tse kholo tsa mangolo. Lihlopha tse qopitsang Bibele li ne li sebetsa ’moho ho qopitsa Bibele. Boholo ba bacha ba-Waldense ba ile ba tsamaea le Europa eohle e le barekisi ka khutso eohle ba arolelana linnete tsa mangolo. Ba bang ba kena likolo tse phahameng, ’me ha menyetla e hlaha, ba arolelana likarolo tsa mangolo le baithuti ’moho le bona. Ba tataisoa ke Moea o Halalelang, ka nako e loketseng ha ba lemoha kamohelo ho motho ea tiileng ea batlang ’nete, ba ne ba khetha karolo ea bona ea mangolo tseo ba tla fana ka tsona. Baholo ba ile ba lefella ka boinehelo le botšepehi ba bona ka maphelo a bona. Leha ba-Waldenses ba ne bas a utloisise lithuto tsa Bibele hantle, ba ile ba boloka ’nete ea lentsoe la Molimo ka lilemo-lemo ka arolelana le ba bang.

“Tsela ea ba lokileng e joalo ka leseli le khanyang, le ntseng le eketsa ho khanya ho fihlela motšeare o moholo o phethehileng” (Li-Prov. 4:18). Solomone o bapisa tsela eo Molimo a etellang pele bana ba hae ka letsatsi le chabang le ntseng le phahama joalo-joalo. Ha Molimo a ne a penya konopo ea letsatsi ea ba le chaba hang ka khanya ea lona, le ne le le tla foufatsa. Ka mora hore lefifi le aparele lefatše ka lilemo-lemo, Molimo o ile hlahisa banna le basali, ba inehetseng Lentsoeng la hae, ba ileng ba tsoella ho batla haholoanyane.

`Ke joang rōna, re bontša khanya ea Kreste, re ka bonesang metseng ea rōna? Na rea khanya?`