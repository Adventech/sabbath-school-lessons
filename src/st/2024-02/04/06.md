---
title:  Ho Khothatsoa ke Tšepo
date:  25/04/2024
---

`Bala Ba-Heberu 2:14, 15. Ke joang balumeli ba nako ea bohareng ba ileng ba ba le maiphihlelo a tšoantšano e kholo?`

Ke eng sena se ileng sa khothatsa botšepehi ba ba-Waldenses nakong ea litlhoriso tse mpehali tse neng li ba tobile? Ke eng se fileng Huss le Jerome, Tyndale, Latimer, le mashoela-tumelo a mang a nako ea bohareng sebete sa ho tobana le malakabe le sabole? Tumelo litšepisong tsa Molimo. Ba lumela litšepiso tsa Kreste, “Hobane kea phela, le tla phela le lona” (Johanne 14:19). Ba fumana matla a hae a lekane bakeng sa liqholotso tse matla tsa bophelo. Ba fumana thabo ho kopaneleng le Kreste matšoenyehong a hae. ’Me botšepehi ba bona e aba bopaki bo matla ho lefatše.

Ba sheba kapele ho seo e leng sona ho seo e tla ba sona. Ba ne ba tseba, hore ka tsoho ea Kreste, lefu ke sera se hlotsoeng. Ho banna le basali ba na ba sebete matla a lefu a ne a khaotsoe. Ba itšoarella ka litšepiso tsa Molimo ’me ba tsoa ba hlotse.

`Bala Johanne 5:24, Johanne 11:25, 26, le 1 Johanne 5:11–13. Ke tiisetso efe eo litšepiso tsee li fanang ka eona ho uena u le motho? Li re thusa joang litekong tsa bophelo?`

John Huss o ne a sa thekesele ha a tobane le ho ea toronkong, ho hloka toka, le lefu ka bo lona. A teta chankaneng ka likhoeli-khoeli. Serame, maemo mongobo a mo bakela feberu e ileng ea batla e nka bophelo ba hae. Leha ho le joalo, “Mohau oa Molimo oa mo boloka. Nakong ea libeke tsa mahlomola a hae tse fetileng pele ho letsatsi la kahlolo, khotso ea leholimo ea tlala moeeng oa hae. ‘ke ngola lengolo lena,’ a rialo ho motsoalle, ‘ka phapusing eaka ea chankane, le ka letsoho la ka le tlamiloeng ka mahlaahlela, ke lebeletse kahlolo ea ka ea lefu hosane. Ha ka thuso ea Jesu Kreste, re tla kopana khotsong e ntle ea bophelo bo tlang, o tla ithuta ka moo Molimo a bontšitseng mohau oa hae ho ’na, le ka moo a ntšehelitseng kateng hara liteko le liqholotso.’—Bonnechose, vol. 2, p. 67. Lefififng la sekoti sa hae a bonela pele tlholo ea tumelo ea ’nete.”—Ellen G. White, Toantšano e kholo, pp. 107, 108.

Keletso ea Moapostola Paulose e bua le rōna ka nepo kajeno. “A re tiiseng kano ea tumelo ea rōna, re se na ho sisinyeha; hobane ea re tšepisitseng oa tšepeha.” (Ba-Heb. 10:23). Joalo ka ha litšepiso tsa Molimo li ile tsa boloka batho ba hae nakong e fetileng, li tla re boloka le kajeno.

`Ho ka bolela eng ho lahleheloa ke tsohle bakeng sa Kreste? Hantle qetellong o tla bo lahlehetsoe ke eng? (Sheba Mareka 8:36.) Ke lithuto life tseo re ka ithutang tsona ho ba-Waldenses le banchafatsi tse re bolokang khohlanong ea ho qetela ea lefatše?`