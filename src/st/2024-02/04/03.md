---
title:  Leseli le Leleka Lefifi
date:  22/04/2024
---

`Bala Juda 3, 4. Tlhokomeliso ke efe moo ’me e ile ea sebetsa joang kerekeng ea morao ea Bokreste?`

Buka ea Juda e ile ea ngoloa kae kae pele ho A.D. 65 e ngolloa Bakreste ba tšepahalang ba neng ba “ratiloe ke Molimo Ntate, ba boloketsoeng Jesu Kreste” (Juda 1:1). Balumeli bana ba tšepahalang ba ne ba khothaletsoa “loanela tumelo eo bahalaleli ba ileng ba e fuoa ka nako e le ’ngoe. Hobane har’a lona, ho khukhunetse batho ba bang, . . . ba fetolang mohau oa Molimo oa rōna bohlola” (Juda 1:3, 4). Tlhokomeliso ena e ne e reretsoe haholo ho balumeli ba nako ea Mengoaha e bohareng ka mora hore mekhoa ea bohetene e kene ka hara kereke ka bongata ’me meetlo ea batho e be karolo ea Lentsoe la Molimo. Ka lilemo tse ngata, batho ba joalo ka ba-Waldenses ba ile ba sala ele linatla tsa ’nete ea mangolo. Ba ne ba lumela hore Kreste e ne e le ’muelli le hore Bibele e le mohloli oa bona oa matla. “Melokong eohle ho ne ho ena le lipaki bakeng sa Molimo-banna ba neng ba nka tumelo ho Kreste e le eena ’muelli fela lipakeng tsa Molimo le batho, ba neng ba nka Bibele e le eona fela e laolang tsa bophelo, le ho halaletsa Sabatha ea ’nete.”—Ellen G. White, Toantšano e kholo, p. 61.

`Bala Tšenolo 2:10. Ke pallo efe eo Molimo a fanang ka eona ho ba mo tšepahallang leha ho tobaneng le lefu ka bo lona?`

Mantsoe ana a ile a ngolloa kereke ea Smyrna. O mong oa melingoana e ka sehlohong e ne e le Dionysius, molingoana oa mekete le khora. Ba baprista ba Dionysius ba e shoa, moqhaka o ne o behoa lihlohong tsa bona tšebeletsong tsa lepato. Johanne o fetola taba ea moqhaka o behoang hlohong nakong ea lefu ka moqhaka oa bophelo o neng o tlang ho behoa lihlohong tsa ba hlotseng matla a bokhopo. Moqhaka oa bophelo o neoa ba ileng ba feta har’a liqholotso, mathata, mahloko, le lefu ka bo lona bakeng sa Kreste.

Moqhaka oa bophelo o ne o susumetsa balumeli bana ba tšepahalang ho mamella lefu ka bo lona bakeng sa Kreste. Moqhaka oa bophelo kamehla o khothatsa balumeli linakong tsa meleko. O ile oa khothatsa ba-Waldenses hara bohloko le litlhoriso. Ba ne ba tseba hore ba tla bona Jesu ka letsatsi le leng le ho phela le eena ka ho sa feleng. Moqhaka oa bophelo hape o bua le rōna: re ka har’a liqholotso ha joale, empa moqhaka oa bophelo o re emetse ha reka tsepamisa mahlo a rōna ho Jesu.

`Ke eng e u khothatsang nakong tse thata? Ke eng e tšosang? Ke litšepiso life tseo u ka ikhothatsang ka tsona ka linako tseo?`