---
title:  Kahlolo e Tlile
date:  21/05/2024
---

`Bapisa Daniele 7:9, 10 le Tšenolo 14:6, 7. Ke ho tšoana hofe ho lipakeng tsa liratsoana tsee?`

Kahlolo ke sehlooho se hlaheletseng ka hare ho Bibele. “Hobane Molimo o sa tla isa mesebetsi eohle kahlolong, le tse patiloeng kaofela, leha e le tse ntle leha e le tse mpe” (Moek. 12:14). Jesu o ile a supa bamameli ba hae kahlolong ea kamoso, ka hore “‘Ka letsatsi la kahlolo, batho ba tla tsekisoa polelo e ’ngoe le e ’ngoe ea bosaoana eo ba e boletseng’” (Matt. 12:36). Moapostola Paulose oa eketsa, Molimo o tla “hlahisetsa leseling tse patiloeng tsa lefifi, le ho senola merero ea lipelo” (1 Ba-Kor. 4:5). Morumuoa oa lengeloi o ile a re ho Johanne, “nako ea ho ahlola ha oona [Molimo] e tlile” (Tšen. 14:7).

`Bala Tšenolo 22:10–12. Ha Jesu a khutla, qetello ea batho bohle ke efe? Ke phatlalatso efe e hlakileng e etsetsoang Johanne?`

Kaha Kreste o tlilo fana ka moputso oa hae oa ho qetela, ho lokela ho be le kahlolo pele ho moo, ho bontša hore na ke mang ea lokelang ho fumana moputso ofe ha atla. Ha Kreste a khutla, ha ho sa na monyetla oa bobeli. Motho ka mong o bile le litaba tse lekaneng ho etsa qeto ea moshoelella e sa fetoheng bakeng sa Kreste kapa khahlanong le eena.

`Bala Mattheu 25:1–13. Hobane Jesu a amana ka tsela e fapaneng le lihlopha tse peli tsee?`

“Ha mosebetsi oa patlisiso o fela, ha linyeoe tsa bohle bao melokong eohle ba neng ba ipolela e le balateli ba Kreste li se li hlahlobiloe le ho etsetsoa qeto, joale, e seng pele ho moo, mohau o tla koala, ’me lemati la mohau le tla koaloa. Ka polelo e le ’ngoe e khutšoanyane, ‘Ba itokisitseng ba kena le eena moketeng oa lenyalo: ’me lemati la koaloa,’ re isoa qetellong ea bosebeletsi ba ho qetela ba Mopholosi, nakong eo mosebetsi o moholo oa pholoho ea motho o tla beng o phetheloa.”— Ellen G. White, Toantšano e kholo, p. 428.

Ha re lokele ho tšaba kahlolo. Ka Kreste, tšoarelo ke ea rōna, tokoloho molatong oa rōna, matla a ho phela bophelo bo lokileng ka ea rōna, le tlholo ea ho qetela ke ea rōna.