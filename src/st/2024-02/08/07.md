---
title:  Ho Ithuta Haholoanyane
date:  24/05/2024
---

Ela hloko ka moo mosebetsi oa Jesu bakeng sa rōna kahlong le karolo ea rōna li hlosoang kateng: “Jesu ha a latole libe tsa bona, empa o bontša boikoahlaho ba bona le tumelo, ’me o ba kopela tšoarelo, o phahamisa matsoho a hae a maqeba ka pele ho Ntate le mangeloi a halalelang, a re: Ke ba tseba ka mabitso. Ke ba ngotse ka hara liatla tsa ka. ‘Sehlabelo se ratoang ke Molimo, ke moea o robehileng. Molimo, ha u khese pelo e robehileng, e hlomohileng.’ Pesaleme 51:17. ’Me ho mongosi oa sechaba sa hae o re: ‘Morena a u khalemele, Satane; eena Morena ea ikhethetseng Jerusalema a u khalemele.’ ”—Ellen G. White, Toantšano e kholo, p. 484.

“Taba ea hore batho ba amohetsoeng e le ba Molimo ba eme kapele ho Morena ka liaparo tse litšila e lokela ho isa boikokobetsong le ho tsoela pele ho hlahloba lipelo tsa rōna bohle ba ipitsang ka lebitso la hae. Bona bao ruri ba itlhoekisang ka ho utloa ’nete ba tla ba le maikutlo a boikokobetso ka bo bona. Ha ba ntse ba shebisisa semelo se se nang sekoli sa Kreste, takatso ea bona e tla ba matla ea ho batla ho tšoana le setšoantšo sa hae, ’me ho ipona ho hloeka kapa khalalelo ho tla qepha ka ho bona. Empa leha re lokela ho ela hloko boemo ba rōna ba sebe, re lokela ho itšepela Kreste e le ho loka ha rōna, tokafatso le topollo ea rōna. Re ke ke ra arabela liqoso tsa Satane khahlanong le rōna. Ke Kreste fela ea ka etsang boipiletso bo hlakileng bakeng sa rōna. O khona ho khutsisa mongosi ka likhang tse sa tsoeng boleng ba rōna, empa ba hae.”—Ellen G. White, Testimonies for the Church, vol. 5, pp. 471, 472.

“Ha joale re phela letsatsing le leholo la lipheko. Tšebeletsong eo, ha moprista e moholo etsa pheko bakeng sa Iseraele, bohle ba ne ba loketse ho hlomola meea ka pako sebeng le ka tšoabo pela Morena, e se re ba khaoloa hara sechaba. Ka tsela e tšoanang, bohle bao mabitso a bona a tla sala bukeng ea bophelo, ba lokela joale, ka matsatsi a fokolang a sa ntsa neng a setse, ba hlomole meea ea bona ka pela Molimo ka tšoabo ea sebe le pako ea ’nete.”—Toantšano e kholo, pp. 489, 490.

**Lipotso tsa Puisano**

`Ke maikutlo afe a tlisoang ke mohopolo oa hore Jesu o phahamisa matsoho a hae a hlabiloeng bakeng sa rōna pal’a Ntate? Hobaneng see e le eona fela tšepo ea rōna kahlolong?`

`Re phela letsatsing la Lipheko. Pheko ke mosebetsi oa Molimo ho pholosa baetsalibe ba lahlehileng. Hobane joale, hore letsatsi lefe kapa lefe le beheletsoeng kathoko bakeng sa pholoho ea baetsalibe e likela ho ba litaba tse molemo?`

`Ela hloko seo Ellen G. White a se ngotseng: “Ke Kreste fela a ka etsang boipiletso bo hlakileng bakeng sa rōna. O khona ho khutsisa mongosi ka likhang e seng tse tsoang boleng ba rōna, empa ho ba hae.”—Advent Review and Sabatha Herald, Pherekhong, 1908. U ka etsa tšepo ee ea hao joang?`