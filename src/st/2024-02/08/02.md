---
title:  Sehalalelo sa Leholimo
date:  19/05/2024
---

`Bala Exoda 25:8, 9, 40 le Ba-Heberu 8:1–6. Ke tabernakele life tse peli tse hlahisoang litemaneng tsee?`

Ha balumeli ba baleti ba ntse ba hlahloba Mangolo likhoeling tse latelang ka mora 1844, ba utloisisa hore ho na le lihalalelo tse peli tseo ho buuoang ka tsona Bibeleng—se entsoeng ke Moshe le se seholo sa sebele leholimong. Ka Bibeleng polelo “tabernakele,” joalo ka e sebelisitsoe ka Bibeleng, e supa pele, tabernakele e hahiloeng ke Moshe, e le setšoantšo kapa “seriti” sa lintho tsa leholimo; ’me lekhetlo la bobeli, e bua ka “tabernakele ea sebele” e leholimong, eo sehalalelo sa lefatše se supang ho eona. Lefung la Kreste, tšebeletso ea lefatše ea lahleheloa ke boleng ba eona. “Tabernakele ea sebele” e leholimong ke sehalalelo sa selekane se secha. ’Me joalo ka ha boprofeta ba Daniele 8:14 bo phethahala nakong ena, sehalalelo seo ho buuoang ka sona e lokela e be sa tabernakele ea selekane se secha.

“Qetellong ea matsatsi a 2300, ka 1844, ho ne ho se na sehalalelo lefatšeng ka lilemo tse ngata. Ka hona boprofeta, ‘E tla ba likete tse peli tse nang le makholo a mararo a baloang mantsiboea le hosasa, sehalalelo se ntoo hloekisoa,’ ha ho tika-tiko e supa sehalalelong sa leholimo.”—Ellen G. White, Toantšano e kholo, p. 417.

Sehalalelo sa lefelleng e ne e le papiso kapa setšoantšo sa sehalalelo sa leholimo. Litšebeletso tsa sehalalelo sa lefatše e ne e le liriti tsa morero oa Molimo oa topollo. Sehlabelo se seng le se seng se neng se fanoa, se ne se e mela sehlabelo sa Jesu sefapanong sa Golgotha (sheba Johanne 1:29). Ka sehlabelo sa Kreste, re lokolotsoe kotlong ea sebe. Tšoarelo ke ea rōna. Molato oa rōna o tlositsoe ha re amohela sehlabelo sa Jesu bakeng sa rōna le ho ipolela libe (1 Johanne 1:9). Jesu ha se fela konyana e shoetseng, empa hape ke moprista ea phelang sebakeng s arōna.

Ba-Heberu 7:25 ea hlalosa: “Ke ka baka leo a ka tsebang ho pholosa ka ho fetisisa ba atamelang Molimo ka eena, kahobane o ntse a phela ka mehla ho ba rapella”. O tlosa molato oa sebe le ho re pholosa matleng a sebe (Rom. 8:1–4; 2 Ba-Kor. 5:21). Bosebeletsi ba Jesu sehalalelong sa leholimo ke bakeng sa rōna. Ka lebaka la boemeli ba hae, matla a sebe maphelong a rōna a khaotsoe. Ha re sa le tlasa litlamo kapa bokhoba ba tlhaho ea sebe. Ho Kreste re lokolohile: re lokolohile ho tsoa kotlong ea sebe le ho laoloeng ke sebe. Ho itšoarella ho Kreste ka tumelo, re na le tiisetso ea pholoho.

`Ho bolela eng ho uena ho tseba hore Jesu o leholimong o ntse a u buella, ho bolelang hore o teng moo e le moemeli oa hao? Hobaneng u hloka moemeli bakeng sa hao? Hobaneng ’nete ee e le litaba tse molemo?`