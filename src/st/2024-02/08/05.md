---
title:  Litaba tse Molemo tsa Sehalalelisiso
date:  22/05/2024
---

`Bala Ba-Heberu 4:14–16 le Ba-Heberu 10:19–22. Ke tiisetso efe le meme ea leholimong eo litemana tsee li re fang eona e mong le e mong oa rōna?`

Ntlha ea Paulose mona ho Ba-Heberu ke hore re “tiiseng,” “re atamele ka tšepo,” “re se ke ra tepella,” re tsepamise tumelo ea rōna ho Jesu, moprista oa rōna e moholo. Ho Jesu, re na le sohle seo re se hlokang. Ka tumelo re ka kena sehalalelong sa leholimo ka “tsela e phelang e ncha” eo Jesu a re buletseng eona.

Ha re sheba ka lebaleng le ka hare, re bona mali linakeng tsa aletare. Sehalalelong, re bona mali linakeng tsa khauta tsa aletare ea libano. Re boha maqhapha-qhapha a mali a fokiloeng ka pela setulo sa mohau.

Mali a Jesu a lokisa tsela khatong e ’ngoe le e ’ngoe. Sena se re fa tšepo, hobane re ka ba le poelano le Molimo ha Jesu a re tšoarela le ho hlakola libe tsa rōna. Mohau oa Molimo ha o sitoe ke letho, ho joalo le ka toka ea hae. ’Me toka e ke ke ea amohela sehlabelo sa Kreste e le pheko bakeng sa tlolo ea rōna ntle le hore Jesu a tiise pele ho re tšoarela libe, ’me ea bobeli, ho re hlakolela tsona.

`Bala Tšenolo 11:19. Ka boemo ba Toantšano e kholo, hobaneng pono ee e bohlokoa? E bontša joang khokahano e sa khaoheng lipakeng tsa molao le Evangeli?`

Mona khanyeng e phatsimang le e benyang ea boteng ba Molimo ka ntlong ea borena ea tlholeho eohle, mohatong oa terone ea Molimo, re fumana molao oa Molimo ka hara areka ea selekane. Mona ka sehalalelisisong, toka ea Molimo le mohau li senotsoe. Ha ho puso ea lefatše e ka fetolang molao oa Molimo ka ha a mang a mabaka, o koaletsoe ka hara areka ea selekane leholimong. Ba-Heberu 8:10 e re: “‘Ha e le selekane seo ke tla se hlaba le ntlo ea Iseraele ka mor’a litšiu tseo, ke sona sena, ho bolela Morena: ke tla kenya melao ea ka kelellong tsa bona, ke e ngole lipelong tsa bona; ’me ke tla ba Molimo oa bona, le bona e tla ba sechaba sa ka’”. Ho kena ka tumelo sehalalelong sa leholimo, re fumana tšoarelo bakeng sa libe tsa rōna tse fetileng le matla a ho phela bophelo ba kutlo ka Kreste, ea re shoetseng le ho ngola melao ea hae lipelong tsa rōna. Jesu ea re pholosang “ka ho fetisisa” (Ba-Heb. 7:25). Jesu o re pholosa ka hohle le ka ho phethahala—ho tsoa kotlong ea sebe le matleng a sona.

`Hobaneng bobuelli ba Jesu e le litaba tse monate ha kalo? Ha re ema ka pela molao e le sekala sa ho loka, ke tšepo efe eo re ka bang le eona kantle ho evangeli?`