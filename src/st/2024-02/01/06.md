---
title:  Moprista oa Rōna e Moholo
date:  04/04/2024
---

Seo Jesu a re etselitseng Sona sefapanong se mo file bokhoni ba hore buella leholimong. Morena oa rōna ea tsohileng ke moprista oa rōna e moholo, ea re fang tsohle tseo re li hlokang ho bolokeha le ho phela 'musong oa Molimo ka ho sa feleng.

`Bala Ba-Heberu 4:15, 16 le Ba-Heberu 7:25. Ke joang litemana tsee li re fang tiisetso lefatšeng la liteko, matšoenyeho, bohloko, le lefu?`

Temana e re O “lekiloe linthong tsohle joalo ka rōna, empa h’a k’a etsa sebe” (Ba-Heb. 4:15). Ea eketsa, “Ha re atameleng ka tšepo”—hoo ho bolela hore ka sebete—“teroneng ea mohau, hore re tle re bone mohau, 'me re fumane lereko, re tle re thusoe nakong e loketseng” (Ba-Heb. 4:16).

Ho e beha ka bonolo bohle, Jesu o re fa leholimo le apesitsoeng ho loka ha hae, ho pholosoa ka lefu la hae, le pheko ka mali a hae. Sohle seo re neng re lokela ho ba sona, o bile sona. Ho Kreste ha ho tsuo bakeng sa libe tsa rōna tse fetileng. Ho Kreste molato oa rōna o tlositsoe, 'me ka bo buelli ba hae bo matla, sekhoqetsane sa sebe maphelong a rōna se khaotsoe. Mahlaahlela a neng a re fasitse a lokolotsoe, 'me re lokolohile.

`Bala Johanne 17:24–26. Taba-tabelo ea Kreste ke efe toantšanong e kholo lipakeng tsa botle le bobe?`

“Ha sehlabelo se seholo se phethiloe, Kreste a nyolohela holimo, a Hana khumamelo ea mangeloi ho fihlela a behile kopo: ‘ke rata hore moo ke leng teng, le bona ba be teng le 'na.’ Johanne 17:24. Joale ka lerato le se mang tekanyo le matla hoa tla karabo ho tsoa teroneng ea Ntate: ‘Ha Mangeloi ’ohle a Molimo a mo khumamele.” Ba-Heberu 1:6. Ho ne ho se letheba le lutseng ho Jesu. Ho tlotlolloa ha hae ha fela, sehlabelo sa hae sa phetheloa, a fuoa lebitso holima mabitso 'ohle.”— Ellen G. White, Toantšano e kholo, pp. 501, 502. Jesu o re batlela se fetisang hore re be le eena leholimong. Takatso ea pelo ea hae, lebaka la lefu la hae le bo buelli ba hae, ke ho re pholosa. Na u na le tlhoko e khethehileng bophelong ba hao? Bolella Jesu. Moo masoabi a leng teng, o tlisa matšeliso. Moo tšabo e leng teng, o tlisa khotso. Moo molato o leng teng, o tlisa tšoarelo. Moo bofokoli bo leng teng, o tlisa matla.

`U nahana ke hobaneng Kreste a ile a iketsa sehlabelo bakeng sa rōna? Ke eng se etsang hore rebe bohlokoa ho eena?`