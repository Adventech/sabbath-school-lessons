---
title:  Lefu Testamenteng ea Khale
date:  03/06/2024
---

`Bala Pesaleme 6:5, Pesaleme 115:17, 1 Marena 2:10, 1 Marena 11:43, le 1 Marena 14:20. Litemana tsee li re ruta eng ka boemo ba bafu?`

Testamente ea Khale ha e rute ho se shoe ha moea. Kapa hona ho ruta hore ka mora lefu, ba lokileng ba rurela monateng oa leholimo ka ho sa feleng, kapa ka mora lefu, ba sa lokang ba theohela liheleng, moo ba tla cha ka ho sa feleng. E ruta hore lefu ke boroko. Buka ea Marena e sebelisa polelo “a ntoo orohela ho bo-ntat’ae” ho hlalosa ho shoa ha bapatriareka. Lipesaleme li e bitsa “boroko ba lefu” (Ps. 13:3, bapisa Ps. 90:5). Ha a bua ka lefu, Jobo o bua ka ho se tsohe borokong (Job 14:12). Mopesaleme oa ekeletsa, “Ha e le ’na, ho lokeng ha ka ke boha sefahleho sa hao, ’me ha ke phaphama, ke tla khora sefahleho sa hao” (Ps. 17:15).

Ha lebotho la ba-Assyria le ne le hloloa le ho timetsoa, lefu la masole le bitsoa “boroko ba ho qetela” (Ps. 76:6). Taba ea bafu e le meea e tsoileng linameng e sollang le ho buisana le ba phelang ha se taba ea Bibele hohang, empa ea bohetene. Ho hloleha ho utloisisa ’nete ka lefu ho re siea re bulehetse lithetso tsa Satane. “Ba bangata ba tla tobana le meea ea diabolosi e ikentse baratuoa ba bona kapa metsoalle le ho phatlalatsa bokhelohi bo kotsi ka ho fetisisa. Ketelo tsena li tla hapa bolateli ’me li tla etsa mehlolo ho tiisa thetso ea bona. Re lokela re be Malala-a-laotsoe ho ema khahlanong le tsona ka ’nete ea Bibele ea hore bafu ha ba tsebe letho le hore bao ba hlahang ke meea ea diabolosi.”—Ellen G. White, Toantšano e kholo, p. 560.

`Bala Daniele 12:2 le Jobo 19:25, 26. Ke lintlha life ka boemo ba bafu tse ekeletsoang ke litemana tsee?`

Lefu ke phomolo borokong ho fihlela tsoho. Ha ho na meea e tsoileng nameng e ntseng e solla ho buisana le ba phelang. Leha bahetene ba lumela lefatšeng la meea, ba-Iseraele ba ne ba utloisisa lefu e le boroko ho fihlela meso ea tsoho.

Leha re ka llela ba shoeleng, nahana ka tsela ena kaba shoetseng ho Kreste: ba koetse mahlo a bona lefung ’me ho sa tsotellehe hore na e tla ba nako e telele ha kae ho fihlela Jesu a khutla, taba e latelang eo ba tsebang ke ho khutla la bobeli. Mohopolo oa pele oo ba ka bang le oona tsohong ke oa hore, Khele! Jesu o fela a tlile kapele haele hantle!