---
title:  Lefu Testamenteng e Ncha
date:  04/06/2024
---

`Bala Johanne 11:11–14, 21–25; 2 Timothea 1:10; 1 Ba-Korinthe 15:51–54; le 1 Ba-thessalonika 4:15-17. Lingoli tsa Testamente e Ncha li hlalosa lefu joang ha u bapisa seo le Testamente ea Khale?`

Bobeli Testamente ea Khale le e Ncha li sebelisa papiso ea lefu e le boroko. Bonyane ke makhetlo a mashome a mahlano lentsoe “boroko” le lekanyang lefu. Lingoli tsa Bibele li ea lumellana hore ha ho ho utloa ho teng ha moea o sa shoeng hang ka mora hore moea o arohane le ’mele ka mora lefu.

Testamente e Ncha e eketsa mokhoa o mong, o seng o nkiloe ho ea Khale: khanya ea tsoho ha Kreste a khutla.

Lievangeli li tiisa hore bophelo bo sa feleng bo ho Kreste fela. Matemona ohle liheleng a ke ke a thibela balumeli ka tiisetso ea bophelo bo sa feleng. Kreste o hlotse lefu sefapanong. Lebitsa le ke ke la tšoara liphofu tsa lona. Tsoho ea Kreste ke tiisetso ea hore balumeli bohle ka letsatsi le leng ba tla tsosoa mabitleng a bona ho khutleng ha hae.

Sheba mantsoe ana a Paulose: “Hobane e ka re ha bafu ba fela ba sa tsohe, ekaba Kreste le eena ha aka a shoa. ’Me ekare ha Kreste a sa ka a tsoha, tumelo ea lōna ke lefeela, ’me le sa le libeng tsa lōna. Ha ho le joalo, ekaba le ba ithobaletseng ho Kreste ba timetse” (1 Ba-Kor. 15:16–18). Ke joang litemana tsee li ka etsang kelello ha e ba bafu, lefung, ba se ntse ba ja monate oa leholimo? Paulose o bolel’ang hore “ba timetse” haeba se ntse ba le leholimong?

Empa, taba ea Paulose ke hore tsoho ea Kreste ke motheo oa tsoho, le hore kantle ho tsoho, “tumelo ea lōna ke lefeela; ’me le sa le libeng tsa lōna,”’me bafu ba tla sala fatše, ba timetse.

Litemana tsena li lumellana hantle le litemana tse ling tsa Bibele ka tšepo eo re nang le eona tsohong ho khutleng ha Jesu, moo re tla amohela “lefa le sa boleng, le se nang sekoli, le sa omelleng, le boloketsoeng lōna leholimong” (1 Pet. 1:4). Haeba, leha ho le joalo, bafu se ba le leholimong, hobaneng Peterose a bua ka lefa le “bolokiloeng leholimong” bakeng sa rōna? Ho ea hlaka, balumeli ba Testamente e Ncha ka tjantjello ba ne ba shebile pele ho khutleng ha Kreste le tsohong ea bafu, ’me tšepo ena e ile ea ba susumeletsa botšepehing mathateng a bophelo.

`Hobaneng tsoho e le tšepo e matla hakalo bakeng sa tumelo ea Bokreste? Ho ne ho ka ba joang hoja re na le sefapano empa e seng tsoho? Ke tšepo efe eo ka beng re na le eona? Hobaneng, hee, tsoho e le karolo ea bohlokoa ea tumelo ea rōna?`