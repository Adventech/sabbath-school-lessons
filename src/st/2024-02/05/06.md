---
title:  'Kutlo: Tholoana ea Tumelo'
date:  02/05/2024
---

`Bala Ba-Roma 3:27–31; Ba-Roma 6:15–18; le Ba-Roma 8:1, 2. Litemana tsee li re ruta eng ka pholoho ka ho loka ha Kreste fela?`

Moea o mocha o ne o foka ka hara kereke ea Bokreste matsatsing a Luther. Mashome a likete a batho a ne a rutoa ho se ichebe boetsalibe ba bona empa ho sheba ho Jesu. Ha ho tika-tiko batho bana, ka ho icheba le ho re ba joang ka bo bona, ba bona lintho tse nyahamisang fela. Ke mang molumeli kajeno ea se nang maiphihlelo a tšoanang? Ke ka ho re hlokang ho sheba ho Jesu.

Mohau oa Molimo oa re fetola. Ka letsatsi le leng, John Wesley o ile a ea kopanong ea ba-Moravian London. Wesley a lula a hloletsoe ha a utloa selelekela sa Luther palong ea Ba-Roma. Lekhetlo la pele bophelong ba hae, a qala ho utloisisa evangeli. A ba le ntho e mo sisinyang ka hare, ’me a utloa a huleloa ho Kreste enoa ea faneng ka bophelo bakeng sa hae. A phatlalatsa, “Ka utloa hore ke fela ke tšepile Kreste: ’me ka fuoa tiisetso, hore o tlositse sebe sa ka, le sa hao, ’me o mpholositse sebeng le lefung.”—Johanne Whitehead, The Life of the Rev. Johm Wesley, M.A. (London: Stephen Couchman, 1793), p. 331.

`Bala 1 Peterose 2:2, 2 Peterose 3:18, Ba-Kolose 1:10, and Ba-Efese 4:18–24. Ke linnete life tsa bohlokoa-hlokoa tseo liratsoana tsee li li senolang ka bophelo ba mokreste?`

Banchafatsi ba ne ba na le mokhoa oa ho ithuta lentsoe ka hlomahanyo ho sibolla ’nete haholo. Ba sa khotsofalla seo bohle ba se amohetseng, kapa bolumeli bo tiisitseng ’meleng moo ho seng kholo, khafetsa ba ne ba labalabela ho tseba Kreste ho feta. Bakreste ba bangata ba lumelang Bibele mengoaheng ea bohareng ba ile ba lefa theko e holimo bakeng sa boitlamo ba bona. Ba ile ba hlorisoa, ba kena chankaneng, ba isoa khoholehong, le ho bolaoa. Thepa ea bona ea senngoa, matlo a bona a chesoa, ba amohuoa masimo, ’me malapa a bona a phalalisoa. Ha ba ne ba lelekoa matlong a bona, ba ne ba batla motse oo “Molimo e leng mohahi le mothei oa oona” (Ba-Heb. 11:10). Ha ba ne ba hlorisoa, ba ne ba hlohonolofatsa bahlorisi ba bona, ’me ha ba ne ba feta hara lefifi, mameneng, ba ne ba itšepisa ka litšepiso tsa Molimo tsa bokamoso bo khanyang. Leha ’mele ea bona e ne e kenngoa chankaneng, ba ne ba lokolohile-ba lokolohile ho Kreste, ba lokolohile linneteng tsa lentsoe la hae, ba lokolohile tšepong ea ho khutla ha hae ho haufi.

`Ha u icheba, ke tšepo efe ea pholoho eo u nang le eona?`