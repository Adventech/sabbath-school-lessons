---
title:  Ho Chabisetsoa ke Moea
date:  30/04/2024
---

Ka letsatsi le leng ha a ntse a ithuta ka laeborari ea University, Martin Luther a fihlela nchafalo bophelong ba hae. A fumana kopi ea Bibele ea selatini. O ne a sa tsebe pele ho moo hore buka e kang eo e teng. Ka thabo eohle, a bala khaolo ka mora khaolo, temana ka mora temana. O ne a hloletsoe ke ho hlaka le matla a lentsoe la Molimo. Ha a ntse a phetla maqepheng a eona, Moea o Halalelang oa elisa kelello ea hae. A utloa tataiso ea Moea o Halalelang ha ’ne eo e sa leng e koaheloa ke moetlo e tsoa maqepheng a Halalelang. Ha a hlalosa maiphihlelo a hae a pele le Bibele, oa ngola, “E se e ka Molimo a mpha buka e joalo e le ea ka!”

**Ke motheo ofe oo re ka u fumanang litemaneng tsee malebana le ka moo re lokelang ho toloka Bibele?**

`Johanne 14:25, 26`

`Johanne 16:13–15`

`2 Pet. 1:20, 21`

Se matlahali litemaneng tsena ke tiisetso ea hore Moea o Halalelang o tšoanang, oona o susumelitseng lingoli tsa Bibele oa re tataisa ha re bala mangolo. Ke eena motoloki oa leholimo ho toloka ’nete ea leholimo. Ka bomalimabe, boholo ba ba ipitsang Bakreste kajeno, ba nkela tlase karolo eo ea leholimo ka hara Bibele, e be ba phahamisa karolo ea batho ba tlola tekanyo. Ka ha Satane ha a ke ke a hlola a re thibela ho ba le Bibele, o etsa ntho e latelang eo a tummeng ka eona: ho e amoha semelo sa eona sa matla a bo Molimo, a etse hore fela e ke e ’ngoe ea libuka, kapa le ho feta, se sebelisoa sa khatello sa bolumeli ho laola matšoele.

Banchafatsi ba bone hantle hore Moea o Halalelang-e seng baprista, baprelate, le bapapa—e ne e le motoloki ea sa foseng oa Lengolo. Ena ke puisano e thahasellisang e ileng ea tlalehoa lipakeng tsa John Knox, monchafatsi oa Scotland, le Maria, mofumahali oa ma-Scots. “Maria a re: ‘Le toloka Mangolo ka tsela e ’ngoe, ’me le bona [litichere tsa kereke ea Roma e Catholike] ba e toloka ka tsela e ’ngoe; ke tla lumela mang, ’me e tla ba mang moahloli?’ ‘U tla lumela Molimo, ea buang ka ho hlaka lentsoeng la hae,’ ho araba monchafatsi; ‘’me ho feta ka moo lentsoe le rutang kateng, u tla lumela lona e seng e mong. Lentsoe la Molimo le hlakile ka bo lona; ’me ha e ba ho na le ho se hlake sebakeng se seng, Moea o Halalelang, o sa tlo ka o itoantša, o hlalosa taba e tšoanang ka ho hlaka libakeng tse ling, e le hore ho se be le khoao e salang empa ho ea hanang ho mpe ho itśalle ho se tsebe.’ ”—David Laing, The Collected Works of Johanne Knox, vol. 2, pp. 281, 284, quoted in Ellen G. White, Toantšano e kholo, p. 251.