---
title:  Lentsoe la Molimo Fela
date:  28/04/2024
---

`Bala Pesaleme 119:103, 104; Pesaleme 119:147; le Pesaleme 119:162. Boitšoaro ba Davida e bile bofe malebana le Lentsoe la Molimo? See se ile sa ama banchafatsi joang, ’me ke joang se susumetsang maphelo a rōna kajeno?`

Bibele e bile motheo oa tumelo ea banchafatsi le ’moko oa thuto ea bona. Ba ne ba utloisisa hore ba tšoere “lentsoe la Molimo le phelang le hlolang ka ho sa feleng” (1 Pet. 1:23). Lentsoe le ne le le bohlokoa. Ha ba bala maqephe a lona le ho lumela lipallo tsa lona, tumelo ea bona ea matlafatsoa ’me khothalo ea bona ea tsosolosoa. “Ka lipallo tsohle tsa lentsoe la Molimo. Ka bona u bua le rōna ka bo mong, a bua ka ho toba joalo ka ha e ka re tla mamela lentsoe la hae. Ke lipallong tsena moo Kreste a buang le rōna ka mohau le matla a hae?” Ke makhasi a tsoang sefateng seo e leng ‘bakeng sa ho folisa lichaba.’ Tšen. 22:2. E ananetsoe, e nkuoe, e ka ba matla a semelo, tšusumetso le se bolokang bophelo. Ha ho letho le leng le nang le matla a folisang. Ha ho letho le leng le ka susumetsang sebete le tumelo e fanang ka matla botho bohle.”—Ellen G. White, The Ministry of Healing, p. 122.

Mangolo a bonesa thabo mahlomoleng a rōna, tšepo ho nyahameng, leseli lefifing. A fana ka tsela pherekanong ea rōna, kholiseho lingongorehong tsa rōna, matla ho fokoleng, le bohlale ho se tsebeng ha rōna. Ha nahana ka lentsoe la Molimo ’me ka tumelo re tšepa lipallo tsa hae, matla a Molimo a fanang ka bophelo a matlafatsa bophelo bohle ba rōna, ’meleng, kelellong, maikutlong, le moeeng.

Banchafatsi ba ile ba tlatsa likelello tsa bona ka mangolo. Ba ne ba phela ka lentsoe, ’me ba bangata ba bona ba shoa ka lebaka la Lentsoe. E ne e se Bakreste ba nakoana, ba amohelang lintho fela, ba sa tsotelleng ka maphelo a sa tsepamang. Ba ne ba tseba hore kantle ho matla a Lentsoe la Molimo, ba ne ba ke ke ba emela matla a e mobe khahlanong le bona.

Cheseho ea John Wycliffe e ne e le ho tolokela Bibele senyesemaneng e le hore motho ea tlase a tle a ipalle le ho e utloisisa. Hobane seo se ne se se molaong, o ile a qosetsoa tumelo ea hae, a behoa e le mokhelohi, ’me a ahloleloa lefu. Nyeoeng ea hae, Wycliffe o ile a etsa boipiletso bo tiileng. “Le nahana le loana le mang? Le monna moholo ea seng a okametse lebitla? Che! Le ’Nete-’Nete e matla ho le feta, ’me e tla le hlola.”—Wylie, book 2, khaolo ea 13, e qotsitsoe ho Ellen G. White, Toantšano e kholo, p. 90. Mantsoe a ho shoa a Wycliff a ile a phetheha e le leseli la ’nete ea Molimo le lelekang lefifi la mongoaha oa bohareng.

`Ke ka litsela life mangolo a ileng a u khothatsa linakong tse thata?`