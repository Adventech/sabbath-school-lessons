---
title:  Ho Fetisa Lentsoe la Molimo
date:  29/04/2024
---

`Bala 2 Ba-Korinthe 4:1–6 le 2 Ba-Korinthe 2:14. Liratsoana tsee li re bolell’ang ka boitšepo boo Paulose a neng a na le bona, ho sa natsoe liqholotso tseo a neng a tobana le tsona ho phatlalatseng ’nete ea lentsoe la Molimo?`

Moapostola Paulose o ile a tobana le meleko e hlollang mosebetsing oa hae oa ho hasa evangeli; empa, o ne a na le tšepo ea hore lentsoe la Molimo qetellong le tla hlola, “hoba,” joalo ka ha boletse, “ha re na matla le a manyenyane ho hanela ’nete, empa e le ho emela ’nete” (2 Ba-Kor. 13:8).

Banchafatsi ba ile ba tobana le liqholotso tse tšoanang; empa, ka tumelo ba lula ba tšepahetse lentsoeng la Molimo. Mohlala oa sebete lebatameng la meleko ke William Tyndale. Takatso e kholo ea Tyndale e ne e le ho nea England phetolelo e nepahetseng e balehang ea Bibele. A ikemisetsa ho toloka Bibele ho tloha lipuong tsa pele le ho lokisa liphoso tse phetolelong ea Wycliffe e tolokiloeng lilemo tse makholo a mabeli tse fetileng. Qetellong Tyndale le eena, o ile a tšoaroa le ho qosoa. Tse ngata tsa li phetolelo tsa hae tsa Bibele, tse neng li hatisitsoe Worms, Germany, tsa nkoa le ho chesoa pontšeng. Nyeoe ea hae ea tsoela pele Belgium ka A.D. 1536. O ile a qosoa ka liqoso tsa hore ke mokhelohi le ho ahloleloa ho chesoa. Babolai ba hae ba ile ba mo faseletsa le ho tlama seboping le ho chesa setopo sa hae. Mantsoe a hae a ho shoa a ile a buuoa ka lentsoe le chesehang le phahamileng ’me a tlalehoa e le, “Morena, bula mahlo a morena oa England.” Molimo ka mohlolo a arabela thapelo ea Tyndale.

Ka nako ea lilemo tse ’ne ea lefu la hae, liphetolelo tse ’ne tsa senyesemane tsa Bibele tsa hatisoa. Ka 1611 phetolelo ea King James ea Bibele ea hatisoa, ’me boholo e ne e itšetlehile mosebetsing oa Tyndale. Liithuti tse 54 tse ileng tsa hlahisa mosebetsi oo li ile tsa nka haholo mosebetsing oa pejana oa phetolelo ea Tyndale. Khakanyo e ’ngoe e lekanya hoba Testamente ea khale ea 1611 ea Bibele ea King James ke linoko tse 76 lekholong tsa mosebetsi oa phetolelo ea Tyndale, ’me Testamente e ncha ke linoko tse 83 lekholong. Ka 2011 phetolelo ea King James ea Bibele e ne e keteka lilemo tse makholo a mane ka hofeta likhatiso tse billione e ’ngoe khatisong ea Bibele. E toloketsoeng lipuong tse 2,454, e amme mashome a limillione a batho ho potoloha le lefatše. Sehlabelo sa William Tyndale se ne se lokela ruri.

Ho sa natsoe hore na ho bile thata ha kae kapa ho ne ne ho le boima ha kae, Tyndale le balumeli ba hae ba Bibele ba ile ba tšepa hore Molimo o ne a sebetsa tsohle ka thato ea hae. Bophelo ba Tyndale ba etsa phapano ka ho sa feleng.

`Bala Daniele 12:3 le Tšenolo 14:13. Ke joang litemana tsee li kenang bophelong ba Tyndale ka tsela e matla? Joale nahana ka bophelo ba hao le tšusumetso ea hao ho batho ba bang. Ke khothatso efe eo litemana tsee li fanang ka eona malebana le monyetla oo u nang le oona ho susumetsa ba bang ka ho sa feleng?`