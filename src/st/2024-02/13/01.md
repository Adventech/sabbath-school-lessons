---
title:  Tlholo ea
date:  22/06/2024
---

Lerato la Molimo

### Bakeng sa Thuto ea Beke ena Bala
Tšen. 22:11, 12; Jer. 30:5-7; Ps. 91:1-11; Jer. 25:33; Tšen. 21:2; Tšen. 20:11-15.

> <p>Temana ea khopolo</p>
> “Ka utloa lentsoe le phahamileng le e-tsoa teroneng, le re: Bonang tabernakele ea Molimo e har’a batho; o tla aha le bona; e tla ba lichaba tsa oona, ’me Molimo o tla ba le bona. Molimo o tla hlakola meokho eohle mahlong a bona; lefu ha le sa tla hlola le e-ba teng; ’me ha ho sa tla ba masoabi, leha e le ho bokolla, kapa bohloko; hobane tsa pele li fetile’” (Tšenolo 21:3, 4).

Re ka tobana le bokamoso ka lipelo tse tletseng ka tšepo. Leha linako tsa teko e le hona li tlang, bohloko bohle bo re tlelang, mathata ohle ao re fetang ho oona, maima ohle ao re a jereng, ha re na le tšepo ea hore letsatsi le molemo le ea tla, re ka phela bophelo kajeno ka moelelo, sepheo le thabo. Franklin D. Roosevelt e ne e le mookameli oa America ho tloha 1933-1945, ka e ’ngoe ea linako tse thata nalaneng ea America. O ile a ba le bokooa ka lebaka la polio ’me a se hlole a tseba ho tsamaea a sa tšehetsoe. O kile a ngola, “E sa le re itšoarelelitse ka tšepo, ea tumelo, ea kholiseho ea hore ho na le bophelo bo molemo, lefatše le betere ka nqane ho maru.” Albert Einstein, e mong oa batho ba bileng bohlale lefatšeng, a ngola, “Ithute ka tsa maobane, phela kajeno, tšepela hosane.” Alfred Lord Tennyson, seroki se tummeng sa lekhooa nakong ea puso ea mofumahli Queen Victoria, o kile a ngola, “Tšepo e bososela letlotlong la selemo se tlang, e seba ‘e tla ba thabo.’”

Thutong ea ho qetela ea kotara ena, re tla bona lerato la Kreste nakong e hlollang nalaneng ea tlholeho eohle le tlholo ea hae e phethahetseng toantšanong e kholo e lipakeng tsa botle le bobe. Buka ea ho qetela ea Bibele, Tšenolo, e re fa tšepo bakeng sa kajeno, hosane le ka ho sa feleng.

_*Ithute thuto ea beke ena, u ipapisitse le likhaolo tsena 39-42 tsa Toantšano e kholo, ho lokisetsa Sabatha sa la 29 Phuptjane._