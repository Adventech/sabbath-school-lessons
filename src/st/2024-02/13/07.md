---
title:  Ho Ithuta Haholoanyane
date:  28/06/2024
---

“Mono ho bataletse ka botle bo kenellang lithajaneng tse ntle, ’me lithaba tsa Molimo li hlaheletse ka lihloro tsa tsona. Liphuleng tsa khotso, pela metsi a koellang, sechaba sa Molimo, seo ka nako e telele e bileng bajaki le baleleri, ba tla fumana lehae....

“Mono, likelello tse sa shoeng li tla nahana ka thabo e sa feleng meeka ea matla a tlholo, liphiri tsa lerato le lopollang. Mono bokhopo ha bo eo, sera se thetsang hore ho lebaloe Molimo. Setho se seng le se seng se tla ntlafala, bokhoni bo bong le bo bong bo eketsoe. Ho fumana tsebo ho ke ke ha khathatsa kelello kapa khathatsa matla. Mono mesebetsi eohle e meholo e ka ntšetsoa pele, litaba-tabelo tse phahamileng tsa fihleloa, litakatso tse kholo tsa bona; ’me ho tla ’ne ho hlahe lintho tse ncha tse fetisang, meeka e khahlehang, linnete tse ncha, lintho tse ncha ho mema matla a kelello, moea le ’mele.”—Ellen G. White, Toantšano e kholo, pp. 675, 677.

“Ka thabo e sa boleloeng bana ba lefatše ba kena nyakallong le bohlaleng ba libopuoa tse sa oelang. Ba arolelana matlotlo a tsebo e fumanoeng melokong le melokong ho nahaneng mesebetsi ea liatla tsa Molimo. Ka pono e sa fifaleng ba boha khanya ea tlholeho—letsatsi le khoeli le makhotla a tsona, tsohle ka taolo tsa tsona li potile terone ea bolimo. Holima lintho tsohle, ho tloha ho e nyenyane ho isa e kholo, lebitso la ’mopi le ngoliloe, ’me ho tsohle matlotlo a matla a hae a bontšitsoe.”—Toantšano e kholo, pp. 677, 678.

“Qhoebeshano e kholoe felile. Sebe le baetsalibe ha sa le eo. Tlholeho eohle e hloekile. Molumo o le mong oa kutloano le thabo o tla tlholehong eohle. Ho tsoa ho eena ea li entseng tsohle, ho tsoa bophelo le leseli, le thabo, hohle sebakeng se se nang tekanyo. Ho tloha ho thokolanyana e nyenyane ea bophelo, ho isa lefatšeng le leholohali, tse bonoang le tse sa bonoeng, ka botle ba tsona bo sa siroang le thabo e phethehileng, li phatlalatsa hore Molimo o lerato.”—Toantšano e kholo, p. 678.

**Lipotso tsa Puisano**

`U nahana ke hobaneng Molimo a lumeletse sebe ho tsoela pele nako e telele ha kale? Ka nako e tšoanang, ha ho motho ea bang mahlomong ho feta nako ea boteng ba hae mona. Ka hore, ha ho motho ea utloang bohloko ho feta nako ea ho phela ha hae. Nako ea ho phela ha motho e khutšoanyane ha kae papisong le lilemo tse likete tsa sebe? Ke joang pono ee e ka re thusang ho sebetsana le potso e thata ea bokhopo?`

`Ke joang nako ea lilemo tse sekete e tsejoang ka hore ke millenniamo e kenang morerong oa topollo? Nahana ka seo e se bolelang ka semelo sa Molimo hore e seng ho fihlela bohle ba lopolotsoeng ba bile le monyetla oa ho bona toka le ho hloka leeme le lerato kahlolo ea ho qetela, kotlo ea ho qetela, e tlang ho tlela ba lahlehileng.?`