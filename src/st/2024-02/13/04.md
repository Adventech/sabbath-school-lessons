---
title:  Lilemo tse Sekete Lefatšeng
date:  25/06/2024
---

Tšenolo 19 e qetella ka pono e hlollang ea ho khutla ha Jesu le ho timetsoa ha bakhopo. Empa ha se qetello ea pale. Tšenolo 20 e re fa nako e nkang lilemo tse sekete, e tsejoang ka hore ke “millenniamo.”

`Bala Tšenolo 20:1-3. Qetello ea Satane efe ha Jesu a Khutla?`

Setšoantšo se ho Tšenolo 20:1-3 ke papiso. Satane ha a fasoe ka lihanaboi le ho lahleloa sekoting. Ka lilemo tse sekete, o feletse lefatšeng lena, le fela, le se nang batho, a tlanngoe ke maemo ao eena ka bo eena a a bakileng. Ho 2 Peterose 2:4, re bala hore Satane le mangeloi a hae ba boloketsoe kotlo ka “mahlaahlela a lefifi.” Satane o tla koalloa lefatšeng ka mahlaahlela a maemo, ho se motho eo a ka mo lekang. Ka lilemo tse sekete, o tla bona tsitsipano, tšenyo, le koluoa eo bokoinihi ba hae bo e bakileng.

Lentsoe la segerike le tolokiloeng e le “sekoting” ke lentsoe le tšoanang le leo ho lona re fumanang lentsoe la sekhooa, abyss. Hape ke lentsoe le tšoanang le le sebelisitsoeng phetolelong ea Septuagint, ea segerike ea Testamente ea Khale, ho hlalosa lefatše tlholohelong. “Lefatše le ne le hloka sebopeho, le le fela; lefifi le ne le hara boliba, ’me Moea oa Molimo o no o solla holim’a metsi” (Gen. 1:2). Ho Septuaginta, lentsoe “fela” mona ke lentsoe la segerike abyssos, “abyss.” Le hlalosa lefatše le fela. “Sekoti” ha se sebaka se tebileng kae kae, kapa moholokohlo o sebakeng. Mosebetsi oa Satane oa sebe le tšenyo, ’moho le likoluoa tse kholo tse etella pele ho khutla la bobeli, li khutliselitse lefatše lefifing, ho hlokeng sebopeho joalo ka tšimolohong qalehong ea tlholeho.

`Bala Jeremia 4:23-26, Jeremia 25:33, le Esaia 24:1, 3, 5. Baprofeta ba Bibele ba hlalosa pono ee joang?`

Baprofeta mona ba tiisa tšenyo e tlo ba teng ho khutleng la bobeli ha Kreste le ho re ha ho motho ea tla sala a phela nakong ena ea lilemo tse sekete. Satane le mangeloi a hae a khopo ba siuoa le ho nahana ka tšenyo ena e bakiloeng ke bokoinihi ba bona. Tlholeho eohle e hlokomela bocha hore moputso oa sebe ke lefu. Molimo o sebetsana le bothata ba sebe hore bo se hlole bo ipheta hape (Nah. 1:9). Ho na le litsela tse kholo tse tharo tseo Molimo a etsang sena. Ea pele, o bontša lerato la hae le se nang moeli, takatso, liteko tse sa hloloeng bakeng sa ho boloka batho bohle. Ea bobeli, o senola toka ea hae, ho hloka leeme, le ho loka. Ea boraro, o lumella tlholeho ho bona litholoana tse sebe le bokoinihi.