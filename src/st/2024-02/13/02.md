---
title:  Tšepo Nakong ea Mathata
date:  23/06/2024
---

`Bala Tšenolo 22:11, 12; Daniele 12:1, 2; le Jeremia 30:5-7. Ke liketsahalo life tse etsahalang pejana ho ho khutla la bobeli?`

Ho koaloa ha mohau ho batho ho lateloa ke nako ea matšoenyeho “‘a eso ka a eba teng ha esale lichaba li ba teng ho fihlela nakong eo.’” Tšenolo 16 e hlalosa likotlo tse supileng tse tla tšeloa holima lefatše le khopo. Empa, joalo ka likotlo tse ileng tsa oela Egepeta, sechaba sa Molimo se tla sireletsoa ho tsona. Ela hloko pallo e ho Daniele: “‘Empa mehleng eona eo, sechaba sa heno se tla bolokeha, e leng bohle ba ngoliloeng bukeng’” (Dan. 12:1). Sena se lokela se supa “buka ea bophelo” (sheba Ba-Fil. 4:3; Tšen. 13:8; Tšen. 20:12, 15; Tšen. 22:19). Haeba re lutse re tšepahetse ho Jesu, mabitso a rōna a keke a hlokoloa bukeng ea bophelo (Tšen. 3:5).

`Bala 1 Johanne 3:1-3; Johanne 8:29; le Johanne 14:30. Ke boitukisetso bofe bo lekaneng bakeng sa matšoenyeho a tlang?`

Nakong ea matšoenyeho, sechaba sa Molimo se tla ba le likamano tsa motho ka mong le Jesu tse tebileng hoo ho seng letho le ka li fetolang. Takatso ea bona e phethahetseng ke ho mo khahlisa linthong tsohle e le hore, ka tšebetso ea Moea o Halalelang, ba tle ba hloeke joalo ka ha le eena a hloekile. Ha ho letho le neng le le pelong ea Jesu le ileng la arabela lithetsong tsa Satane. Se ka bontša karolo ena ea semelo sa hae le rōna.

`Bala Pesaleme 27:5, Pesaleme 91:1-11, le Tšenolo 3:10-12. Ke tšepiso efe e kholisang eo Molimo o fanang ka eona bakeng sa nako ea matšoenyeho?`

Hona le ba bang ba sa kang ba utloisisa taba ea ho phela nakong ea matšoenyeho ntle le moemeli. Jesu o khaotsa boemeli ba hae sehalalelong sa leholimo ha bohle ba se ba entse liqeto tsa bona tsa moshoelella bakeng sa hae kapa khahlanong le eena. Empa sena ha se bolele hore re bang ka nako ena ho tšepa matla a rōna. Jesu o re tiiselitse hore o tla ba le rōna kamehla (Matt. 28:20). Tumelo e tšepa ha esa bone le ho lumela leha lefatše le re potileng le senyeha. Nakong ea matšoenyeho, tumelo ea rōna le takatso ea rōna bakeng sa bosafeleng li ea eketseha e le hore takatso ea rōna e le ’ngoe fela e be ho phela le Jesu ka ho sa feleng.