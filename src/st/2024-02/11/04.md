---
title:  'Ho Tseba Sebata: Karolo ea 1'
date:  11/06/2024
---

`Bala Tšenolo 13:1, 2. Sebata see se nyoloha ho kae, ’me ke mange a se fang matla?`

Buka ea Tšenolo e hlalosa khanyapa e le Satane ka bo eena. Tšenolo 12:3–5 e re khanyapa e ile ea leka ho bolaea, “hang ha a hlaha,” “ngoan’e motona,” ea ileng a “nkeloa ho Molimo le teroneng ea hae”. E ne e le diabolose ka Roma ea bohetene, ea ileng a leka ho timetsa Kreste (sheba Matt. 2:16–18). Sera se seholo sa Molimo le batho se sebetsa ka matla a sepolotiki le bolumeli ho fihlela le ho phetha sepheo sa hae.

Ka sebata sena rea bolelloa, “’Me khanyapa ea se fa matla a eona, le terone ea eona, le borena bo boholo” (Tšen. 13:2). Boprofeta bona bo ile ba phetheha hantle lilemo tse makholo-kholo ha morao, ha ’musisi oa Roma Constantine a ne a fallisa motse-moholo oa hae ho ea moo o ileng oa tsejoa ka Constantinople, ha joale ke Turkey. Sena se ile sa siea sekheo sa matla teroneng ea pele kapa setulong sa bo-Sesare, motse moholo oa Roma. Ka hona, Roma ea bohetene ea fa sebata setulo sa eona, motse-moholo.

Isaac Backus a re, “Ka ho tlosa setulo sa ’musisi ho se isa Constantinople, . . . Constantine a etsa tsela ea hore mobishopo oa Roma a iphahamise holima batho bohle ba lefatšeng, le holima Molimo oa leholimo.”—The Infinite Importance of the Obedience of Faith, and of Separation from the World, p. 16 (e qotsitsoe ho tsoa Le Roy Edwin Froom, The Prophetic Faith of Our Fathers, vol. 3, p. 213). Ho ea ka Thomas Hobbes, “bopapa, ha se ho hong ha e se noha e shoeleng ea ’muso Roma, bo lutseng ka moqhaka lebitleng la oona.”—Leviathan (New York: Oxford University Press, 1996), p. 386. Boithuto bo keneletseng bo senola hore sebata se nyolohang leoatleng sa Tšenolo 13 ke matla a bokoinihi ba bolumeli a hlahang ka hara Roma le hoba mokhoa o ka lefatše lohle oa khumamelo (Tšen. 13:3, 4). Sebata sena ha se motho; ke setsi sa bolumeli se fetotseng lithuto tsa ’nete tsa Molimo ho nkeloa sebaka ke litaelo tsa batho.

`Bala Tšenolo 13:1, 6. Ke lentsoe lefe la bohlokoa le sebelisitsoeng ho hlalosa matla a sebata?`

Bibele e hlalosa nyefolo ho Johanne 10:33 le Luka 5:21 ka mehlala e ’meli: (1) motho ea iketsang kapa ea ipehang Molimo, le (2) motho ea nkang matla a ho tšoarela libe. Liqoso tsena li ne li se na toka hobane Jesu ke Molimo ka ’nete, ’me ka hona o na le tokelo ea ho tšoarela libe. Bopapa ba Roma bo na le lithuto tse peli tse ikhethang tseo Bibele e li bitsang nyefolo: e bolela hore baprista ba eona ba na le matla a ho tšoarela libe le hore mopapa o na le maemo a Molimo lefatšeng.