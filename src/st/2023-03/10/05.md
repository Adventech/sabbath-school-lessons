---
title:  Rata Mosali oa Hao Joalokaha o Ithata
date:  30/08/2023
---

`Ke ntlha efe e ncha e sebelisoang ke Paulosi ho khothatsa banna ho bontša lerato le mosa basaling ba bona? Baef. 5:28–30.`

Melao ea Paulosi lelapeng la Mokreste (Baef. 5:21–6:9) e bontša popeho ea sechaba e qholotsang. Ho Baefese 5:28–30, Paulosi o buoa le banna bao, ka baka la ho lula ba latela leano le tloaelehileng la mehleng eo, ba ka khethang “ho hloea nama ea bona” (see Baef. 5:28, 29), ka ho hlekefetsa le ho otla basali ba bona. Mehleng ea lefatše la Magerike le Maroma leo Paulosi a neng a phela ho lona, matla a molao a “ntate oa lelapa” (Selatine, pater familias) a ne a pharaletse. O ne a ka shapa mosali, bana kapa makhoba hampe-mpe hoo a neng a ka ba bolaea empa a sale a sena molato (leha ho sebelisa matla joalo ho ne hosa amohelehe sechabeng).

Ho Baefese 5:25–27, Paulosi o hlalositse mohlala oa moshoelella oa lerato, lerato la Kreste ho Kereke, se fanang ka sekala ho banna, o fapaneng haholo le se tloaelehileng. Joale, pele a etsa khang e ncha, o boela a supa mohlala oane o moholo, o kopa banna ba Bakreste ho arabela ka tsela “e tšoanang” (Baef. 5:28) le ea Jesu, “ea faneng ka eena” bakeng sa monyaluoa oa hae, kereke, ’me a hlokomela tlhoko tsohle tsa hae (Baef. 5:25–27). Paulosi o qholotsa banna ba Bakreste ho furalla litloaelo tse teng nakong ea bona, ba sebeletse ho bontša lerato le bonolo la Kreste.

Ho Baefese 5:28–30, Paulosi o eketsa lebaka le lecha la ho tšehetsa lerato la banna ba Bakreste ho basali ba bona: ho ithata. Paulosi o fana ka ’nete e hlakileng: “ha ho motho ea kileng a hloea nama ea hae” (bonyane motho ea nkang hantle ka hloohong). Banna ha itlhokofatse kapa ho itematsa. Empa, ba’ “e baballa, baa e fepa” (Baef. 5:29). E le ho leka ho felisa bohale le bokhopo khahlanong le basali ba Bakreste, Paulosi o mema banna ba Bakreste ho utloana le basali ba bona. U nama e le ’ngoe le mosali oa hao, ke Paulosi eo, joale ho mo hlokofatsa o hlokofatsa uena, eleng se sa etsoeng ke batho ba bangata ba nkang hantle.

H’a khutlela mohlaleng oa Jesu, Paulosi o toboketsa hore Kreste ka Boeena o bontša o oa itsotella ka ho rata balumeli bao eleng litho tsa “’mele oa hae” (Baef. 5:29, 30). Etsa mohlala oa boitšoaro ba hao ho mosali oa hao, ho rialo Paulosi, ka mokhoa oo u itšoarang kateng, le kamoo, Kreste a u tšoarang kateng.

`Paulosi o qotsa mohlala oa Jesu ho banna le basali. Ke sefe seo u ka ithutang sona ho Jesu Malebana le ho rata litho tsa lapa la hau?`