---
title:  'Kereke e le Monyaluoa oa Kreste: Karolo ea 1'
date:  28/08/2023
---

`Bapisa Baefese 5:25–27, 29 le pale ea ngoan’a lahlehileng ho Ezekiele 16:1–14.`

Ke likarolo life tsa pale eo tseo Paulosi a li bontšang sengoloeng sa hae?

Ha Paulosi a bopa papiso ea hae ea mokete oa lenyalo ka kereke le likamano tsa eona le Kreste, o nka litloaelo le liketsahalo tsa lenyalo la mehleng ea khale. Likamanong tsa hae le kereke, Kreste ke monyali ea halalelang ea:

_(1) Ratang kereke joaloka monyaluoa oa hae_ (Baef. 5:25). Ha rea lokela ho lebala hore sena ke mosebetsi oa pelo ho Kreste. O oa re rata!

_(2) O fana ka eena e le bohali._ Lenyalong la mehleng ea khale ha ho etsuoa litumellano, monyali o ne a “reka” monyaluoa ka “theko e behiloeng,” eo hangata e neng e le chelete e ngata le mahakoe a bohlokoa hona hoo moruo oa lelapa o neng o itšetlehile moetlong ona. Kreste o lefa tefo ea mapomela bakeng sa kereke joaloka monyaluoa oa hae, kaha “o fane ka eena bakeng sa eona” (Baef. 5:25). Ho fetoheng Molimo-motho le sefapanong, o fana ka eena e le theko ea monyaluoa.

_(3) O hlapisa monyaluoa oa hae._ Tokiso ea monyaluoa e n’e le karolo ea bohlokoa ea mekete ea manyalo a mehleng ea khale. Joalokaha ho etsahala le kajeno, e n’e le baetsana le baamani ba batšehali ba neng ba lokisa monyaluoa bakeng sa mokete. Leha ho le joalo, Paulosi, o nahana ka monyali ea halalelang a lokisa monyaluoa oa hae bakeng sa mokete! Ke eena ea mo hlatsoang le ho mo halaletsa “ka hlatsuo ea metsi” (Baef. 5:26), eleng se ka bontšang kolobetso.

_(4) O buoa mantsoe a tšepiso._ Tlhoekiso ena e etsoa ka “lentsoe” (Baef. 5:26), se supang lentsoeng la tšepiso leo monyali ea halalelang a le buoang monyaluoeng oa hae, mohlomong ele ho kopa mohope oa metsi (bapisa Baef. 1:3–14, Baef. 2:1–10, se bontšang tšepiso ea Molimo ho balumeli nakong eo ba sokolohang). Ho kopa mohope oa metsi e n’e le mokete oa mehleng ea khale o bontšang hore bobeli bo tlo nyalana, empa e ne le lipuisano tse thata, tse neng li kenyeletsa tumellano e ngotsoeng ea tefello ea monyaluoa (ke monna) le thepa eo monyaluoa a neng a tla tla le eona ho tsoa habo.

_(5) O oa lokisa le ho khabisa monyaluoa._ Qetellong ha monyaluoa a fuoa monyali, o motle hona hoo, o hlaha a sena sekoli (Baef. 5:27). Kreste ha a hlapise monyaluoa feela, o oa molokisa le ho mo khabisa.

`Litemana tsee li re thusa ho utloisisa kamoo Kreste a ikutloang kateng ka rona joang? Hobaneng re lokela ho utloa see se re khothatsa?`