---
title:  'Kereke e le Monyaluoa oa Kreste: Karolo ea 2'
date:  29/08/2023
---

`Paulosi o sebelisa ntho tse etsahalang lenyalong la mehleng ea khale joang ho ipiletsa ho Bakreste ba Korinthe? Phano e etsahala neng? (2 Bakor. 11:1–4).`

Ka tšebeliso ea ketsahalo ea ho qetela lenyalong la mehleng ea khale, ho Baefese 5:25–27 Paulosi o bontša Kreste e le eena ea: (6) fanang ka monyaluoa (ho Eena!). Mehleng ea khale monyaluoa o ne a fanoa ke baetsana ba mohlankana, moetsana kapa ntat’ae. Ho se mohla a fanoang ke monyali oa hae! Empa mona, Paulosi o bona Kreste a fana ka kereke e le monyaluoa oa hae ho Eena.

Paulosi o sebelisa litloaelo tsa lenyalo ho bontša likamano tsa kereke le Kreste ka mokhoa oa tatellano: 1. Mohope oa metsi. Kreste o fane ka eena bakeng sa kereke (e le “bohali ba monyaluoa”) eaba joalo o e behelelitse (Baef. 5:25). 2. Boitokisetso ba mokete oa lenyalo. Tsotello ea monyali e tsoela pele le boikitlaetsong ba hae kajeno ho halaletsa le ho hloekisa monyaluoa (Baef. 5:26). 3. Thetheso ea bohali ka bo eona. Taba-tabelo ea Kreste e malebana le “chebahalo” ea monyaluoa nakong eo a fanang ka eena lenyalong (Baef. 5:27). Ketsahalo ena ea ho qetela e shebela pele lechatong moo Kreste, monyali, a tlang ho tla nka kereke e le monyaluoa le ho fana ka eena ho Eena (Baef. 5:27; bapisa 2 Bakor. 11:1, 2; Bakolo. 1:21–23,28).

Manyalo a mehleng ea khale hangata a ne a qala ka mokoloko oa bosiu (sheba Matt. 25:1–13). Monyali le sehlopha sa hae ba ne ba kopanela ha bo monyali— lehaeng le lecha la banyalani bana—e be ho etsoa mokete o moholo o qalang mokoloko. Ho khantšitsoe mabone, ho tletse litlatse, melilietsane le ’mino o monate ho leba habo monyaluoa. Ho ne ho kopanoa le mokoloko oa monyaluoa tseleng kapa a nkuoa lapeng habo, e be mokoloko o tataisetsa bobeli bona haeng la bona le lecha, moo baeti ba tlang ho lulela mokete o nkang beke kaofela, o felellang ka thetheso ea bohali, moo monyaluoa a neng a nehelanoa ho monyali.

Ha Paulosi a bontša Kreste a fana ka kereke ho Eena, o buoa ka mokoloko ona o moholo, le nakong eo a fanang ka monyaluoa. Ka ho etsa joalo, o fana ka tlhaloso e thokolang ea ho khutla ha Kreste e le mokete oa lenyalo o tlang, mohlang peheletso ea nako e telele ea Kreste le kereke ea hae li felileng ’me ho ketekeloa lenyalo.

`Ke molaetsa ofe oo re lokelang ho inkela oona ho tsoa papisong tsee tsohle tse ntle, tsa thabo, tse tlisang tšepo?`