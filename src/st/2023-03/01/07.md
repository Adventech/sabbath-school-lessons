---
title:  Ithute Haholoanyane
date:  30/06/2023
---

Pale ea batho ba lelekang matemona ba sebelisang lebitso la Jesu le Paulosi hampe (Liketso 19:13–20; sheba Thuto ea SONTAHA) e thusa ho hlalosa hore na hobaneng Paulosi a sebelisa puo e buoang ka matla Efese. Ba bang ba balumeli ba bacha, tlasa kholiseho e ncha ea ho phahama ha Jesu, ba lahlela libuka tsa bona tse turu tsa masela-mose mollong. Re leboha ho fumanoa hoa papyri tse 250 tse buoang ka masela-mose le ntho tse ling tse fumanoeng, re na le tlhaloso e lekaneng ea mekete, ho laola, ho upella, lithohako, j.j., tse tšoanang le tse libukeng tsena tsa masela-mose. Popompo tsena tsa lingoloa li ne li elelitse balumeli ba tsona kamoo ba ka etsang mekete kateng ho fereha melingoana, le matla a meea hore ba etse sohle seo ba se batlang.

Luka o re bolella hore popompo tsena li ne li ka etsa meputso e ka bang 50, 000 ea lichelete tsa silivera kapa mokholo oa matsatsi a 50. (Mehleng ea kajeno, ebang o re moputso oa letsatsi ke M80.00 ho motho ea rutehileng, sena se etsa 4 millione!). Tlhaloso ena e hlalosa bohlokoa le khubu ea popompo tsena maphelong a bona a letsatsi le letsatsi. “Ho ile hoa nka ho kena-lipakeng hoa Molimo hore ba kholisehe hore ba lokela ho khaohana le masela-mose, litaola, le matla a meetlo a ho fumana matla a semoea.”—Clinton E. Arnold, Baefese (Grand Rapids, MI: Zondervan, 2010), leq. 34.

Re tla utloisisa hore Baefese e ngoletsoe balumeli ba neng ba hloka tlhahiso- leseling malebana le ho “hlola tšusumetso le litlhaselo tse teng tsa ho hlola ‘matla’ a khopo a lefatšeng lohle. ”—Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), Leq. 165. Karabo ea Paulosi ke Epistole ho Baefese, eo ka eona a supang Kreste e le Eena ea phahamisitsoeng holim’a matla ’ohle (Baef. 1:20–23) ’me e toboketsa boholo ba matla ao Molimo aa fang balumeli (Baef. 2:15–19, Baef. 3:14–21, Baef. 6:10–20).

**Lipotso tsa ho Qoqoa**

`Ke matla le mebuso efe e sebetsang lefatšeng la rona le bophelng ba hao kajeno? Matla aa a ipontšahatsa joang, ho hohela balumeli ho a hlonepha le ho a khumamela ho e na le ho tšepahalla Kreste ea phahamisitsoeng ba sa thekesele?`

`Re shebile leano la “ho phethahala ha nako” la ho boelanya tsohle ho Kreste, Paulosi o bontša tšepo ea kamoso. Shebisisa kamoo a sebelisang lentsoe “tšepo” ho Baefese 1:18, Baefese 2:12, le Baefese 4:4. Hobaneng a lumela hore tšepo e teng bakeng sa bokamoso?`

`Likhaolong tse latelang ho Baefese, ke joang Paulosi a supang tšepo e kholo ea kamoso ea ho khutla ha Kreste? Baef. 1:13, 14; Baef. 1:21; Baef. 2:7; Baef. 4:30; Baef. 5:5. Tšepo ee e bolelang ho rona ha joale?`