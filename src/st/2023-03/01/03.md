---
title:  Morōrō ka Theatereng
date:  26/06/2023
---

`Bala Liketso 19:21–20:1. Ke lithuto life tseo re ka ithutang tsona paleng ee?`

Bopaki ba Paulosi teropong ena e kholo e tsoetseng pele ea Efese bo sebelitse hantle hona hoo bo ileng ba qholotsa enjine e kholo ea moruoa oa teropo, bohahlauli bo ne bo itšetlehile tempeleng ea Athemise. Le eona eabe e le temepele e joang! Moaho ona o motle o ne o hahiloe ka lipilara tse ka bang 127, e ’ngoe le e ’ngoe e le bophahamo ba maoto a 60, tse entsoeng ka mahakoe a Pariane, lehakoe le lesoeu toa! Le se nang sekoli le neng le le turu haholo. Lipilara tse 36 li ne li betliloe, li tlotsitsoe ka khauta, eleng se ileng sa fa tempele setumo sa eona sa hoba e ’ngoe ea liemahale tse supileng tsa mehleng eo.

Ka baka la ho khathatseha ke hore letšolo la Paulosi la ho ba khahlanong le borapeli ba litšoantšo le koala litšehetso tsa lichelete tse tlang tempeleng (Liketso 19:27), Demetriuse eo eleng ’metli, a qholotsa basebetsi ’moho le eena ho etsa likhoka. Letšoele le ileng la bokellana ka hanyane la tloha ’marakeng la phallela theatereng e kholo, e neng e nka batho ba ka bang 25,000. Eaba joale mofere-fere o tsoela pele moo, hora tse peli tsa ho hooa“‘ o moholo Diana oa Baefese!’” (Liketso 19:34). Kamora hore letšoele lena le qhaloe ke ’maseterata, Paulosi a kopana le balumeli ’me a tloha Efese.

`Qetellong ea leeto la hae la boraro la thomo, Paulosi a kopana le baholo ba kereke ea Efese. U ka akaretsa lingongoreho tsa Paulosi joang? (Sheba Liketso 20:17–38).`

Se batlang e le tatellano ea likamano tsa Paulosi le Efese ke sena:

* A.D. 52: Leeto la pele la Paulosi le lekhutšoane Efese (Liketso 18:18–21).
* A.D. 53–56: Boevangeli ba Paulosi ba lemo tse tharo Efese (Liketso 19:1–20:1). Qetellong ea leeto la hae moo, o ngola Bakorinthe ba pele (1 Bakori. 16:5–9).
* A.D. 57: Ha a le Mileta, Paulosi a kopana le baholo ba tsoang Efese (Liketso 20:17–38).
* A.D. 62: Paulosi o ngola lengolo la hae ho Baefese, mohlomong a le litlamong Roma.

`“Lebelang ke hona, le elelloe hore ka lilemo tse tharo, ha kea ka ka phetsa bosiu le motšehare ho eletsa e mong le e mong oa lona ka meokho,” (Liketso 20:31). U nahana Paulosi o ne a ka hlokomelisa kereke ea rona eng kajeno, hobaneng?`