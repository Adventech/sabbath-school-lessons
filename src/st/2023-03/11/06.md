---
title:  Baokameli bao Eleng Makhoba
date:  07/09/2023
---

Mantsoeng a ho qetela a Paulosi ho makhoba, “eo eleng lekhoba kapa ea lokolohileng” (Baef. 6:8), lentsoe “lokolohileng” le buoa ka beng ba makhoba, ho lumella Paulosi o fetela keletsong ea hae ho bona ha a nahana a bona makhoba le beng ba makhoba ba eme ba lekana pela Kreste kahlolong (bapisa 2 Bakor. 5:10; Bakolo. 3:24, 25).

`Nahana u se u le monga lekhoba oa Mokreste ea mametseng ha Baefese e baloa kerekeng ea lehaeng ea hao, u ka nka keletso ee joang, e fanoang bote’ng ba makhoba a hao? Baef. 6:9.`

Paulosi o bula le baokameli, beng ba makhoba, khothatsong e tobileng, e fohang haholo papisong ea “marena” (Segerike, hoi kurioi, e fetoleloang “baokameli”), ba nang le tloaelo ea “ho tšosa” makhoba a bona, le “Morena” (ho kurios), Kreste, eo ho eena ho seng “leeme”.

Paulosi o kopa beng ba makhoba “ho ba etsa ka ho tšoana”, eleng se tlamehang se ile sa tšosa monga makhoba nakong eo. Beng ba makhoba ba lokela ho arabela makhoba a bona ka ketso tse nang le botho tse busoang ke botšepehi ba bona ho Kreste, se nyalanang le seo Paulosi a seng a se kopile makhoba (Baef. 6:5–8). O re ba khaotse ho tšosa makhoba a bona, ntho’e neng e tloaelehile mehleng eo, moo monga makhoba a neng a na le kotlo tsa mefuta ena kaofela ho makhoba a hae, tse kang ho a khakhatha, (1 Petrose 2:20), tlhekefetso ka motabo, ho rekisoa (o arohana le baratuoa ba hao), ho sebetsa ka thata, tlala, ho fasoa, sekhobo, le lefu.

Paulosi o tšehetsa taelo ea hae ka mabaka a mabeli a biletsang beng ba makhoba ho sheba ka nqane ho popeho ea sechaba sa Magerike-Maroma: 1. Bona le makhoba a bona, kaofela ke makhoba a monga bona a le mong (“ha le tseba hore eo eleng monga lona le bona o leholimong,”; bapisa Bakolo. 4:1); 2. Mookameli oa leholimong o ahlola bohle ntle le tšekamelo. Kaha monga bona o tšoara bao hothoeng ke makhoba ka tsela e tšoanang le ba bang, le bona ba lokela ho etsa joalo (bapisa Filemone 15, 16).

Boholo ba puo ea Paulosi ho Baefese ho ka be ho khathatsa matla makhobeng a Bakreste: ho tholoa e le bara (Baef. 1:5); topollo (Baef. 1:7); bojalefa (Baef. 1:11,14; Baef. 3:6); ho behoa teroneng le Jesu (Baef. 2:6); ho ba “baahi ’moho,” “litho tsa lelapa la Molimo” (Baef. 2:19, ESV; bapisa 3:14,15), le litho tsa bohlokoa tsa ’mele oa Kreste (sheba Baef. 3:6, Baef. 4:1–16). Baefese 6:5–9 e kenya tšebetsong lithuto tsohle tse lengolong joalokaha li sebetsa pakeng tsa lekhoba le monga makhoba, ho kenyeletsang likeletso mabapi le puo (Baef. 4:25–32) le boitšoaro ba thobalano (Baef. 5:1–14).