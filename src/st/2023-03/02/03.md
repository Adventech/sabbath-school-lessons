---
title:  Topollo e Turu; Tšoarelo ke Mphuoa-fela
date:  03/07/2023
---

Sebe esale e le matla a lefifi a busang maphelo a babali ba Paulosi. Paulosi o ba hlalosa kamoo ba neng ba le ka teng pele, e le litopo tse tsamaeang “le shoele melatong ea lona le litsito tsa lona” (Baef. 2:1) empa “ho tsamaea” kapa ho phela kamoo Satane a neng a ba laela kateng (Baef. 2:1–3). Ba le litlamong tsa sebe le Satane, ho ne ho se kamoo ba ka itokolla kateng. Ba ne ba hloka ho pholosoa. Molimo O entse seo ka mohau oa hae ka Kreste, ’me Paulosi o ketekela litlhohonolofatso tse peli tse ncha tsa mohau oa Molimo maphelong a balumeli: topollo le tšoarelo.

`Bala Baefese 1:7, 8. “Topollo” ke lentsoe le sebelisoang hangata Testamenteng e Ncha. Bapisa tšebeliso ea lentsoe lena ho Bakolose 1:13, 14; Tite 2:13, 14; le Baheberu 9:15. Ke ka ’moko-taba efe litemana tsee li tšoanang le Baefese 1:7,8?`

Lentsoe la Segerike le tolokiloeng “topollo” ho Baefese 1:7 ke apolutrōsis, sethathong le ne le sebelisoa ho reka tokollo ea lekhoba kapa ho lefella hore ea litlamong a lokolloe. Motho o ka utloa ho hoelehetsa hoa mohoebi oa makhoba h’a fantisa makhoba, le leshoehle-shoehle la liketana tse mo tlammeng. Ha Testamente e Ncha e buoa ka topollo, e otla theko ea ho lokolla makhoba.

Topollo ea rona e tlile ka theko e holimo: “Ke ka ho Eena [Jesu] re nang le topollo ka mali a hae” (Baef. 1:7). Taba ea topollo e boetse e ketekela mosa oa mohau oa Molimo ka ho patala theko e holimo ea tokoloho ea rona. Molimo O re fa tokoloho le seriti sa rona. Ha re sa le makhoba!

“Ho lopolloa ke tšoaroa joaloka motho, eseng ntho. Ke hoba moahi oa leholimo, ho e na le hoba lekhoba la lefatše.”—Alister E. McGrath, What Was God Doing on the Cross? (Grand Rapids, MI: Zondervan, 1992), Leq. 78.

Elahloko hore taba ea hore Molimo O lefa theko ea topollo ho Satane ke ea mehleng ea khale, ha se ea Bibeleng. Molimo h’a kolote Satane eng kapa eng eo a ka e lefang.

Melemo ea Khalfari e kenyeletsa “tšoarelo ea libe tsa rona” (Baef. 1:7). Sefapanong, Kreste O inkela theko ea libe tsa rona, tsa khale le tse tlang, a “hlakola lengolo la melato, la melao e neng e re qosa” (Bakolo. 2:14). Ka ho etsa mosebetsi ona oa topollo le tšoarelo ka Kreste Molimo O sebetsa ele Ntat’a rona ea mosa, ea nang le “monono oa mohau” oo a re: “atiselitseng oona” (Baef. 1:7,8).

`Ho bolelang ho uena hore, ka sehlabelo sa Kreste se phekolang, u tšoaretsoe u lopollotsoe? Haeba u ikutloa u sa lokeloa ke tsona teng? (Keletso: ha u lokeloe; ke sona feela khubu ea sefapano).`