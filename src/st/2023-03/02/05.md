---
title:  Ho Phela u Rorisa Khanya ea Hae
date:  05/07/2023
---

> <p></p>
> “Hape, ke ka ho Kreste re entsoeng lefa la oona, kamoo re neng re rereloe hona pele kateng, ka morero oa ea sebetsang lintho tsohle, ka phehello ea thato ea hae, re tle re be thoriso ea khanya ea Hae, rōna ba tšepileng Kreste pele” (Baef. 1:11,12).

Ho bonahala balumeli ba Efese ba ne ba lahlehetsoe ke hore na haele hantle ke bo mang e le Bakreste, ba “felile pelo” (sheba Baef. 3:13). A ipapisitse le seo a se tobokelitseng pejana (Baef. 1:3–5), Paulosi o boetse o tsetselela hore ba ipontše na ke bo mang. Balumeli ha se mahlatsipa a liqeto tse itlelang feela tsa melingoana e itseng kapa matla a balimo. Ke bana ba Molimo (Baef. 1:5) ’me ba na le seabo litlhohonolofatsong tse ngata ka Kreste, tse itšetlehileng likeletsong le liqetong tse tebileng tsa Molimo o sa feleng. Ke sepheo, keletso le thato tsa Molimo (Baef. 1:11) tse sebetsang maphelong a bona, ho ikamahantsoe le leano la Molimo le pharaletseng la ho boelanya ntho tsohle ho Kreste (Baef. 1:10). Ba ka ’na ba e ba le sebete se sa thekeseleng ho itšoarelleng ka Molimo ha bona, le ho tšepahaleng ha mahlohonolo ao A fanang ka oona. Maphelo a bona a lokela ho hoelehetsa molaetsa oa Baefese 1:3–14: Tlotla e isoe ho Ntate oa Morena oa rona Jesu Kreste!

`Bapisa tšebeliso ea taba ea “bojalefa” ho Baefese 1:11, 14, 18. U nahana hobaneng taba ee e le bohlokoa ho Paulosi?`

Na u se u kile oa fumana lefa kamora hore e mong a hlokahale? Mohlomong moamani le uena a u sihele letlotlohali kapa bokholokhotho ba chelete. Ho ea ka Paulosi, ka baka la lefu la Kreste, balumeli ba fumane lefa ho tsoa ho Molimo (Baef. 1:14) ’me ba fetohile “majalefa” a Molimo (Baef. 1:18).

Testamenteng ea Khale, ka nako e ’ngoe batho ba Molimo ba nkuoa e le “lefa,” kapa letlotlo la Hae (Deut. 9:29, Deut. 32:9, Zakaria. 2:12). Taba ena ea ho ja lefa la Molimo e hlakile ho Baefese 1:18 ’me e tlameha e le sona se boleloang ka lentsoe le ho Baefese 1:11 (le tla tolokoa, “ka ho Kreste re entsoeng lefa la Oona”). E le khubu ea bohlokoa ho iponahatseng hore na ke bo mang, Paulosi o lakatsa hore balumeli ba tsebe bohlokoa ba bona ho Molimo. Ha ba fumane lefa le tsoang ho Molimo feela (Baef. 1:14, Baef. 3:6, bapisa Baef. 5:5), empa ke lefa la Molimo.

`Phapano ke efe pakeng tsa ho sebeletsa ntho le ho ba mojalefa? Taba ee e re thusa joang ho utloisisa seo re se filoeng ho Jesu?`