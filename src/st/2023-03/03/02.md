---
title:  Ho Rapela le Ho Leboha
date:  09/07/2023
---

Ka ho chesehellisoa ke litaba tsa hore balumeli ba Efese b’a tlokoma tumelong ho Jesu Kreste le ho rataneng (mohlomong taba tse fanoeng ke Titike, Baef. 6:21,22), Paulosi o ba tlalehela kamoo a ba rapellang kateng.

`Bapisa litlaleho tse peli tsa thapelo tsa Pauslosi Efese—ho Baefese 1:15–23 le Baefese 3:14–21. Ke ’moko-taba efe e ’meli e tšoanang?`

Ka nako tse ling lentsoe leo re le sebelisang ha re rapela e ka ba le nyahameng, re lla ka bothata bona le bane. Tlaleho ea thapelo ea Paulosi ho Baefese e hlahisa hore liteboho ke puo ea letsoele ea thapelo. Re bokeletsa litlhohonolofatso tsa Molimo, re mo leboha ka tsona. Re leka ho bona Molimo A sebetsa maemong a thata ’me re mo rorisetsa boteng ba hae bo fetolang maphelo a rona. Re ketekela mohau le matla a Jesu ea phahamissitsoeng (Baef. 1:20–23), rea mo leboha ka ho hlohonolofatsa bao re rapelang le bona. Lekunutu la thapelo e fetolang la Paulosi ke lena: Thapelo ke senotlolo sa thoriso le teboho.

Paulosi o boetse a re “ha ke phetse ho le lebohela, ke buoa ka lona lithapelong tsaka” (Baef. 1:16, NKJV; sheba le Bafilipi 1:3, 4; 1 Bathes. 1:2; le 1 Bathes. 5:16–18).

Hantle ho bolelang “ho rapela le sa khaotse” (1 Bathes. 5:17)? E ka se bolele hore re lutse re khumame nako ena kaofela. E bolela hore, ka tlhohonolofatso ea Moea Oa Molimo, re tsamaea hara bophelo ka lipelo tse buletsoeng matla le boteng ba Molimo, re batlana le ntho tseo re Mororisetsang tsona. E bontša ho ba malala-a-laotsoe ho sebetsana le taba tsa bophelo bote’ng ba Molimo, ho batla keletso e halalelang ha re tobana le mathata a fatše lena. E bolela ho se phele re arohane ho Molimo empa ho lula re kopane le Eena, kamehla re bulehetse tataiso ea hae.

Hangata le rona re nka thapelo e le feshene, eo re e etsang feela ha maemo a lumela. Paulosi o hlalosa katamelo e fapaneng. Paulosi o nka mosebetsi oa ho rapella balumeli ba Efese o le bohlokoa-hlokoa, o etsa joalo ka ho ba lebohela (Baef. 1:16; bapisa Baef. 1:3–14) le ka ho ba rapella (Baef. 1:17–23; bapisa Baef. 3:14–21). Ho ea ka eena, thapelo ke khubu, kapa ke mosebetsi oa mantlha oa tumelo ea Mokreste. Litemana tsena li fana ka boipiletso bo thokolang motho ba ho rapela, memo ea hore e mong le e mong oa rona a lekole “boevangeli ba hae ba thapelo” leseling la boinehelo ba Paulosi ho eona.

`Ke hobaneng ha ho lutse ho le bohlokoa ho lula re leboha Molimo ka thapelo ka tseo u li lebohang?`