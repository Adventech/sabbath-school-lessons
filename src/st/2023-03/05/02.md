---
title:  Ho Atametsoa ho Kreste
date:  23/07/2023
---

`Bapisa Baefese 2:1–3, tlhaloso ea pele ea Paulosi ea tlhaloso ea babali ba hae, le Baefese 2:11, 12. O reng ka tlhaloso ea hae e ncha ea histori ea bona?`

Joale Balichaba bao joale, ke balumeli ho Kreste ’me e se e le litho tsa “’mele” oa Kreste, eleng kereke, ba ne ba arohile ho Iseraele le pholohong eo Molimo O fanang ka eona ka botlalo. Paulosi o bona hore ho bohlokoa hore ba “hopole” (Baef. 2:11) nalane ena. Ba ne ba “sena Kreste,” ea tlotsuoeng, Mesia oa Iseraele. E ne e le “basele moruong oa sechaba [’muso kapa batho] sa Iseraele.” Hape, e n’e e le “basele lilekaneng tse tšepisitsoeng,” ba sa tsebe litšepiso tsa pholoho tseo Molimo A faneng ka tsona nalaneng ea pholoho. Ho arohana le Iseraele le pholoho e fanoang ka eona ho ne ho bolela hore ba ne “ba se na tšepo” ’me ba “sena Molimo lefatšeng” (Baef. 2:12).

Hape, bophelong ba bona bo fetileng, balichaba ba ne ba tšoasehile hara qhoebeshano e pakeng tsa bona le Bajude. Paulosi o fana ka leseli la lehloeo lena le neng le metse ka ho supa letšoao le leng la eona, ho bitsollana ka mabitso. Bajude ba ne ba eisa balichaba ka hore “ha b’a bolla” ha balichaba le bona ba ne ba re Bajude ke “babolli” (Baef. 2:11).

Leha ho le joalo, Baefese 2:13, e supa ntho e fapaneng ha joale. Paulosi o ngotse: “Empa joale, ha le le ho Jesu Kreste, lona bao le neng le le hole khale, le atamelitsoe ke mali a Kreste.”

Ha Paulosi a hlalosa balumeli ba balichaba ba ne “ba le hole,” o kalima mantsoe a Esaia 57:19: “ ‘khotso, khotso, ho ea leng hole, le ea leng haufi, hobane ke tla mo folisa.’” (cbapisa Baef. 2:17,18). Ho Kreste le ka sefapano sa hae, balumeli ba balichaba ba tlisitsoe haufi le tsohle tseo ba neng ba arohane le tsona—Molimo, tšepo, le baena le likhaitseli tsa bona tsa Bajude. Mona ke taba tse monate tse bontšoang ke tlhaloso ea Paulosi: hore sefapano sa Jesu se ka folisa khea e kholo e pakeng tsa Bajude le balichaba, eleng hore likarohano tsohle tsa rona li ka rarolloa moo. Litaba tsena tse monate li re memela ho sheba likarohano tse teng maphelong a rona le kerekeng, le ho nahana ka matla a sefapano ho ba phahamela.

`Jesu o u lopolotse maemong afe? Hobaneng ho ka ba bohlokoa ho uena ho lula u hopola, moo o neng o le teng ha a u fumana teng, le moo u ka beng u le teng ebang a sa ka a u fumana?`