---
title:  Jesu, Moreri oa Khotso
date:  26/07/2023
---

`Paulosi o akaretsa bosebeletsi ba Kreste joang ho Baefese 2:17,18?`

Taba ea khotso e bohlokoa ho Baefese, lengolo le qala le ho qetella ka tlhohonolofatso tsa khotso “ho tsoa ho Molimo Ntat’a rona le Morena oa rona Jesu Kreste” (Baef. 1:2; bapisa Baef. 6:23). Pejana ho Baefese 2:11–22, Paulosi o entse khang ea hore Kreste o emetse khotso, “ke eena eo eleng khotso ea rona,” le hore sefapano sa hae se etsa khotso (Baef. 2:14–16). Kreste ha a senye lintho feela—tlhoeano pakeng tsa Bajude le Balichaba (Baef. 2:14, 15)—o etsa botho bo bocha, bo bohanalang ka likamano tse ncha tsa khotso le poelano (Baef. 2:15–17). Khotso eo ha se tlhokeho ea khohlano feela empa e tšoana le taba ea Baheberu ea shalom, maiphihlelo a botlalo le ho phela hamonate, kamanong tsa rona le Molimo (Baro. 5:1) le ba bang.

`Ke joang Paulosi a nahanang a bona balumeli ba nka karolo ho arolelaneng molaetsa oa Jesu oa khotso le ba bang? Baef. 4:3; Baef. 6:14, 15; bapisa Baro. 10:14, 15 le Baef. 2:17–19, Esa. 52:7, Esa. 57:19.`

Lievangeli li fupere mehlala ea Jesu e le moruti oa khotso. Molaetseng oa hae oa ho qetela ho barutuoa, o ba tšepisa—le rona—“‘Ke le siela khotso, ke le fa khotso ea ka’” (Johanne 14:27). E be o qetella ka hore, “‘Ke le bolella taba tseo, le be le khotso ho ’na, le tla ba le mahlomola lefatšeng; le mpe le bete lipelo ke hlotse lefatše’” (Johanne 16:33). Kamora tsoho ea hae, h’a itlhahisa ho barutuoa, o pheta- pheta taba ea hore, “‘Khotso e be le lona’” (Johanne 20:19, 21,26).

Ho Baefese 2:17, 18, Paulosi o tjantjella ho supa hore ho ruta ka khotso ho etsoang ke Kreste, ho tsoelella ka nqane ho nako ea bosebeletsi ba hae lefatšeng. O “rutile khotso” bojoaleng le ho “ba hole” (Balumeli ba Balichaba pele ba sokoloha;) le “ba haufi” (Balumeli ba Bajude; bapisa Baef. 2:11–13). Kamora ho amohela phatlalatso ena, balumeli bohle ba ba le maiphihlelo a tlhohonolofatso e kholo.

`Ke joang re ka ithutang ho ba baruti ba khotso ho e na le marabele a liqabang? Ke maemong afe, hona joale, a ka u thusang ho tlisa pholo?`