---
title:  Sephiri sa Evangeli
date:  29/07/2023
---

### Bakeng sa Thuto ea Beke ena Bala
Baefese 3; Jobo 11:5–9; Ezek. 43:13–16; Amose 7:7, 8; Tsen. 11:1, 2.

> <p>Temana ea khopolo</p>
> “Ho eena ea ka tsebang, ka matla a hae a sebetsang ka hare ho rona, ho etsa ho fetisang haholo tsohle tsee re ka li qelang le tsee re ka li hopolang, ho eena ho isoe khanya kerekeng, ka baka la Jesu Kreste, kamehla eohle, ka ho sa feleng! Amen!” (Baefese 3:20, 21).

Ho Baefese 3, Paulosi o bula ka ’moko-taba oo a ileng a o ama pejana: “eleng hore balichaba ke majalefa le bona ba-Iseraele, ke ’mele o le mong le bona, ba na le kabelo hammoho palong ho Jesu Kreste, ka Evangeli”

(Baef. 3:6). Leha seo se ka se makatse kereke kajeno, e bopiloeng ka balichaba ba bangata, e n’e le mohlolo o mocha bongateng ba babali ba hae nakong eo.

Joale Paulosi o tsoela-pele ka lentsoe la hae le susumelitsoeng, ha Moapostola a nahana ka sefutho sa hae sa ho rata ho shomaela evangeli ea Jesu ho balichaba.

Hape, re ithuta ka mathata a hae a hajoale, ka ho atolosa bosebeletsi boo ba hae, bo kenyeletsang nako teronkong ea Roma.

Hape re boetse re utloa ka boinehelo ba hae sephiring seo eleng khubu ea evangeli, sephiri seo, ka kerekeng, balichaba ba lekana le baena le likhaitseli tsa bona tsa Bajude. Re utloa thabo ea hae ka kereke le thomo ea eona ea ka lefatše lohle. Rea mamela ha a rapela, a rorisa Molimo ka ho bontša mohau oa hae ka kereke.

Ka bokhutšoane, re susumetsehela ho joina Paulosi leratong la hae la evangeli.