---
title:  'PauPaulosi: Moapostola oa Balichaba ea Teronkong'
date:  30/07/2023
---

`Bala Baefese 3. Ha u etsa joalo, hloaea ’moko-taba o le mong kapa e ’meli. Ke ntlha life tse kholo tse etsoang ke Paulosi?`

Baefese 3 e hahuoe ka tsela e thahasellisang. Paulosi o qala khaolo ka mantsoe ana: “Ke ka baka leo ke le ngollang, ’na Paulosi ke leng moholehuoa oa Jesu ka baka la lōna Balichaba” (Baef. 3:1). Ka hona, o phutholla se bonahalang e le thuto e telele malebana le mosebetsi oa hae e le moapostola oa Balichaba (Baef. 3:2–13). Kamora hore a ipue, o boela a khutlela tabeng ea hae ea pele ka ho pheta poleloana, “ke ka baka leo” (Baef. 3:14), temaneng tsa 14–21 a kena tlaleho ea hae ea thapelo hare.

Ho Baefese 3:1, Paulosi o re ke “moholehuoa oa Jesu Kreste” eleng tsela ea hae ea ho etsa khang ea hore, leha a ka lula teronkong ea Roma, a bonahala a le tlasa taolo ea ’musi oa Roma, ho na le sepheo se tebileng, se halalelang se sebetsang bophelong ba hae. Ha se motšoaruoa oa Roma, empa ke “motšoaruoa oa Jesu Kreste”! (bapisa Baef. 4:1).

Hore e be Paulosi o buoa ka “matšoenyeho” a hae (Baef. 3:13), le hore e be hamorao o buoa ka litlamo tsa hae (Baef. 6:20), e supa hore hase motšoaruoa ea koaletsoeng ka tlung moo a iketlileng (bapisa Liketso 28:16) empa o teronkong. Hoba teronkong ea Roma ngoaha-kholong oa pele ho ne ho le thata haholo. ’Muso oa Roma o ne o sena literonko tse hlokometsoeng hantle, tse nang le matloana le lijo tsa nako le nako. Haele hantle, ’muso o ne o sa hloke literonko hakalo-kalo, kaha ho koalloa e n’e se mokhoa oa kotlo. Batho ba ne ba lula teronkong ha ba emetse nyeoe kapa ho fanyehoa feela. Batšoaruoa ba ne ba lebelletsoe ho iphepa, ba ne ba itšetlehile baamaning le metsoalleng ho ba fa lijo le lithloko tse itseng.

Mohlomong khathatseho ea Paulosi e holima ho hlokofatsoa maikutlong hoo balumeli ba nang le hona, kaha hoba motšoaruoa e n’e le ntho e tlotlollang hona hoo! Sechabeng-e tlosa seriti. E ka nna eaba o tšaba hore ba bang ba tla botsa, “ho tla joang hore Paulosi e be morumuoa oa moapostola ea fetisang molaetsa oa Kreste ea phahamisitsoeng ebe lepantiti le eisehang?” Ke ka hona a behang tšoaro ea hae ka tsela e ’ngoe, e thusang balumeli ho e bona e le karolo ea leano la Molimo. O hlokofalletsoa bona (“ka baka la lōna,”) le se bonahalang e le mohloli oa tlontlollo ho tla fetoha “khanya” ea bona (Baef. 3:13).

`Re ka ithuta ho tšepa Molimo le litsela tsa hae joang hara se bonahalang e le maemo a sisinyang tumelo?`