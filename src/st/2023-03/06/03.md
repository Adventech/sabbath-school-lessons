---
title:  Sephiri se Patiloeng ha Lelele sa Evangeli
date:  31/07/2023
---

`Sephiri se tšepetsoeng Paulosi ke sefe? Baef. 3:1–6.`

Ha u ithuta Baefese 3:1–6, hlokomela tse latelang:

Ea pele, ka ho otloloha, Paulosi o ngolla karolo ena ea lengolo balumeli ba Balichaba likerekeng tsa malapeng tse Efese (Baef. 3:1).

Ea bobeli, Paulosi o re ke moamoheli oa seo a se bitsang “qhoku ea mohau oa Molimo,” oo a o filoeng “bakeng sa lona,” balumeli ba Balichaba (Baef. 3:2). Boqhoku bona, boevangeli bona ba mohau, ke tsela ea Paulosi ea ho hlalosa thomo eo a e fuoeng ho ruta evangeli (“mohau oa Molimo”) ho Balichaba (bapisa Baef. 3:7, 8).

Ea boraro, Paulosi o re o senoletsoe sephiri, eleng sehlooho seo a seng a ngotse ka sona lengolong (ka ho otloloha, sheba Baef. 1:9, 10; Baef. 2:11–22), “sephiri sa Kreste” (Baef. 3:3, 4). Paulosi ha a lakatse ho nkuoa e le eena moqapi oa evangeli, e be o re o fuoe ke Molimo hore a e hase.

Ea bone, Paulosi ha’ amohela tšenolo ena ea Sephiri, a le mong, joalokaha Moea le oona o se senotse ka “baapostola ba halalelang le baporofeta” ka tsela e fetang tšenolo ea leano la Molimo ho meloko ea pejana (Baef. 3:5). Lentsoe baporofeta le bontša ba nang le neo eo ba e sebelisang ea boporofeta hara balumeli ba likereke tsa ka matlung, ho e na le baporofeta ba Testamente ea Khale. Sephiri, se neng se patiloe, joale se fetohile seo re ka se bitsang “lekunutu le pooaneng.”

Qetellong, o oa phatlalatsa: “Sephiri sena ke hore Balichaba le bona ke majalefa, litho tsa ’mele o le mong, ba na le kabelo tšepisong eo ho Jesu Kreste ka evangeli” (Baef. 3:6).

Paulosi o na le sefutho sa evangeli, haholo-holo tsela eo e behoang kateng ka kerekeng, e bopiloeng ka Bajude le Balichaba. Lihlopha tsena tse peli li fetohile majoe a hahileng sechaba sa Molimo se secha, mofuta oa hae o mocha oa batho, kereke (sheba Baef. 2:14–16). Re ka re joale ba fetohile ho tloha ho beng lira ho ba “majalefa ’moho” “’mele o le mong” (o kahara ’mele o le mong, ’mele oa Kreste), le “ba nka karolo” ba tšepiso ea evangeli (sheba Baef. 3:6).

`Ke ho bona lintho joang, ebang ho teng, mohlomong le tse ipatileng, hoo u ka bang le hona ho ka loantšang ho kenyeletsa bohle ho rutoang ke evangeli? U lahla taba eo joang?`