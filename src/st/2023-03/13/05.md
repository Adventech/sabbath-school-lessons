---
title:  Thebe, Helemete, le Sabole
date:  20/09/2023
---

`Ke neng, joang moo balumeli joaloka bahlabani toantšanong e kholo ba tlamehang ho sebelisa thebe, heleme, le sabole? Baef. 6:16,17.`

Thebe ea Paulosi ke thebe e kholo e mahlakore a mabeli a lekanang ea mohlabani oa Roma. E entsoe ka patsi ’me e koahetsoe ka letlalo, metšetše ea eona e menetsoe ka hare ho sireletsa khahlanong le tlhaselo tse hlahang mahlakoreng. Ha e inetsoe ka metsing, lithebe li ne li khona ho “tima metsu e bohale” li tima metsu e tukang. Tlhaloso ea Paulosi ea “thebe ea tumelo” e bontša tšebeliso ea thebe Testamenteng ea Khale e le letšoao la Molimo, ea sireletsang batho ba hae (Baef. 6:16) ba tlamehang ho kena ntoeng ka sebete seo ba se nkang ho Molimo, ea ba loanelang (Baef. 6:10), ea fanang ka libetsa tse bohlokoa-hlokoa (Baef. 6:11,13), ea tšepisang tlholo.

Ka ho tšoana, heleme ea ntoa ea Maroma e n’e entsoe ka tšepe kapa boronse. Sekotlolong se sireletsang hlooho ho ne ho kenyelelitsoe poleiti ka sekotlong ho sireletsa molala, lisireletsa litsebe, lerapo la phatleng, le poleiti tse hakuoeng ho sireletsa marama. Ha re sheba tšireletso ea bohlokoa e neng e fanoa ke helemete, “heleme ea pholoho” (Baef. 6:17) e bontša pholoho ea hona joale eo balumeli ba e fumanang ka kopanelo le Kreste ea tsohileng, a nyoloha, a phahamisoa (Baef. 2:6– 10). Ho roala “heleme ea pholoho” ho bolela ho arohana le tšabo ea matla a meea e neng e qaphakile mehleng eo, empa, ba tšepa matla a maholo a Kreste (bapisa Baef. 1:15–23, Baef. 2:1–10).

Sebetsa sa ho qetela lihlomong ke “sabole ea Moea, eleng Lentsoe la Molimo” (Baef. 6:17), sabole e khutšoane e ntlha li peli ea lesole la Roma. Leoa le tloaelehileng la ntoa e ne le ho tjekeletsa marumo a mabeli (oona Paulosi h’a buoe ka oona) e be ho huloa sabole hoa loana, ho ntša sabole e khutšoane o hlaba. Sabole ea balumeli ke “sabole ea Moea O Halalelang” ka hore e fanoa ke Moea, sebetsa se hlalosoang e le “Lentsoe la Molimo.” Paulosi o hlaha joaloka molaoli ’me o fana ka pitso ea ho hlomela, a buoa litšepiso tsa tšepo le tlholo ho tsoa molaoling ea halalelang ea nkileng taolo. Ke litšepiso tsena, tse fanoeng ho Baefese 6:10–20, tse etsang karolo ea “Lentsoe la Molimo” e le sebetsa se ka sehloohong ntoeng e khahlanong le bokhopo. “Lentsoe la Molimo,” ka hona, le bontša litšepiso tse pharaletseng tsa evangeli tseo re li fumanang ka Bibeleng.

`Leha eba re ka se rate tšoantšiso tse ngata tsa sesole, tšoantšiso ee e lokela ho re ruta’ng malebana le kamoo toantšano e kholo e seng tšoantšiso kateng, le kamoo re lokelang ho e nkela hloohong kateng?`