---
title:  Senyepa le Tšireletso ea Sefuba
date:  18/09/2023
---

`Paulosi o bona balumeli ba qala boitokisetso ba bona ba ntoa khahlanong le bobe joang? Baef. 6:14; sheba le 1 Petrose 4:1; 1 Petrose 5:8; Baro. 8:37–39.`

Temoso ea Paulosi ea ntoa e matla (Baef. 6:13) e lokisetsa babali pitso ea hae ea ho qetela ea hore ba eme (temoso ea bone, bapisa Baef. 6:11, 13) ’me ke pitso e hlakileng ea ho nka lihlomo (Baef. 6:14–17). Paulosi o hlalosa ketso ea “ho tlama letheka ka senyepa” (bapisa Esa. 11:5). Mehleng ea khale, liaparo tse khoehlang li ne li lokela ho tlangoa thekeng pele ho tšebetso kapa ntoa (bapisa le Luka 12:35, 37; Luka 17:8). Paulosi o nahana a bona balumeli ba bua ntoa hantle joaloka bahlabani ba Roma, a qala ka lebanta la ntoeng le entsoeng ka letlalo. Lebanteng mona ho leketlile marapo a mangata a khabisitsoeng ka li poleiti tsa tšepe, tse etsang “aprone” e aparoang ho bontša maemo a mohlabani. Lebanta le entse mosebetsi oa lona oa bohlokoa oa ho fasa liphahlo le tšoara nthong tse ling.

’Nete ha se ea molumeli; ke mpho ea Molimo (bapisa pholoho ho Baef. 2:8). Empa, ha e sale e le ntho’e sa tšoareheng, hase thepa e thoko koana e senang tšusumetso ea letho maphelong a bona. Ba lokela “ho apara” ’nete ea Molimo, ho ba le maiphihlelo le ho sebelisa mpho ena e halalelang. Ha se hore hakalo-kalo ba na le ’nete ea Molimo, hobane ’nete ea Molimo e na le bona e bile e ea ba sireletsa.

Paulosi o boela a kopa balumeli ho apara “tšireletso ea sefuba eleng ho loka” (bapisa 1 Bathes. 5:8). Joaloka lebanta la ’nete, e tsoa ho Molimo, ka hoba karolo ea lihlomo tsa Yahweh karolong ea hae ea ho ba mohlabani ea halalelang (Esa. 59:17). Lihlomo tsa ’mele tse neng li sebelisoa ke masole mehleng ea Paulosi li ne li etsoa ka meile (litšepe tse nyenyane tse kopa-kopaneng) sekaile (moroko oa boronse bo bo sesane bo fapakanang), kapa marapo a tšepe e rokelletsoeng ’moho. Seaparo sena sa ’mele se ne se sireletsa litho tsa bohlokoa khahlanong le ho otloa ke metsu ea sera. Hoa hlaka ke hona, balumeli ba lokela ho natefeloa ke tšireletso ea semoea ea ho loka e fanoang ke Molimo. Ho Baefese, Paulosi o amahanya ho loka le khalalelo, botle, le ’nete (Baef. 4:24, Baef. 5:9), a bona e le boleng bo etsang ba tšoare ba bang hantle, haholo-holo litho tsa heno tsa kereke.

`U bile le maiphihlelo a taba ea hore khalalelo le ’nete li ka u sireletsa?`