---
title:  Ho Porathisa Thapelo ea Ntoeng
date:  21/09/2023
---

Ha a qetella khothatso ea hae ea ntoa, Paulosi o kopa balumeli ho tsoela pele ba rapele joaloka bahlabani, ba rapelle “bahalaleli bohle” (Baef. 6:18) le eena joaloka moemeli ea litlamong (Baef. 6:19, 20). Pitso ena ea thapelo e ka bonoa e le katoloso ea tšoantšiso ea sesole, kaha ho bitsa ho Molimo (kapa melingoana) ka thapelo e n’e le ntho’e tloaelehileng lepatlelong la ntoa mehleng eo. Ho qotsa mohlala oa Bibele: kamora khothatso ea ntoa ea Jahasiele, Josafate o etella pele “Juda eohle le baahi ba Jerusalema” ka ho oa ka lifahleho “pela’a Jehova, ba khumamela Jehova” (2 Likronike. 20:18). Leha thapelo e se sebetsa sa bosupa sa lihlomo, ke karolo ea bohlokoa ea khothatso ea Paulosi ea papiso ea ntoa.

Kopong ea pele ho tse peli tsa thapelo, Paulosi o kopa bao a ba ngollang ho rapela ka matla, ka pele, ba sa khaotse “bakeng sa bahalaleli bohle” (Baef. 6:18). Haeba kereke e ka atleha ntoeng ea eona khahlanong le matla a bokhopo, e tla lokela ho itloaetsa ho itšetleha ho Molimo ka thapelo e susumelitsoeng ke Moea.

Kopo ea bobeli ea thapelo ea Paulosi ke hore a rapelloe: “le ’na le nthapelle” (Baef. 6:19). O kopa ho rapelisoa hore Molimo a ka mo fe molaetsa o nepahetseng (“hore ke tsebe ho buoa phatlalatsa”), ka nako e loketseng (“ha ke bula molomo oaka”), ke buoe se nepahetseng (“ke buoe phatlalatsa”), le ho buoa ka ’moko-taba oa bohlokoa- hlokoa, “sephiri sa evengeli” (Baef. 6:19). Poleloana ena ea ho qetela e buoa ka seo re ka se bitsang “lekunutu le utulotsoeng” la ho kena lipakeng ha Molimo ka Kreste ho pholosa Balichaba ’moho le Bajude (sheba Baef. 3:1–13), ho etsa “motho a le mong e mocha” (Baef. 2:15; sheba le Baef. 2:11–22) e le letšoao la moralo oa Molimo o akaretsang “ho boelanya tsohle” ka Kreste (Baef. 1:10).

`Hlahloba lipitso tse latelang tsa “ho rapele” Testamenteng e Ncha. Ke efe eo khothatsang haholo? Hobaneng? Luka 18:1–8, Bafilipi 4:6, Bakolo. 4:2, 1 Bathes. 5:16–18.`

Hobaneng balumeli ba lutse ba koptjoa ho rapela ka matla, ba sa khaotse? Papiso ea Paulosi ea sesole e hlahisa karabo tse peli: (1) tšosoloso ea ntoa ea semoea khahlanong le makhotla a lira tse phahametseng tlhaho e mahlonoko, e ea phela; (2) Litšepiso tsa Molimo tsa matla a Molimo le tlholo li hlalosoa ke Paulosi ka tšebeliso ea tšoantšiso ea sesoleng (Baef. 6:10–17). Thapelo e etsuoang ka ’nete le ka tieo, e sa khaotseng e re fa monyetla oa ho mamela litšepiso tsena ka hloko, ho li ketekela, le ho leboha Molimo ka mahlahlela a mohau oa Hae.