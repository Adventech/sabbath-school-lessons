---
title:  Joale re Lopolotsoe ke Molimo
date:  20/07/2023
---

`Boela o bale Baefese 2:1–10, o ipapisitse le qetello ea Paulosi litemaneng tsa 8–10. Ke lintlha life tseo a li toboketsang h’a qetella khaolo ee?`

Ho Baefese 2:1–3, Paulosi o oa ngola hore pholoho ea balumeli Efese ha e tle ka baka la boitšoaro ba bona bo botle kapa bo hapiloe ke limelo tse itseng. Ha pale e qala, ba shoele mooeng. Ha hona tlhase ea bophelo kapa boleng ho bona (Baef. 2:1). Ba ne ba hlotsoe ke sebe (Baef. 2:1). Ha hona boiteko boo ba bo etsang empa ba busoa ke Satane ka bo eena le ke litakatso tsa bona le ho thetseha ha kelello (Baef. 2:2,3).

Seo ba sa se tsebeng, ke hore ba boemong bo bobe ho feta ho se be le bophelo ba semoea kapa seriti. ’Moho le batho bohle, ke lira tsa Molimo oa ’nete ’me ba habile tsatsing la bofelo le kahlolo e halalelang. Ke “bana ba bohale, joaloka ba bang” (Baef. 2:3).

Ho ena le ho tiea limelong tsa bona, pholoho ea bona e thomehile leratong la Molimo le se nang tlhaloso—le ke keng la hlalosoa ho ipapisitsoe ka boleng bofe kapa bofe ha ho buuoa ka lona. Ka mohau le lerato, Molimo o ba sebeletsa ka Jesu Kreste (Baef. 2:4), o ba tsosa lefung la semoea. Ka baka la ho kena lipakeng ha Molimo, ba ba le maiphihlelo a hlollang a mecha e nkuoang ke Jesu ka bo eena. Ho tsoa botebong bo boholo ba lefu la semoea le bokhoba bo jesang meno, b’a tsosoa e be ba isoa “maholimong” e be ba lulisoa le Kreste teroneng ea leholimo (Baef. 2:5,6). Ho kena lipakeng hona hoo kang ha lehalima, ho halalelang, leha ho le joalo, ha se ea nakoana. E na le matla a ’nete a ho tšoarella, ho tšoarella ka ho sa feleng, hobane Molimo o rera ho bontša mohau oa hae ho batho ka Jesu Kreste ho isa ka ho sa feleng (Baef. 2:7).

Ha a qetella Baefese 2:1–10, temana 8–10, Paulosi o khutlela morao tabeng ena, a laba-labela hore taba ea hae e thophothele: pholoso ea balumeli ke mosebetsi o halalelang, eseng oa motho. Ha o runye ka ho rona, empa mphong ea Molimo. Ha ho na motho ea ka ikonkang ka hore e entsoe ke eena (Baef. 2:8,9). Ha re eme mohaung oa Molimo, re le balumeli, re bontša mohau oa hae. Re mesebetsi ea liatla tsa hae, re bopiloe ke Molimo “ka Jesu Kreste” (Baef. 2:10).

`Ke hobaneng ho le bohlokoa ho rona hore re utloisise hore pholoho ea rona e tsoa ho Molimo, ha e tsoe matleng kapa seriting sa rona?`