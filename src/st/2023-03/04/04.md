---
title:  Ba Tšohileng, Ba Nyoloha, Ba Phahamisoa le Kreste
date:  18/07/2023
---

“Empa Molimo, kaha e le morui oa mohau, ka baka la lerato le leholo leo o re ratileng ka lona” (Baef. 2:4). Mona, ka mantsoe a mabeli a maholo, “empa Molimo” mona, Paulosi o tlohela maphelo a khale a senang thuso a babali ba hae (Baef. 2:1–3) ho li nnete tse ncha, tse tletseng tšepo, tse tšoaeang maphelo a bona e le balumeli (Baef. 2:4–10).

`Ke ka tsela life balumeli ba nkang karolo tsohong ea Kreste, nyolohelong, le phahamisong? Baef. 2:6,7.`

Re hlokometse hore Baefese ke lengolo le tletseng Kreste, le bontšang bonngoe ba balumeli ho Kreste. Ho Baefese 2:5 le 6, Paulosi o atolosa sehlooho sena ka ho sebelisa kutu-ketso tse tharo ho phuthulla ’nete ea hore, ka seabo sa Molimo, balumeli ka bo bona ba nka karolo ketsahalong tse bohlokoa tsa nalane, tseo khubu ea tsona eleng Mesia, Kreste.

Balumeli ba: (1) tsositsoe le Kreste; (2) nyollotsoe le Kreste (seo Paulosi a se sebelisang ho bontša ho nka karolo balumeli ho nyolleloeng ha Kreste leholimong); (3) ba lutse ’moho le Kreste “maholimong,” eleng hore balumeli ba nka karolo “ho luleng” ha Kreste teroneng ea leholimo. Ba phahamisitsoe le Kreste.

Ho ananela matla a taba ena ea Paulosi, re lokela ho hetla morao ho Baefese 1:19–23 ’me re hopole hore lefung la hae, tsohong, nyolohelong, le phahamisong, Kreste O fumane tlholo holima matla ‘ohle a bokhopo le bokhopo, a kileng a busa maphelo a balumeli. Ka tsoho, nyolohelo le phahamiso ea Jesu, matla ana—leha a ntse a tšosa balumeli—a hlotsoe. Maholimo le lefatše li ritsitse. Bophelo bo fetohile. Balumeli ha b’a shebella ketsahalo tsena feela, empa ba nka karolo. Taba ea hore re tsositsoe, re nyollotsoe, re phahamisitsoe le Kreste e re bulela menyako e mengata feela. Re na le tokelo ea ho furalla bophelo bo laoloang ke sebe, ho ea ho ba matla a semoea ho Kreste (2 Timot. 1:7).

`“Hobane Molimo ha o oa ka oa re nea moea o boi, empa e le oa matla, le oa lerato, le kelello” (2 Timot. 1:7). Litemana tseo re li balileng kajeno li re thusa ho utloisisa se boleloang ke Paulosi joang moo?`