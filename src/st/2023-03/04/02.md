---
title:  Ea Neng a Shoele a Thetsitsoe ke Satane
date:  16/07/2023
---

`Bala Baefese 2:1–10. Taba-kholo eo Paulosi a re fang eona moo malebana le se Jesu a re etselitseng sona ke efe?`

Paulosi o se a hlalositse pholoho e fuoang Bakreste (Baef. 1:3–14, 15–23) e boletsoeng ha khutšoane, paleng ea balumeli Efese (Baef. 1:13). Ho Baefese 2:1–10, Paulosi joale o tla pheta pale ea tšokoloho ea hae ka botlalo, a hlile a buoa ka motho ka mong. O bapisa nalane ea bona, ha ba ne ba phela sebeng (Baef. 2:1–3) le tlhohonolofatso tsa Molimo, tseo a li bontšang ele ho nka karolo tsohong, nyolohelong le phahamisong ea Kreste (Baef. 2:4–7), ’me oketekela motheo oa pholoho eo mohaung le mosebetsi oa bonōnō ba Molimo (Baef. 2:8–10).

Likarolo tsena tse tharo tsa khaolo ena li akaretsoa hantle lipoleloaneng tsa Baefese 2:5: (1) “re ne re shoele libeng tsa rona”; (2) [Molimo] “O re phelisitse ’moho le Kreste”; (3) “le pholositsoe ka mohau”.

Ho Baefese 2:1, 2, Paulosi o lemosa ka ’nete e bohloko ea pele babali ba hae ba sokoloha ka hore ba ne ba shoele moeeng, ba etsa libe maphelong a bona a letsatsi le letsatsi (Baef. 2:1) ’me ba ne ba buosoa ke Satane (Baef. 2:2). Kaha Paulosi o ngolla batho ba phelang, o re ho bona, ba ne “ba shoele” ha re etsa mokhabo-puo (bapisa Baef. 5:14). Leha ho le joalo, koluoa ea bona e ne’ le ea ’nete e le bohlokoa kaha ba ne ba arohane le Molimo, Mohloli oa bophelo (bapisa Bakolo. 2:13, Baro. 5:17, Baro. 6:23).

Ha a hetla-morao maphelong a babali ba hae, Paulosi o bontša matla a mabeli a neng a ba busa. A pele ke “mokhoa oa lefatše lena” (Baef. 2:2)—boitšoaro le meetlo sechabeng sohle sa Efese tse entseng hore batho e be marabele khahlanong le Molimo.

Satane o hlalosoa ka tsela tse peli e le matla a bobeli a busitseng maphelo a bona pele. Ke “morena ea busang matla a sebaka” (Baef. 2:2) kaha “moea” (kapa “libaka tsa leholimo”) e hlalosoa e le moo matla a phahametseng tlholeho a leng teng, ho akha le a bokhopo (bapisa Baef. 1:3, Baef. 3:10, Baef. 6:12). Hape, o sebetsa lefatšeng kaha o “sebetsang baneng ba ho se lumele” (Baef. 2:2).

`Ke sefe seo litemana tsee li re rutang sona ka bonnete ba toantšano e kholo? Ka mokhoa o tšoanang, ke joang re ka fumanang khothatso le tšepo tsebong ea hore Jesu o hlotse ’me re ka ba le seabo tlholong ea hae hona joale?`