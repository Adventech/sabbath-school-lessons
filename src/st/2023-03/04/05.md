---
title:  Joale ba Hlohonolofalitsoe Kamehla le Mehla ka Mohau
date:  19/07/2023
---

`Bapisa moralo oa Molimo oa pholoso ho Baefese 1:3, 4 le sephetho sa ka ho sa feleng sa leano leo le hlalositsoeng ho Baefese 2:7. Litlha tsa bohlokoa le sepheo sa “leano la Molimo la topollo” ke sefe?`

Mekete ea likapeso e metle hona hoo, hore na ke ea likonyana kapa Junifesithi. Likapeso li tšoaea katleho ea bohlokoa, ho fetela mokhahlelong o mong oa bophelo kapa thuto. Ho bohlokoa ho rona re le balumeli ho utloisisa ’nete ea evangeli: ha ho mohla re apesoang mohaung. Ha ho mohla re etsang mokete oa hore re fumane Ph.D. mohaung kapa re chesitse mophato tlhokong ea oona.

Paulosi o tiisa ’nete ena ho Baefese 2:7, o e amohela ka tlhaloso e pharaletseng. Molimo O sebelitse ka Kreste nakong ea ho feta ho re pholosa, ka hona a etsa hore re be ba Kreste, ha joale re na le seabo tsohong ea hae, nyolohelong, le phahamisong (Baef. 2:4–6). Leha ho le joalo, leano la Molimo, ha le felle ka nalane e tletseng mohau, le bojoale bo sesang hara mohau. Leano la Molimo leo motso oa lona o itšetlehileng likeletsong tse halalelang ho tloha nako e-so be teng (Baef. 1:4), le chalametsa le bokamosong bo sa feleng. Le kenyeletsa “mengoaha eohle e tlang” (Baef. 2:7). Leano la hae bakeng sa bokamoso bo sa feleng le thehiloe holima oona motheo oo oa ketso tsa hae nakong e fetileng—motheo oa mohau. “Mengoaheng e tlang,” Molimo O sheba pele ho bontšeng “monōno o fetisang oa mohau oa oona ka Jesu Kreste” (Baef. 2:7).

Paulosi o nahana ka mohau oa Molimo e le letlotlo kapa lehlohonolo la boleng bo ke keng ba lekanngoa (bapisa Baef. 1:7, Baef. 3:8) leo balumeli ba ka inkelang haa ba tobana le tlhoko efe kapa efe. Mosa ona o mokana-kana oa Molimo ho rona o fetoha bokheleke, bo sa feleng, ba ka lefatše lohle ho bontša mohau oa hae.

“Ka ho tla lula le rona, Jesu o ne a tla senola Molimo ho batho le manyeloi. . . . empa tšenolo ena ha e ea fuoa bana ba tsoaletsoeng lefatšeng feela. Lefatše la rona ke buka e rutang ka tlholeho. Sepheo sa Molimo se babatsehang sa mohau, sephiri sa mohau o pholosang, ke ’moko-taba oo ‘manyeloi a ratang ho o sheba,’ ’me e tlaba boithuto ba bona ho ea pheletsong ea mengoaha. Balopolloa le libupuoa tse sa oelang ba tla fumana saense le pina ea bona sefapanong sa Kreste. Ho tla bonoa hore khanya e sefahlehong sa Jesu ke khanya ea lerato la boitebalo.”—Ellen G. White, The Desire of Ages, Leq. 19,20.