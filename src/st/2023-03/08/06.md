---
title:  Mosa Eseng (Eseng Bohale)
date:  17/08/2023
---

Ka ho buoa ka “letsatsi la topollo” (Baef. 4:30), Paulosi o qeta ho mema babali ba hae ho ela hloko tšebeliso ea bona ea puo malebana le ho tla labobeli ha Kreste. Baefese 4:31, 32, ka hona, e ka utloisisa e le ho buoa ka tšebeliso ea puo nakong eo re atamelang ketsahalo eo e kholo-kholo.

`Re ipapisitse le ho khutla hoa Kreste, ke moea le boitšoaro bofe, tse amanang le puo, tse lokelang ho lahloa? Ke moea le boitšoaro bofe bo lokelang ho ratuoa? Baef. 4:31, 32.`

Khothatsong ea ho qetela ea Baefese 4:17–32, Paulosi o boela a fana ka taelo e bohloko, ena e bontša ntho tse mpe tse tšeletseng tse lokelang ho “falatsoa ho lona” (Baef. 4:31); taelo e monate ea ho rekolohelana, ho hauhelana, ho tšoarelana, “joalokaha Molimo le oona o le tšoaretse” (Baef. 4:32). Lethathamo la ntho tse tšeletseng tse mpe li qala le ho qetela ka lentsoe le akaretsang tsohle, “tse bohloko tsohle” le “bohale bohle.” Lipakeng ho tla mantsoe a mang a mane: “ho itšena, “komang,” “ho seba,” “lonya.” (Baef. 4:31).

La ho qetala mantsoeng ana ka Segerike le tolokoa e le blasphemia, eleng lentsoe leo Seneyesemane le le latileng ho bolela puo e nyefolang Molimo. Leha ho le joalo, lentsoe la Segerike le bontša puo e theolang seriti sa Molimo kapa batho ba bang ke “lonya” kapa “ho buoa bobe.” Lethathamong mona, moea oa motho (ho halefa, ho koata, bohale) li bonahala li chesa hoo li etsang puo e bohale (bohloko, bohale). Haele hantle, Paulosi o tlosa puo e thata Bakresteng. Moea o fehlang puo ea khalefo le maemo ohle a ka li tlisang, li tlameha ho tlosoa libetseng tsa Bakreste. Sechaba sa Bakreste se tla hola, bo ’ngoe ba kereke bo tlokome (bapisa Baef. 4:1–16) ha fela ntho tsena li le sieo.

Puo tse mpe, leha ho le joalo, ha e ea lokela ho koaloa ha kaalo-kaalo, ha e nkeloa sebaka. Lipuo tsa rona le liketso hara lelapa la Kreste—le ka thoko ho lona—ha lia lokela ho hola bohaleng empa li lokela ho chesehellisoa ke mosa, bonolo, le tšoarelo tse itšetlehileng tšieeng e holimo-limo ho feta tsohle, tšoarelo eo Molimo a re fileng eona ka Kreste (Baef. 4:32). Paulosi o teka “tšoarelo ea Molimo ho motho” e le semetho sa “tšoarelo ea motho ho motho” (bapisa Bakolo. 3:13; Matt. 6:12, 14,15).

`Nahana ka matla a mantsoe a hao. U ka a sebelisa joang hore a ahe, a khothatse, a holise tumelo?`