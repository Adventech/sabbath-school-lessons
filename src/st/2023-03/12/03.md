---
title:  Ho Fumana Matla ho Kreste
date:  11/09/2023
---

Paulosi o fera lengolo la hae ka pitso e matla ea ho ea ntoeng e kopanyang lithuto le kutloisiso tsa bohlokoa lengolong lohle. O qala ka ho etsa tsebiso ea ’moko-taba oa qetelello, e fanoang joalokaha e etsoa ke molaoli ntoeng: “Qetellong, tieang Moreneng le matleng a hae” (Baef. 6:10). Boholo ba khaolo ena, Baefese 6:11–20, bo hlalosa le ho nyebekolla ’moko-taba ona o moholo.

`Bala Baefese 6:10–20 hape. U bona ’nete ea toantšano e kholo joang moo, e pakeng tsa matla a phahametseng tlholeho a phelang, e le khubu ea ntlha e etsuoang ke Paulosi? Ke hobaneng ha ho boloka ’nete ee ea bohlokoa ka pela rona ho le bohlokoa-hlokoa ho tsamaeeng le Molimo letsatsi le letsatsi?`

Paulosi o lemoha hore Kreste ke mohloli oa matla a Balumeli ka poleloana ena, “Moreneng, le matleng a hae” (Baef. 6:10) kaha “Morena” e bolela Kreste, joalokaha ho le joalo ho Baefese (Baef. 2:21; Baef. 4:1, 17; Baef. 5:8; Baef. 6:1,21). “Matla a kereke a itšetlehile matleng a sa feleng a Morena oa eona ea tsohileng, moetapele oa ntoa ea eona.”—G. G. Findlay, Epistole ho Baefese (New York: Ray Long & Richard R. Smith, 1931), Leq. 398.

Paulosi o sebelisa pheta-pheto ho Baefese 6:10, ka ho sebelisa masafo (mantsoe a moelelo o tšoanang) matla le matleng ho toboketsa ntlha ea hae: matla a lokelang ho bonahatsoa ke kereke, balumeli ha ba a fumane ka tlhaho, empa baa a fuoa. A tsoa ho Morena, Kreste. Mona Paulosi o akaretsa ’moko-taba oa bohlokoa oa lengolo, matla a Molimo ao aa arolelang balumeli (Baef. 1:19–22; Baef. 2:4–6; Baef. 3:16, 17). Matla bakeng sa ntoa ea hona joale le e tlang a lokela ho fumanoa tlamahanong ea balumeli le Kreste ea tsohileng ea phahamisitsoeng.

Ha taelo ea sethathong e phatlalatsa Kreste a le khabong, a fa balumeli matla (Baef. 6:10), litho tsohle tsa Molimo li khabong ho ba matlafetseng ntoeng ea semoea khahlanong le bobe. Molimo (Ntate) o etsa hore lihlomo tsa hae li fumanehe e le “lihlomo tsa Molimo” (Baef. 6:11, 13; bapisa Esa. 59:17). Pejana, Paulosi o supile ha Moea O Halalelang o le khabong ka ho matlafatsa balumeli ka ho rapela hore Molimo a “a le nee, ka monono oa khanya ea hae, hore le tiisoe ka matla mothong oa ka hare ke Moea oa hae” (Baef. 3:16). Mona, ke Moea o fanang ka sabole, “sabole ea Moea, eleng Lentsoe la Molimo” (Baef. 6:17). Hape, balumeli ba lokela ho “rapela ka Moea kamehla” (Baef. 6:18). Paulosi o laba-labela hore bamameli ba hae ba utloisise Molimo o le mong o karolo li tharo o khabong ka ho ba hlahlella ho loana khahlanong le matla ana a bokhopo.