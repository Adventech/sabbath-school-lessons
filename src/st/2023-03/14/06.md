---
title:  Re baamoheli le Bafani ba Mohau
date:  28/09/2023
---

`Ha u bala Baefese 5, nahanisisa ka kamoo Paulosi a kopang hore re phele evangeli kateng likamanaong tsa rona le ba bang. Ke efe ea likhothatso tsee e bohlokoa ho uena?`

Ha u qala ho bala Baefese 5 qalong ea eona, u ka nna oa lahleheloa ke matla a eona a feletseng a ’moko-taba oa bohlokoa. Ka hona, qala ka Baefese 4:32, moo Paulosi a bolellang Baefese ho “rekolohelana, le hauhelane, le joalokaha Molimo le oona O le tšoaretse ka Jesu Kreste.”

Re le balumeli, re biletsoa ho phela bophelo bo bontšang ba bang mohau le tšoarelo ea Molimo. Re lokela ho etsisa Molimo! (Bapisa le Matt. 5:43–48.)

Paulosi o bapisa bophelo bona ba ho etsisa lerato la Molimo le tloaelo ea bahetene. Ho e na le ho hlompha ba bang ele baena le likhaitseli lelapeng la Molimo, hangata batho ba sebelisa ba bang bakeng sa ho khotsofatsa litakatso tsa bona tsa thobalano e be ba ithorisa ka hona (Baef. 5:3,4). O hlokomelisa hore katamelo e joalo ha e na sebaka lefatšeng le lecha le tlo etsoa ke Molimo. (Baef. 5:5–7).

Ho ena le seo, balumeli ba tlameha ho furalla lefifi la khale ’me ba “tsamae joaloka bana ba leseli” (Baef. 5:8–10), ho etsisa lerato la Ntate. Hape, Paulosi o re hlokomelisa khahlanong le “mesebetsi ea lefifi” e etsoang “sephiring” (Baef. 5:11,12). Papisong le sena, re lokela ho phela leseling la Kreste (Baef. 5:13,14). Ho e na le ho senya maphelo a rona ka botahoa, re tla be re “lopolla linako” ka ho leboha Molimo ka rato la hae (sheba Baef. 5:15–21).

Paulosi o pharalatsa ’moko-taba oa hae oa ho etsisa lerato la Molimo ka ho eletsa banna le basali ba Bakreste. Lerato la Kreste la ho iketsa sehlabelo ho kereke e ba mohlala ho banna ba Bakreste (Baef. 5:25–33), ha ho tšepahalla kereke ha Kreste bang mohlala ho basali ba Bakreste (Baef. 5:22–24). Ho e na le ho sebelisa mpho ea thobalano ka tsela e litšila, monna le mosali ba Bakreste ba tsepamisa maikutlo ho hlomphaneng le ho boulelaneng, ba fetoha “nama e le ’ngoe” (Baef. 5:28–33).

“Le be baetsisi ba Molimo kaha le bana ba ratoang” (Baef. 5:1). Ka mohau oa Molimo, u bitsetsoa ho phela khothatso ena kajeno likamanong tsa hau le ba bang.

`Ke joang Baefese 5:2, e re bolellang ho “tsamaea ka lerato,” ho re thusang ho utloisisa se boleloang ke Paulosi ho Baefese 5:1 ka ho ba “baetsisi ba Molimo”?`