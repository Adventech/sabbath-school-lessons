---
title:  Bonngoe ba Tumelo
date:  27/09/2023
---

`Ho Baefese 4, Paulosi o kopa balumeli ho emisa ho etsa tse ling tsa lintho le ho etsa bonnete hore ba etsa tse itseng. Ke life ntho tseo?`

Baefese 4 e qala le ho qetella ka boipiletso ba ho hlokomelana re le litho tsa kereke (Baef. 4:1–3,32). Pakeng tsa memo tsena, Paulosi o fana ka tšehetso e matla ea taba ena ea hore re lokela ho matlafatsa bonngoe ka kerekeng. O qala ka ho thathamisa ntho tse supileng “tsa bonngoe”: ’Mele o mong, le Moea o Mong, tebello e ’ngoe, Morena O mong (Jesu Kreste), Tumelo e ’ngoe, le kolobetso e ’ngoe, Molimo O mong (Baef. 4:4–6). Re tlamahangoa ’moho ke linnete tsena tsa semoea. Ha e le hantle, re kopane.

Ha kopano e le tiisetso ea thuto-Molimo, e hloka re e sebeletse ka matla. Ka hona, re lokela ho lula re “boloka bonngoe ba Moea” (Baef. 4:3). E ’ngoe ea kamoo e mong le e mong oa rona a ka etsang joalo ke ho nka “karolo” e hloahloa ea ’mele oa Kreste (Baef. 4:7–16). Setho se seng le se seng ke karolo e fuoeng ea ’mele se tlameha ho kenya letsoho bophelong ba eona (Baef. 4:7,16). ’Me bohle ba lokela ho imona- menoana ka bosebeletsi ba Boapostola, baporofeta, baevangeli, baruti, le litichere (Baef. 4:11, 12). Tsena tsohle, joaloka mesifa le manonyeletso le lipotongoane, li na le bonngoe ho re thusa ho hola ’moho ho Kreste eo eleng hlooho ea ’mele (Baef. 4:13,15).

Ka nako eo, Paulosi o ba bolelletse “hore re se hlole re e-ba bana, ba joaloka mahoholi, ba fetohelang moeeng o mong le o mong oa thuto e ncha, ka thetso ea batho, le ka maano a bona a ho khelosa ka bohata” (Baef. 4:14), mantsoe a bontšang ka ho hlaka hore kereke ea pele e n’e tobane le khula-khulano tsa kahare tse bakoang “ke ho thetsa ka maano ha batho.”

Ha Paulosi a ea boipiletsong ba hae ba ho qetela, “re rekolohelane, re hauhelane, re tšoarelane” (Baef. 4:32), o kopa balumeli ho lesa ho phela ka bosaoana (Baef. 4:17– 24) le ho tela leshano, ho e na le hoo, ho buoa puo e tletseng mohau (Baef. 4:25–31). Khaolo ena ea bonngoe e bonolo ho lekana ho e bala ha khotso e le teng. Ho thata haholo—empa ho bohlokoa—ho e bala ha re qetella re iphumana re khohletse ka hara toantšano. Na u hopola ho ba le maiphihlelo a bonngoe ba ’mele oa Kreste, bonngoe boo A bo shoetseng?

`Tse ling tsa litsela tseo re ka kenyang letsoho kopanong ea kereke ea rona, kereke ea lehae le ea ka lefatše lohle? Hobaneng ho le bohlokoa ho etsa seo re ka se khonang?`