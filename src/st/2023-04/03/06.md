---
title:  Ho Qala Moo u Leng Teng
date:  19/10/2023
---

`Bala Liketso 1:8. Ke motheo ofe oo Jesu a ileng a fana ka oona ha a etsa mosebetsi oa ho arolelana kapa oa ho ba paki ea Hae ho lefatše?`

Ona ke motheo o beiloeng ke Jesu o re bontšang kamoo re hlokang ho itšoara kateng re le barutuoa ba Hae, ba nang le taba tse molemo tseo re tlo li arolelana le ba bang. Ho arolelana ka ‘nete hase ho kholisa ba bang kamoo ba fositseng kateng, empa ke ho arolelana ka Jesu joalo ka ha a bontšoa molaetseng oa manyeloi a mararo a Tšenolo 14:6–12.

Leha ho le joalo, ho na le metheo e meng mantsoeng a Jesu ho Liketso 1:8.

Pele, “‘le tla ba lipaki tsa ka Jerusalema.’” Joalo ka ha re bone (empa e bohlokoa hore e ka phetoa): re lokela ho ba lipaki tsa Hae sebakeng seo re lulang ho sona. Sena se ka kenyelletsa malapeng a rona, kerekeng ea rona, le motseng oa rona, le sechabeng sa habo rona. Re lokela ho ba lipaki tsa Hae pele sebaeng seo a re beileng ho sona—hae kapa mosebetsing—hape re be lipaki tsa Hae ho batho ba haufi le rona ka ho fetisisa. E ka ba lelapa kapa leloko, batho ba kereke, basebetsi ‘moho, bahaisane, le sechaba motseng.

Ka nako tse ling batho ba thahasella ho ea naheng e hole feela le moetlong osele hore e be lipaki tsa Hae. Empa ha ba pakele batho ba ba potileng hona joale. Re lokela ho qala moo re leng teng e be re tloha moo ho latela tataiso ea Morena. Ho latelang, “‘Le naheng eohle ea Judea, le ea Samaria, le ho isa pheletsong ea lefatše’” (Liketso 1:8). Hape, Jesu o tiisa taba ea hore ho paka ho kenyelletsa ho tšela meeli ea meetlo. Re qala moo re leng teng, re ka biletsoa ho ea libakeng tse ling ho ea fihlela lihlopha tsa bochaba, morabe, le borapeli bo fapaneng. Haeba ke le karolo ea sehlopheng sa batho ba morabe kapa puo e itseng, ho ka ‘na ha ‘nolofalla haholo ho ba pakela ka lebaka la ho se be le meeli e mengata ea phapano ea moetlo eo ke lokelang ho e tšela. Libakeng tse ling tsa lefatše, kereke e bopuoe ka seboko kapa morabe o le mong. Leha ho le joalo, Thomo e Kholo ea Jesu e re bolella hore joalo ka lipaki tsa Hae, ho tloha libakeng tsa boiketlo ba rona e be re tsetela maruo a rona bakeng sa lihlopha tse joalo tsa batho ho bohlokoa. Le bona ba hloka molaetsa oa Jesu.

`Qholotso: Hloaea ‘me u etse lenane la lihlopha tsa batho tse nang le litlhoko tse khethehileng motseng oa heno, tseo kereke e so nke khato ea ho ba fihlela.`

`Toba Qholotso: Qalella ho rapella monyetla nakong e tlang haufinyane hore u kene thomong ho batho bana ba nang le litlhoko tse khethehileng.`