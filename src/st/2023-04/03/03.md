---
title:  Ho Fetohela Lefatše Lohle Lehlohonolo
date:  16/10/2023
---

`Bala Genese 12:1–3. Ke ka litsela life taelo ea Molimo ho Abrame e neng e le pitso ea thomo?`

Molimo a laela Abrame (eo a ileng a fetola lebitso la hae hamorao ho ba Abrahama) ho siea lefatše la habo le sechaba sa habo ‘me a ee naheng e ‘ngoe. E ne e ntse e le morero oa Molimo ho sebelisa Abrahama e le sesebelisoa sa ho fihlela merero ea Hae e halalelang lefatšeng. Eaba Abrahama oa tsamaea, ho ea ka Lentsoe la Jehova. Haeba Molimo a na le morero ka uena, ho ka etsahala e be pitso ea hore u siee leloko la heno le sechaba sa heno ‘me u ee sebakeng se seng seo a ntseng a u bulela sona hore u tle u tsebe ho mo sebeletsa, hore u tle u fetohele ba bang lehlohonolo.

**Bala litemana tse latelang. Temana ka ‘ngoe e bolela eng ka selekane sa Molimo, tšepiso ea Hae ho rona?**

`Gen. 3:15`

`Gen. 17:19`

`Num. 24:17`

`Esa. 9:6`

`Dan. 9:24–27`

`Matt. 1:21`

Ho tsoa litemaneng tse kaholimo, ho ne ho hlakile hore Molimo o tla phetha tšepiso, eo a ileng a e etsa Serapeng sa Edene, hore ho na le e mong ea tlang ho tla ho ba tharollo ea bothata ba sebe. Tharollo ena, Jesu Kreste Mesia, o ne a lokela ho hlaha lelokong la Abrahama le Isaaka (ka Sara). Baheberu 11:9 e bolela hore Isaaka le Jakobo e ne e le majalefa a pallo ea hlohonolofatso eo Molimo a e baletseng Abrahama.

Ha re tsebe hore na Abrahama eena ka sebele o ne a tseba kapa a utloisisa hakae kamoo peo e neng e tšepisitsoe e tlang ho hlaha ka eena, empa o ile a tsoela pele ka tumelo leha ho le joalo. “Ka tumelo, Abrahama, mohla a bitsoang, o kile a utloa, a fallela naheng eo a tlang ho e neoa ka mokhoa oa lefa ‘me a falla a sa tsebe moo a eang teng” (Baheb. 11:8).

Aaa! Mohlala o joang bakeng sa rona!

`Ha re lekanye hore mohlomong o bitsitsoe ke Molimo hore o tsamaee, “u sa tsebe” moo u eang teng. U ka arabela joang, ‘me hobaneng?`