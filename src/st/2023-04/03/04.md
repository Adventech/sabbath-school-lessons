---
title:  Pitso ea Abrahama
date:  17/10/2023
---

Abrahama o latetse pitso ea Molimo, a kena naheng eo joalo ka ha a laetsoe ke Molimo. Leha ho le joalo, ho tloha sethathong, lintho ha lia ka tsa bonahala li mo tsamaela hantle. O ile a fihla moo Molimo a mo laetseng ho ea, empa ho ea ka Bibele, “ba-Kanana ba ne ba le naheng eo mohlang oo” (Gen. 12:6)—bahetene ba neng ba tsejoa ka bokhopo ba bona le likhoka. Ha ho makatse hore hang hoba Abrahama a fihle moo, Jehova o ile a iponahatsa ho eena a re, “‘Lefatše lena ke tla le nea litloholo tsa hao’” (Gen. 12:7). Ha ho potang hore Abrahama o ne a hloka khothatso.

Leha ho le joalo, lintho li ile tsoa tsoela pele ho se mo tsamaele hantle, bonyane sethathong.

`Bala Genese 12:10–13:1. Ke lintho life tse ileng tsa mohlahela kamor’a moo, ‘me monna eo oa Molimo o ile a etsa liphoso life?`

Ho lokela hore e be ho ne ho nyahamisa ho eena: ho siea bophelo boo ho ka etsahalang e be bo ne bo atlehile bo na le boiketlo ba naheng ea habo, e be o ea “moo a sa tsebeng” (Baheb. 11:8). ‘Me e ‘ngoe ea lintho tseo a ileng a tobana le tsona ke tlala! Tlala ena e ne e le mpe hoo a ileng a lokela ho tloha sebakeng seo Jehova a neng a mo bolelletse hore a lule ho sona eaba o ea hosele. Eaba lintho li mpefala ho feta kamor’a moo.

“Ha a ntse a lula Egepeta, Abrahama o ile a fana ka bopaki ba hore e ne e se motho ea se nang mefokolo ea botho le lipha. Ka ho pata hore Sara ke mosali oa hae, o ile bontša ho se tšepe ho hlokomeloa ke Molimo, tlhokahalo ea tumelo eo e kholo le sebete tseo ho buuoang ka tsona bophelong ba hae khafetsa. ka ho hloka tumelo ha Abrahama, Sara a ba tlokotsing e kholo. Morena oa Egepeta, ha a se a tsebisitsoe ka botle ba hae, a laela hore a isoe tlung ea hae ea borena, ka morero oa ho mo etsa mosali oa hae. Empa Jehova, ka mohau oa Hae o moholo, a sireletsa Sara ka ho romela likahlolo holim’a lelapa la borena.”—Ellen G. White, Patriarchs and Prophets, leq. 130.

Ha ho motho ea itseng mosebetsi oa boromuoa o bobebe, ‘me ka ho thetsa, le ho qhekanyetsa, Abrahama o ile a mpefatsa litaba le ho feta. Ka lehlohonolo, Molimo ke Molimo oa mamello, ha a ka a lahla mohlanka oa Hae ka baka la phoso ea hae, eo, ka bomalimabe, e neng e sa tlo ba eona feela eo Abrahama a neng a tla e etsa. Ho khothatsa ha kakang ho tseba hore le liphosong tsa rona, haeba re khomarela Jehova ka tumelo le ka boinehelo, joalo ka ha Abrahama a ile a etsa, liphoso tsa rona, libe, le mefokolo ea tšoareloa, empa Molimo o ntse a tla re sebelisa bakeng sa thomo.

`Re ka fumana thuto life paleng ea Abrame Egepeta?`