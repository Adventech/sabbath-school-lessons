---
title:  Kereke ea Pele le Baka tsa Boiketlo
date:  18/10/2023
---

`Bala Liketso 8:1–4. Kerekeng ea pele, ke eng e ileng ea tlisa ho hasana ha balumeli ho siea sebaka sa bona sa boiketlo?`

Ho fihlela nakong ena, kereke ea pele e ne e ntse e le Jerusalema boholo ba eona (kapa kahar’a meeli ea Bajuda le sechabeng sa Bajuda). Ha lihloriso li qala, tseo ho tsona Saule, mo-Juda ea itetseng le mofarisi, a neng a ikakhetse ka setotsoana, ke moo kereke e Jerusalema e ileng ea qhalana ho ea Judea eohle le Samaria. Jesu o ne a porofetile ho Liketso 1:8 hore “le tla ba lipaki tsa ka Jerusalema, le naheng eohle ea Judea, le ea Samaria.” Polelo ena e ile ea phethahala, joalo ka ha ho ngotsoe ho Liketso 8:4 hore “ba neng ba qhalantsoe ba ne ba tsamaea ba ntse ba bolela lentsoe.” Leha kereke e se e qhalantsoe mose ho Jerusalema, ba ne ba ntse ba ruta libakeng tsa Bajuda metseng e meng. Liketso 11:19 e bontša hore kereke e ne e qhalantsoe ho ea fihla Fenisia (Lebanone) le Sipera, empa nakong ena ba ne ba sa bolelle motho lentsoe ha e se Bajuda ba ‘notši. Barutuoa ba Jesu le kereke ea pele ba ne ba sa ikemisetsa ho bona Balichaba, empa Bajuda feela ba tla ho Morena. Ba ne ba ntse ba e-na le chalimo e sesefetseng ea seo thomo ea kereke e ne e lokela ho ba sona.

Petrose, morutuoa oa Jesu le e mong oa batho ba neng ba le kapele kerekeng ea pele, o ne a le khahlanong le ho isa evangeli ho Balichaba, le kamor’a hore Pauluse a qalelle ho etsa joalo. Petrose o ne a tsejoa e le moapostola oa ba bollotseng (ho bolela Bajuda) ‘me Pauluse eena e le moapostola oa Balichaba (Bagal. 2:8). Pejana, Petrose o ne a sa batle le ho bonoa le Balichaba feela (Bagal. 2:11, 12). Leha ho le joalo, Molimo o ile a tlosa Petrose sebakeng sa hae sa boiketlo a fetola pelo ea hae. Joale o ne a qala ho ithuta ka se phuthetsoeng ke thomo ea evangeli le seo lefu la Jesu le neng le reretsoe ho se fihlela bakeng sa lefatše lohle.

`Bala Liketso 10:9–15, 28, 29. Molaetsa oo Morena a neng a o fa Petrose e ne e le ofe, ‘me rona, matsatsing le lilemong tsa rona, re lokela ho sebelisa metheo ee joang mosebetsing oa thomo?`