---
title:  Ho Tsoa Boiketlong ba Rona
date:  15/10/2023
---

Hore re tle re tsebe ho ruta ba bang, Molimo o re hloka hore re tsoe boiketlong ba rona. Takatso ea ho lula re le mofuteng le morabeng kapa sechabeng se tšoanang le rona ho ka lebisa boichebo, esita le bona bokhopo. Kotsi ena ke e ‘ngoe ea lithuto tseo re li fumanang paleng ea Babele.

`Bala Genese 11:1–9. Maikemisetso a batho bao e ne e le afe? Ba ne ba batla ho etsa’ng, ‘me ke hobaneng ha Molimo a ne a sitisa seo?`

Pale ea batho ba Tora ea Babele e senola toro ea bona e kholo. Ba ne ba rerile ho iketsetsa seemahale—motse le tora e sieo kae kapa kae lefatšeng: “tora, hloro ea eona e fihle leholimong, ‘me re iketsetse lebitso” (Gen. 11:4).

Ke hangata hakae kajeno batho ba batlang ho etsa se tšoanang? E ka ba ka lipolotiki, bonono, khoebo, esita le borapeli, ha se taba. Ho na le ba batlang ho iketsetsa lebitso. Qetellong, maleke a bona e be a se nang molemo ha kakang. (Sheba Moek. 2:1–11.)

Bibele ho Genese 11:4 e re batho bana ba ne ba batla ho aha tora e le hore ba qobe ho qhalana le lefatše. Ba ne ba batla ho ipopa hammoho ka mabaka a bona ba boicheba-notši. Empa Molimo o ne a na le morero osele.

Hape batho bana ba ne ba tlamahane ho etsa mosebetsi ona. Empa, “Jehova a re: Bonang, ke sechaba se le seng, puo ea bona kaofela e ‘ngoe feela, ‘me ha e le mona ba qalile ho sebetsa, ha ho sa na ho thibeloa hore ba se ke ba phetha tsohle tseo ba li rerileng’ ” (Gen. 11:6). Morero ona oa batho bana, hantle-ntle, o ne o le mobe.

Leha Lengolo le sa bue puo-phaa, Ellen White o re ba ne ba sa tšepe tšepiso ea Molimo ea hore ha a ka ke a hlola a timetsa lefatše ka metsi hape (Gen. 9:14, 15). Ba ne ba rerile ho ikahela molemong oa polokeho ea bona kamoo ba bonang kateng ho e-na le ho tšepa Lentsoe la Molimo. Hore na maikemisetso a bona a ipatileng e ne e le afe, Molimo o ne a tseba hore morero oa bona o ne o sa hloeka empa ba ne ba tletse ka thahasello tsa boicheba-notši, kahona a ba sitisa ho fihlela pakana eo ba neng ba e boletse.

`A na u karolo ea sehlopha kapa morabe o phuthollohileng ha o phela o le mong feela? Ke ka litsela life u ka tsebang ho ikopanya le ba bang bao e seng ba mofuta, morabe, kapa bochaba ba hau?`