### Khaotsa ho Bua ‘me o Qale ho Etsa Seseng!

Lilemo tse fetileng, e ‘ngoe ea pampiri tsa rona ea litaba tsa Baleti e ile ea phatlalatsa setšoantšo ka mokhoabo o tšabehang. Ha batho ba tsamaea ka tsela e fetang har’a oona, ba ne ba atisa ho hloleha e be ba oela kahare ho oona. Lillo tsa ho shoa ha bona li ne li utloahala motseng o haufi. Li ne li tšosa.

Batho ba etsa pitso ea motse. Hantle, ba ile ba tšoara lipitso tse ngata tsa motse. Ha hlahisoa teng litaba tse ngata tse ngoliloeng ka seo e ka bang ke sesosa le seo e ka bang tharollo. Empa ho ne ho se se etsoang ha e se ho tsoela pele ka ho kopana le ho bua. Lipuisano tsa tsoela pele joalo ka lilemo. Batho ba ngola litaba tsa boithuto ba bona ka taba ena. Ha tlisoa litichere tse tsoang likolong tse kholo ho hlaha kathoko. Ha etsoa lifantisi tsa malapeng ho bokelletsa lichelete tsa ho fepa batho ba ikentseng sehlabelo ho lula liphuthehong tsena ka lihora tse ngata. Khabareng, ha bokelloa chelete ea ho aha moaho o nang le marulelo a kenyang mahlaseli a letsatsi bakeng sa liphutheho e le hore lillo tsa ba ntseng ba lahleha ba e-shoa li se bake tšitiso lipuisanong tse ntseng li tsoela pele. Empa ho ne ho se ea etsang letho ho thusa ba tlokotsing. ‘Me ho ne ho se ea etsang letho ho thibela hore batho ba se hlole ba lahleha mokhoabong moo. Ba mpa ba bua feela.

Kereke kaofela le Sekolo sa rona sa Sabatha ha li batle ho tšoana le batho bana ba motse ona. Re rata nako ea rona ea ha re le ‘moho re rapela re nahana, re arolelana, re buisana. Empa re chesehela ho fetela ka ‘nq’ane ho mona ‘me re fele re etse seseng molemong le ‘moho le ba re potileng. Re batla ho etsa phetoho metseng ea rona le lefatšeng ho pota. Re batla mosebesi o phethoe, ‘me re batla Jesu a khutle.

Tataiso ea Boithuto ba Sabatha Sekolo sa ba Baholo ea kotara ena e reretsoe ho tsepama tabeng ea ho tsoela kantle ‘me ho etsoa seseng. Re tla hlahloba lipale tse ngata tse hlollang tsa Bibele. Re tla bala ka maiphihlelo a monate le liponahatso. Re tla ithuta ka lisebelisoa tse teng tse ka re thusang ho fihlela ba habo rona (haholo bao e so kang e ba Bakreste). Empa tseo e tla ba feela litsela tsa ho bontša le ho re thoholetsa. ‘Mokotaba oa ‘nete, khubu, ea thuto ka ‘ngoe e tla ba se tlang ho arolelanoa Labone bekeng ka ‘ngoe—qholotso ea ho tsoa e le kannete ‘me re etse seseng.

Re tla arolelana ka chabisetso tsa Thuto-molimo ‘me re fane ka lisebelisoa tse ka le fang mehopolo eo le ka sebetsang ka eona. ‘Me karolo ea thuto ea Labone le leng le le leng e tla fana ka liqholotso tse tsoelang pele ka hloko. E tla qala ka se bonolo. Ha kotara e ntse e tsoela pele, ho tla ba le ho eketseha ho masene (e seng masene ha kaalo) ha liqholotso. Pakana ea e mong le e mong oa rona ke ho tobana le qholotso, re rapelle Moea o Halalelang hore o re tataise, re sebelise seo re ithutileng sona, e be re nka metsotso e se mekae bekeng e hlahlamang ho shebisana kamoo litaba li tsamaileng kateng. Ena ha ea lokela ho ba nako ea boikhabo, empa e be nako ea ho arolelana—ka tse tsamaileng hantle le tse tsamaileng hampe. Ha re ntse re arolelana, sehlopha se tla thoma maikutlo. Manane a lithapelo a tla eketseha (tsa ka bomong le tsa batho hammoho).

Qetellong, ke takatso ea rona hore kotara ena e hopoloe, empa e seng ka mehopolo e hopolehang, lipale tse thahasellisang, kapa litaba tse tebileng tsa Thuto-molimo. Tsena li ka ba teng—ka bongata. Empa ke takatso ea rona hore bohle re tle re hetle morao re talime kotara ena e le nako eo Moea o Halalelang o ileng oa nka maleke a rona a fokolang eaba o etsa mehlolo ea thomo tlhomphong le tlotlisong ea lebitso la Hae.

_Litsi tsa Thomo tsa Lefatše Lohle li theiloe ke General Conference ka 1980. Li sebetsa tlas’a botataisi ba Ofisi ea General Conference ea Thomo ea Baleti. Hajoale ho na le litsi tse tšeletseng. Sepheo sa tsona ke ho thusa kereke ho qala lihlopha tse ncha tsa balumeli ka katleho e kholo har’a lihlopha tse kholo tsa batho bao e seng Bakreste lefatšeng._

_Nakong ea ho ngola hona, baetapele ba litsi tsena (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett), ba thusoa ke Gary Krause (moetapele oa, Boromuoa ba Baleti), Homer Trecartin (moetapele ea phomolong oa Litsi tsa Thomo ea Lefatše Lohle) le Jeff Scoggins (moetapele oa meralo oa Boromuoa ba Lefatše Lohle), ba ngotse hammoho Tataiso eana ea Boithuto ba Bibele ea ba Baholo. Bakeng sa litaba tse ling, e ea ho www.GlobalMissionCenters.org_