---
title:  Ho Rata ba Bang Joalo ka ha Re Ithata
date:  15/11/2023
---

`Bala Mattheu 22:37–40. Seo Jesu ka sebele sa Hae a se buileng moo se bapa joang le karabo ea Hae ho moruti oa molao, ho Luka 10:27, 28?`

Ho latela Mattheu 22:37–40, Jesu o ile a hlakisa hore boipolelo ba ka mehla ba borapeli ba ‘nete bo itšetlehile holim’a melao ena e ‘meli. ‘Me Luka 10:27, 28 e ea hlakisa hore haeba motho a phetha lintho tsena tse peli, o tla rua bophelo bo sa feleng.

“Lerato ke motheo oa ‘muso oa Molimo leholimong le lefatšeng, ‘me le lokela ho ba motheo oa semelo sa Mokreste. Lona feela le ka mo boloka a eme ka tieo. Lona feela le ka mo thusa ho emela mahlomola le liteko.”—Ellen G. White, Christ’s Object Lessons, leq. 49.

`Bala Bagalata 5:14; Mikea 6:6–8; le 1 Johanne 4:20, 21. Litemana tsee li thatiselletsa joang seo Jesu a seng a re bolelletse sona?`

Ho ea ka Pauluse, “Hobane molao ‘ohle o phethahetse tabeng e le ‘ngoe, e reng: rata oa heno joalo ka ha u ithata” (Bagal. 5:14). Ho Pauluse, ho rata Molimo ho ka bonahala feela ha lerato leo le hlahella kamoo re tšoarang ba bang kateng. Leha a itse “‘Ea lokileng o tla phela ka tumelo’” (Baroma 1:17), feela ho phela ka tumelo ha se ntho e patehileng, e sa tsejoeng, e sa bonoeng ke ba bang. Pauluse, Mikea, le Johanne ba hlakisa hore mesebetsi e bonahalang e bontša boteng ba tumelo eo re reng re na le eona.

Ho 1 Bakorinthe 13, Pauluse o bua ka matla hore ha mong a ipolela hoba o na le tšebo e ngata, kapa ho etsa mesebetsi e meholo, kapa ho ba le tumelo e kholo, leha a ka fana ka bophelo ba hae, motho ea joalo o joalo ka “koporo e lla, leha e le simbala e molumo o moholo” (1 Bakor. 13:1).

`Talima qotsulo ea Ellen G. White e kaholimo. Hlokomela kamoo a reng batho ba ka ema ka tieo ‘me ba mamella liteko ha feela ha ba na le lerato. Taba ee e bontša joang hore taelo ea ho rata ha se taba ea topollo ka mesebetsi, empa, ho e-na le hoo, ke sesupo sa tumelo eo re nang le eona ho Jesu?`