---
title:  Potso ea Lipotso
date:  12/11/2023
---

Re bo mang? Hobaneng ha re le moo? Ho etsahala eng ha re e-shoa? Pheletso ea rona ke efe? Lipotso tsena ke tsa bohlokoa ka ho fetisisa ka litsela tse ngata tseo batho ba shoang, batho ba tsebang hore ba ea shoa (makhala le likhoho lia shoa le tsona empa ha li tsebe), ba ka e botsang. ‘Me Evangeling ea Luka, motho e mong o tla ho Jesu ka seo, hantle-ntle, e leng potso ea bohlokoa ho feta tsohle.

`Bala Luka 10:25. Ramolao eo o ile a botsa eng, me o ne a e botsa hobaneng?`

Leha potso e le e tiileng ha kalo ka boeona, Bibele e bolela hore o ne a tlile ho leka Jesu. Rea tseba hore ka nako tse ling batho ba ka tla ka ho belaela, le hona ho se lumele, e be ha ba botse le ka tieo, empa ba ntse ba ka fihleloa. Ke ka eona tsela eo hantle Jesu a ileng a sebetsana le ramolao enoa, leha a ne a tseba hore motho eo maikemisetso a hae ha se a ‘nete. Feela ho ramolao le ba mametseng, potso ena e ne e bulela hore Jesu ha a ba susumetsa ho lekola lipelo tsa bona. Leha a ne a tseba maikemisetso a ramolao, Jesu o ne a sa tl’o mo hlokela nako kapa eona hlompho.

Qetellong, ke potso efe e ka bang bohlokoa ho feta ee? “Ke tla rua bophelo bo sa feleng ha ke etsa eng?” Ha ho natse hore na litloaelo le meetlo ea rona ea borapeli ke efe, kaofela li itšetlehile potsong ena ea bohlokoa. Ho fapana le ena, ke eng se seng sesele seo e leng sa bohlokoa ho babopuoa bao bophelo ba bona bo hlalosoang e le “moholi feela o bonahalang ka motsotso o se mokae, o ntoo nyamela” (Jakobo 4:14)? Hobane ke khetho efe e ‘ngoe khahlanong le bophelo bo sa feleng ha e se lefu la ka ho sa feleng?

`Bala 1 Bakorinthe 15:30–32. Pauluse o hlahisa ntlha efe moo e thatiselletsang bohlokoa ba bophelo bo sa feleng?`

Leha maikemisetso a hae a ne a se matle, moruti enoa oa molao o botsitse potso e bohlokoahali, ‘me Jesu, ea lulang a ikemiselitse ho sebelisa monyetla o mong le o mong bakeng sa thomo, a nka monyetla ka eona hore a tle a fihlele meea.

`Ke joang re ka elang hloko ho sebelisa menyetla e tlang ho rona ho paka, leha maemo a sa lumele ha kalo?`