---
title:  Ho Rua Bophelo bo sa Feleng
date:  14/11/2023
---

`Bala Luka 10:27, 28. Karabo ea moruti oa molao e bile efe ho potso eo a neng a e botsitse?`

Moruti oa molao o ne a botsitse potso ‘me a ba a fana ka karabo ka boeena: “ ‘U tla rata Morena, Molimo oa hao, ka pelo ea hao eohle,. ; le oa heno, u mo rate joalo ka ha u ithata” ’ ”(Luka 10:27).

Karabo ea Jesu e bile efe? O ile a re, “‘U arabile hantle’” (Luka 10:28). Jesu a tsoela pele ho mo qholotsa hore a etse se seng ka hona, ka hore, “‘etsa hoo, ‘me u tla phela’” (Luka 10:28).

Ho balumeli ba bangata, ho fana ka likarabo tse nepahetseng tsa thuto le tumelo ha ho thata ha kalo. Qholotso, ho fapana le hoo, e tla moo ba lokelang ho phetha tseo ba li tsebang li nepahetse le ho latela tseo ba li lumelang. Batho ba bangata ba tsebang ho lekana hore ba ka bolokeha, ba tla lahleha hobane ba sa ka ba latela seo ba se tsebang. Ke kamoo taba ena e tiileng kateng. Ho tseba feela ka ho rata Molimo le oa heno ha ho ea lekana. U lokela ho phethisa!

`Bala Jakobo 2:17–22. Litemana tsee li tšoana joang le seo Jesu a ileng a se bolella moruti oa molao?`

Ekare ha re rata Molimo, re tla bala Lentsoe la Hae, re tla rapela, re tla boloka melao ea Hae, ‘me re tla utloa lentsoe la Hae “ka pelo tsa rona tsohle.” Haeba ke bolela hoba ke rata ba bang, empa ke sa tsotelle ba bang ka kerekeng, kapa haeba ke iphapanyetsa litlhoko tsa ba bang feela nka thusa, tumelo ea ka e thusa’ng? Bokreste ha se tlhophiseho feela ea tseo re li lumelang; ke tsela ea bophelo.

“Ha ngoan’abo lona, kapa khaitseli ea lona, ba hlobotse, ‘me ba hloka lijo tsa letsatsi le leng le le leng, ‘me e mong ho lona a re ho bona: E-eang ka khotso, le futhumale, le khore! athe ha lea ba nea tse batloang ke ‘mele ea bona, ho thusa’ng??” (Jakobo 2:15, 16).

`U tsotella boiketlo ba ba bang hakae? U latela mantsoe a Pauluse hakae: “E mong le e mong a se ke a hlokomela tsee e leng tsa hae feela, a mpe a hlokomele le tsee e leng tsa ba bang” (Bafil. 2:4)? Ka mohau oa Molimo, u ka ithuta joang ho hlokomela ba bang ho feta?`