---
title:  Ho Arolelana Thomo ea Molimo
date:  21/10/2023
---

### Bakeng sa Boithuto ba Beke Ena Bala
Genese 18; Jakobo 5:16; Baroma 8:34; Baheb. 7:25; Gen. 19:1–29; Gen. 12:1–9.

> <p>Teman’a Khopolo</p>
> “Ke le nea molao o mocha, ke hore le ratane; joalo ka ha ke le ratile, ratanang joalo le lona. Seo bohle ba tla tseba hobane le barutuoa ba ka ka sona, ke ha le ratana” (Johanne 13:34, 35).

Ho tloha sethathong, Abrahama o n’a batla ho sebelisoa ke Molimo bakeng sa thomo. ‘Nete ena e ka bonoa, mohlala, ho Genese 18, ha Molimo a mo hlokomelisa ka se tla etsahalla Sodoma le Gomora. “Hobane Morena

Jehova ha a etse letho, a e-so ho senole morero oa hae ho bahlanka ba hae, baporofeta” (Amose 3:7). ‘Me paleng ea Sodoma le Gomora, “mohlanka oa hae, moporofeta” e ne e le Abrahama.

Abrahama o ne a phomotse mochesong oa motšeare ha a bona baeti ba bararo. “Abrahama o ne a iponetse feela baeting ba hae bahahlaoli ba bararo ba khathetseng, a sa nahane le hore har’a bona ho ka ba le Eo a a mo khumamelang a se na sebe.”—Ellen G. White, Patriarchs and Prophets, maq. 138, 139.

Leha ho le joalo, Abrahama, a phakisa ho ikakhela thomong ea Molimo. Ho ikakhela ha hae joalo ka ha ho senoloa khaolong ena, e ne e le ho rapella le ho buelella batho ba Sodoma le Gomora. Ke hore, o ne a batla ho bona haeba, ka tsela e ‘ngoe, batho bana, leha ba le joalo, ba ka bolokeha. Ka mantsoe a mang, haeba seo ha se seo thomo e leng ka sona—joale e tla ba ke ka eng?

Khaolong ena kaofela, ho hlahella makhabane a mararo a maholo a semoea a Abrahama: ho amohela baeti, lerato, le thapelo—makhabane a ka thusang haholo le thomong.