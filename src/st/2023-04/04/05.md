---
title:  Thomo ea Abrahama
date:  25/10/2023
---

`Bala Genese 19:1–29. Litholoana tsa moea oa ho amohela baeti, lerato, le thapelo oa Abrahama e bile life?`

Temana ena e fana ka boemo bo thahasellisang ba Lota motseng oa Sodoma: “Lota o ne a lutse khorong ea Sodoma” (Gen. 19:1). Hona ho bolela hore e ne e le motho oa bohlokoa motseng, e lokela e be e ne e le mosebetsi oa ‘muso, hobane ho lula khorong ke tlotla ea liofisiri, baahloli, le marena (2 Sam. 19:8, Jer. 38:7, Ruthe 4:1). Genese 19 e batla e tšoana hantle le khaolo ea 18 ea pale ea Abrahama le manyeloi. Ka bobeli Abrahama le Lota ba ne ba lutse monyako kapa khorong (Gen. 18:1, Gen. 19:1); Abrahama le Lota ba ile ba mema baeti ho phomola ha bona (Gen. 18:3, 4; Gen. 19:2); Abrahama le Lota ba lokisetsa baeti ba bona lijo (Gen. 18:4–8, Gen. 19:3). E ka ba liphoso tse ling tsa hae e ne e le life, Lota ho bonahala, a ne a e-na le makhabane a molemo.

“Eaba Jehova o nesetsa Sodoma le Gomora sebabole le mollo o tsoang ho Jehova leholimong. A timetsa metse eo, lehoatata lohle, le bohle ba ahileng metseng, le tse melisoang ke mobu.” (Gen. 19:24, 25).

Ha re tsebe hore e ne e le batho ba bakae ba neng ba phela metseng ea Sodoma le Gomora nakong ea ketsahalo ena, empa har’a likete tsena tsa batho, ho ile ha tsoa motseng batho ba bane feela, ‘me ha bolokeha ba bararo feela. Ka tsela e tšoanang le moroallong oa Genese. Ha re tsebe hore e ne e le batho ba bakae ba neng ba phela ka nako eo, empa re tseba hoba bongata ha bo ea ka ba bolokeha.

Palo e nyane ea baahi ba Sodoma ba ileng ba bolokeha e na le seo e se bolelang bakeng sa thomo ea rona: ha se bohle ba tla bolokeha. Re rata hore bohle ba ka amohela Jesu le leano la Hae la pholoho, empa motho ka mong o na le bolokolohi ba ho khetha. Mosebetsi oa rona ke ho mema ba bangata ka hohle kamoo re ka tsebang hore ba khethe Jesu. Ha re ntse re tsoela pele ka thomo ea rona, Molimo o re thusa ka Moea o Halalelang, empa ha a ka ke a ea khahlanong le khetho ea mang kapa mang. Bolokolohi ba khetho bo bolela hore, qetelong, ho sa natse hore na re etsa eng, ho sa natse hore na re rapela hakae, poloko e tla ka khetho ea motho ka mong.

`Re ka ithuta joang ho se nyahame ha re sa bone litholoana tseo re li lebelletseng nakong eo re phethang thomo?`