---
title:  Moea oa Abrahama oa Thapelo
date:  24/10/2023
---

`Bala Genese 18:23–32 le Jakobo 5:16. See se lokela ho re ruta eng ka matla a thapelo ea ho buella?`

Puisano e lipakeng tsa Abrahama le Molimo ke sesupo, kemeli, ea thapelo ea bobuelli. Abrahama o hlahisoa khaolong ena e le ‘muelli kapele ho Molimo bakeng sa batho ba Sodoma le Gomora. O na ba kopela, bakeng sa bona; ke hore, ka tsela e ‘ngoe o ne a sebetsa joalo ka sesupo, letšoao, la Jesu e le ‘Muelli kapele ho Ntate. Thomo ea rona kajeno e tla atleha ha feela re tsoela pele ka mofuta ona oa thapelo.

Abrahama o ne a ithutile ho rata baahi ba Sodoma, Gomora, le metse e meng e haufi. Ke kahona thapelo ea hae e neng e tiile e le ea ‘nete. O ne a se a ile a loana le marena a mang a neng a ile a hlola marena a Sodoma le Gomora. Kamor’a ho tlholo ea Abrahama, Bera, Morena oa Sodoma, a tla ho kopana le Abrahama a e-na le Melkisedeke. Bera a kopa hore sechaba sa hae se khutlele mahaeng a bona: “‘‘Nehe batho, u inkele maruo’” (Gen. 14:21). Sena ke sesupo sa lerato la morena enoa ho sechaba sa hae. kaha bo bong ba makhabane a maholo a Abrahama e ne e le lerato, o ne a rata marena a Sodoma le Gomora, ‘me a ba rapella ‘moho le lichaba tsa bona. “Thapelo ea Abrahama e ne e susumetsoa ke lerato la meea e timelang.”—Ellen G. White, Patriarchs and Prophets, leq. 140.

Abrahama o ne a sebelisa boikokobetso le tsitlallelo lithapelong tsa hae. Hang hoba Molimo a arabele kopo ea pele, ho pholosa motse haeba ho ka fumaneha batho ba 50 ba lokileng ba phelang teng, a tsoela pele ka ho buella ha hae.

Thomo ea rona e ka se tsoele pele ntle ho thapelo, thapelo ea bobuelli. Kamor’a ho kopana le motho e mong, kamor’a ho fana ka thero kapa boithuto ba Bibele, re lokela ho rapella batho bao re teaneng le bona. Molimo o utloa lithapelo tsena ho ameng lipelo tsa bao re teaneng le bona. Ha se mantsoe a rona kapa bokheleke bo tla sokolla metsoalle ea rona le bao re ba tloaetseng—ke Moea o Halalelang. Ke kahona thong efe kapa efe eo re kenang ho eona, re lokela ho rapella motho ka mong.

`Bala Baroma 8:34 le Baheberu 7:25. Li re bolella eng ka seo Jesu a re etsetsang sona, ‘me ‘nete ee e ka re thusa joang ho utloisisa haholoanyane boikarabello ba rona ba ho buella ba bang?`