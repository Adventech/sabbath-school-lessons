---
title:  Lerato la Abrahama ho Bohle
date:  23/10/2023
---

`Bala Genese 18:16–33. Abrahama o ne a sebelisa bokhabane ba hae bo boholo ba lerato ho bohle joang a sa khetholle morabe, mofuta kapa bochaba?`

Bokhabane ba bobeli ba Abrahama bo fumanoang ho Genese 18 e ne e le lerato la hae ho batho, esita le bao a neng a sa ba tsebe. Ena ke thuto e kholo bakeng sa e mong le e mong oa rona. Batho ba Sodoma le Gomora e ne e le baetsalibe, ba hole le makhabane a hae haholo, empa pelo ea hae e ne e tletse lerato ho e mong le e mong e sa khetholle mofuta, boleng ba botho, puo, kapa borapeli.

Eaba Molimo o senolela Abrahama qeto ea Hae ea ho timetsa metse ea Sodoma le Gomora. “Eaba Jehova o re: Erekaha mohoo o tsoang Sodoma le Gomora o le moholo, ‘me sebe sa bona se atile haholo, ke sa theoha ke tle ke bone hore na ba fela ba entse kamoo mohoo o fihlileng ho ‘na kateng; ‘me ha ho se joalo ke tla tseba’” (Gen. 18:20, 21).

Ka boikokobetso le hlompho e kholo, Abrahama a bea kopo ea hae ho Molimo: “‘Oho! O se ke oa etsa taba e joalo le hanyenyane, oa bolaea ea lokileng hammoho le ea bolotsana, hore ea lokileng a hlaheloe ke ntho e le ‘ngoe le molotsana. Taba eo e be hole le uena! Hleka moahloli oa lefatše a ke ke a etsa ka ho loka na?’” (Gen. 18:25).

Ka lerato la hae, Abrahama o na tšepile hore o tla pholosa batho bohle ba metseng ena, e seng feela ba lokileng. Ntle ho tikatiko, Abrahama o ne a tseba kamoo batho ba phelang moo ba leng khopo kateng. Ke mang ea tsebang hore na o n’a utloile lipale lifeng ka batho bao le litloaelo tsa bona? ‘Me ho latela seo re se tsebang ka bona, ho latela se hlahisoang khaolong e hlahlamang, ka pale e soabisang ea Lota le sekhakhatha se kantle ho ntlo ea hae (sheba Gen. 19:1–11), e ne e le batho ba khopo. Feela Abrahama, ka ho itsebela lerato la Molimo, a ipiletsa ho Eena molemong oa bona. Abrahama o ne a tseba hore kamehla batho ba ka khutlela ho Molimo ka pako. Ho Abrahama, ho pholosa batho ba metse ena ho ne ho ba nea monyetla oa ho baka. Qetellong, Abrahama o bapisitse kopo ea hae le seo a se tsebang ka lerato la Molimo ho batho. Le eena ka sebele sa hae o ne a na le lerato le leholo ho baetsalibe, ‘me o ne a tseba hore ha feela bophelo bo ntse bo le teng, ho ntse ho na le tšepo ea pholoho.

`Hobaneng ha thapelo e buellang e le bohlokoa haholo bophelong ba rona ba thapelo? Ho rapella ba bang ba bohloking ho ka re thusa joang ho hola moeeng le ho fihlela ka ho fetisa bonnete ba lerato la Molimo ho baetsalibe?`