---
title:  Neo ea Ho Amohela Baeti
date:  22/10/2023
---

`Bala Genese 18:1–15. Ke lintlha life tsa ho amohela baeti tse bonahalang karabong ea Abrahama ho baeti ba hae?`

Abrahama o ne a lutse monyako oa tente ea hae mochesong oa letsatsi. Boitšoaro bona bo ne bo sa tloaeleha. Ka nako eo ea letsatsi hlabula, ha letsatsi le le hloohong tsa mengala, e mong le e mong o batlana le moriti le moea o pholileng. Empa, mohlomong, Abrahama o n’a mamelletse mocheso oo hore a tle a thuse mang le mang ea ka fetang ka tsela?

Ha a le moo a bona baeti ba bararo. Tloaelo ea hae, e lokela e be, e ne e le ho amohela baeti. Ke ka hona ketsahalo ena e qaliloe ke Abrahama: temaneng, o ba khahlametsa a matha ho tloha monyako oa tente ea hae. Ke hore, ‘me ntlha ena e bohlokoa: Abrahama a nka khato ea ho kopana le bona le pele ba fihla ho eena.

“‘A ho ke ho tlisoe metsinyana, le hlatsoe maoto a lona, ‘me le khatholohe tlas’a fate sena. Ke tla tlisa sengoathoana sa bohobe, le ke le hlaphole lipelo tsa lona le ntoo feta; hobane ke ka baka leo le fetang pel’a mohlanka oa lona’” (Gen. 18:4, 5).

Abrahama o ne a hlokometse thomo ea hae, e leng ho arolelana le bohle tsebo ea Jehova lefatšeng le aparetsoeng ke bohetene, borapeli ba litšoantšo, le borapeli ba melimo e mengata. Joalo ka ha re bona ketsahalong ena, tsela e neng e le haufi le eena ea ho phetha thomo e ne e le ka ho amohela baeti bana, ba neng ba bonahala ba qeta ho hlahella.

Ka eona nako eo, Lelapa le leholo la Abrahama le ne le na le meea e fetang sekete, bao bongata ba bona e neng e le lihlooho tsa malapa, ‘me e se ba fokolang ka palo empa ba bangata ba sa tsoa sokoloha ho tsoa boheteneng. Lelapa le joalo le ne le hloka bolaoli bo matla. Mekhoa e tetemang e sa qaqang e ne e se na ho loka. . . .

Tšusumetso ea Abrahama e ne e fetela kantle ho lelapa la hae. Hohle moo a neng a hloma tente, o ne a aha pela eona aletare ea sehlabelo le khumamelo. Ha a tlosa tente, aletara e ne e sala; ‘me mehahlaula e mengata ea ba-Kanana, eo tsebo ea bona ea Jehova e neng e tsoa bophelong ba Abrahama mohlanka oa Hae e ne e salla aletareng ho etsetsa Jehova sehlabelo.”—Ellen. G. White, Education, leq. 187.

Ho tloha sethathong, monna enoa o ne a utloisisa hore Molimo o mo bilelitse thomo, le hore ho ea Lefatšeng la Pallo ha hae e ne e se ho ea matsatsing a phomolo empa e ne e le ho fetohela ba mo potileng lehlohonolo, le hore ka peo ea hae, a fetohele lefatše lehlohonolo.

`Ke mohlala ofe ea mohlala oa Abrahama oa ho amohela baeti oo u ka o sebelisang bophelong ba hau?`