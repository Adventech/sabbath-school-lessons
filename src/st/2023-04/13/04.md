---
title:  Tlokotsi ea ho Qetela
date:  26/12/2023
---

Jesu o itse ho barutuoa ba Hae le ho rona: “‘E-eang ke hona, lerute lichaba tsohle; le ba kolobetse ka lebitso la Ntate, le la Mora, le la Moea o Halalelang; ‘me le ba ruta ho boloka tsohle tseo ke le laetseng tsona. ‘Me bonang, ‘na, ke na le lona ka mehla eohle, ho isa bofelong ba lefatše’ Amen” (Matt. 28:19, 20). Ena ke Thomo e Kholo, ‘me ka litsela tse ngata ke melaetsa ea manyeloi a mararo, e nang le pitso ho “ba lichaba tsohle, le mefuta eohle, le lipuo tsohle, le merabe eohle” (Tšen. 14:6), ka bobebe feela ke “‘nete ea joale” (2 Pet. 1:12) polelo ea Thomo e Kholo.

`Bala 1 Johanne 4:8, 2 Petrose 3:9, 1 Timothea 2:4, le Genese 12:3. Hobaneng ha sehlopha se seng le se seng sa batho se le bohlokoa ho Molimo?`

Lerato la Kreste ho batho bohle, ho se sehlopha sa batho se khethollotsoeng. Khahlanong le thuto-bomolimo e rutang hore Kreste o shoetse feela babusi ba se bakae feela, Bibele e hlakile hore Kreste o shoetse batho bohle, ho sa natse mofuta, morabe, kapa eng kapa eng e khethollang. Haeba u motho, Kreste o u shoetse. E phetho. Potso e le ‘ngoe feela e re emetseng kaofela ha rona ke hore na, U arabela lefu la Hae joang?

Ha Jesu a khutla, ho tla b’o na le lihlopha tse peli feela tse hlakileng: ba inehetseng ka tlase ho puso ea Satane ka litsi tsa borapeli le tsa lipolotiki joalo ka ha ho bontšoa ho Tšenolo 13 le 17, le ba inehetseng ka botlalo ho Jesu Kreste, bao tumelo ea bona e bonahatsoang ka ho boloka “litaelo tsa Molimo” ha bona” (Tšen. 14:12).

Ho tloha qalong, batho ha e sa le ba na le bopaki ba hore Molimo ke mang le tsela ea hae ea ho loka le lerato (Baroma 1:18–21). Ka hona, batho bohle ho tloha mengoaheng e fetileng ba tla ahloloa ho latela hore na ba sebelisane le Molimo ha kae ‘me ba phela maphelo a bona—ho sa natse hore na ba ne ba utloisisa kapa ho se utloisise hakae (Baroma 2:11–16).

Empa mehleng ena ea bofelo, ho na le ho nka mahlakore ho ntseng ho hola, ‘me bolokolohi ba kelello ha bo sa tla hlonephuoa. Batho ba tla petelletsoa ho ikamahanya le mokha oa Satane. Ke taba e potlakileng hore evangeli e phatlalatsoe ‘me litaba tse tiileng tsa maano a Satane li pepesoe. ‘Me seo ke sona seo melaetsa ea manyeloi a mararo, le thomo ea rona, li leng sona.

`Tsitsa tabeng ea hore Kreste o u shoetse u le motho ka bo mong, ke eng e ka etsang hore u nahane hore ntho efe kapa efe eo u e entseng, ho sa natse na e mpe hakae, e ka se be e lefetsoe ho lekana ka lefu la Kreste sefapanong?`