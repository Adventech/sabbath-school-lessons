---
title:  Thomo e Phethahetseng
date:  28/12/2023
---

`Bala Tšenolo 21:1–4 le Tšenolo 21:22–22:5. Ke ketsahalo efe e hlalosoang moo?`

Lefatše le lecha e tla ba paradeise e ka kang! Lefu le sebe li tla be li le sieo, Satane le ba khopo ba timelitsoe. Re tla kopana le Mopholosi oa rona ea lerato hape re boele re kopane le baratuoa ba rona. ‘Me lefatše le lecha le tla be le tletse batho ba hlahang merabeng eohle le lipuong tsohle.

Boto ea General Conference ea Boromuoa ba Lefatše Lohle e ananetse foromo e ka sebelisoang ho sheba haeba sehlopha se itseng sa batho se ntse se fihleloa kapa che. ‘Sehlopha sa batho se fihletsoeng” ke se nang le lipalo tse lekaneng le lipalo tsa ho pakela ba bang bohle ba sehlopha ka katleho ho sa hlokoe thuso ho hlaha kantle; se na le litšebeletso tsa thapelo, Libibele, le lingoliloeng tse ling li le ka puo ea bona ea letsoele; ‘me ho na le baetapele ba kereke ba tsoang sehlopheng seo ba ka pakelang arolo e ngoe ea sehlopha kaofela ba sa hloke toloko.

“Sehlopha sa batho se sa fihleloang” ke se se nang sechaba sa balumeli ba Baleti ka lipalo tse lekaneng le lisebelisoa tse lekaneng ho ka pakela ba bang ba mofuta oa bona ka katleho ntle ho thuso e tsoang ka thoko ho moetlo oa bona.

Kereke ea lehae ka ‘ngoe le conference li lokela ho hloaea lihlopha tsa batho tse hlokang ho fihleloa sechabeng sa bona. Joale ke nako ea ho tsetela thomong ea Molimo ea ho eta barutuoa lihlopheng tsohle tsa batho, re akofise ho khutla ha Mopholosi oa rona le, ho phela le bona leholimong le lecha le lefatšeng le lecha, qetellong, tseo re li tšepisoang mona.

`Qholotso: U akofisa ho khutla ha Kreste joang? Na u ntse u jala peo ea tšepo lipelong tsa ba hlokang ho utloa litaba tse molemo? U ntse u “nosetsa” balu- meli ba bachaka ho ba thusa ho ithuta se boleloang ke ho phela bophelo ba botšepehi le kutlo ho Kreste? Rapella menyetla ea ho bua ka tšepiso ea lefatše le lecha le batho ba lenaneng la hau la thapelo.`

`Qholotseha: Ba bang ba “barutuoa” ba hau ho ka etsahala e be se ba loketse ho amohela Kreste. Sena se kenyelletsa ho ikopanya le kereke kapa sehlopha sa balumeli. Ikenye lieteng tsa hae u nahane ha u se u ea kerekeng ea hau lekhetlo la pele. O tlo ba le boiphihlelo bo joang? Kereke ea hau e lokile ha kae ho amohela le ho tataisa barutuoa ba bacha? Le bulehile bakeng sa ho bula lihlopha tse ncha tsa balumli, e seng feela ho hahella holim’a kereke e se ntse e le teng? Etsa leano la ho sebetsana le likarolo tse fokolang. Arolelana maikutlo a hau le boetapele ba kereke, ‘me u sebetse le bona ho kenya leano tšebetsong hore le fetohe kereke e ikemiselitseng ho etsa barutuoa.`