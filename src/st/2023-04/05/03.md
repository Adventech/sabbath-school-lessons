---
title:  'Maitatolo a Rona: Chalimo e Fosahetseng'
date:  30/10/2023
---

Ha sefefo se fihla, Jonase a ipeha molato (Jon. 1:1–12). Boitšoaro ba hae bo senola se seng ka mehopolo le kutloisiso eo ba bangata ba neng ba na le eona ka Molimo kapa “melimo” mehleng eo. Ba ne ba lumela hore melimo e fapaneng e ne e busa naha tsa bona tse fapaneng, empa leoatle lona le ne le nkuoa e le sebaka sa liqhoebeshano sa batemona. Kutloisisong ea basesisi, ho ne ho hlokahala sehlabelo ho ka kokobetsa khalefo. Leha Jonase e ne e le mo-Heberu, o lokela e be o ne a na le kutloisiso e neng e susumetsoa ke litumelo tsa setso tsa mehleng ea hae.

`Bala Jonase 2:1–3, 7–10. Litemana tsee li senola eng ka kamoo Jonase a ileng a qalella ho utloisisa tlhokomelo ea Molimo?`

Leha Jonase a ne a baleha sebakeng seo batho ba teng ba neng ba re Jehova ke Molimo oa bona, o ile a ithuta (ka bothata) hore leha a etela libakeng tsa meetlo esele Jehova o ne a ntse a busa. Meea le maqhubu ke tsa Molimo. Le hlapi. “Lefatše ke la Jehova le tsohle tse ho lona” (Lipes. 24:1). Pelo ea Jonase ea fetohela ho ea Morena oa lefatše le leoatle, ‘me ke moo a ileng a bolela libe tsa hae eaba oa bolokeha.

Le rona re ka ba le kutloisiso e fosahetseng ka Molimo le seo a se lebelletseng ho rona. Kutloisiso e ‘ngoe e fosahetseng ke ea hore takatso ea Molimo ke hore re shebane le pholoho ea rona ‘me re iphuthe bokhopong ba lefatše le re potileng. Leha re laeloa ho ipoloka re “lefatšeng [re] se na le letheebanyana” (Jak 1:27), chalimo ea rona e lokela ho ba holim’a kamoo re ka tlisetsang ba bohloking litlhohonolofatso tsa Molimo le tšepo.

Kutloisiso e ‘ngoe e fosahetseng e re thibelang ho amohela pitso ea Molimo ea thomo ke ho lumela hore katleho e holim’a rona. Re sitoa ho pholosa moea joalo feela ka ha Jonase a ne a sitoa ho pholosa Ninive. Re ka ba le kelello ea “mopholosi” ha re nahana ka thomo. Pitso ea rona ha se ho pholosa empa ke ho sebetsa ‘moho le Molimo mosebetsing oa Hae oa ho pholosa. Re fana ka mapaki re rorisa Molimo ka tsela e itseng eo a ntseng a re fetola ka eona, empa ke Molimo feela ea ka hulelang batho ho Eena. Re ka jala peo ea ‘nete, empa ke Molimo feela ea ka sokollang pelo. Re atisa ho ferekanya mosebetsi oa rona le oa Molimo, e leng se lekaneng ho fa motho e mong lebaka la ho se pake. E, Molimo o ile a sebelisa Jonase, empa ke Molimo feela, e seng Jonase, ea ileng a sokolla Ninive.

`Ho hapa meeª ho thata, ho thata haholo hore batho ba ka ho etsa ka bo bona. Re ka ithuta joang, ho lumella Molimo ho hapa meea, ha ho le joalo, fela ka rona le ka bophelo ba rona le bopaki?`