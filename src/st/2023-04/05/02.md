---
title:  'Maitatolo a Rona: Tšabo'
date:  29/10/2023
---

`Bala Nahume 1:1; Nahume 3:1–4; le 2 Marena 17:5, 6; 2 Marena 19:32–37. Litemana tsee li senola eng ka Ninive le kamano ea Iseraele le Asiria? Kamano ee ho ka etsahala hore e be e amme qeto ea Jonase joang ea ho re a ka mpa a ea Tarsheshe?`

Le leng la mabaka ao Jonase e ka bang o n’a sa batle ho ea Ninive e ka ba tšabo. Ba-Asiria e ne e le sera se tšabehang, ‘Me Ninive e ne e le motse-moholo oa ‘muso oo.

“Har’a metse ea lefatše la khale mehleng ea Iseraele e arohaneng o mong oa e meholo ka ho fetisisa e ne e le Ninive, motse-moholo oa ‘muso oa Asiria. . . . nakong ea nala ea eona Ninive e ne e le khubu ea botlokotsebe le bokhopo. Tšusumetso e e hlalositse e le ‘motse oa mali, . . . o tletseng bohata le polao kahohle.’ ‘Bolotsana ba hao,’ a botsa, ‘bo lesitse ho hlahela mang?’ Nahume 3:1, 19.”—Ellen G. White, Prophets and Kings, leq. 265.

Ninive e ne e le motse o motle haholo. Boranalane ba re bolella hore Sankeribe o ne a pharalalitse motse oo haholo, ho kenyellelitse le ho aha ntlo ea borena ka boroa bophirima eo eona feela e neng e le boholo ba khato tse 1,650 le tse 794. (limithara tse 503 le 242) ‘me e na le bonyane phaposi tse 80. O ne a boetse a ahile likanale tse 18 tse tlisang metsi motseng ho tloha bohole ba limaele tse 40 (likilomitara tse 65). Boholo b oona feela bo lokela e be bo ne bo tšosa.

Empa ba-Asiria ba ne ba le likhoka le bona. Tlalehong ea hae ea tlholo ea hae holim’a Babilona, Sankeribe o ne a ikotla sefuba ka hore o ne a tlatsitse mapatlelo a eona ka litopo tsa baahi ba teng, ba banyenyanele ba baholo, ‘me mekhabiso ea teng e betliloeng e ne e bontša liketsahalo tsa ha masole a ne a hlaba liphofu tsa oona. Bana e ne e se batho bao u ka batlang ho ba fosetsa; ba ne ba sa tsoafe ho sebelisa likhoka, hape ba ka u hlokofatsa ntle ho mabaka, ha ba sa u rate feela. Kannete, ha a nahana ho tsamaea har’a batho ba Ninive, e tlameha e be Jonase o ile a tlakasela ke tšabo.

Ho sa natse taba tsena, re atisa ho bala pale ea Jonase ka ho se lumellane le ho lumella tšabo ho re sitisa ho phetha litaelo tsa Molimo. Seo re sitoang ho se hlokomela ke hore le rona re ka etsa se tšoanang, mohlala, ra itumella ho laoloa ke matsoalo a rona ho feta ho laoloa ke Molimo. .

`Nahana ka nako eo u neng u ikutloa ka matla hore Molimo o u tataisa ho etsa ntho e ‘ngoe eo u ne u sa batle ho e etsa ka baka la tšabo. U ithutile eng boiphihlelong boo?`