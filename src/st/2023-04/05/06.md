---
title:  Ke ‘Na Enoa, Roma ‘Na
date:  02/11/2023
---

Pale ea Jonase e fetisa ho hlolla. Taba ea hore Molimo o ila pholosa ba-Ninive le bopaking bo fokolang ba Jonase ke sehopotso se hlakileng sa hore re mecha feela ea Molimo, eo e leng Eena feela ea ka kholisang le ho sokolla lipelo. Ke sehopotso sa hore Molimo o batla feela baromuoa ba ikokobelitseng hape ba ikemiselitseng ba tla latela tataiso ea Hae.

`Bala Esaia 6:1–8. Taba ea mantlha e boleloang litemaneng tsee ke efe?`

Pitso e teng. Molimo o batlana le baithaopi ba ikemiselitseng. Re lokela ho arabela pitso eo ka ho inehela boetapeleng ba Hae, re mamela ho utloa lentsoe la Hae, e be re khetha ho utloa eng kapa eng eo a re bolellang eona.

Pale ea Jonase hape e senola lerato la Molimo ho batho ba phelang moo lerato la Hae le e-so utluoe le lentsoe la Hae le e-so ho utloahale. Joalo feela ka ha Molimo a ile a qenehela Ninive, o na le qenehelo ho limilione tse phelang metseng ea litoropo kajeno, moo meaho e nkileng sebaka sa lifate le lipalesa, ‘me lerata le sa khutseng le etsang ho be thata ho khutsa u mamela. Ha a bua ka Ninive, Molimo o itse, ke ba sa “tsebeng ho khetha letsoho le letona la bona ho le letšehali” (sheba Jon. 4:11). Molimo o hloka baromuoa ba ikemiselitseng ho isa molaetsa oa tšepo ho ba imetsoeng ke ho phathahana le bobe ba bophelo.

Esaia a utla lentsoe le re, “Ke mang ea tla ea?” Karabo ea hau e tla ba efe na?

`Qholotso: leqepheng le sa ngollang letho kapa bukeng ea hau ea lithapelo, etsa lenane la batho ba 10 bao u tsebang hore ha se balumeli. Re tla ba bitsa “barutuoa” ba hau. U ba ngole ka mabitso ha ho khonahala. Boloka lenane lena haufi, ‘me ho fihlela kotara ena e felile, e be u rapella e mong le e mong oa batho bana bao e leng barutuoa ba hau letsatsi le letsatsi. Rapella hore Molimo a u thuse le be metsoalle e bobebe le bao o ba tloaetseng. Rapella hore o be le kamano e tebileng, e atametseng, e nang le tšepano le metsoalle ena ea hau.ha u ntse u tiisa kamano ea hau, mamela le ho sheba ka hloko hore u tle u hlokomela litlhoko tsa bona tse ikhethang, mahloko a bona, le maima. E be u rapella hore Molimo a ba fihlele bohloking boo ba bona.`

`Toba Qholotso: Khetha motse oa toropo o haufi le uena le motse oa toropo o karolong e ‘ngoe ea lefatše. Qalella ho rapella batho ba phelang motseng ka mong. Kopa hore Molimo o hlahise boteng ba Boleti bo matla bo ka arolelanang ‘nete joalo ka ha re e tseba—‘nete ea ho tla ho haufi ha Jesu.`