---
title:  Mokhoa oa Kreste Feela
date:  20/11/2023
---

**Lipale tse latelang li re ruta eng ka bosebeletsi ba bahloki?**

`Johanne 5:1–9`

`Mareka 1:23–28`

Ellen G. White o fana ka moralo o mehato e mehlano ea tsela ea ho sebeletsa, haholo bahloki: “Mokhoa oa Kreste ke oona feela o tla fana ka katleho ea ‘nete ho fihlela batho. Mopholosi o ne a ikopanya le batho joalo ka ea ba lakaletsang tse molemo. Qenehelo ea Hae ho bona, e ne e sebeletsa litlhoko tsa bona, hape e etsa ba mo tšepe. E be o ba laela hore, “Ntatele.’”—The Ministry of Healing, leq. 143.

Pele, re lokela ho ikopanya le bahloki, re nke nako ho ba tseba, re utloisise litlhoko tsa bona re ntse re ba bolella maikemisetso a rona aho ba etsetsetsa se molemo. Bona seo Jesu a ileng a e etsa ka ea omeletsing litho pela letša. Jesu o ne a le hona moo, har’a “bongata bo boholo joa batho ba kulang, lifofu, le lihlotsa, le ba omeletseng litho” (Johanne 5:3).

Bobeling, re lokela ho bontša kutloelo bohloko. Taba ena e ka ba thata maemong a mang ka lebaka la ho se tšepe, le hobane ka nako tse ling batho ba sebelisa mosa e le tsela ea hore e mong a mo tšepe eo hamorao ba batlang ho mo hlekefetsa. Leha ho le joalo, Molimo o re biletsa ho bontša kutloelo-bohloko re sa lebella ho fuoa letho. Mohato oa boraro ke ho sebeletsa litlhoko tsa motsoalle kapa motho eo re sa mo tsebeng. Jesu o ile a bua le ea omeletseng litho, a mo botsa seo a se batlang, eaba o mo etsetsa mohlolo. Paleng ea monna ea neng a e-na le “moea o litšila,” Jesu o ile a nka taolo e felletseng a boemo, a etsetsa monna eo ea hlokang thuso seo eena a neng a sitoa ho iketsetsa sona.

Khato ea bone ke ho etsa hore ba u tšepe. Ha re sebeletsa batho, ha re ba thusa, ba tla ithuta ho re tšepa le ho tšepa seo re se buang ho bona, ka hona, ha re bua le bona ka Jesu, ba tla ikemisetsa ho mamela. Jesu o n’a sa batle ho ba folisa ‘meleng feela; o n’a batla ba be le bophelo bo sa feleng ho Eena (sheba Johanne 10:10).

Khato ea ho qetela ke ho thusa ho ba is aho Jesu, e leng ketso e hlokang tumelo ho uena le eo u mo thusang ka bobeli ba lona.

`Ka kakaretso re sitoa ho etsa mehlolo eo Jesu a neng a e etsa. Empa ke litsela life tseo ka tsona re ntseng re ka sebeletsa ba hlokang ho thusoa?`