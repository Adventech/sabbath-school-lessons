---
title:  Baphaphathehi le Bahahlaoli
date:  21/11/2023
---

Taba ea bahahlaoli le baphaphathehi e se fetohile e ‘ngoe ea litaba tse chesang, haholo hobane ba se ba le bangata haholo kajeno. E ka ba ba fallisitsoe ke ntoa, kapa likoluoa tsa tlhaho, kapa tšepo ea bokamoso ba moruo bo chabileng ho feta, limilione tsa batho li siile mahae a bona ‘me ba hloka thuso e le kannete.

Ho Mattheu 2:13, 14, Jesu e ne e le mophaphathehi. Batsoali ba Hae lefatšeng, Josefa le Maria, ba ile ba lokela ho baleha Bethlehema bosiu ho ea batla botšabeli Egepeta ho balehela letsoho le bolaeang la Heroda. Bibele ha e bue letho ka maiphihlelo a bona ha ba le Egepeta, empa ha ho thata ho nahana hore ho lokela e be ho ne na le liqholotso, mohlomong tse ling tsa liqholotso tseo baphaphathehi ba tobanang le tsona kajeno. Hantle, ka tsela e tšoanang le eo ka eona Jesu a ile a batla botšabeli Egepeta, ma-Muslim a mangata, ma-Bhuda, ma-Hindu Bakreste, le batho ba se nang borapeli ba ntse ba batlana le botšabeli linaheng tse ncha le kajeno.

Ho bua ka tsela e akaretsang, ho bonolo ho bua le batho ba tsoang moetlong oa rona le puo hobane re na le lintho tse ngata tse tšoanang. Ho thata ho feta, leha o le joalo, ho fumana boemo bo tšoanang ho bahahlaoli le baphaphathehi b shebahalang ka tsela e fapaneng le ea rona hape ba sa bue puo ea rona, ba se nang boleng bo tšoanang ba borapeli joalo ka ba rona ba bile ba sa je le lijo tse tšoanang le tseo re li jang. Evangeli e re bitsa hore re tsoe libakeng tsa rona tsa boiketlo ba morabe, bochaba, le litloaelo ‘me re fihlele ba bohloking, ho sa natse kamoo ba fapaneng le rona kateng.

`Bala Deuteronoma 10:19, Lipesaleme 146:9, Baroma 12:13, le Levitike 23:22. Ke taba-kholo efe e bohlokoa moo eo re lokelang ho e hopola?`

Re ka sebeletsa bahahlaoli le baphaphathehi joang? Ho thata hobane, linaheng tse ling, ho ka ‘na ha se lumellehe semmuso ho ikopanya le ho thusa batho bana. Feela re lokela ho etsa seo re ka tsebang ho se etsa, ka nako eo re ka tsebang ho sebeletsa batho bana, ba fetileng linakong tse thata e le kannete ‘me ba le bohloking ba thuso ea rona. Ka hona, ka hohle ka moo re ka tsebang ho thusa, re lokela ho thusa.

Qaa ka thapelo, e be u batla litaba ka bahahlaoli le baphaphathehi. Libakeng tse ngata ho na le litsi tse ba hlokomelang. U ka sebetsa le setsi se joalo, kapa mohlomong kereke ea hau ea lehae ka Sabatha Sekolo e ka qala bosebeletsi ba bahahlaoli le baphaphathehi.

`Leha e ka ba bohashana, ke eng seo u ka se etsasng ho thusa bahahlaoli le baphaphathehi bao u tsebang ka bona?`