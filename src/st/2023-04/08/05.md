---
title:  Ho Thusa ba Bohloko
date:  22/11/2023
---

Ke mang har’a rona ea so fihlelang kamoo lefatše la rona kajeno le ka utloisang bohloko kateng? E ka ba u phela tikolohong ea leruo le khaphatseho, kapa boemong ba bofutsana le bohloki ba tse tšoarehang—ho sa tsotellehe. Batho ba bohloko, ba ea hlokofala, ba ea sokola. Se seng feela seo motho a ka se etsang, mohlala, ke ho bala ka bokhotho-khotho ba chelete e sebelisoang ho reka lipilisi tse thusang khahlanong le khatello ea maikutlo lefatšeng la bophirimela selemo ka seng ho utloisisa hore maruo ha a le mang a sitoa ho fana ka tiisetso ea bophelo ba thabo le khotso.

> <p></p>
> “Moea oa Morena o ho ‘na, kahobane o ntlotsitse, o nthomile ho bolella mafutsana Evangeli, ho folisa ba pelo tse bohloko, ho bolella ba holehuoeng hore ba tla lokolloa, le ba fufetseng hore ba tla boela ba bone, ho nea ba hlorisoang sebaka sa ho ikela” (Luka 4:18).

`Taba ee e re ruta eng ka seo Jesu a neng a se etsa le seo, le rona, moo re leng teng, re lokelang e be rea se etsa ho bahloki ba leng teng har’a rona?`

Molimo o re biletsa ho fihlela litlhoko tsa batho, leha re sa tsebe na ba tla ke neng kapa ke joang ba tla amohela Jesu. Leha ho ba fihlela e le motheo oa thomo ea rona, re lokela ho thusa ba bohloking hobane feela ba hloka thuso. Re ba thusa hobane re amohetse Jesu e le Morena oa rona, ‘me ke seo a re biletsang ho se etsa.

Mohlala oa Jesu oa ho leka ho fihlela litlhoko tsa batho ke mohlala oa Bibele oo re tšoanetseng ho o latela. Ha re tsebe haeba e mong le e mong eo a ileng a mo thusa o ile a mo latela kapa che.

Ho thusa ba bang e le kannete, re lokela ho ela hloko litlhoko tsa bona. Moetlo o mong le o mong o na le tsela ea ho tšoara motsoalle. India, ke tloaelo ho ngoathela batho lijo kapa ho ba tšela seno-mapholi e le tsela ea ho amohela baeti. Ho bonolo ho fa motho eo u sa mo tsebeng chelete ho feta ho khothata motsoalle ea qetang ho lahleheloa ke moratuoa. Seo motsoalle oa hau e ka bang oa se hloka se ka feta chelete kapa lintho tse tšoarehang. Hangata tšehetso ea rona e nang le kutloelo-bohloko nakong ea tahlehelo e kholo e ka thusa haholo ka ho fetisa.

Ntlha ea bohlokoa ka ho ba mothusi oa Jesu ho metsoalle ea rona e qala ka pakana ea ho bontša lerato le se nang boikhabo ho bona, ho utloisisa litlhoko tsa bona pele u ka batla ho fana ka thuso. Fana ka thuso eo ba e hlokang, leha u sa tsebe na ba ikemiselitse ho latela Jesu.

`Bala Mattheu 25:34–40. Molaetsa ke ofe moo bakeng sa rona?`