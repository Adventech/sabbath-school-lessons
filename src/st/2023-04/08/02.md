---
title:  Tumelo ea Metsoalle
date:  19/11/2023
---

Pale e matla li-Evangeling e bontša seo banna babang ba ileng ba se etsa hore ba tle ba tlise motho ea neng a le bohloking, mohlomong motsoalle, ho Jesu. Re ka ithuta ho se etsahetseng mona ka mosebetsi o matla oo ka nako tse ling re ka ‘nang ra o etsa hore re sebeletse bahloki.

`Bala Luka 5:17–26 (sheba le Matt. 9:1–8, Mareka 2:3–12). Ke lithuto life tse ling tseo re ka li fumanang paleng ee ka thomo le bosebeletsi?`

Ka ho mo tlisa ho Jesu, banna bana ba ile ba nka boikarabello ba ho hlokomela motsoalle. Molimo o re biletsa ho tšoana le metsoalle ena ea monna enoa—ho isa bahloki ho Jesu Kreste. Mosebetsi ona o hloka tumelo, ketso, mamello, le boikemisetso, haeba ho hlokeha, ho etsa tse sa tloaelehang. Batho bana ba ne ba tlile ho Jesu empa ba khahlana le litšitiso. Ba ne ba sitoa ho tlisa motsoalle oa bona ea bohloking ho Jesu ka tsela tse tloaelehileng. Ha ba ka ba tela; ho e-na le hoo ba fumana tsela e masene ea ho fihlisa monna eo ho Jesu. Ba lepelletsa motsoalle oa bona le marulelong! Feela, ho latela Luka, Jesu o ile a ananela seo ba se entseng (sheba Luka 5:20).

Takatso ea Jesu ke hore re tlise metsoalle ea rona e bohloking ho Eena. Bibele ha e bua ka Jesu e re ke Ngaka e Kholo e laba-labelang ho tšoarela le ho folisa ba nang le mahloko, e ka ba mang le mang.

Ellen G. White o re qholotsa ho thusa ba hlokang thuso: “Se emele ho bolelloa boikarabello ba hau. Bula mahlo a hau ‘me o bone kahohle; itloaetse ba hlokang thuso, ba hlokofatsoang, le bahloki. Se ipatele bona, u se iphapanyetse litlhoko tsa bona. Ke mang ea fanang ka bopaki ba ho ba le borapeli ba ‘nete ho Jakobo, bo se nang letheba la boichebo le bobolu? Ke bo mang ba nyoretsoeng ho etsa sohle se matleng a bona ho thusa morerong o moholo oa pholoho?”—Testimonies for the Church, pok. 2, leq. 29.

Jesu ka sebele o supisa kamoo ba hlokang thuso ba lokelang ho thusoa kateng ‘me o re biletsa ho etsa joalo ka Eena. Pele, re ba metsoalle ea bona; e be re ithuta ka litlhoko tsa bona; e be qetellong, re ba isa ho Jesu, e leng Eena feela ea ka ba thusang. Sena ke seo banna ba paleng ena ba ileng ba se etsa; re lokela ho etsa ka mokhoa o tšoanang maemong afe kapa afe ao re iphumang re le ho oona. Thusa ho isa batho ho ea mong feela ea ka ba bolokang: Jesu.

`Ke mang haufi le uena, hona joale, ea hlokang thuso? U tlo mo etsetsa eng?`