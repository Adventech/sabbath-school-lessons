---
title:  Nebukadnesare
date:  26/11/2023
---

Re le Baleti ba Letsatsi la Bosupa, re lumela ho se tsejoang e le “tefelo e se nang moeli.” Sena se bolela hore, ho fapana le Bakreste ba bang, re lumela hore lefu la Kreste le ne le le bakeng sa batho bohle, e seng bakeng sa sehlopha se khethehileng seo Molimo o seng o se balletse poloko. Hobane Molimo “o rata hoba batho bohle ba bolokehe, ‘me ba fihle tsebong ea ‘nete” (1 Tim. 2:4), Jesu o ile a iketsa sehlabelo “e le eena pheko ea libe tsa rona; e seng tsa rona feela, empa e le le ea tsa lefatše lohle” (1 Johanne 2:2). Ke ka hona e mong le e mong a khethiloeng “ho eena kateng, ha o ne o e-so ho thee lefatše” (Baef. 1:4), leha e se e mong le e mong ea tla mo khetha. Ke ka hona, hape, re fumanang litlaleho ka Bibeleng tsa batho ba mefuta eohle ba fihleloa ke Molimo.

`Bala Daniele 4. Morena o ile a etsahalloa ke eng moo, ‘me see se re bolella eng ka poloko e tlelang batho ba matla ka ho fetisisa ba lefatše?`

Mohlala o motle ka Bibeleng oa kamoo Molimo o fihlelng batho ba sa lumeleng ba matla ke pale ea Morena Nebukadnesare. Kahlolo ea Molimo e ile ea mo oela ka tsela e tšoanang le ea a mang a marena a Iseraele (sheba, mohlala 2 Likron. 32:25, 26; 1 Marena 14:21–31; 1 Samuele 28). Tlaleho ea Bibele ea Nebukadnesare, eo kelello ea hae e ileng ea khutlela ho eena ‘me a ananela Molimo, ‘Mopi, bontša hore Molimo o tsotella barui le ba matleng, joalo feela ka ba fokolang le bahloki. Temaneng ea 37, monna ea matla ka ho fetisisa lefatšeng a phatlalatsa hore, “Joale, ‘na Nebukadnesare, kea rorisa, kea boka, ke holisa Morena oa leholimo, hobane ketso tsa hae kaofela ke tsa ‘nete, tsela tsa hae ke ho loka, ‘me o na le matla a ho kokobetsa ba tsamaeang ka tsela ea boikhohomoso” (Dan. 4:37). Hoja barui le ba matla le ba ikakasi har’a rona batho ba shoang re ne re ka utloisisa ‘nete ena!

Re ka ithuta eng paleng ee? Pele, Molimo o sebelisa balumeli ba itetseng, joalo ka Daniele, e le borokho ba ho fihlela ba sa lumeleng ba matla. Bobeling, Molimo o ka kena lipakeng ka kotloloho tšebetsong ea ho paka hore a tle a fihlele ba matla ba sa lumeleng. Nebukadnesare o ile a kokobetsoa ke Molimo ka baka la boikhohomoso le boikakaso ba hae. Leha pale ena e ne e le e litabahali, ho na le litsela tse ling tse ngata tseo ka tsona barui le ba matla le baikakasi ba ka kokobetsoang.

`Leha re se barui le ba matla ka chalimo ea lefatše, hobaneng re lokela ho ba hlokolosi ho qoba mofuta oa boikakaso oo morena a neng a o bontšitse? Hobaneng ha boitšoaro ho ka ba bonolo ho ba le bona ho feta kamoo re ka nahanang?`