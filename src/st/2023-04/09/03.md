---
title:  Naamane
date:  27/11/2023
---

Kreste o shoetse batho bohle, ho sa natse moo ba tsoang teng, leruo, morabe, kapa maemo. Molimo o fihlela batho ba matla bao e seng Bakreste lefatšeng ‘me o lebeletse hore ba phele ho latela leseli leo ba nang le lona (sheba Ellen G. White, The Acts of Apostles, leq. 416).

`Bala 2 Marena 5:1–19. Re ka fumana eng paleng ee mabapi le ho fihlela batho bakeng sa Morena?`

Ho 2 Marena 5:17–19, Naamane o ile a etsa kopo tse peli tse tloaelehileng kamor’a hore a folisoe lepera ke Molimo. Ea pele, o kopile ho lumelloa ho nka shoba tsa mobu o lekaneng liesele tse peli ho tloha Iseraele ho ea Siria ka sepheo sa ho rapela Molimo o phelang. A re, “Hobane mohlanka oa hao ha a sa tla etsetsa molimo osele secheso, leha e le sehlabelo, ha e se Jehova feela” (2 Marena 5:17). Ea bobeli, Naamane a kopa tumello ea ho khumama le morena oa hae, leha a sa tlo hlola a khumamela melingoana ea morena oa hae le ka mohla.

Naamane e ne e le molumeli oa Molimo oa ‘nete feela. Empa o ne a ntse a e-na le litumelo tsa bohetene. Ho nka mobu ha hae ho ne ho bontša hore ha a utloisise Molimo, ‘Mopi ka botlalo. Ekaba hore mohlomong o lekantse hoba o lokela ho nka mobu ka hobane a lekanya hoba Molimo ke oa sebaka se itseng feela, joalo ka melimo ea hae ea pele; kapa mohlomong o ne a batla ho aha aletare ka mobu o tsoang Iseraele? Maemong ana ka bobeli, tumelo ea hae ho Molimo e ne e ntse e tsoakane le tumelo ea hae ea khale. Pale ea Naamane e fana ka moelelo oa ha eo e seng Mokreste a tla ho Kreste kajeno. Thuto e le ‘ngoe e fumanehang paleng ea Naamane ke hore tsela ea ho sheba litaba e nka nako ho fetoha.

Kopo ea bobeli e ne e tšoenya ho feta. Hobaneng ha Naamane a ka kopa tumello ea ho khumama le morena oa hae e be o kopa hore Molimo a mo tšoarele? Karabo ea moporofeta e fana ka leseli: “E-ea ka khotso” (2 Marena 5:19). Joalo ka motho ea matla Siria, Naamane o ne a na le maikarabello ao a lokelang ho a phetha a neng a fana ka qholotso ho tumelo ea hae e ncha. Ho bohlokoa hore balumeli ba bacha, haholo ba tsoang tumelong lisele, ba fumane tšehetso le tataiso ha ba ntse ba sebetsana le litlhoko tsa meetlo le phelisano ho tsoa bophelong ba bona bo fetileng pele ba fihla tumelong.

Hopola, Naamane o ile a siea lefatše la habo le sa tsebeng Molimo e le molepera ‘me a khutla e le motho ea folileng le morutuoa oa Molimo, ‘Mopi. O ne a qeta ho qala leeto la hae. o ne a hloka nako ea ho hola.

`Ke lithuto life tseo re lokelang ho ithuta tsona paleng ee ka taba ea ho sutumetsa batho kapele haholo, haholo ba tsoang tumelong le litloaelong tseo e seng tsa Bokreste?`