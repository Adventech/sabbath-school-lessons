---
title:  Thomo ho Barui
date:  29/11/2023
---

`Bala Mattheu 19:16–22. Re ka ithuta eng lipaleng tsee, tseo, ka ho fapana le Nikodema, motho a sa kang a amohela Jesu?`

Kopano ea Jesu le mohankana oa morui e bontša kamoo borui e ka bang leraba kateng. Sheba mantsoe ana: “Ke pheta ke re ho lona: ho ka ba bonolo ha kamele e kena ka lesoba la lemao, ho e-na le hore morui a kene ‘musong oa maholimo” (Matt. 19:24). Hona, ehlile, ha ho bolele hore barui ha ba ka ke ba bolokeha, empa e le hore feela, haeba batho bana ba se hlokolosi, maruo a bona a ka fetoha tšitiso ea poloko ea bona.

Qetellong, barui le bafutsana ba tobana le pheletso e tšoanang: lebitla. Hona ho bolela hore barui ba hloka pholoho ka matla joalo ka mang le mang feela. Tsohle tse ka rekoang ke chelete, e sitoa ho reka ho se shoe. Ho se shoe ho tla feela e le neo, e fanoang ntle ho tefo ke Jesu ho mang le mang ea e kopang ka tumelo. “‘Ke ‘na tsoho le bophelo, ea lumelang ho ‘na, leha a shoele o tla phela’” (Johanne 11:25).

`Bala Luka 19:1–10. Ke eng e entseng phapano paleng ee, ho fapana le ea mohlankana oa morui?`

Sakea o ile a arabela Jesu ka tsela eo, ka bomalimabe, mohlankana oa morui a sa kang a etsa. Bona kamoo Jesu a sa bolellang Sakea ho rekisa tseo a nang le tsona ‘me a abele bafutsana kateng, joalo ka ha a ile a etsa ka mohlankana oa morui. E lokela e be Jesu o ne a tseba kamoo mohlankana oa morui a khomarelaneng le chelete ea hae kateng, e leng lebaka leo Jesu a ileng a mo bolella seo a ileng a se bolela. Ka ho fapana, leha re sa tsebe tsohle tse ileng tsa buuoa ha Jesu a le tlung ea Sakea, ho hlakile hore Sakea o ne a kholisehile ke Jesu ‘me o ne a tseba hore o lokela ho etsa liphetoho bophelong ba hae, haholo mabapi le leruo la hae.

`“‘Hobane leha motho a ka rua lefatše lohle, ha a timeletsoe ke moea oa hae, ekaba o ruile’ng ka lona? Kapa motho moea oa hae a ka o reka ka’ng?’ ” (Matt. 16:26). Mantsoe aa a lokela ho re’ng ho rona bohle?`