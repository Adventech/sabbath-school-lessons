---
title:  Ithute Haholoanyane
date:  01/12/2023
---

Bala Ellen G. White, “Thomo ho Barui,” The Ministry of Healing, maq. 209–216; “Mohlanka oa Moholehoa o Bontša Khathatseho ka Naamane,” Reflecting Christ, leq. 337.

Lerato la Jesu le ea tšoana ho bafutsana le barui le batho ba matleng ba lefatšeng mona. O shoetse mahosana le mekopa-kopa. Jesu o ne a tseba tsela e sebetsang hantle ka ho fetisisa ea ho fihlela lipelo tsa bona. O re hlokomelisitse hore “‘ho ka ba bonolo ha kamele e feta ka lesoba la lemao, ho e-na le hore morui a kene ‘musong oa Molimo’” (Maraka 10:25). Bekeng ena re qholotsoa ho fihlela batho ba matla le barui ka evangeli ea Jesu Kreste. Le bona ba bohloking ba pholoho joalo a motho e mong le e mong, leha, ka bomalimabe, ho ka etsahala e be ha ba lemohe ka lebaka la “tšireletso” eo ba lumelang leruo la bona le ba fa eona.

“Ho boletsoe tse ngata ka boikarabello ba rona ho se iphapanyetse bafutsana; na ha ho ea lokeloa ho ke ho shejanoe le barui ba tlohelletsoeng? Ba bangata ba sheba sehlopha sena e le sa ba hlokang tšepo. likete tsa batho ba ruileng li ile mabitleng a tsona li e-so ho hlokomelisoe. Empa leha ba ka bonahala ba fapane, ba bangata har’a barui ba imetsoe moeeng.”—Ellen G. White, The Ministry of Healing, leq. 210.

**Lipotso tsa ho Qoqoa**

`Jesu o ile a thua marako a maemo le lihlopha ha a sebeletsa barui le bafutsana nakong ea bosebeletsi ba Hae. Rona re le Baleti taba ee re e sebetsa joang, ea kheea e pakeng tsa barui le bafutsana, e tiileng?`

`Jesu o ile a bua mantsoe ana: “ ‘Ha e le ea e amohetseng har’a meutloa, ke ea utloang lentsoe; empa ho belaella lintho tsa lefatše lena, le ho thetsa ha lefumo, ho pupetsa lentsoe, ‘me le nyope’ ” (Matt. 13:22). U nahana Jesu o ne a bolela’ng ka ho thetsa ha lefumo”? Hobaneng ho sa hlokahale hore re be barui ha ka kang hore re ka thetsoa ke borui?`

`Sehlopheng, khutlelang potsong e botsitsoeng qetellong ea thuto ea Labobeli ka taba ea hore ho tseba ‘nete ha se ntho e le ‘ngoe le ho pholosoa ke eona. Hobaneng ha ho le bohlokoa hore re hlalohanye taba tseo? Haeba ho tseba ‘nete feela ha se hona ho re pholosang, re pholosoa ke eng?`

`U ka nahana ka mabaka afe a mang ao ka oona mohlankana oa morui a ileng a hana Jesu ha Sakea eena a ile a mo amohela??`