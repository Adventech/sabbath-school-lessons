---
title:  Thomo ho ea Libakeng tse Mose
date:  10/12/2023
---

Re bala hore Jesu o ile a nka barutuoa ba Hae ho tloha Genesarethe (Matt. 14:34) “eaba o tloha moo, o ikela naheng ea Tire le Sidone” (Matt. 15:21). Hobaneng a ile a ba tlosa Galelea a ba isa naheng tsee tsa bahetene? O isa barutuoa ba Hae leetong la hoea meeling ea linaheng tsena tsa machaba hore ba tle ba ithute, ba le sebakeng, seo ba ne ba ka sitoa ho ithuta sona ha bonolo Galelea. O ne a batla ho ruta barutuoa ba hae lithuto tse tla ba lokisetsa pitso ea bona ea ho fihlela lihlopha tsohle tsa batho, ho kenyellelitse le baahi ba mabalane.

`Bala Baahloli 3:1–6, 1 Marena 5:1–12, le 1 Marena 11:1–6. Litemana tsee li re thusa joang ho utloisisa a metse ee?`

Ho tloha ho Baahloli 3:1–6, re bona hore lichaba tsena tsa khale li ile tsa sebelisoa ke Molimo ho leka tumelo ea ba-Iseraele. Ka bomalimabe, sechaba sa Molimo se ile sa hloloa ke teko eo, bonyane ketsahalong ena: “Ba nyala barali ba bona, ba nea bara ba bona barali ba bona, ‘me ba sebeletsa melimo ea bona” (Baahloli. 3:6). Ka mokhoa o joalo, ho tloha sethathong feela, batho bana e bile lejoe la khopiso ho Iseraele.

Ho 1 Marena 5:1–11, re bona kamano e haufi pakeng sa ba-Sidone le ba-Heberu. Leha boemong bo bong lilekane tsa moruo li ne li tsoela lichaba tsena molemo ka bobeli, ha ho potang hore ba-Heberu ba ne ntse ba fumana tšusumetso e mpe ea bohetene le borapeli ba melimo ea litšoantšo ea balekane bana ba bona ba khoebisano.

Ho 1 Marena 11:1–6 e senola kamoo tšusumetso ena e ileng ea qetella e le mpe kateng: Morena Salomone o ile a nyala khosatsana ea mo-Sidone, ea ileng a mo khelosa. “Salomone a latela Ashtarothe molimo oa ba-Sidone” (1 Marena 11:5).

Feela, le har’a nalane ea bohetene le borapeli ba melimo ea litšoantšo, le tšusumetso e mpe ho sechaba se khethiloeng, Jesu a ‘na a isa barutuoa ba Hae libakeng tsena. Ka tsela ena o ile a ba ruta thomo ho meetlo esele ea litoropo, ba tobane le lenyatso le leeme la bona la bochaba, eaba o etsetsa barutuoa ba hae mohlala oa thomo ea litoropo e felletseng ea meetlo esele le bochaba bosele.

Baromuoa ba Baleti ba kopana le liqholotso tse ngata litoropong, har’a tsona ke khathatseho tsa bophelo bo botle le tikoloho. Tse ling li kenyelletsa maemo a theko e holimo a bophelo, lehloeo la semorabe, ho khomarela tumelo, ho khomarela bochaba, le litšitiso tsa bolokolohi ba borapeli le boipolelo. Leha ho le joalo, le har’a litšitiso tsena, re lokela ho sebeletsa litoropo.

`Ke eng seo u ka se etsang ho thusa ba keneng bosebeletsing ba mabalane?`