---
title:  Ithute Haholoanyane
date:  13/10/2023
---

E tle e be bopaki ho lichaba tsohle. “Mantsoe a Mopholosi, ‘Le leseli la lefatše,’ a supa taba ea hore o tšepetse balateli ba hae thomo ea lefatše ka bophara. Joalo ka ha mahlaseli a letsatsi a phunyelletsa ho ea fihla likhutlong tse hole tsa lefatše, le joale ke morero oa Molimo hore leseli la evangeli le fihlele moea o mong le o mong o lefatšeng. Ha e ne e ba kereke ea Kreste e phetha morero oa Morena oa rona, leseli le ne le tla khanyetsa bohle ba lutseng lefifing le mathuleng le moriting oa lefu; ho e-na le ho phutheha ‘moho re nena boikarabello le ho jara sefapano, litho tsa kereke li ne li tla hasana ho leba naheng tsohle, ba lumella leseli la Kreste ho khanya ho tsoa ho bona, ba sebetsa joalo ka ha a entse molemong oa pholoho ea meea, ‘me ‘evangeli ena ea ‘muso’ e ne e tla isoa lefatšeng ka potlako e kholo.

“Ho tsoa linaheng tsohle pitso ho tsoa Masedonia e ntse e hooa, ‘Tšelela [koano] u re thuse.’ Molimo o alile masimo kapele ho rona. Babopuoa ba leholimo haesale ba sebetsa ‘moho le batho. Molimo o re eteletse pele, ‘me matla a halalelang a sebetsa le maleke a botho. Ho lokela e be ke mahlo a foufetseng e le kannete a sa boneng tšebetso ea Morena, le tsebe tse thibaneng tse sa utloeng pitso ea Molisa oa ‘nete ho linku tsa hae. ba bang ba utloile pitso ea Molimo, ‘me ba arabetse. A pelo tsohle tse halalelitsoeng li arabele, ka ho batla ho phatlalatsa molaetsa o fanang ka bophelo. Haeba banna le basali ba ka nka mosebetsi oo ba o neiloeng ke Molimo ka boikokobetso le botšepehi, matla a halalelang a ka hlahella ka tšokoloho ea ba bangata ho tla ‘neteng. Litholoana e ka ba tse hlollang malekeng ao a bona.”— Ellen G. White, The Advent Review and Sabbath Herald, Pulungoane 14, 1912.

**Lipotso tsa ho Qoqoa**

`Ho tšeptjoa ha tšusumetso ea kereke sechabeng ho laoloa haholo ke kamoo rona—‘mele oa Kreste—re bang mohlala oa lerato la Molimo maphelong a rona ha re phetha thomo ea Hae. U le motho, u arabela qholotso ee joang?`

`U nahana kereke ea hau e bonoa le ho utloisisoa joang ke bahaisaneba eona bao e seng Baleti? U tseba joang? Haeba e le chalimo e ntle, u ka etsa joang ho e matlafatsa le ho feta? Haeba e le e mpe, u ka etsa eng ho e fetola?`

`Ke hobaneng ha ho boloka “evangeli ea ka mehla le mehla” khubungea thomo ea rona lefatšeng ho le bohlokoa ha kale? Re ka fana ka tšepo efe ea mapomela ho mang le mang, kae le kae, e sa tsepamang tšepong e kholo eo re nang le eona ka lebaka la evangeli, litaba tse molemo tsa seo Jesu a re etselitseng sona sefapanong?`