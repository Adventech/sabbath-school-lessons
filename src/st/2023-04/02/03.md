---
title:  'Ho Etsa Barutuoa: Taba-kholo ea Thomo'
date:  09/10/2023
---

`Bala Mattheu 28:16–20. Ke lintlha life tsa ho etsa barutuoa tseo u ka li hloaeang litemaneng tsee?`

Mattheu 28:16–20 e fana ka thomo, e tloaelehileng ka ho bitsoa Thomo e Kholo (Matt. 28:18–20), eo ho eona Jesu a laelang balateli ba Hae ho tsoela kantle ba eo etsa barutuoa, ba ba ruta ka tumelo, ‘me ba ba kenya kopanong (sheba le Mareka 16:15, 16; Luka 24:44–49; Johanne 20:21–23; Liketso 1:8).

Likarolo tsa mantlha tsa Mattheu 28:16–20 li ka bonoa ka mekhahlelo e mene e bobebe: (1) Jesu o laela barutuoa ba Hae hore ba ee Galilea ho ea ba le Eena (Matt. 28:16, 17), (2) Jesu o tla ho bona, a phatlalatsa matla le borena ba Hae (Matt. 28:18), (3) ke moo Jesu a romang barutuoa ba Hae ho etsa mosebetsi o khethollohileng—e leng oa, ho etsa barutuoa—(Matt. 28:19, 20); ‘me qetellong, (4) Jesu o tšepisa hoba le barutuoa ba Hae ho isa pheletsong (Matt. 28:20).

Ho etsa barutuoa ke ntlha-kholo ea Thomo e Kholo, ‘me ke oona mosebetsi oa mantlha oa thomo. Ka kotloloho, puong ea se-Gerike, qaleho ea Mattheu 28:19 e re, “Ha le se le ile, ke hona, le etse barutuoa [...]” “Ke hona” eo e fana ka motheo ho thomo holim’a se sa tsoa boleloa (Matt. 28:18): Matla, borena, le bookameli ba Jesu—tsena tsohle li tsoa tlholong eo a e fumaneng tsohong ea Hae.

Ho bohlokoa ho tšoaea hore leetsi le leng leng feela le nang le tšusumetso ea bohlokoahali Thomong e Kholo ke “le etse barutuoa.” Ho ba ruta bohle, ho ba kolobetsa, le ho arolelana lithuto tsa Jesu le lefatše lohle ke makhabane a tšebetso ea ho etsa barutuoa. Mona a ho hlaka Jesu o supisa barutuoa ba Hae ho leba sepheong se le seng: ho etsa barutuoa. Seratsoana sena ke se seng sa tse kholo ka ho fetisisa tsa thomo e le kannete kahare ho Lengolo lohle. Se qetella ka tšepiso ea Jesu ea ho ba le balateli ba Hae ka mehla.

Ho ea hlaka hore Thomo e Kholo e ne e sa rereloa baurutoa ba pele feela ba neng ba bokane hammoho tlas’a maemo e itseng. Ba ne ba se na ho ea “ho lichaba tsohle” ka bo bona e le hore ba tle ba phethe thomo e ncha eo ba sa tsoa e neoa ea ho etsa barutuoa. Kahona, thomo ea akaretsa: molateli e mong le e mong oa ‘nete oa Jesu o lokela ho kena tabeng ea ho etsa barutuoa. Ho feta moo, molaetsa o lokelang ho fetisoa—evangeli ea ka mehla le mehla ea Jesu Kreste—e reretsoe lefatše lohle, ntle ho meeli ea sebaka, ea sechaba, kapa ea setso.

`Thomo ke ho “etsa barutuoa.” Taelo ee ea Morena e ama joang tsela eo u phelang le ho sebeletsa ba bang ka eona? U ka etsa eng hore u ikakhele ka setotsoana ho fetisa ho seo u bilelitsoeng ho se etsa?`