---
title:  'Evangeli ea Kamehla le Mehla: Molaetsa oa Thomo'
date:  10/10/2023
---

`Bala Tšenolo 14:6, 7. Ke linltha life tsa thomo ea Molimo tseo u ka li hloaeang ho “evangeli ea ka mehla le mehla” e boleloang ke lenyeloi la pele la melaetsa ea manyeloi a mararo?`

Ke sebakeng sena feela Lengolong lohle moo mantsoe “ka mehla le mehla” le “evangeli” a hokahantsoeng. Evangeli ke litaba tse molemo tsa mohau o neiloeng bohle ka Jesu Kreste. O tlile lefatšeng la rona ho re bontša “mohau le ‘nete” (Johanne 1:14). O phetse bophelo bo se nang sebe ‘me a shoa sefapanong e le sehlabelo se nkelang sebaka bakeng sa ho jara kotlo ea libe tsa rona (Esa. 53:4, 5; 1 Pet. 3:18). A tsoha bafung, a khutlela leholimong, a phahamisoa ke Ntate, ‘me kajeno o re buelella sehalalelong sa leholimo (Tšen. 1:18, Liketso 2:33, Baheb. 7:25). U tla phetha tšepiso ea Hae e kholo haufinyane—ho khutla ka borena le ka khanya ‘me, qetellong, kamor’a lilemo tse sekete a tlo theha ‘muso oa Molimo lefatšeng (Johanne 14:1–4, Liketso 1:11, Tšen. 21:1–4). Tsena ke lintlha tsa bohlokoa tsa evangeli ea ka mehla le mehla.

Leha ho le joalo, taba ea hore molaetsa ona ke oa ka mehla le mehla ea tsoteha. Hona le evangeli e le ‘ngoe feela e ka re pholosang. E tla lula e tšoana ho fihlela thomo ea Molimo e phethehile. Ha ho ka ke ha e-ba le evangeli e ‘ngoe le ka mohla o le mong. Lithuto tsa thetso lia tla li fete (Baef. 4:14), empa molaetsa oa pholoho, evangeli ea ka mehla le mehla, ha e fetohe, ‘me ba e lumelang le ho e phela ka kutlo ba tla neoa moputso (sheba Deut. 5:33, Baroma 2:6).

Thomo e tšoanang e neiloeng barutuoa ba pele e boetse e fanoa ho rona kajeno. Re lokela ho tsoela pele ka mosebetsi oa ho etsetsa Kreste barutuoa bakeng tsohle. Empa ke barutuoa ba mofuta ofe? Batho molemo,ba tšepehang, ba inehetseng ka botlalo, ba lerato? Makhabane ana a bohlokoa, empa ha a lekana. Re lokela ho etsa barutuoa re ntse re talimile lintlha tsohle tsa Bibele ka borutuoa (Luka 9:23; Johanne 13:34, 35; 2 Bakor. 5:17) ka sepheo sa mapomela: ho lokela le ho lokisetsa ba bang ho tla ha bobeli ha Morena, Jesu Kreste.

“Phatlalatso ea kahlolo [Tšen. 14:6, 7] ke phatlalatso ea ho khutla ha bobeli ha Kreste ho seng ho tlile. ‘Me phatlalatso ena e bitsoa evangeli ea ka mehla le mehla. Kahona, ho ruta ka ho tla ha bobeli ha Kreste, phatlalatso ea bohaufi ba hona, ho bontšoa e le karolo ea bohlokoa ea molaetsa oa evangeli.”—Ellen G. White, Christ’s Object Lessons, maq. 227, 228.

`Taba ea kahlolo e hokeloa joang le “evangeli ea ka mehla le mehla” molaetseng oa lenyeloi la pele? Hobaneng ha evangeli e lokela ho ba khubung ea kahlolo?`