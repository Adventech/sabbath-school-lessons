---
title:  Ithute Haholoanyane
date:  22/12/2023
---

“Ho ntlo e ‘ngoe le e ‘ngoe le sekolo se seng le se seng, ho motsoali e mong le e mong, tichere, le ngoana eo ho eena ho chabileng leseli la evengeli, ho tla nakong ena ea tlokotsi potso e ileng ea tlela Esthere mofumahali nakong eo e mahlonoko ea tlokotsi nalaneng ea Iseraele, ‘ho tseba mang ha ekaba ha se ka baka la nako e kang ena u fihlileng [‘musong]?’ Esthere 4:14.”—Ellen G. White, Education, leq. 263.

“Esthere e ne e le ngoanana oa mo-Juda ea motle, motsoala oa Moderkai, eo a ileng a mo nkela tlung ea hae ha batsoali ba hae ba e-shoa, ‘me a mo rata joalo ka morali oa hae. Molimo a mo sebelisa ho pholosa sechaba sa Bajuda lefatšeng la ba-Persia.” (Hlokomela: seratsoana se kaholimo ke selelekela se kenyellelitsoeng ka Esthere ho Daughters of God leqepheng la 45 se ne se sa ngoloa ke Ellen White. Leha ho le joalo, liqotsulo tse peli tse latelang katlase li ngoliloe ke eena.)

“Mehleng ea khale Morena o ne a sebetsa ka tsela e makatsang ka basali ba inehetseng ba neng ba ikopanya mosebetsing oa Hae le banna bao neng a ba khethile ho ema sebakeng sa Hae. O ile a sebelisa basali ho fihlela litlh lo tse kholo tse hlakileng. Ho feta hanngoe, nakong tsa tlokotsi, o ne a ba tlisa kapele e be o sebetsa ka bona molemong oa pholoho ea maphelo a mangata. Ka mofumahali Esthere, Molimo o ile a fihlela topollo e kholo bakeng sa sechaba sa Hae. Nakong eo ho neng ho bonahala ho se na matla a ka ba pholosang, Esthere le basali ba neng ba ikamahanya le eena, ka boitimo le thapelo, le ho nka khato ka pele, ba tobana le taba, ‘me ba tlisa poloko ho sechaba sa habo bona. . . .

“Boithuto ba mosebetsi oa basali mabapi le mosebetsi oa Molimo mehleng ea Testamente ea Khale bo tla re ruta lithuto tse tla re thusa ho tobana le litlokotsi tšebetsong kajeno. Re ka ‘na ra se ke ra ba sebakeng sa tlokotsi le se hlahelletseng ka mahetla joalo ka sa batho ba Molimo mehleng ea Esthere; empa hangata basali ba sokolohileng ba ka nka karolo ea bohlokoa maemong a tlase le ho feta. Sena se esale se etsoa ke ba bangata ‘me ba ntse ba ikemiselitse ho se etsa.”—Ellen G. White, Daughters of God, maq. 45, 46.

**Lipotso tsa ho Qoqoa**

`Buka ea Esthere e re siea le lipotso tse se nang likarabo, haholo ka karolo e bapaloang ke Esthere tlung ea morena, leha a ne a phahamiselitsoe boemong ba mofumahali. Re kopanya litaba tsee le tumelo ea hae joang, kapa na re ka tseba ho etsa joalo?`

`Mantsoe a tummeng a Esthere, “‘‘Me leha nka timela, ke mpe ke timele!’” (Esther 4:16), esale a hooeletsa ka likete tsa lilemo e le mohlala oa botšepehi le makhatheng a lefu. Mantsoe aa a hae a bontša joang seo batho ba Molimo ba tla tobana le sona matsatsing a ho qetela, ha litaba tsa Tšenolo 13 li etsahala?`

`Sehlopheng, shebang hape potso, e qetellong ea thuto ea Mantaha, ka ho se hlahise tumelo ea hau ka nako tse ling. Na re lokela ho etsa joalo le rona?`