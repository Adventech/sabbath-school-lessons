---
title:  Lekhotleng la Balichaba
date:  18/12/2023
---

Khabareng, kamor’a ho oa ha Babilona le ho phahama ha Medo-Persia, bongata ba Bajuda bo ile ba khutlela mafatšeng a baholo ba bona. Empa ha se bohle ba ileng ba khutla. Ba bang ba sala moo ba neng ba ntse ba phela teng ka nako ea moloko ho isa ho e meng.

Ka nalane ena likelellong tsa rona, re na le moelelo oa pale ea Esthere. “Mehleng eo, eitse ha morena Assueruse a lutse teroneng ea ‘muso oa hae, Susane, e leng motse oa moreneng” (Esthere 1:2). Mona ke moo ho phetoa ha litaba tsa Bibele ho qalang, ‘muso oa Persia tlas’a morena.

Khaolong ea 1, mofumahali Vashti morena ha a sa mo thabela, e leng se mo lebisang hore a batle mofumahali e mong, ea tla nka sebaka sa Vashti ea seng a sa ratoe. Ke boemong bona moo Esthere le malom’ae, Moderkai, ba qalang ho hlahella.

`Bala Esthere 2:1–9. Litemana tsee li re bolella eng ka boemo ba Moderkai le Esthere?`

Ho bonahala e ka Moderkai, joalo ka mosebeletsi oa borena, o ne a lutse pela monyako oa morena ‘me a lula motseng oa Susane le morali eo a inketseng eena ho ba oa hae, kapa motsoal’ae, Esthere. Ka lebaka la boemo ba bona le ho phela moo ba neng ba phela teng, ba ne ba kene hare ho moetlo oa ba-Persia. Hona e ka ba karolo ea lebaka leo ka lona Esthere a ileng a khethoa ho tlisoa ho Morena: “Esthere a nkoa, a isoa tlung ea morena, kalosong ea Hegai, molisa oa basali” (Esthere 2:8).

`Bala Esthere 2:10, 20. Ho ne ho etsahala eng moo, ‘me ke hobaneng ha Moderkai a mo file taelo e joalo?`

Leha temana e sa fane ka lebaka le otlolohileng, ha ho thata ho akanya. Joalo ka matsoa-ntle moetlong osele le borapeli bo, re tlang ho bona, bo ka bang le bora, ba bile bohlale ho khutsa ka malapa a bona le sechaba.

`Ke maemong afe ao u ka nahanang ka oona moo ho ka bang bohlale ho se pepese tumelo ea rona? Kapa ha rea lokela ho etsa joalo? Ha ho se joalo, ke hobaneng?`