---
title:  Mohlolo oa Purime
date:  21/12/2023
---

Bahlahlolli ba mengoaha e likete ba hlokometse hore lebitso la Molimo ha le hlahe bukeng ea Esthere. Ena ke eona buke e le ‘ngoe feela eo ho etsahalang taba ena. Leha ho le joalo, Bajuda ba ile ba tseba ho hlokomela liketso tsa Molimo topollong e kholo eo ba e etselitsoeng, ‘me buka ena e ile ea khethoa ke batho ba Molimo ho kenella mophuthong oa Bibele.

A na re tseba ho bona Molimo tlas’a ponahalo ea maphelo a rona a letsatsi le letsatsi? Liketso tsa Molimo li ka nka tšobotsi ea setloaeli, liketsahalo tsa tlhaho, ‘me haeba re sa li ele hloko, ha re na elelloa boteng ba Molimo.

`Bala Esthere 9:1–12. Litholoana tsa boiteko ba Esthere e bile life?`

Mohlolo oa Purime o nka tšobotsi e sa tloaelehang haholo. Mohlolo o patiloe, o patehile har’a liketsahalo tsa tlhaho. Molao oa ho bolaea Bajuda ha oa ka oa fetoloa, empa ho ile ha ngoloa molao o mocha, oa ho lumella Bajuda ho itoanela.

Hape, hlokomela se seng se ileng sa etsahala, le kamoo Molimo o tsebileng ho sebetsa ka liketsahalo tsena. Ba-Persia ba hlokomela liketso tsa Molimo bakeng sa Bajuda.

Litholoana?

“Ba bangata har’a lichaba tsa lefatše ba iketsa Bajuda” (Esthere 8:17). Ona ke mohlala o moholo oa kamoo Morena a tsebileng ho sebetsa ho tlisetsa meea tsebo ea Hae.

Baetapele ba sechaba sa Bajuda a hlokomela tšebetso ea Molimo. Ha Bajuda ba se ba hlotse ho itoaneleng, ba phatlalatsa nako ea selemo le selemo (e bitsoang Purime) e le sehopotso le ketekelo ea tlhōlo ea bona. Matsatsi ana a ntse a bolokoa ka teboho ho Molimo ka ho hopola topollo ea Hae.

`Qholotso: Rapela hore Molimo a o fe sebete sa ho arolelana ntho e ‘ngoe eo a u etselitseng eona le e mong oa batho ba lenaneng la hau la thapelo bekeng ena.`

`Qholotseha: Qala buka ea liketsahalo tsa hau (diary/journal) tsa letsatsi le letsatsi eo ho eona u ngolang lintho tse khethehileng tse nyane (kapa tse kholo) tseo Molimo a u etsetsang tsona. E hlahlobe e be o rapela hore Molimo a tlise lintho tsena kelellong ea hau ka nako e nepahetseng e le hore u tle u li arolelane le motho e mong.`