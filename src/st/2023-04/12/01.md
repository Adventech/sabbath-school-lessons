---
title:  Esthere le Mordekai
date:  16/12/2023
---

### Bakeng sa Boithuto ba Beke Ena Bala
Dan. 1:1–12; Dan. 6:1–9; Esthere 2:1–10, 20; Esthere 3:1–15; Esthere 4:1–14; Esthere 9:1–12.

> <p>Teman’a Khopolo</p>
> “‘Ke u beile leseli la lichaba, u tle u be poloko ea ka ho isa lipheletsong tsa lefatše’” (Esa. 49:6).

E‘ngoe ea litemana tse khothatsang ka ho fetisisa ka Bibeleng, tlaleho ea “boromuoa bo pakeng tsa meetlo,” e fumaneha bukeng ea Esthere. Ho ngoliloe haholo ka buka ena ka lilemo tse likete, ‘me ho fihlela kajeno Bajuda ba bangata ba ntse ba keteka mokete oa Purime, ba ipapisitse le Esthere 9:26–31.

Esthere le malom’ae Moderkai e ne e le Bajuda ba neng ba phela motse-moholo oa ‘muso oa Persia, Susa. Ka mabaka a itseng, ka ho fapana le Bajuda ba bang, bona, hammoho le ba bang, ba sala naheng ea boholehoa ba bona.

Eaba ka mehauhelo e latellanang, Esthere o fetoha mofumahali. “Morena a rata Esthere ho feta basali bohle ba bang, ‘me a fumana mohau le kamohelo pel’a hae ho feta baroetsana bohle ba bang; eaba o mo roesa moqhaka oa bofumahali hloohong, ‘me a ‘mea mofumahali tulong tsa Vasthi” (Esthere 2:17).

Ke boemong bona moo Esthere, leha e ba e ne e le ka lekhonono, a ileng a tseba ho bapala karolo ea bohlokoa nalaneng ea Bibele. Ka tsela ea teng e ikhethileng, pale e bontša kamoo sechaba sa Molimo, le tikolohong tsa balichaba, ba ka pakang ka ‘nete.

Kamoo nako e ka u lumellang kateng, bala (kapa o pholletse ka) buka ea Esthere bakeng sa boithuto ba beke ena.