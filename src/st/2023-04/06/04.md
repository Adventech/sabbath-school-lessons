---
title:  Ho Emela Thomo
date:  07/11/2023
---

Luka 24 e felella ka nyolohelo ea Jesu leholimong (Luka 24:50–53). Ha se pheletso ea pale. Sengoli, Luka, o tsoela pele o ngola buka ea Liketso. Pejana feela Jesu a nyolohela leholimong, o ile a fa barutuoa thomo, tšepiso, le litaelo tsa hang tsa hore ba mpe ba sale motseng oa Jerusalema ba emetse “matla a tsoang holimo” (Luka 24:49; sheba le Liketso 1:4–8).

Jesu o ile a laela barutuoa ho sala motseng oa Jerusalema ho fihlela a phethile tšepiso ea ho romela Pallo ea Ntate (Moea o Halalelang), ea tlang ho ba fa matla a ho ba lipaki Jerusalema, Judea, Samaria, le ho feta moo.

`Bala Liketso 1:12–26. Barutuoa bao palo ea bona e ne se e le ho 120 e le banna le basali, ba ne ba ntse ba etsang ha ba ntse ba eme?`

Jesu o n’a file barutuoa thomo e hlakileng: ba ne ba lokela ho ba lipaki tsa Hae ho lefatše. Eitse ha ba ntse ba eme, ba itokisetsa thomo ea bona ka mekhoa e ‘meli. Oa pele, Luka o re ba ile ba tsoela pele ka pelo e le ‘ngoe ho rapela le ho kopa. Ho ne ho se potso le e ‘ngoe ka likelellong tsa bona ka seo thomo eo Jesu a ba fileng eona e leng sona, ‘me ba ne ba amohetse thomo eo ka bo mong. Sena se ile sa ba susumesa ho ba pelo e le ‘ngoe thapelong. Luka ha a bolele hore na ba ne ba rapella eng, empa joang kapa joang ba lokela e be ba ne ba rapela bohlale, matla, le sebete sa ho phetha thomo hammoho. Mohlala o motle ha ka kang bakeng sa rona.

Ntho ea bobeli eo ba ileng ba e etsa ha ba ntse ba eme e ne e le ho lokisa tse tla hlokahala hore thomo e phethoe. Judase o ne a rekisitse Jesu hore a bolaoe ha a qeta a iphenetha. Sena se ne se siile sekheo har’a ba leshome le metso e ‘meli. Joale ha ba ntse ba eme, barutuoa ba ile ba batla tataiso ea Molimo ‘me ba khetha ea koalang sekheo. Hantle, barutuoa ba ne ba itlhopha ba etsa moralo oa ho qala thomo ea bona. Ha ntse ba entsa liqeto tsena, Petrose o ne a nkile sebaka sa boetapele. Ha ho ea ka haeba le ea qholotsang taba eo; bohle ba ile ba bona bohlale ba Molimo tabeng eo. Ho ne ho na le kutloisiso le tšepano ea hore Molimo o ntse a etsa a bile a sebetsa le ho tsamaea har’a bona. Nako ea bona ea ho ema e ne e se ea ho lula feela empa e ne e tletse a sepheo le liketso tse susumetsoang ke thomo.

Ha re ntse re emetse ho tšolloa ha Moea o Halalelang hore o tle o re thuse ho qeta thomo e kholo ea Molimo, re lokela ho ba pelo e le ‘ngoe ho khothatsana (Baheb. 10:24, 25), re ntse re rapella Moea o Halalelang oa Molimo. Hape, re lokela ho ipapisa, rona le kereke ea rona, le thato ea Molimo—ho pholosa ba lahlehileng.

`U ka ithuta joang ho ema ho Morena ‘me u se lahle tumelo ha u ntse u eme? Nakong eona eo, ha u ntse u eme, u ka sebelisa nako ea hau hantle joang, joalo ka ha barutuoa ba entse moo?`