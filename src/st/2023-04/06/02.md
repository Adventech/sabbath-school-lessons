---
title:  Ho Arolelana Litaba tse Molemo
date:  05/11/2023
---

`Bala Luka 24:1–12. Boitšoaro ba ba bang ba ileng ba utloela ka Kretse ea tsohileng e ile ea e-ba bofe?`

Mesong ea letsatsi la Sontaha, kamorao ho lefu la Jesu, Luka o re ho na le basali ba ‘maloa ba ileng ba ea lebitleng. Ba ne ba nkile linōko, ka hoo ho ka etsahala e be ba ne ba ilo tlotsa setopo sa Jesu ha e le moo Sabatha e n’e se e fetile. Ka hobane ba ne ba lebeletse ho fumana lebitla le ntseng le koetsoe, ba ile ba tšoha haholo ha ba fumana lebitla le se na letho. Ba sa ntse ba eme ba sa tsebe hore ba ka etsa eng, ba tšoha banna ba babeli ba liaparo tse khàtšimang ba hlaha. Leha ho le joalo, banna bao ba ne ba ba tšoaretse molaetsa. Ba ba hopotsa mantsoe a Jesu, ba bolella basali bao hore Jesu o tsohile e le kannete, joalo ka ha a ne a boletse hore o tla tsoha. Ka ho tlala ka thabo e khaphatsehang, ba phakisa ho khutlela moo barutuoa ba Jesu le ba bang ba balateli ba Hae ba neng ba lula teng ‘me ba ba bolella seo ba se boneng le seo ba se utloileng, ka hobane ba ne ba sitoa ho iphapanyetsa thabo ea bona. Ke hore, ba ne ba arolelana le ba bang ka seo ba ithutileng sona ka Kreste.

U ka nahana na basali bao ba ile ba ikutloa joang? Ba ne ba qeta ho ba le boiphihlelo bo hlollang, bo ileng ba ba tlatsa ka thabo le motlōtlō empa barutuoa ba bitsa boiphihlelo boo ba bona “litšomo” ‘me ba se ke ba ba kholoa. Ka mokhoa o joalo, ka ho se tsebe na a kholoe basali kapa che, Petrose a mathela lebitleng hore a il’o ipontša ka sebele.

Ho Petrose—le ho ba bangata ba rona—ho na le lekhonono la ho amohela ntho hobane feela e buuoe ke motho e mong. Leha Petrose a ile a mamela basali bao, o ne a sitoa ho ba le kabelo boiphihlelong ba bona ho fihlela hamorao. Pele seo a ileng a se fihlela ke lebitla le se nang letho, ‘me seo, Luka o re, se ile sa mo siea a “maketse ka ho eena” (Luka 24:12). Boiphihlelo ba hae lebitleng ha bo ea ka ba tšoana le ba basali.

Ho sa natse ketso ea Petrose, basali bao hang hoba ba utloe litaba ba batla ho li arolelana le ba bang. Ho ka ba le tšusumetso e fe ea thomo e fetang ea ho tsebisa ba bang ka seo Jesu a ba etselitseng sona? Ho ka ba le tšusumetso e fe e fetang ea ho phatlalatsa litaba tse molemo tsa poloko e ho Jesu, tšepo e ‘ngoe feela eo mang le mang ho rona a ka bang le eona?

Re fela re hloka boiphihlelo le Molimo ka sebele sa rona pele re ka arolelana le ba bang. Takatso ea rona ea ho arolelana le ba bang seo re se ratang haholo e lokela ho ba karolo e bohlokoa ea tšusumetso ea rona bakeng sa thomo qetellong, re sitoa ho arolelana ka seo re se nang sona e le rona, ha ho joalo?

`Ke a fe a mang a maiphihlelo ao u bileng le oona ka boteng ba Molimo le lerato la Hae? Hobaneng ha linako tsee li le bohlokoa haholo ho uena, ‘me li u susumetsa joang hore o fihlele ba bang ka litaba tse molemo?`