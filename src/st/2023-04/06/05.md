---
title:  “Eo le Mo Thakhisitseng”
date:  08/11/2023
---

Liketso 2 e fana ka tlaleho ea ho tšolloa ha Moea o Halalelang ka tsatsi la Pentakonta. Ha balateli ba Jesu ba ntse ba rapela, maleme a mollo a lula holim’a lihlooho tsa bona. Ba ile ba elelloa hore matla ao ba a tšepisitsoeng a Moea o Halalelang a se a fanoe.

`Bala Liketso 2:1–41. Ho ile ha etsahala eng ka barutuoa ka lebaka la ho amohela Moea o Halalelang a letsatsi la Pentakonta?`

Barutuoa ba qala ho bua ka lipuo lisele “kamoo Moea o ba buisang kateng” (Liketso 2:4). Taba ea bohlokoa mona ke hore Molimo o ile a matlafatsa motho ka mong molemong oa ba sa lumelang. Hlohonolofatso e ne e sa rereloa ho tsoela bona feela molemo. E ne e se hlohonolofatso ea ho ba lokisetsa ho kena leholimong kapa hlohonololofatso ea ho ba nolofaletsa ho etsa mosebetsi ka puo esele. Hlohonolofatso e ne e fanoe ho phetha thomo ea Molimo ho ba lahlehileng. Kajeno Molimo o ipiletsa ho e mong le e mong oa balateli ba Hae ho sebelisa neo tseo ba li filoeng molemong oa thomo ea Hae ho ba sa lumelang. Re filoe lineo: na ho na le pitso e fetang ea ho sebelisa seo re se filoeng ho fihlela ba bang?

Ho tšolloa ha Moea o Halalelang ho bakile hore batho ba bangata ba bakele ho hana Mesia, hobane kannete ba bang ba bona ho lokela e be ba ne ntse ba le Jerusalema ha a e-shoa. Nahana ka matla mona: Petrose o ‘nqosa ba bang ba bona ka ho thakhisa Kreste. Ho hlakile, ba ile ba elelloa seo ba se entseng ‘me, ka ho kholiseha, ba hooeletsa: “Banna ba heso, re tla etsa joang?” (Liketso 2:37).

Feela le bona ba fumane tšoarelo. Petrose a re ho bona: “‘Bakang, ‘me e mong le e mong oa lona a kolobetsoe ka lebitso la Jesu Kreste tšoarelong ea libe, ‘me le tla nka neo ea Moea o Halalelang’ ” (Liketso 2:38).

Ka ho sebetsa hammoho, ka tumellano le Moea o Halalelang le e mong le e mong, balateli bana ba Jesu ba ruta pako le tšoarelo ea libe—le ho ba bileng teng ka seqo thakhisong ea Jesu! Ke matla a evangeli. Haeba molaetsa oo o sa re susumetse ho phetha thomo, re tla susumetsoa ke eng? Re biletsoa ho hasa evangeli lefatšeng, le tletseng batho ba baetsalibe, ba oeleng, ba bolileng. Mosebetsi oa rona ha se ho ahlola; mosebetsi oa rona ke ho paka ka matla a bolokang a Jesu.

`Hobaneng ha taba ea hore le ba bang ba neng ba na le kabelo lefung la Jesu ba neiloe pholoho (1) e lokela ho re khothatsa bakeng sa meea ea rona le (2) ho re khothatsa hore re pakele ba bang, ho sa natse hore na ba ka bonahala ba le babe hakae?`