---
title:  Setšoantšo sa Kereke ea Pele
date:  09/11/2023
---

`Bala Liketso 2:41–47. Ke setšoantšo se joang sa kereke ea pele se takuoeng moo?`

Liketso 2 e felella ka setšoantšo se setle sa seo kereke ea pele e ne e le sona. Liketso 2:41 e re ba ileng ba kolobetsoa ba ile ba “ekeletsoa [ho barutuoa].” Re ka bala taba ena ka hore motho e mong o ile a kopanya lipalo tsa balumeli ba bacha le lipalo tsa balumeli ba neng ba se ntse ba le teng ‘me a fihlela kakaretso e ncha ea botho ba sehlopha. Empa eo ke kutloisiso e se nang botebo. Taba e patiloeng mantsoeng ao ke hore balumeli bana ba bacha ba kolobelitsoeng ba fetoha karolo ea sehlopha seo e le balekane.

Nakong eona eo, mosebetsi oa mantlha oa kereke ea pele ea Bakreste e ne e le ho etsa barutuoa. Ha litho tse ncha li ntse li tlatsetsoa, ba ne ba etsoa barutuoa ka litsela tse tharo. Ea pele, ba ne ba tsoela pele ho rutoa ka thuto ea baapostola le kopanong ea boena. Mantsoe “thuto” le “kopano ea boena” temaneng ena ka kotloloho a bolela “taeo” le “bolekane.” Thuto ea baaposotla e ne e toba tumelo tse fosahetseng ‘me e fana ka tlhaloso tse ncha ka seo batho ba neng ba se bona le ho se fihlela. Empa e ne e sa ba rute tsela ea ho phela ‘nete eo e ncha maphelong a bona. Empa ho sebelisa ‘nete bophelong ho ne ho tla ka ho amana le ba bang e le karolo ea sehlopha. Balumeli ba bacha ba ne ba etsoa barutuoa ka hloko le ka morero ka thuto e otlolohileng, le ka ho nka karolo maphelong a letsatsi le letsatsi a balumeli ba bang, bohle ba le katlas’a bolisa ba boetapele ba baapostola ba neng ba se ba holile le ho tsitsa moeeng.

Ke thuto e fokolang e bolellang batho seo ba lokelang ho se etsa e seng ho ba bontša kamoo se etsuoang kateng. Leha ho le joalo, leha motho a ka bala libuka tsa kamoo lintho li etsuoang kateng kapa a mamela lithero tse hlalosang kamoo lintho li etsuoang kateng, ha ho na ho nkang sebaka sa ho bona batho ba etsa ebe ua ba etsisa. Pauluse o ne a tseba taba ena ‘me a laela balateli ba hae ho moetsisa joalo ka ha eena a etsisa Jesu (1 Bakor. 11:1). Ha batho ba u bona le bonnete ba boiphihlelo ba hau le Kreste, ho tla ba ama le bona.

`Qholotso: Nahana ka motho e mong bophelong ba hau eo u lakatsang e ke e ka be e le molumeli. Mo rapelle ka mehla hore a be le boiphihlelo ka sebele le Jesu.`

`Qholotseha: Ke mang eo u ntseng u mo etsa morutuoa hape eo u ntseng u mo tataisetsa kamanong le Jesu? Batla litsela tsa ho mo tlisa kopanong ea boena le balumeli ba bang.`