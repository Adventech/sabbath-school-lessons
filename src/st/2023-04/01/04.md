---
title:  Molimo o Bileng Ntho e le ‘Ngoe le Rona
date:  03/10/2023
---

Testamente ea Khale e hlalosa kamo ‘Mopi a ileng a qalella ho sebetsa leano ka sechaba se neng se lokela ho bontšahatsa sebopeho sa Hae ho lefatše. Sohle seo Molimo o se entseng se ne se le ho latela leano la Hae la thomo. Molimo oa re, ka moporofeta Esaia,: “ ‘Ke ‘na Molimo, ‘me ha ho ea joalo ka ‘na. Ke ‘na haesale ho hlaheng ke bolelang tse tlang ho tla, . . . ke re: Morero oa ka o ta tiea, ke tla phetha thato ea ka kaofela” ’ ” (Esa. 46:9, 10). Leha ho le joalo, Testamenteng e Ncha, takatso ea Molimo ea ho ba le batho e nka tšobotsi e ncha. Ka tsoalo ea Kreste nameng, seo e neng e le feela tšepiso Serapeng sa Edene (Gen. 3:15) se fetoha ‘nete.

`Bala tlaleho ea phatlalatso ea ho tsoaloa ha Jesu hho Mattheu 1:18–23. Ke lintho life tsa bohlokoa tseo tlaleho ee e re bolellang tsona ka Molimo?`

“Molimo o na le Rona.” Immanuele. Molimo o ne a ahile har’a batho ka sehalalelong, empa joale o ne a lula le bona a le nameng ka sebopeho sa Jesu oa Nazaretha. Efela, ka tsoalo ea Jesu, Molimo o bontšitse ka litsela tse topileng hore o na le takatso e tsoelang pele ea ho ba le rona ka sebopeho le ka thomo: Mora oa Molimo e ne e le motho ka botlalo e bile e le Molimo ka bothalo, ‘me ke Eena ea tiisitseng hore:, “ ‘Ke ‘na tsela, le ‘nete, le bophelo; ha ho motho ea ka tlang ho Ntate, haese ka ‘na’ ” (Johanne 14:6).

`Bala Johanne 1:14–18. U ka ithuta eng tsoalong ea Jesu a le nameng ka thomo ea Molimo ho rona?`

Molimo oa tsoela pele ka thomo ea Oona eaba, ka Jesu Kreste, o ba teng ka nama har’a bana ba Oona. “[A] tletse mohau le ‘nete. Mora a ‘notši ea tsoang ho Ntate.” (Johanne 1:14), oa phethahatsa boporofeta ba Testamente ea Khale ‘me, ka ho nepana le leano le halalelang, ea e-ba ntho e le ‘ngoe le rona, Molimo nameng ea botho. Molimo oa thomo o ne a ntse a tsoela pele ho phetha morero oa Hae.

`Nahana ka seo ho se bolelang ho rona hore lerato la Molimo ho rona le leholo haholo hoo a tlileng ho rona a le sebopehong sa rona sa botho. Re lokela ho arabela lerato lena joang, haholo tabeng ea thomo ho ba bang?`