---
title:  Molimo ea Tla Khutla Bakeng sa Rona
date:  05/10/2023
---

`Bala Johanne 14:1–3. E hokahana joang le molaetsa oa bofelo o fumanehang Mangolong?`

Nakong ea bosebelesi ba Hae lefatšeng, e ‘ngoe ea litšepiso tsa bohlokoa ka ho fetisisa ea Kreste, tšepo e lehlohonolo, e bontša hape takatso ea Mopi ea ho ba le rona ka ho sa feleng. Jesu o ile a tiisa hore, “‘Ke tla boela ke boee, ke le nkele ho ‘na, hore moo ‘na ke leng teng, le lona le be teng’ ” (Johanne 14:3).

Ho ea ka moapostola Johanne, tšepiso eo e tla qetella e phethahetse. “Ka utloa lentsoe le phahameng le e-tsoa teroneng, le re: bonang tabernakele ea Molimo e har’a batho; o tla aha le bona; e tla ba lichaba tsa oona, ‘me Molimo o tla ba le bona ka sebele sa oona, e be Molimo oa bona” (Tšen. 21:3).

“Mosebetsi oa topollo o tla phethoa. Sebakeng seo ho sona sebe se ngatafeteng, mohau le oona o ngatafetse kaholimo. Lefatše ka bolona, eona tšimo eo Satane a reng ke ea hae, ha e na ho lefelloa feela empa e tla phahamisoa. Mona, moo

Mor’a Molimo a ileng a aha a le sebopehong sa motho; moo Morena oa khanya a phetseng a ba a hlokofala a ba a shoa,—mona, ha a etsa lintho tsohle tse ncha, tabernakele ea Molimo e tla be e le har’a batho. ‘Me ka mengoaha e se nang ho fela, ha balopolloa ba tsamaea leseling la Morena, ba tla mo rorisa ka lebaka la Neo ea Hae e sitang lipolelo,—Immanuele, ‘Molimo o na le rona.’ ”—Ellen G. White, The Desire of Ages, leq. 26.

Mona re fumana setšoantšo se setle ka ho fetisisa sa Topollo. Molimo oa thomo o tla qetella a phethile takatso ea Hae ea ho ba le bana ba Hae ka ho sa feleng. Ke tlotla e kakang ho ba karolo ea taba ee!

**Liqholotso tsa Beke le Beke**. Kotareng ena eohle u tla memeloa ho kena thomong ea Molimo ka boikemisetso. Ona e tla ba monyetla oa ho bona le ho fihlela Molimo oa thomo ha a sebetsa bophelong ba hau. Nka monyetla ka motsotso ona bakeng sa boitlhahlobo ‘me u itokisetse ho arolelana ka seo u ithutileng sona le sehlopha sa hau beke le beke. Ho tlatselletsa moo Qholotseha e tla u khothaletsa ho eketsa boikamahanyo ba hau thomong ea Molimo.

`Qholotso: Rapela letsatsi le leng le le leng la beke e tlang hore Molimo o bule pelo ea hau hore u be karolo ea thomo ea Hae.`

`Qholotseha: Ithute lebitso la motho e mong bophelong ba hau eo u sa mo tsebeng—mohaisane, mosebetsi-‘moho, morekisi, moqhobi oa bese, mohloekisi, jj. Qalella ho mo rapella letsatsi ka leng.`