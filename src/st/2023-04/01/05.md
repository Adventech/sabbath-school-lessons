---
title:  Molimo ea Tsoelang Pele ho Ba le Rona
date:  04/10/2023
---

Bophelo le bosebeletsi ba Jesu e ne e le tšenolo ea mapomela ea Molimo. Ka lilemo tse ka bang tharo Molimo oa tseba ho senola haholanyane ka Eena le seo thomo ea Hae e leng sona ho feta kamoo a neng a kile a etsa ka mokhoa ofe kapa ofe melokong e fetileng. Kreste e ne e le Eena “setšoantšo sa Molimo o sa bonoeng,” se phethehileng, eo ho Eena “botlalo bohle bo ratileng ho ikahela, . . . kahobane e le eena ea entseng khotso ka mali a sefapano sa hae” (Bakol. 1:15, 19, 20). Ho Kreste, sebopeho sa boromuoa sa Molimo se ile a tsebahatsoa ka botlalo. Jesu ka sebele o senotse thomo ea Hae, a re, “‘Hobane Mor’a motho o tlile ho batla le ho pholosa ho timetseng’ ” (Luka 19:10).

`Bala ‘me o tebise maikutlo ka Johanne 3:16. U bona lerato a Molimo le thomo li kena-kenana joang moo?`

Hamorao bosebeletsing ba Hae, ha Jesu a atamela beke ea ho qetela ea bophelo ba hae, pheletso ea ho qetela ea botho e ne e le tsietsing. Liketsahalo tsa matsatsi ao li ne li hokela litebello tsa nako e fetileng le tšepo ea kamoso. Nakong ea ketekelo ea Paseka—e neng e supa ho tokoloho khatellong ea Egepeta—Jesu Kreste, Molimo ea tsoetsoeng a le nameng, a neelana ka bophelo ba Hae ho re lopolla litlamong tsa sebe. Moapostola Pauluse o ngotse hore, “Hobane ea sa kang a tseba sebe, Molimo o mo entse sebe ka baka la rona, re tle re beoe ka eena ba lokileng pela Molimo” (2 Bakor. 5:21).

`Bala Mattheu 28:18–20. Ke tšepiso efe e kholo eo re ka e fumanang Thomong e Kholo? E re tlisetsa tiisetso joang ha re kena thomong ea Molimo?`

Lefu la Kreste e ne e le karolo ea mosebetsi oa poelano, e seng qetello ea oona. Ka tsoho ea Hae, Jesu o hlotse lefu ‘me a amohela “‘borena bohle leholimong le lefatšeng’” (Matt. 28:18). A ipapisitsoe le taba ena, eaba o roma balateli ba Hae hore ba ee ho esa barutuoa lefatšeng lohle, ka tšepiso e hlollang: “‘Bonang, ‘na, ke na le lona kamehla eohle, ho isa bofelong ba lefatše’ ” (Matt. 28:20).

`U bone tšepiso ea Jesu ea ho “ba le lona ka mehla eohle” e phethahala joang bophelong ba hau ha u kene thomong?`