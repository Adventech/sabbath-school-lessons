---
title:  Ho Hlahisa Molimo o Mocha
date:  06/12/2023
---

Joale ha Pauluse a se a hapile maikutlo a banahani ba Athene, a retelehisetsa bamameli ba hae ho Molimo oa leholimo.

`Bala Liketso 17:24–27. Pauluse o ne a sebelisa katamelo efe moo ho fihlela batho baa?`

Ho batho ba neng ba tsotella tsa moea ho lekana hore ba ka ahela molimo o sa tsejoeng aletare, mantsoe a Pauluse a ne a thahasellisa: Molimo, ‘Mopi o sa pheleng ka tempeleng ha o hloke letho ho batho, ho na le hoo, ke ona o fanang ka litlhoko tsa batho. Moetlong o tebileng tumela-khoeleng ea Gerike, eo ho melimo ea teng u neng u ke ke oa tseba na u lebelle eng ka eona, e ichebileng, hape e le khopo, Molimo o kang ona o Pauluse a o hlalosang e ne e le mohopolo o thahasellisang e le kannete. Eaba banna ba Areopago ba nka likhato tsa pele tse nyane ho ea ho Molimo o lerato.

‘Nete ke hore Molimo ona, oo ba neng ba sa o tsebe, o ka tsejoa! Kannete, o batla ho tsejoa, le Eena.

Pauluse ho ka etsahala hore e be o buile nako e telele Arepago ho feta ena eo Luka a re aroletseng eona paleng ena. Ke taba e utloahalang ka baka la sebaka hore e be Luka o akarelitse puo ea Pauluse. Haeba taba eo e le ‘nete, e ‘ngoe le e ‘ngoe ea ntlha-kholo tseo re li balileng ho fihlela mona mohlomong Pauluse o li buile ka botebo. Joale re ka arola puo ea Pauluse ka lintlha-kholo:

1\. Pauluse o qalile ka ho ba thoholetsa ka ho ela hloko tsa moea le boitelo ba bona.

2\. Kamor’a moo o bontšitse hore o ithutile tumelo ea bona ‘me a fumana lintho tseo a li hlomphang ho seo a ithutileng sona.

3\. Eaba moo a ba bolellang ka ntho e le ‘ngoe e ikhethang eo a e fumaneng boithutong ba hae ba borapeli ba bona eo ba amohelang hore ha ba e utloisise.

4\. Kamor’a moo, a arolelana ka tšobotsi ea Molimo oo a tsebang hore ba o hloka e le kannete, e leng bonnete ba hore Molimo oa phela ‘me oa ba rata ‘me ha a hole.

5\. Qetellong, ha a koala puo ea hae, Pauluse o fetela moo a ba hlokomelisang se boleloang ke ho hana tsebo ea Molimo ona oo ba neng ba e-so ho o tsebe.

Pauluse o ile a ba isa pele kamoo a ka khonang, a ipapisitse le seo a se tsebang ka seo ba se lumelang. Haeba a ka ba fihlisa pele ha kalo, o ne a ntse a hatela pele hantle.

`Hlokomela boipiletso ba Pauluse ho lefatše le hlotsoeng le ho Molimo e le ‘Mopi (sheba le Baroma 1:18–25). Hobaneng ha ee e le katamelo e ntle ho ka sebelisoa, bonyane qalong, ho batho ba bangata? Ke eng ka lefatše le hlotsoeng se supang ho Molimo ka matla a maholo ha kale?`