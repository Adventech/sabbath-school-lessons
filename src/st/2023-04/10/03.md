---
title:  Pauluse Areopagong
date:  04/12/2023
---

Kae kapa kae moo a neng a e-ba teng, Pauluse, ka thomo eo a e neiloeng ke Molimo, Pauluse o n a tla ruta. Ka hoo, ke sona seo a neng a batla ho se etsa Athene.

`Bala Liketso 17:18–21. Bahetene ba neng ba le ‘marakeng ba ile ba arabela Pauluse joang litabeng tsa hae le lipotsong tsa hae?`

Ho hlakile hore, ka “melingoana esele” eo ea hae, Pauluse o ile a ama batho bana ba khotla (Liketso 17:18), ka hona ba mo isa Areopagong, karolo ea motse moo ho neng ho ahloloa litaba tsa molao le tsa borapeli, leha ho sa bonahale e ka Pauluse o ne a le nyeoeng ea molao. E ne e mpa e le mo fa sebaka sa ho bua “thuto e ncha” eo a tlang ka eona (Liketso 17:19). Ho ne ho le thata ho iphapanyetsa motho oa bokheleke ba Pauluse, le sehlahlo, le bohlale, leha ho ne ho bonahala a bua ka litaba tse sa tloaelehang ho batho bana.

Liketso 17:21 e re ba-Athene ba ne ba sa etse letho ha e se ho bua le ho mamela tse boleloang tsa morao-rao. Luka o na ba qosa ka botsoa? Mohlomong ha ho joalo. Ho ka etsahala hore o ne a mpa a supa hore e ne e le banahani le baphea-khang ba boiphihlelo. Haholo hobane Gerike e hlahisitse banna ba tšoanang le bo Socrates, Plato, le Aristotle, bafiloofe bao tšusumetso ea bona e fihletseng mehleng ea rona. Ka mengoaha-kholo haesale Athene e nkuoa e le setsi sa mehopolo ea bohlale le bofilosofe. Leha ba bang ba bainahani bana e ne e se batho ba sa lumeleng ho Molimo, bonnete ke hore e seng ka tsela eo re nahang ba sa lumeleng ho Molimo ka eona kajeno bongata ba litaba tsa bona tsa bofilosofe li ne li fapane haholo le lithuto tsa Bokreste. Ho thata, mohlala ho fumana sebaka filosofeng ea ba-Epikure le ba-Stoike bakeng sa Mesia ea tsohileng.

Athene, Pauluse o ne a lebelletse hore Moea o Halalelang o tla sebelisa tsebo ea hae le makhabane a ho bua, eo a neng a a fumane tlas’a thuso ea Gamaliel. Empa bonneteng ke thuto ea mapatlelong a Athene eo Moea o Halalelang o ileng oa khona ho e sebelisa ho feta. “Ba bohlale kaho fetisisa ho bamameli ba hae ba hlolloa haba utloa tsela eo a tšetlehang mabaka ka eona. O ile a hlahella a tseba mesebetsi ea bona ea bonono, lingoloa tsa bona, le borapeli ba bona.”—Ellen G. White, The Acts of the Apostles, leq. 237.

`Kamor’a boiphihlelo ba Pauluse Athene le bahetene le bafilosofe, eaba o ngolla ba-Korinthe hore “Hobane ke ne ke le pheheletse hore ke se ke ka tseba letho le leng har’a lona ha e se Jesu Kreste, le hona e le ea thakhisitsoeng” (1 Bakor. 2:2). Ke thuto efe e teng bakeng sa rona ea kamoo Kreste a lokelang ho ba khubu ea molaetsa oa rona ho sa natse hore re ruta bo mang?`