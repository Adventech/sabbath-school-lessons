---
title:  Ho Tlola Moeli
date:  07/12/2023
---

`Bala Liketso 17:24–34. Pauluse o ntšetsa pele bopaki ba hae joang?`

Ho ea thahasellisa ho hlokomela hore Pauluse o qotsitse le ba bang ba lingoli tsa bona, bao, kamor’a ho ngola se seng se atametseng haholo ho ‘nete ea Bibele, ba file Pauluse selelekela se mo thusitseng ho tataisetsa bamameli ba hae pejana. Ke hore, o ile a sebelisa ho tseba litumelo tsa bona ho batla sebaka sa tšoano le bona, hore feela a tl’a ba ise pejana. Ha ho potang: ho batleng ho fihlela ba bang, ho tseba seo ba se lumelang le ho batla lintlha tsa ho tšoana e a ba mokhoa o matla oa ho fihlela batho.

Hlokomela hape, hore Pauluse o sebelisa sebaka sena sa tšoano le bona hore a tsebe ho ea moo a batlang teng: tsoho ea Jesu le tšepo eo e fanang ka eona ho bona kaofela. Luka o hlalositse boitšoaro bo tlisitsoeng ke mantsoe a koalang a Pauluse a buang ka tsoho. Ba bang ba nyefola taba eo; ba bang ba re ba batla ho utloa Pauluse hape tabeng eo; ‘me ba bang ba lumela. Taba ea mantlha paleng ena bakeng sa merero ea rona ke hore kaofela ha bona ba ne ba mametse. ‘Me seo e ne e le eona tšepo ea Pauluse ho tloha sethathong.

Rea tseba hoba batho ba bang ba tla hana evangeli, empa re lokela ho etsa sohle se matleng a rona hore pele ba ka e hana, ba utloisise seo ba se hanang. Pauluse ka mokhoa oa hae oa ho sebetsa har’a ba-Athene ka tšebeliso ea hae ea leano la ho sebelisa seo a ithutileng sona ka bona, le entse bonnete ba hore ba mo mamela ka likelello tse buleileng hore Molimo o teng eo ba sa mo tsebeng empa o ba bopile. Molimo ona oa ba rata ‘me o rata ha ba ka mo tseba. O bile mohau ho bona le har’a ho se tsebe ha bona. Empa letsatsi la kahlolo lea tla. ‘Me haeba tsena tsohle li utloahala li sa kholoehe, ho na le bopaki ba tsona tsohong ea Kreste.

Joale ha batho ba se ba utloile le ho utloisisa molaetsa, ba ne ba lokela ho ikhethela e le bona hore na ba o hana hang hang kapa ba iketsetsa liphuputso ho tsoela pele. ‘Me ba bang ba ile ba batlisisa ho tsoela pele ‘me ba e-ba balateli ba Jesu (Liketso 17:34).

`Qholotso: Thapelong, kopa Molimo ho u fa tataiso e khethehileng ea ho tseba kamoo u ka pakelang motho e mong eo u mo tsebang kateng ka katleho.`

`Qholotseha: lekola marang-rang a puisano (social media) e le monyetla oa “Areopago” bakeng sa hau hore u ka fana ka evangeli—ka ho hlaka ha Pauluse le kelello ea hae—ho ba sa lumeleng.`