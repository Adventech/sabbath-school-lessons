---
title:  Bahloli ba Tšenolo
date:  20/04/2023
---

“Ke moo ho tla bonahala mamello ea bahalaleli, e leng ba bolokang litaelo tsa Molimo le tumelo ea bona ho Jesu” (Tšen. 14:12). Sena ke sesupo sa sechaba sa Molimo se tšepahalang matsatsing a ho qetela. Empa, mokhoa fela oa ho boloka litaelo tsa Molimo, ka nako eo le joale, ke ka tumelo ea Jesu. Ela hloko hore temana ha e re, “tumelo ho Jesu,” leha seo se le bohlokoa haholo, empa polelo ena, “tumelo ea Jesu,” ke ntho e fetisang. Ke boleng ba tumelo bo ileng ba etsa hore Jesu a khone ho hlōla liteko tse matla tsa Satane. Tumelo ke mpho e fanoang ho molumeli. Ha re sebelisa tumelo eo Moea o Halalelang u e behang lipelong tsa rōna, tumelo eo e-ea hola. Rea hlōla, e seng ka matla a rōna, empa ka matla a phelang a Kreste a sebetsang ka rōna. Rea hlōla e seng ka baka la seo re leng sona, empa ka baka la seo e leng sona.

Re ka hlōla hobane o hlotse. Re ka ba bahloli hobane e bile mohloli. Re ka hlōla liteko hobane o hlotse liteko.

`Bala Ba-Heberu 4:14–16 le Ba-Heberu 7:25. Ke mokhoa o feng oa ho hlōla le ho phela maphelo a “tšabang Molimo” le ho “isa khanya ho oona”?`

Jesu, mora oa Molimo, o hlotse maqheka a Liabolose. O ile a tobana le liteko a tšepile lipallo tsa Molimo, a nehelana ka thato ea hae thatong ea Molimo, le ho itšetleha matleng a Ntate. Ka ho mo tšepa, ho sheba ho eena, le ho lumela ho eena, le rōna, re ka ba bahloli. Jesu ke sohle ho tsohle, ’me melaetsa ea mangeloi a mararo e bua fela ka eena. Molaetsa oa Tšenolo ke oa tlholo, e seng ho hloloa. E bua ka sechaba seo ka mohau oa hae le matla se hlotseng.

Lentsoe “hlola” ka mokhoa o itseng kapa o mong le sebelisitsoe makhetlo a leshome le motso (11) bukeng ea Tšenolo. Ponong ea likereke tse supileng tse emetseng kereke ea Bokreste ho tloha lekholong la pele la lilemo ho isa nako ea rōna, ho na le balumeli molokong o mong le o mong, bao Johanne a reng, ba “hlotse.” Nakong ea qetello bao ba “hlotseng” ba ja lefa la tsohle (Tšen. 21:7). Sena ha se ho lokafatsoa ka molao. Ke tlholo ka Jesu Kreste, eo bophelo ba hae bo phethahetseng ba ho loka, ’me bona fela, ke sona se ba fang pallo ea bophelo bo sa feleng. Ke tumelo tšebetsong. Ke mohau o fetolang, o nchafatsang, oa mohlolo bophelong ba molumeli.

`Na ho na le litho bophelong ba hao tseo u lakatsang ho li hlola? Ke joang re ka fetolelang litakatso tsa rōna liketsong? Ke mehato efe e utloahalang eo re ka enkang ho re re be ba bang ba “bahloli” ba Tšenolo?`