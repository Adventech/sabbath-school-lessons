---
title:  Ho Nea Molimo Khanya
date:  19/04/2023
---

Boithuto tšebelisong ea polelo ea Testamente ea Khale “isang khanya ho oona (Molimo)” (Tšen. 14:7) e bontša ka tsela e thahasellisang hore hangata (empa e seng moo fela) e hlaha boemong ba kahlolo ea leholimo (Joshua 7:19; 1 Sam. 6:5; Jer. 13:15, 16; Mal. 2:2), joalo ka ha ho etsahala molaetseng oa Lengoloi la pele le teng (Tšen. 14:7). Taba ena e bonoa hape, ho Tšenolo 19:1, 2—“‘Allelya! Poloko, le khanya, le hlompho, le matla, ke tsa Molimo oa rōna; hobane likholo tsa oona ke tsa ’nete…’ ”.

`Bala 1 Ba-Korinthe 3:16, 17; 1 Ba-Korinthe 6:19, 20; le 1 Ba-Korinthe 10:31. Ke joang liratsoana tsee li re thusang ho utloisisa tselea e le ’ngoe fela eo re ka isang khanya ho Molimo ka eona?`

Ho ea ka moapostola Paulose, ’mele ea rōna ke tempele, sebaka sa bolulo sa Moea o Halalelang oa Molimo, tempele e halaletsoang ke boteng ba Molimo. Mangolo a re fa memo e hlakileng ho tlotlisa Molimo ka litsela tsohle tsa maphelo a rōna. Ha Molimo e le khubu ea maphelo a rōna, takatso ea rōna ke ho tlotlisa Molimo, ekaba ka lijo tsa rōna, moaparo, boithabiso, kapa ho amana ha rōna le ba bang. Re nea Molimo thoriso ha re bontša semelo sa hae sa lerato lefatšeng ka boitlamo ba rōna ba ho etsa thato ea hae. Sena e bile se bohlokoa leho feta ha re shebile kahlolo ea ho qetela ea lefatše.

`Bala Ba-Roma 12:1, 2. Boipiletso bofe boo moapostola Paulose a bo etsang malebana le ho phethahala ha li qeto tsa rōna tsa bophelo?`

Lentsoe la se-Gerike la Testamente e Ncha bakeng sa ’mele sekheng sena ke somata, leo ha le tolokiloe hantle e leng kakaretso ea pokello ea seo u leng sona— ’mele, pelo le maikutlo. Phetolelo ea Phillips ea Bibele e toloka polelo “tšebeletso e utloahalang” e le “ketso ea khumamelo ea bohlale.” Ka mantsoe a mang, ha u etsa boitlamo bo phethahetseng ba ho “tšaba Molimo” le ho “mo nea khanya” ho tsohle tseo u li etsang, o fana ka kelello ea hao, le ’mele le maikutlo ho eena, sena ke ketso ea khumamelo e hlalefileng. ’Me hape, malebana le kahlolo ea Molimo, ho ela hloko ho utloa, ruri ke taba e molemo.

`Nahana ka seo u se etsang ka ’mele oa hao. U ka etsa eng ho etsa bonnete ba hore ruri, u tlotlisa Molimo ka oona.`