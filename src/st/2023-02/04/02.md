---
title:  Tšabang Molimo
date:  16/04/2023
---

Sepheo sa buka ea Tšenolo bakeng sa moloko oa rōna ke ho lokisetsa sechaba ho ba malala-a-laotsoe bakeng sa ho khutla ha Jesu ho haufi le ho ikopanya le eena ka ho fana ka molaetsa oa ho qetela lefatšeng. Tšenolo e senola morero oa Molimo le ho pepesa merero ea Satane. E hlahisa boipiletso ba ho qetela ba Molimo, moaletsa oa hae o potlakileng, le oa ka ho sa feleng, o akaretsang batho bohle.

`Bala boipiletso ba ho nako ea ho qetela ba moapostola Johanne ho Tšenolo 14:7. (Sheba hape Gen. 22:12; Lipes. 89:7; Liprov. 2:5; Moek. 12:13, 14; Ba-Efe. 5:21.) Ke taeo e fe e khethehileng eo re fang eona?`

Lentsoe la se-Gerike la Testamente e Ncha le bolelang “tšaba” ho Tšenolo 14:7 ka phobeo. Le sebelisitsoe mona e seng ka kelello ea ho tšoha Molimo empa ka kelello ea ho mo hlonepha, ho mo khumamela. Le bolela mohopolo oa botšepehi bo phethahetseng ho Molimo le boinehelo thatong ea hae ka ho tlala. Ke boemo ba kelello bo tsepameng ho Molimo ho e-na le ho bo-’na. Ke ho fapaneng le boitšoaro ba Lucifera ho Esaia 14:13, 14, ha a re pelong ea hae, “‘Ke tla hloella leholimong, ke bee terone ea ka ka holim’a linaleli tsa Molimo; ke lule thabeng ea phutheho pheletsongea leboea; ke tla phahama holim’a maru, ke be ke tšoane le Mookameli ea phahameng!’”

Empa ke boitšoaro ba Kreste, “eo leha a na a ema ka sebopeho sa Molimo . . . o ikokobelitse, a iketsa ea utloang ho isa lefung, e, le lefung la sefapano” (Ba-Fil. 2:6, 8).

Taba ea toantšano e kholo e itšetlehile holim’a boinehelo ho Molimo. Lucifera o ne a ikhantšitse. O ile a latola ho ipeha tlasa boholo bofe kapa bofe ntle le ba hae. Ho e-na le ho ipeha tlasa ea lutseng teroneng, Lucifera a lakatsa ho busa a le teroneng eo. Ka bobebe, ho tšaba Molimo ke ho mo beha kapele mehopolong ea rōna. Ke ho nenea bo-rōna le boikhabo le ho phela ka hohle-hohle bakeng sa hae.

’Me ruri ho lokela ho be bohlokoa hobane ke mantsoe a pele ho tsoa molomong oa lengeloi la pele la a mararo.

Ke ka hoo re lokelang ho a ela hloko.

`Maiphihlelo a hao e bile afe a ho tšaba Molimo? U ka hlalosa joang ho motho e mong, ka tsela e ntle, hobaneng, ho “tšaba Molimo” e le ntho e molemo?`