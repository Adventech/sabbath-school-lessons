---
title:  Ho Tšaba le ho Utloa Molimo
date:  17/04/2023
---

Ke eng hape eo Bibele e e rutang ka se bolelloang ke ho tšaba Molimo?

`Bala Deuteronoma 6:2; Lipesaleme 119:73, 74; le Moekelesia 12:13, 14. Litemana tsee li senola eng e le tholoana ea ho “tšaba Molimo”?`

Lirapa tsena li senola khokahano e lipakeng tsa ho tšaba Molimo le ho boloka litaelo tsa hae. Ho tšaba Molimo ke boitšoaro ba tlhompho ea khumamelo e re isang kutlong. Boipiletso bo potlakileng ba leholimo ke hore ba lopolotsoeng ka mohau ba utloe litaelo tsa Molimo (Ba-Efe. 2:8–10). Mohai ha u re lokolle ho utloeng litaelo tsa Molimo. Evangeli e re lokolla thohakong ea molao, e seng boikarabellong ba ho o utloa.

Mohau ha o re lopolle fela molatong oa tsa rōna tse fetileng, empa o re fa matla a ho phela ka kutlo ha joale. Moapostola Paulose o phatlalatsa hore “eo re filoeng ka eena mohau le baapostola, hore lichabeng tsohle ho be ba utloang ka ho lumela lebitso la hae” (Ba-Roma 1:5).

Ho na le batho ba bang ba nang le khopolo e makatsang ea hore topollo ka mohau kae kae e lahla molao oa Molimo kapa e fokolisa lebaka la kutlo. Ba lumela hore puo efe kapa efe ka kutlo e se re beha batho tlasa molao. Ba phatlalalitse, Sohle seo ke se batlang ke Jesu. Potso ke hore, “Jesu o fe?” Jesu eo re iketsetsang eena, kapa Jesu oa mangolo? Kreste oa mangolo ha ho ka mohla a ka re isang moo re ka bapalang ka molao oa hae, oo e leng karolo ea semelo sa hae. Kreste oa mangolo a ke ke a re isa moo re ka nyelisang lithuto tsa Bibele, tse senolang hantle hore na ke mang eena, le morero oa hae bakeng sa lefatše lena. Kreste oa mangolo a ke ke a re isa moo re ka nyenyefatsang lithuto tsena ho li isa lintho fela tse seng bohlokoa ha kalo. Kreste ke phetheho ea thuto eohle ea ’nete. Jesu ke ’nete e fetotsoeng nama. Ke thuto e pheloang.

Boipiletso ba ho qetela ba Tšenolo bo re biletsa ka tumelo ho Jesu ho amohela bophetheho ba sohle seo a fanang ka sona. Bo re biletsa ho “tšaba Molimo,” e leng ho bontšoang ka tumelo matleng a hae a pholosang ho re matlafaletsa ho phela maphelo a lokileng, a kutlo.

`Ke joang mantsoe a Jesu moo—" ‘Le se ke la tšaba ba bolaeang ’mele, ba mpa ba se na matla a ho boea moea; le mpe le tšabe ea nang le matla a ho bolaela moea le ’mele liheleng’” (Matt. 10:28)—a re thusang ho utloisisa se bolelloang ke ho tšaba Molimo?`