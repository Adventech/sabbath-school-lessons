---
title:  Tšabang Molimo, Isang Khanya ho Oona
date:  15/04/2023
---

### Bakeng sa Thuto ea Beke ena, Bala Tšenolo 14; Gen.
22:12; Moek. 12:13, 14; Ba-Kol. 3:1, 2; Ba-Heb. 12:1, 2; 1 Ba-Kor. 3:16, 17.

> <p>Temana ea Khopolo</p>
> “Ke moo ho tla bonahala mamello ea “bahaleli, e leng ba bolokang litaelo tsa Molimo le tumelo ea bona ho Jesu” (Tšenolo 14:12).

Sengoli sa SØren Kierkegaard se ile sa bolela setšoantšo ka qetello ea lefatše. Se ne se tsamaea tjena: Mollo o ile oa qhoma ka morao sethaleng se seholo. Setšeisi seo e neng e le karolo ea papali, a tla ho hlokomelisa letšoele: Tsoang; sebaka sena sea cha! Letšoele la nahana fela hore ke motlae o moholo, ke karolo ea papali, ke phetho, eaba le hlaba litlatse. A pheta tlhokomeliso: Tsoang! Tsoang! Empa ha a ntse a phehella ho ba hlokomelisa, le bona ba phehella ho hlaba litlatse. Ho Kierkegaard, ke ka moo lefatše le neng le tlo fela kateng; ke hore, ka litlatse tsa bongata bo nahanang hore ke motlae.

Pheletso ea lefatše, le liketsahalo tse isang ho eona, joalo ka ha re tseba, ha se motlae. Lefatše le tobane le tlokotsi e mahlonoko e sa le ka mora moroallo oa metsi. Ha e hantle, Peterose ka bo eena o sebelisa pale ea moroallo oa metsi e le papiso ea qetello, a hlokomelisa hore joalo ka lefatše la khale le ile la timetsoa ka metsi, qetellong ea linako, “maholimo a tla feta ka lerata le tšabehang, ’me metheo ea lintho e tla felisoa ke ho cha, le lefatše le tla cha ruri le mesebetsi e ho lona” (2 Pet. 3:10). Ha re se re hlokomelisitsoe ka se tlang, joale re lokela ho ba malala-a-laotsoe bakeng sa sona.