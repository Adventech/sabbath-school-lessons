---
title:  Sabatha le Phomolo ea ka Ho sa feleng
date:  18/05/2023
---

Sabatha ke setšabelo lefatšeng le khathetseng. Beke ka ’ngoe re tlohela tsohle tsa lefatše lena le ho kena khubung ea boikhutso ba Molimo-Sabatha. Sengoli sa mo-Juda se tsebahalang, Abraham Heschel, o bitsa Sabatha “sebaka nakong.” Letsatsi ka leng la bosupa, ntlo ea borena ea Molimo ea theoha ho tloha leholimong ho tla lefatšeng, ’me Morena oa re memela khanyeng ea boteng ba hae nakong ea lihora tse 24 ho nka nako ea hoba le kamano e keneletseng le eena.

Bukeng ea hae e buang ka botle le ho halalela ha Sabatha, Heschel o ngola ka bohlokoa ba Sabatha ka mantsoe ana: “Sabatha ke papiso ea paradeise le bopaki ba boteng ba Molimo; lithapelong tsa rōna, re lebelletse nako ea Mesia eo e tla ba Sabatha, ’me Sabatha ka seng se re lokisetsa maiphihlelo ao: Ha motho a sa ithute ho latsoa le ho natefeloa ke Sabatha . . . a ke ke a khona ho natefeloa ke tatso ea bosafeleng lefatšeng le tlang.”

Tlholehong, Jesu o re etsetsa bolulo bo khethehileng. Re ka fumana setšabelo mona. Re ka bolokeha mona. Mosebetsi oa hae o phethahetse. Ho phethehile. Ha re phomola ka Sabatha, re phomola leratong la tsotello ea hae. Re phomola ka tebello ea phomola ea bosafeleng maholimong a macha le lefatše le lecha le tla tla haufi.

`Bala Esaia 65:17, Esaia 66:22, 2 Peterose 3:13, le Tšenolo 21:1. Ke joang ho boloka Sabatha ho re supang pele bosafeleng?`

Eena Molimo ea entseng lefatše lekhetlong la pele o tla le etsa hang hape, ’me Sabatha e sala e le pontšo ea ka ho sa feleng ea hae e le ’mopi (sheba Esa. 66:23). Hantle, ba-Juda ba bone Sabatha e le pontšo, tatso fela ea se neng se bitsoa ka se-Heberu olam haba, lefatše le tlang.

Molaetsa oa mangeloi a mararo a fofang mahareng a maholimo a ipeletsang ho rōna ho khumamela ’mopi, ke karabo ea leholimo ho nyahameng le ho hloka tšepo ha ba bangata mongoaha kholong oa bo 21. O re supa ho ’mopi, eena ea entseng lintho tsohle pele, le Mopholosi oa rōna, eena eo ka mora kahlolo, ka mora ho felisoa ha sebe, a tlang ho etsa lintho tsohle bocha. “Joale ea lutseng teroneng, a re: Bonang, ntho tsohle ke li etsa tse ncha. A ntoo re ho ’na Ngola; hobane lipolelo tseo li tiile; ke tsa ’nete’” (Tšen. 21:5).

`Ke joang ka uena ka seqo u ka etsang Sabatha tatso ea pele ea leholimo bophelong ba hao le ba lelapa la hao?`