---
title:  Thetso e seng Bohlale ha Kalo
date:  16/05/2023
---

E le teko ea ho senya ho ikhetha ha popeho ea rōna, diabolosi o hlahisitse thetso e sa hlalefang hakalo. Thetso ena e amohetsoe le ke ba bang ka hara rōna, e tsamaea tjena. Molimo ke eena sesosa sa tlholeho, empa o nkile nako e telele ho etsa hore bophelo bobe teng. Lintho-boiketsi ke mokhoa oo a o sebelisitseng. Katamelo ena e leka ho tlisa tumellano lipakeng tsa “litaba tsa mahlale” le tlaleho ea Genese. E lekanya hore matsatsi a tlholeho a bile malelele, nako e kekeng ea lekanngoa le hore bophelo lefatšeng bo na le lilemo tse libeillione.

`Bala Lipesaleme 33:6, 9 le Ba-Heberu 11:3. Likha tsee tse hlakileng tsa Bibele li re bolella eng ka moo Molimo a entseng lefatše kateng?`

Tlaleho ea Bibele e hlakile. Molimo “ha a bua, ho ee ho hlahe ntho; leha a laela, e ee e be teng” (Ps. 33:9). “Ka tumelo, rea tseba hoba lintho tsohle li bopiloe ke lentsoe la Molimo” (Ba-Heb. 11:3). Khaolo ea pele ea Genese e tiisa hore Molimo o entse lefatše ka matsatsi a tšeletseng a lihora tse 24 ’me a phomola ka la bosupa. Mokhoa oa puo oa Genese 1 le 2 ha lumelle letho le leng. Le baithuti ba sa lumeleng matsatsing a tšeletseng a tlholeho ba ananela hore morero oa sengoli e ne e le ho ruta tlholeho ea matsatsi a tšeletseng.

Lentsoe la se-Heberu bakeng sa “letsatsi” ho Genese 1 ke “yom.” Hohle ka hara Bibele, kamehla ha palo e hlakisa lentsoe “yom” e le sehlakisi (letsatsi la boraro, letsatsi la pele, joalo), e koalla nako ho fella lihoreng tse 24. Ha ho ketsahalo le e ’ngoe Bibeleng moo palo e hlaisang lereho “yom” e bontšang nako e sa lekanngoeng ka bolele. Ntle ho tika-tiko, kamehla ke lihora tse 24.

Hape, ’me ntlha ea kapele fela, ha e ba Molimo o ne o sa ka oa etsa lefatše ka matsatsi a tšeletseng, ke boleng bofe boo letsatsi la bosupa la Sabatha le nang le bona? Hobaneng Molimo a ka etsa taelo ea eona? E ne e ke ke ea etsa kelello ho hang ho tlohela Sabatha e le sehopotso sa ka ho sa feleng sa beke ea tlholeho ha e ba tlholeho e entsoeng ka matsatsi a tšeletseng a beke e sa ka ea ba teng ho hang. Ho amohela nako e telele ea tlholeho ke ho qholotsa tlhokahalo ea letsatsi la bosupa la Sabatha. Hape e baka khoao malebana le botšepehi ba mangolo.

Ka ho hlasela Sabatha, Satane o qholotsa eona pelo ea matla a Molimo, ’me e ka ba eng e ka sebetsang ho senya sehopotso sa matsatsi a tšeletseng a tlholeho ho feta ho hana ho latola bonnete ba matsatsi a tšeletseng a tlholeho? Ha ho makatse hore e be batho ba bangata, ho kenyeletsa le Bakreste, ha ba natse letsatsi la bosupa la Sabatha. Leqheka le joalo bakeng sa thetso ea ho qetela.