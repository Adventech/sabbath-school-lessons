---
title:  Ho Lokisetsa Tlokotsi ea ho Qetela
date:  18/06/2023
---

`Bala 1 Ba-Thesalonika 5:1–6. Ke keletso efe eo moapostola Paulose a fanang ka eona malebana le matsatsi a ho qetela a nalane ea batho?`

Moapostola Paulose o khothaletsa balumeli ba-Thesalonika ho “falimeha” le ho “tšaba botahoa” boemong ba ho tla labobeli ha Kreste. ’Me ha e ba Paulose a ka cho joalo ho balumeli ka nako eo, a ka reng ho rōna kajeno?

Hape o phatlalalitse hore ho na le “bana ba leseli” (1 Ba-Thes. 5:5) le hore ne ba se “lefifing, hore letsatsi leo” [ho khutla ha Kreste] (1 Ba-Thes. 5:4) le se ke la ba tsometsa “joalo ka lesholu la bosiu” (1 Ba-Thes. 5:4). Jesu o sebelisitse polelo ho “falimeha” malebana le ho rapela ka matla le kamehla (Matt. 24:42, Matt. 26:40, 41). Ho falimeha ke ho ba malala-a-laotsoe semoeeng. Ho hlaphoheloa kelellong ke ho nkela hloohong linako tseo re phelang ho tsona le ho tsepama linthong tseo e leng tsa bohlokoa.

Ellen G. White oa eketsa: “Rōna ba tsebang ’nete re lokela hore e be re lokisetsa seo haufinyane se tla hlahela lefatše lena e le semaka se seholo.”—Testimonies for the Church, vol. 8, p. 28.

’Me leha e tla ba semaka ho lefatše, ha ea lokela ho ba semaka ho rōna. Leha re sa tsebe hore na e tla etsahala neng, re ka bona ho lekana hore e-ea tla, le hore joale, kajeno, ke letsatsi la ho itokisa.

`Ikhopotse Daniele 2, ’me u ele hloko tatellano ea mebuso e ileng ea tla ea feta, fela joalo ka ha ho boletsoe. See se lokela ho re ruta eng ka moo re ka tšepang hore seo Molimo a se boletseng se tla etsahala e le kannete?`

Kreste o re file melaetsa ea matsatsi a ho qetela e le hore, ka ho tseba se tlang, re tle re se lokisetse. Boporofeta ba Daniele le Tšenolo, habo kopanngoa le neo ea joale boporofeta, bo re fa leseli la leholimo ka se tlelang lefatše lena. Lentsoe la boporofeta la Molimo le re bolella tsa nalane ea pholoho e sa le pele, ’me Daniele 2 e fana ka bopaki bo matla bo utlohalang hore re ka tšepa Molimo.

`Paulose o re re se ke ra “robala joalo ka ba bang.” Seo se bolel’ang, ’me ke joang re ka tsebang hore ruri re robetse, le ho ba moo re ka khonang ho tsoha ha re tsosoa?`