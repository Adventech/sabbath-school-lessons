---
title:  Ho Tseba ’Nete
date:  19/06/2023
---

`Bala Johanne 8:32, Johanne 7:17, le Johanne 17:17. Ke litšepiso life tseo Jesu a fanang ka tsona malebana le ho tseba ’nete le moo e fumanoang teng?`

Boipiletso ba Molimo ba ho qetela bathong ba hae ke ho balehela liphoso tsa Babylona le ho tsamaea leseling la ’nete ea ka ho sa feleng e fumanoang lentsoeng la hae. Senotlolo sa tsohle ke Bibele. Ha fela batho ba lula Bibeleng le ho latela seo e se rutang, ba ke ke ba thetsoa tlokotsing ea ho qetela, haholo-holo malebana le Sabatha.

Molaetsa oa lengeloi la bobeli o ipiletsa ho rōna ho amohela ’nete ho e-na le leshano, Lengolo ho e-na le moetlo, le lithuto tsa lentsoe la Molimo ho e-na le liphoso tsa lithuto tsa bohata.

Molaetsa oa lengeloi la boraro, le latelang a mabeli a pele, le tlisa tlhokomeliso khahlanong le letšoao la sebata. Boporofeteng bohle ba Bibele, sebata se emela matla a polotiki kapa a bolumeli. Sebata se nyolohang leoatleng Tšenolo 13 le 14 se hlaha ka hara Roma e le mokhoa oa lefatše lohle oa khumamelo. Qetellong matla ana a Roma a pharalatsa tšusumetso ea oona lefatšeng lohle ’me a tla etella pele tšebetso ea ho kopanya kereke le ’muso. Sepheo e tla ba ho fihlela kopano ea lefatše nakong ea mathata a moruo, koluoa tsa tlhaho, pherekano sechabeng, mathata a sepolotiki a akaretsang lefatše, le lintoa tsa lefatše.

’Me linaha tse kopaneng tsa Amerika qetellong li tla etella pele kopano ena ea lefatše lohle. “Ka mashano a mabeli a maholo, ho se shoe ha moea le khalaletso ea Sontaha, Satane o tla tlisa batho tlasa thetso ea hae. Ha ea pele e lelekella tumelo meeng, ea morao e lokisetsa ho etsa khokahano e le matšeliso ho Roma. Baporosetanta ba Amerika e tla ba bona pele ba nanabetsang letsoho ho koala sekheo ka ho tšoara letsoho le tumelo meeeng; ba tla nanabetsa letsoho holim’a sekoti ho tšoarisana matsoho le matla Roma; ’me ke ka tlasa tšusumetso ea kopano ea boraro bona, naha ena e tlang ho latela likhatong tsa Roma ka ho hatakela litokelo tsa matsoalo a batho.”—Ellen G. White, The Great Controversy, p. 588.

Melaetsa ena e phethetsoe ka boipiletso bo mahlonoko bakeng sa batho ba tšepahalang ba Kreste ho boloka litaelo tsa Molimo ka tumelo ea phelang ea Jesu e teng lipelong tsa bona (Tšen. 14:12).

`U utloisisa mantsoe a Jesu joang a hore “’nete e tla le lokolla”? Seo se bolelang? ’Nete e lokolotse joang? Ho boleloang ka ho “lokolloa” boemong boo?`