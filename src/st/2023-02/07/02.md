---
title:  Mothusi Lithlorisong
date:  07/05/2023
---

Ka mora nyolohelo ea hae leholimong (Liketso 1:9), Jesu o ile a etela oa ho qetela oa baapostola ba phelang, Johanne, sehlekehlekeng sa Patamose, moo Johanne a neng a isitsoe khoholehong ke ’musi ea khopo oa Roma e leng Domitian.

`Bala Tšenolo 1:9. Sheba hape Matheu 13:21, Liketso 14:22, le Johanne 16:33. Molaetsa ke ofe moo bakeng sa bohle ba hlokang ho latela Jesu lefatšeng lee?`

A arohantsoe le tšehetso ea lelapa, metsoalle, le lelapa la Bokreste, Johanna o ne a sala a le mong lithlorisong le mathateng ao a neng a tobane le oona e le molateli oa Jesu. Bosebeletsi ba hae bo ne bo sa fela. Bopaki ba hae bo ne bo sa phetheloa. Moeti oa lengeloi le phatsimang ka khanya la mo etela sehleke-hlekeng seo se ’notši ’me la mo tlisetsa molaetsa o tsoang ka kotloloho teroneng ea Molimo. Molaetsa ona o tsoang ho Jesu o ne o tla theoha ka methati ea nako ka makholo-kholo a lilemo. E ne e le molaetsa oa tšepo bakeng sa meloko eohle, empa haholo molaetsa oa ho lokisa sechaba sa Molimo sa letsatsi la ho qetela la ho tla ha Jesu. Ke molaetsa o mahlonoko oa tlhokomeliso hape le moaletsa oa khothatso oa nako ea ho qetela ha re itokisetsa ho tobane le liteko tsa matsatsi a ho qetela (kapa liteko life kapa life tseo u ka kopanang le tsona ha joale).

Ha e ne e ba u ka kena lehaheng moo ho lekanngoang hore Johanne o ile a eteloa ke lengeloi la leholimo ka pono ea Tšenolo, hang u ne u tla hlokomela hore mantsoe a na a ngotsoe letlapeng menyako e akaretsang buka eohle ea Tšenolo: “‘Tšabang Molimo, isang khanya ho oona, hobane nako ea ho ahlola ha oona e tlile; ’me le khumamele ea entseng leholimo, le lefatše, le leoatle, le liliba tsa metsi’” (Tšen. 14:7).

Khubu ea taba bukeng ea Tšenolo ke khumamelo. Re bopiloe re le libopuoa tsa khumamelo. E mong le e mong oa rōna o khumamela ntho e ’ngoe kapa motho e mong. Khumamelo ea ’nete, khumamelo ea ’mopi, e re thusa ho fumana moelelo oa ’nete oa bophelo. E re fa lebaka la ho phela. E re fa e seng seo re ka se shoelang, empa ka ho fetisisa, seo re ka se phelelang, haeba ho hlokeha, ho mamela matšoenyehong. ’Me ruri ha tlokotsi ea ho qetela e hlaha, re tla utloisisa hantle mantsoe a reng “‘e ka khona re kene ’musong oa Molimo ka matšoenyeho a mangata’” (Liketso 14:22).

`Ha e ba bahlanka ba tšepahalang ba Molimo, joalo ka Johanne, ba tobana le matšoenyeho le lithloriso, ke eng se etsang hore re nahane hore rōna, re ke ke ra tobana le mathata? (Sheba 1 Pet. 4:12–15.)`