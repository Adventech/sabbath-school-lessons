---
title:  Mohau oa Molimo le Kahlolo
date:  24/04/2023
---

Sefapano le kahlolo bobeli li senola hore Molimo o na le toka le mohau. Molao o robiloeng o hloka hore moetsalibe a shoe. Toka e phatlalatsa hore, “Moputso oa sebe ke lefu.” E be mohau ooa arabela, “neo ea mohau ea Molimo ke bophelo bo sa feleng ka Kreste Jesu Morena oa rōna” (Ba-Rom. 6:23). Ha e ba molao oa Molimo o ka fetoloa kapa oa felisoa, ho ne ho ke ke ha hlokahala hore Jesu a shoe. Lefu la Kreste le theha boleng ba ka ho sa feleng ba molao, ’me molao ke motheo oa kahlolo.

`Bala Tšenolo 20:12. Re ahloloa joang? Ke kamano efe eo mesebetsi ea rōna e nang le eona topollong ea rōna?`

Mesebetsi ea rōna e senola liqeto tsa rōna le botšepehi ba rōna ho Molimo. Ho latela to Ba-Efese 2:8, 9, “Hobane le bolokehile ke mohau . . . ha se ka mesebetsi, ho tle ho se ke ha e-ba motho ea ithorisang”. Empa ha Kreste a re pholosa, oa re fetola. “Hobane re mosebetsi oa oona, re bopetsoe ho Jesu Kreste ˆmesebetsi e molemo” (Ba-Efe. 2:10).

Mesebetsi ea rōna, e matlafatsoa ke Moea o Halalelang, ha e re pholose, empa e tiisa fela hore tumelo ea rōna ke ea sebele. Kahlolo ea ho qetela ea Molimo e tlosa boikhakanyo bohle, le boikaketsi, le thetso eohle, le ho hlaba ho kenellang botebong ba botho ba rōna. Ho bontša boemo ba rōna pel’a Molimo kahlolong, Ellen G. White o fana ka keletso ena e matla ka moo evangeli le kahlolo litsamaeang ’moho.

“Taba ea hore batho ba tsejoang e le ba Molimo ba bontšoa ba eme pela Morena ka liaparo tse litšila e lokela ho re fa boikokobetso le ho hlahloba ka botebo ba lipelo tsa bohle ba bolelang lebitso la hae. Bohle ba hloekisitseng meea ea bona ka ho utloa ’nete ba tla ba le maikutlo a ikokobelitseng ka bo bona. Ha ba shebisisa hantle semelo se se nang sekoli sa Krese, ke moo takatso ea bona e tlang ho ba matla ea ho tšoana le eena, ’me ha ho ka moo ba tla bona bohloeki kapa khalalelo ho bona. Empa leha re lokela ho ela hloko boetsalibe ba rōna, re lokela ho itšetleha ho Kreste e le ho loka ha rōna, tokafatso ea rōna, le topollo ea rōna. Re ka se tlo araba liqoso tsa Satane khahlanong le rōna. Ke Kreste fela a ka etsang boipiletso bo utloahalang bakeng sa rōna. O khona ho tholisa monōosi ka litaba tse sa thehoang ho lokeng ha rōna empa ho lokeng ha hae.”—Testimonies for the Church, vol. 5, pp. 471, 472.

`U bona joang mantsoeng a hae, ho se arohane ha evengeli le kahlolo? Ke tšepo efe eo u ka inkelang eona khokahanong ee e lipakeng tsa evangeli le kahlolo bakeng sa hao?`