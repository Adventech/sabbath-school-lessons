---
title:  Jesu o Loketse
date:  27/04/2023
---

Ho Tšenolo 5:1–3, hang hape re bona terone. Ho hlahisoa buka e ngotsoeng kahare le kantle. E tiisitsoe ka tiiso ea leholimo, ’me ha ho le ea mong leholimong le lefatšeng ea bulang buka eo. Libopuoa tsa leholimo li ea thothomela. Taba e tiile. Ha ho lengeloi le ka emelang batho kahlolong ea ho qetela ea lefatše. Johanne oa lla hobane ho se ea ka phetlang buka. Joale e mong oa baholo, e mong oa bao ba lepolotsoeng lefatšeng, o bua mantsoe a khothatso pelong ea Johanne. Jesu, Konyana ea Molimo, e loketse ho phetla buka.

Johanne o bona karabo bothateng ba sebe Tšenolo 5:5. Mona moporofeta ea holileng o bona tsela e le ’ngoe fela eo mang le mang a ka fetang kahlolo ea ho qetela teroneng ea Molimo.

“Eaba e mong oa baholo o re ho ’na: Se lle; bona, tau ea leloko la Juda, lehlomela la Davida, e hlotse, e tle e tsebe ho phetla buka . . . Eaba ke bona konyana e kang e hlabiloe . . .” (Tšen. 5:5, 6).

`Bala Tšenolo 5:8–12. Leholimo lohle le arabela joang tsibisong ea hore ke Jesu ea loketseng ho phetla buka ea kahlolo le ho re pholosa?`

Jesu, Konyana ea Molimo ea entseng bophelo ba hae sehlabelo sa pholoho bakeng sa batho bohle, o nka buka ea kahlolo ’me oa e phetla. Leholimo lohle le tlerola ka thoriso. Tlholo ea hae holima liteko tsa Satane, lefu la hae sefapanong sa Golgotha, tsoho ea hae, bosebeletsi ba hae bo phahameng ba boprista, li fana ka pholoho ho bohle ba khethang ka tumelo ho arabela mohaung oa hae. Kahlolo ruri ke litaba tse molemo bakeng sa sechaba sa Molimo. E bua ka qetello ea puso ea sebe le topollo ea sechaba sa Molimo.

Na ho na le ntho e khothatsang ho feta eo? Jesu oa re emela kahlolong. Bophelo ba hae ba ho loka bo re koahela bohle. Ho loka ha hae ho sebetsa ka ho rōna ho etsa ba bacha. Mohau oa hae oa re tšoarela, oa re nchafatsa, le ho re matlafaletsa ho phela maphelo a lokileng.

Ha rea lokela ho tšaba. Jesu oa re emela kahlolong, ’me matla a bokhopo a ea hloloa. Kahlolo ea felisoa “lebitsong” la sechaba sa Molimo (Dan. 7:22). Sepheo sa kahlolo ha se ho fumana hore na re babe ha kae empa ho senola hore na Molimo o molemo ha kae.

`Hape, lula tšepong e kholo eo re nang le eona kahlolong: Jesu e le Moemeli oa rōna. Hobaneng seo e le eona fela tšepo ea rōna?`