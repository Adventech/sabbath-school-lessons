---
title:  Pono ea Bohlokoa
date:  25/04/2023
---

Libuka tsa boporofeta tsa Daniele le Tšenolo ke pokello tse tsamaeang ’moho ho re isa liketsahalong tsa matsatsi a ho qetela a nalane ea lefatše. Buka ea Tšenolo e tsebisa hore hora ea kahlolo ea Molimo e tlile. Buka ea Daniele e senola hore na kahlolo eo e qalile neng.

Ho Daniele 7, Molimo o senotse nalane ea lefatše ho moporofeta. Lichaba li ea ema le ho oela. Matla a hlorisang a hlorisa sechaba sa Molimo. Ka mora ho hlalosa Babylona, ba-Mede le ba-Persia, ba-Gerike, Roma, ho khaohana ha ’muso oa Roma, le ho hlorisoa ka kereke ka lilemo tse 1,260 tse boletsoeng temaneng (Dan. 7:25; sheba hape Tšen. 12:14), Molimo o tsepamisa kelello ea Daniele ketsahalong e hlollang e tlang ho lokisa lintho tsohle. Maikutlo a moporofeta a lebisoa ho tsoheng le ho oeleng ha lichaba le mebuso ea bohatelli ea lefatše ho isa teroneng ea Molimo oa tlholeho eohle le kahlolo ea Molimo ea ho qetela, moo a tla lokisa liphoso tsohle le ho theha ’muso oa hae oa ka ho sa feleng oa ho loka.

Molimo o ile a nka Daniele ka pono ea boporofeta ho tloha tlokotsing le pherekanong ea lefatše ho isa khanyeng ea tabernakele ea leholimo le ho lula ha lekhotla le phahameng le tlholeho eohle, moo Kreste, ’musi ea nepahetseng oa Lefatše lena, a tlang ho amohela ho tso Ntat’ae ’muso oo ka toka e neng e le oa hae.

`Bala Daniele 7:9, 10, 13 le ho hlalosa seo Daniele a se boneng litemaneng tsena. Ke’ng hape, eo e leng tholoana ea ho qetela ea kahlolo ee? Sheba Daniele 7:14, 26, 27.`

Qetello ea batho e etsoa lekhotleng lena la leholimo. Botle bo ea hlola. ’Nete ea hlola. Toka ea rena. E ka ke ’ngoe ea lipono tse makatsang, tse hlollang le e phahameng ka ho fetisa mangolong ohle. ’Me litaba tse monate ke hore e qetella hantle haholo bakeng sa batho ba tšepahalang ba Molimo, ba apesitsoeng ka ho loka ha Kreste.

Jesu o atamela Ntat’ae ea maholimong boteng ba tlholeho eohle. Libopuoa tsa leholimo li bokana ho potoloha le terone ea Molimo. Tlholeho eohle ea libopuoa tse sa oelang e ema ka makalo ponong ena ea kahlolo. Khohlano ea nako e telele e sa le e loana ka likete-kete e se e tla fela. Ntoa ea terone ea tlholeho eohle e fela ka ho phethahala.

`Daniele o ne a nepile ka mebuso e tlileng ea ba ea feta, joalo ka ha ho ne ho boletsoe. Hobaneng, ho etsa kelello e kalo ho tšepa lentsoe la Molimo ka seo le se bolelang malebana le ea ho qetela, “’muso oa ka ho sa feleng” o ke keng “oa feta le ka mohla”?`