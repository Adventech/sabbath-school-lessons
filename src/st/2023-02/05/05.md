---
title:  Pono ea Leholimo
date:  26/04/2023
---

Ho Tšenolo 4, Johanne o bona lemati le butsoeng le holimong ’me o fumana memo “‘Nyolohela koano, ’me ke tla u bontša tse tlang ho hlaha ka mora tseo’” (Tšen. 4:1. Jesu o ile a mamela baapostola ho sheba ka lemati le butsoeng la tabernakele ea leholimo ho bona lipono tsa bosafeleng toantšanong e kholo e lipakeng tsa botle le bobe. Le rōna, re ka sheba ka lona lemati leo le Johanne le ho bona pono ea morero o sa feleng oa topollo. Re lipaki tsa litaba tse qetoang lekhotleng le phahameng la leholimo. Litaba tsa motheo toantšanong e kholo e lipakeng tsa botle le bobe e tsoela pele ka mehla a rōna.

`Bala Tšenolo 4:2–4. Ke ho tšoana hofe hoo re ka ho bonang moo le pono ea kahlolo e ho Daniele 7?`

Hona hantle ke pono ea kamore ea terone. Molimo Ntate o lutse holima terone a potapotiloe ke libopuoa tsa leholimo. Ho na le lialuma le mahalima a emelang kahlolo ea Molimo. Ha re hlokomela hore ho Tšenolo 4:4 hore baholo ba 24 ba teng ho pota terone ea Molimo.

Baholo baa ba 24 ke bo mang? Iseraeleng oa khale ho ne ho na le likarolo tse 24 bopristeng ba levitike. Baprista bana ba ne ba emela batho ka pel’a Molimo. Ho 1 Peterose 2:9, moapostola oa phatlalatsa hore balumeli ba Testamentse e Ncha ke “moloko o khethehileng,” “baprista le marena.” Baholo ba 24 bana, mohlomong, ba emela bohle ba lopolotsoeng ho re ka letsatsi le leng ba tla nyakalla ka pel’a terone ea Molimo; kapa, mohlomong, ba emela batho ba tsohileng mohla tsoho ea Kereste ’me ba nyolohela leholimong le eena (Matt. 27:52, Ba-Efe. 4:7, 8).

Ka tsela efe kapa efe, hona ke litaba tse monate. Ho na le babang ba ba lopolotsoeng lefatšeng teroneng ea Molimo. Ba tobane le liteko joalo ka re kopane le tsona. Ka mohau oa Kreste le matla a Moea o Halalelang, ba hlotse. Ba apere “liaparo tse tšoeu” ho supa ho loka ha Kreste ho koahelang le ho hloekisa moetsalibe. Ba na le meqhaka ea khauta lihloohong tsa bona ho bontša hore ke bahloli ntoeng ea bokhopo ’me ke karolo ea leloko la borena la leholimo la balumeli ba tletseng ka tumelo.

Re bona terone e behoa leholimong Molimo a lutse holima eona. Ho na le libopuoa tsa leholimo tse potileng terone, ’me hang leholimo lohle le qala ho bina, ’me morethetho oa thoriso o phahama joalo-joalo: “‘Morena o loketsoe ke ho neoa khanya, le hlompho, le matla; hobane o hlolile lintho kaofela, ’me ke ka ho rata ha hao li leng teng, li bileng li bopiloe’” (Tšen. 4:11).