---
title:  Qhoebeshano Leholimong le LefatĞeng
date:  05/06/2023
---

`Bala Matheu 27:45–50. See se re ruta eng ka seo Kreste a bileng le maiphihlelo a sona sefapanong? Jesu o ne a bolel’ang ka ho botsa Molimo hore na o mo lahletseng, ’me ke joang ketsahalo ee e re thusang ho utloisisa hore na ho bolel’ang ho ba le “tumelo ea Jesu”?`

A leketlile sefapanong, a aparetsoe ke lefifi, a jere molato, tlotlollo, le kotlo ea sebe sa lefatše, le ho koalloa boteng ba lerato la Ntate, Jesu o ne a itšetlehile likamanong tseo a bileng le tsona le Ntate bophelong ba hae bohle. Ke hore, ka bophelo ba ho itšetleha ka ho phethahala ho Ntate, le linakong tse ntle, Jesu o ne a lokiselitse linako tse tse mpe, le sona sefapano. Mopholosi o ile tšepa, leha tsohle tse mo potileng maemo a ne a susumetsa hore a be le khoao. Leha hone ho bonahala e ka Molimo o mo lahlile, Jesu ha a ka a inehela.

“Le hara lefifi le letšo, a lahliloe ke Molimo, Kreste o ne a khathalitsoe ke masalla senoelong sa matšoenyeho a batho. Lihoreng tseo tse mahlonoko o ne a itšetlehile holim’a bopaki ba kamohelo ea Ntat’ae boo a neng a bo filoe pele. Ka tumelo, Kreste e bile mohloli.”—Ellen G. White, Christ Triumphant, p. 277.

Tumelo ea Jesu ke tumelo e tebileng, e tšepang hoo, e ikitlaelitseng, hoo matemona ohle a tlholehong le liteko tsohle tse teng lefatšeng li kekeng tsa e sisinya. Ke tumelo e tšepang leha e sa bone, e lumelang leha e sa utloisise, e tšoarellang leha ho se letho la ho tšoarella. “Tumelo ena ea Jesu” ka bo eona ke mpho eo re e amohelang ka tumelo ’me e tla re boloka tlokotsing e kapele. Ke “tumelo ea Jesu” e teng lipelong tsa rōna e re fang bokhoni ba ho khumamela Kreste e le ea kaholimo le ho mamella ka tiisetso ha letšoao la sebata la Tšenolo kenngoa tšebetsong.

Empa ha se ntho e itlhahelang fela moo ho sa tsejoeng. Batho ba Molimo e sa le ba ithuta ho phela ka tumelo, letsatsi ka leng joale. Ha ho le monate, le ha ho se monate, ha ho utloahala e ka Molimo o haufi, leha ho utloahala Molimo a le hole— hoo ha ho etse phapano. “Ba lokileng ba tla phela ke tumelo” (Ba-Gal. 3:11; sheba hape Ba-Hab. 2:4). Nako ea ho itokisa ke eona ena. Teko ka ’ngoe ha joale, ha e ka mamelloa ka tumelo, e ka beha tholoana tse molemo maphelong a rōna.

`Nahana ka nako eo bophelo bo neng bo bonahala bo sulafetse ’me e le tumelo ea hao fela ho setseng. O ile oa tsoela pele joang? Ke thuto efe eo u ithutileng eona? U bile le maiphihlelo afe a ka thusang ba bang bao e ka bang ba feta nthong e tšoanang?`