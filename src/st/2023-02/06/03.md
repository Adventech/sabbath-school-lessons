---
title:  Matsatsi a 2,300 le Qetello ea Nako
date:  01/05/2023
---

`Bala Daniele 8:17, 19, 26. Ke nako efe eo lengeloi le phatlalatsang hore pono ea Daniele 8 le matsatsi a 2,300 a supa ho eona, ’me ke hobaneng seo se le bohlokoa ho utloisisoa?`

Ba bang ba re matsatsi a 2300 ke matsatsi a sebele. Hape ba lumela hore lenakana lena la Daniele 8 le supa moetapele oa sesole ea bitsoang Antiochus Epiphanes (216 b.c.–164 b.c.), ea ileng a hlasela Jerusalema le ho silafatsa tempele ea ba-Juda, leha matsatsi a 2,300 a sa lekane hantle nako eo. Tlhaloso ena, leha hole joalo, e hanana le tlhaloso e hlakileng ea lengeloi hore pono eo ke ea “mehla ea bofelo.” Ruri Antiochus ha a ka a phela nakong ea ho qetela.

Ho Daniele 8, Gabariele o qala tlhaloso ea hae ea matsatsi a boporofeta a 2,300. O bitsa pheleu e emetse Media-Persia ’me phooko e emetse Greece (Dan. 8:20, 21). Leha e sa boleloa, joalo ka mebuso e ’meli e tlileng pele ho eona, matla a latelang, lenakana le lenyenyane, ruri ke Roma (Dan. 8:9, 23, 24). O bontša mokhoa oa bolumeli-polotike oa Roma, o tla “lahlela ’nete fatše” (Dan. 8:10–12, 25) le ho kena- kenana le bosebeletsi ba leholimo ba Kreste (Dan. 8:10–12). Tlhoekiso ea sehalalelo ho Daniele 8:14, hloro ea khaolo, ke karabo ea Molimo liqholotsong tsa matla a lefatše le a bolumeli a lokileng ho ikhapela matla a Molimo. Ke karolo ea tharollo ea moshoelella ea Molimo bothateng ba sebe.

Gabariele o falimehetse ho hlalosa likateng tsa nako ea boporofeta ea Molimo. Qetellong ea Daniele 8, re ka bona ka ho hlaka hore Daniele h’aka utloisisa karolo ea pono ea matsatsi a 2300 (Dan. 8:27). Karolo ea pejana e buang ka pheleu, phooko le lenakana, tsohle ne li hlalositsoe, le ka mebuso e ’meli ea pele e boletsoeng ka mabitso (Dan. 8:20, 21). Tlhoekiso ea sehalalelo leha hole joalo, e-ne e-sa hlalosoa.

Lengeloi Gabariele, le hlahileng ho Daniele 8, le hlaha joale ho Daniele 9 ’me le re ho eena: “‘Eitse ha u sa qala ho rapela, lentsoe la tsoa leo ke tlileng ho u tsebisa lona, hobane u ea ratoang. Ela lentsoe hloko, u utloisisa pono’” (Dan. 9:23). Pono efe? Joalo ka ha re tla bona hosane, pono ea matsatsi a 2,300, ka eona karolo ea pono e fetileng ho Daniele 8, eo le sa kang la e hlalosetsa Daniele.

`Gabariele o bitsitse Daniele “ea ratoang.” See se re bolella eng ka khokahano e lipakeng tse leholimo le lefatše?`