---
title:  Taelo ea Lengeloi ho Daniele
date:  02/05/2023
---

`Bala Daniele 9:23. Ke taelo efe e otlolohieng eo lengeloi le e fang Daniele? Hobaneng see se le bohlokoa kutloisisong ea moelelo oa tlhoekiso ea sehalalelo ho Daniele 8:14?`

Lengeloi ka ho hlaka le laea Daniele ho “ela lentsoe hloko, u utloisise pono” (Dan. 9:23). Lentsoe lefe, le pono efe? Ka hobane ha ho pono e tlalehoang ho Daniele 9, lengeloi Gabariele le lokela e be le bua ka karolo ea pono e ho Daniele 8 eo moporofeta a sa kang a e utloisisa—pono ea matsatsi a 2,300 (Dan. 8:27).

`Gabariele o tsoelapele ho Daniele 9:24–27. Ke liketsahalo life bosebeletsing ba Jesu tseo ho buuoang ka tsona?`

Karolo ea pele ea boporofeta bona e amana le sechaba sa Molimo, ba-Juda. “Veke li mashome a supileng tse baliloeng holim’a sechaba sa heno”—chaba sa Bajude (Dan. 9:24). Boporofeteng ba Bibele, letsatsi ka leng la boporofeta le lekana le selemo sa boporofeta (Ezek. 4:6, Num. 14:34). Ho Daniele le Tšenolo ha u na le litšoantšo tsa papiso, hangata u ba le nako ea tšoantšo ea boporofeta hape. E ’ngoe ea litsela tseo re ka kholisehang ka taba ea letsatsi ho emela selemo ea boporofeta mona ke ha re e sebelisa boporofeteng ba Daniele, ketsahalo ka ’ngoe nakong e hlaha ka ho nepahala hantle (sheba thuto ea hosane). Ha re sebelisa motheo ona, veke tse 70 li na le matsatsi a 490. Ka ha letsatsi le leng la boporofeta le lekanang le selemo se le seng, matsatsi a 490 ke lilemo tse 490.

Gabariele o bolella Daniele hore lilemo tse 490 “li khaotsoe” (moelelo oa mantlha oa lentsoe la se-Heberu chathak, ka nako e ’ngoe le tolokoa e le “reretsoe”). Khaotsoe ho eng? E ka nako e ’ngoe ea boporofeta eo ho buuoeng ka eona mona: matsatsi a 2,300 a Daniele 8:14. Lilemo tsena tse 490, nako ea boporofeta, e hokahana hantle le nako ea boporofeta ea Daniele 8:14, karolo ea pono e neng e setse e sa hlalosoa ho Daniele 8 ebile e le eona fela nako ea boporofeta ho Daniele 8 hape. Ka hona, re ka bona hore Gabariele ka boporofeta ba ona o tlile ho thusa Daniele ho utloisisa seo a neng a sa se utloisise khaolong e fetileng: matsatsi a 2,300.