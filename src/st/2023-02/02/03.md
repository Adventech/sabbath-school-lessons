---
title:  Mor’a Motho oa khutla
date:  03/04/2023
---

Tšenolo 14 e na le litemana tse sehlooho malebana le melaetsa ea matsatsi a ho qetela oa Morena bakeng sa sechaba sa hae le lefatše. Khubu ea eona ke ho khutla ha Jesu, phethahatso ea tšepiso ea hae ea hore “‘le tla bona Mor’a motho a lutse letsohong le letona la matla a Molimo, a e-tla ka maru a leholimo’” (Mareka 14:62).

`Bala Tšenolo 14:14. Ke boitsibiso bofe bo sebelisoang ho hlalosa Jesu ha a khutlela lefatšeng? U nahana ke hobaneng Johanne a sebelisa boitsibiso boo bakeng sa Jesu?`

Jesu o sebelisitse polelo “Mor’a motho” ho itšupa makhetlo a 82 lievangeling. E ne e le boitsibiso bo bong bo e neng e le thatohatsi ea hae. O bo sebelisitse e le polelo ea lerato ho ikamahanya le rōna. Ke Mopholosi ea re utloisisang, ea bileng le maiphihlelo a liteko tsa rōna, le ho feta mathateng a rōna. Ke “Mor’a motho” ea khutlang ho re nkela hae. Jesu ea tlang sebakeng sa rōna ke eena Jesu eo ea phetseng hara rōna. O loketse ho re lopolla hobane e bile e mong oa rōna, ‘me, e le emong oa rōna, o ile a tobana le khalefo ka botlalo ea liteko tsa Satane, ’me o ile a hlola.

**Re ithuta eng litemaneng tse latelang tsa Bibele ho Matheu ka Jesu, Mor’a motho?**

`Matt. 16:27`

`Matt. 24:27, 30`

`Matt. 25:31, 32`

Ela hloko linthla tse ling liratsoaneng tsena:

(1) Jesu, Mor’a motho, o tla ka khanya le mangeloi a hae.
(2) o tla arola linku ho lipoli (kahlolo).
(3) qetello ea lichaba le batho bohle e tla etsoa ka ho sa felang.

`Nahana ka poleloana “Mor’a motho” le seo e se bolelang ka botho ba Kreste. Leha e le Molimo, e bile e mong oa rōna, joalo ka rōna, empa ho fapana le rōna, ha a ka a etsa sebe. Ke tšepo efe eo sena se re fang eona ka (1) ho tseba lerato la Molimo bakeng sa rōna; (2) ho tseba hore a ka amana le mathata a hao le ho u fa tlholo holima oona?`