---
title:  Peo ka ’ngoe e Hlahisa Kotulo
date:  06/04/2023
---

Ho Tšenolo 14 ho na le kotulo tse peli. Kotulo ea koro e ntle e emela ba lokileng, ha kotulo ea merara e phutsitseng e emela ba sa lokang le ba khopo kapa ba lahlehileng. Kotulo ka bobeli li butsoitse. Peo ka ’ngoe e jetsoeng e fihletse putso.

`Bala Tšenolo 14:17—20. Polelo ee “sehatelong se seholo sa bohale ba Molimo” e bolela’ng? Sheba hape Tšenolo 14:10, Tšenolo 15:1, le Tšenolo 16:1.`

“Le leng hape lengeloi la tsoa aletareng le e-na le matla holim’a mollo” (Tšen. 14:18). Mona ke lengeloi le laolang mollo oa khalefo ea ho qetela ea kahlolo ea Molimo. Kotulo e butsoitse. Sebe se fihletse tlhoro ea sona. Bokoenihi bo tlotse moeli oa mohau oa Molimo. Bokhopo le bobe joalo ka ha ho bile pele, ho tlo nkha ho sa bola. Molimo ea lerato o entse sohle seo a ka se etsang bakeng sa rōna, se kenyeletsang ho fana ka eena sefapanong e le sehlabelo bakeng sa sebe sa rōna. “Hobane ea sa kang a tseba sebe, Molimo o mo entse sebe ka baka la rōna, re tle re beoe ba lokileng pel’a Molimo” (2 Cor. 5:21; sheba hape le Ba-Gal. 3:13).

Ke’ng hape seo Molimo a ka se etsang ho fetisa sefapano? Ha ho letho leo mohau o ka se etsang ho fetisa ho lopolla bao khafetsa ba latetseng Moea o Halalelang.

Ke ona molaetsa o potlakileng oa boporofeta ba Tšenolo 14. Peo ka ’ngoe e tlo kotuloa. Koro e butsoitse, le merara e butsoitse. Sechaba sa Molimo se senola Setšoantšo sa hae sa mohau, kutloelo-bohloko, mosa, le lerato ka pele ho tlholeho eohle. Bana ba ea khopo ba senola bonyollo, takatso, mona, le lehloeo. Semelo sa Jesu se bonahala sehlopheng se seng ’me semelo sa Satane ho se seng.

Tlholeho e tla bona sechabeng sa Molimo Tšenolo ea ho loka, eo ka mohlomong, ho seng moloko o tlileng pele o kileng oa e bona. Khahlanong le ho loka ha Kreste ho bonahalang sechabeng sa hae, tlholeho e tla bona litholoana tse phethahetseng tsa ho koenehela Molimo. Bokhopo, bobe, sebe le ho tlola molao li tla totobala ka pele ho batho le mangeloi. Khohlano lipakeng tsa botle le bobe, ho etsa hantle le hampe, kutlo le ho hloka kutlo, li tla hlaka tlholehong eohle, ho batho le mangeloi.

`Ke joang hantle o ka elang hloko khohlano e lipakeng tsa botle le bobe? Hobaneng ho le bohlokoa hore re ka etsa joalo? (Sheba Ba-Heb. 5:14.)`