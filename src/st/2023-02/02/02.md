---
title:  Liqeto tsa bosafeleng
date:  02/04/2023
---

Tšenolo 14 ke molaetsa oa mohau oa ho qetela oa Jesu lefatšeng le oeleng le khelohileng, leo ka lilemo tse ka bang likete tse tšeletseng, le tetebetseng sebeng le bokhopong. Ho tla fihla letsatsi leo motho ka mong lefatšeng lena a tlang ho etsa qeto ea hae, e kekeng ea fetoha, e ka ba molemong oa Jesu kapa khahlanong le eena. Molaetsa oa Tšenolo oa ho loka ha Kreste, o re phemisang kotlo ea sebe, ’moho le tšekamelo ea sebe maphelong a rōna, e tla lumaela le ho luma kahohle lefatšeng.

`Bala Matheu 24:14 bapisa le Tšenolo 14:6. Ke tšepiso efe eo Jesu a faneng ka eona ho barutuoa ba hae malebana le phatlalatso ea evangeli ka hohle lefatšeng pejana ho ho khutla ha hae?`

Tšepiso ea Jesu ea hore “‘Evangeli ena ea ’muso e tla boleloa lefatšeng lohle’”, e fanoeng ho Matheu 24:14, e fihlela phethahalo ea eona ea ho qetela molaetseng oa matsatsi a ho qetela oa Kreste, ho Tšenolo 14:6, e bolelang hore Evangeli e tla phatlalatsoa ho “lichaba tsohle, le mefuta eohle, le lipuo tsohle, le marabe eohle”.

Ka makhetlo a mararo ho Tšenolo 22 moo Jesu a reng ke tla kapele (Tšen. 22:7, 12, 20). Tabeng ea ho khutla hoa hae ho kapele, Morena oa eketsa, “‘Ea etsang ho sa lokang a ’ne a etse ho sa lokang; ea itšilafatsang a ’ne a itšilafatsa; ea lokileng a eketse ho loka; le ea halalelang a ’ne a eketse ho halaletsoe’” (Tšen. 22:11). Tšenolo e isa hlorong moo e mong le e mong a tlang ho khetha Kreste kapa khahlanong le eena.

Ke ’nete letsatsi ka leng, ka liqeto tsa rōna le “linthong tse nyenyane,” re khetha e ka ba molemong oa Jesu kapa khahlanong le eena. Ha ho khonahale hore motho eo ha joale a etsa liqeto tse fosahetseng bophelong ba hae, hang fela tlokotsing ea ho qetela, a tle ka lehlakoreng la Jesu, haholo ha sohle sa lefatše se le khahlanong le bona. Ha joale, kajeno, le ka letsatsi ka leng, re lokela ho khetha ho tšepahalla Kreste le melao ea hae. “Hobane ho rata Molimo, ke ha re boloka litaelo tsa oona” (1 Johanne 5:3). Joalo ka ha Ellen G. White a boletse: “Jesu ha a fetole semelo ho tleng ha hae. Mosebetsi oa nchafatso o lokeloa ho etsoa hona joale. Maphelo a rōna letsatsi ka leng a supa moo re tla qetellang teng.”—Last Day Events, p. 295.

`Ke joang Molimo a bopang limelo tsa rōna? Ke mekhoa efe eo a e sebelisang ho re re hole mohaung? Re ka etsang eng hape hore ka ho phethahala re lumelle Moea o Halalelang ho re fetola hore re tšoane le Jesu?`