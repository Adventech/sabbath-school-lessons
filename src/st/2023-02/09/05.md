---
title:  Memo ea ho Itlama
date:  24/05/2023
---

Boipiletso ba Tšenolo ke memo e potlakileng ea ho itlama, e akarelitsoeng ka setšoantšo sa basali ba babeli ho Tšenolo. Leha ho ka bonahala ka linako tse ling e ka sechaba sa Molimo se tla hlōloa khohlanong e akaretsang e lipakeng tsa ’nete le leshano, Molimo o tšepisa hore kereke ea hae e tla hlōla qetellong.

`Bapisa Matheu 16:18 le Tšenolo 17:14. Ke tšepiso efe eo Jesu a fanang ka eona ho barutuoa ba hae malebana le kereke ea hae?`

Kreste ke motheo o tiileng oo kereke ea hae e thehiloeng ho oona. Kereke ea hae e itšetlehile lithutong tsa lentsoe la hae le ho tataisoa ke Moea o Halalelang. Ha ka lehlakoreng le leng, Babylona, joalo ka ha re se re bone, e thehiloe holima litho tsa batho le meetlo. Moeapele o feng kapa o feng ea sebelisang maikutlo a batho le meetlo ho nka sebaka sa lentsoe la Molimo, leha e le thato e senotsoeng ea Hae mangolong, o itjara pherekano ea Babylona.

Mehleng ea Babylona oa khale, kereke le puso e ne e le ntho e le ’ngoe. Ha morena Nebukadnesare a lutse tempeleng ea hae ntlong ea hae ea borena, ka mohlomong o ne a bua sebakeng sa melimo. Ketsahalong e ’ngoe, e le ketso ea khanyetso ho Molimo oa ’nete, morena oa Babylona a fetisa taelo e qobellang le ho laela batho bohle ba pusong ea hae ho ikobela taelo ea hae, setšoantšo se matla seo batho ba Molimo ba tšepahalang, ba hanang ho khumamela Setšoantšo sa bohata, ba tlang ho tobana le sona matsatsing a ho qetela. (Sheba Dan 3.)

Matsatsing a ho qetela a nalane ea lefatše lena, mokhoa oa kopano ea kereke le puso o tla hlaha, Babylona oa semoea, e nang le moetapele oa bolumeli ea ipolelang le ho bua e le Molimo. Lentsoe la hae le tla phatlalatsoa e le lentsoe la Molimo hantle ’me litaelo tsa hae e le litaelo tsa Molimo. Ka makholo-kholo a lilemo bopapa ba Roma bo ’nile ba ipolela bo eme sebakeng sa Molimo lefatšeng. Lengolong la hae le potolohang la la 20 Phuptjane, 1894, Pope Leo XIII o ile a bolela, “Re tšoere lefatšeng lena sebaka sa Molimo o matla ohle.” Ferraris Ecclesiastical Dictionary ea ekeletsa, “Mopapa o hlompheha le ho phahama hoo e seng motho fela, empa joalo ka Molimo le Moemeli oa Molimo.” Moapostola Paulose o thatiseletsa ka mantsoe ana ho pepesa matla ana: “... ea hanang, ea iphahamisang holim’a hohle ho bitsoang Molimo, leha e le ho khumameloang, ’me o tla lula joalo ka Molimo tempeleng ea Molimo, a ipeile Molimo” (2 Ba-Thes. 2:4).

`Ka ha re se re bone hore Molimo o na le batho ba tšepahalang “Babylona,” hobaneng re lokela ho ba hlokolosi ka tsela eo re buang ka eona kateng, ’me hobaneng re lokela ho ba hlokolosi ka ho ahlola batho ka bo mong, khahlanong le mokhoa oa bo oona?`