---
title:  Evangeli ea “Kamehla le Mehla”
date:  10/04/2023
---

Ela hloko seo Tšenolo 14:6, qaleho ea melaetsa ea mangeloi a mararo, e qala ka: evangeli ea “bo sa feleng” kapa ea “kamehla le mehla”. He e ba re ka hlōloa ho utloisisa boteng ba evangeli, re tla lahleheloa ke ntlha-kholo ea melaetsa ea mangeloi a mararo. Re keke ra utloisisa ka ho phethahala lintlha tsa melaetsa ea hora ea kahlolo ea Molimo kapa hooa ha Babylona kapa letšoao la sebata ha re hlōloa ho utloisisa evangeli.

`Bala 1 Ba-Korinthe 15:1–4, Ba-Roma 3:24–26, and Ba-Roma 5:6–8. Ke joang “Evangeli ea Kamehla le mehla” e bontšitsoeng litemaneng tsee? Ke tšepo efe e kholo e bontšitsoeng moo bakeng sa rōna?`

Evangeli ruri ke litaba tse molemo tsa lefu la Kreste bakeng sa libe tsa rōna, tsoho ea hae e hlollang, le lerato la hae le hlōlang kamehla le tsotello ea hae bakeng sa rōna. Ka tumelo maling a hae a tšolohileng le matleng a hae a tsoho, re lopolloa bobeli kotlong le matleng a sebe. Kreste o ne a hapile maikutlo a Paulose ’me e le khubu ea thero le thuto ea hae. Kreste ea thakhisitsoeng o mo pholositse kotlong le molatong oa tse fetileng. Tsoho ea Kreste e mo file matla bakeng sa joale, ’me ho khutla ha Kreste ho mo file tšepo ea bokamoso.

Ela hloko lintlha tse ’ne lirapeng tsena ho Ba-Roma:

1. Re lokafatsoa mahala ka mohau fela.
2. Mohau ke phatlalatsa ea ho loka ea Molimo.
3. Mohau o lokafatsa bao ka tumelo ba amohelang Jesu.
4. Lerato la Molimo re le bontšitsoe re sa le baetsalibe.

Mohau oa Kreste o sa re lokileng, oo ra sa u sebeletsang. Jesu o shoele lefu le bohloko le neng le lokela moetsalibe ea lahlehileng. A ba le maiphihlelo a khalefo ea Ntate, kapa kahlolo, khahlanong le sebe. A nyatsoa e le hore re tle re amohelehe. A shoa lefu leo e leng la rōna, e le hore re tle re phˆele bophelo boo e leng ba hae.

Semaka se seng, ke hore pholoho e tle e be ka tumelo, ntle le mesebetsi ea molao? Re ekeletsoa ka eng, mesebetsi ea rōna le e fetisang ka botle, e halalelang, e ka ekeletsa ka eng ho seo Kreste a re etselitseng sona sefapanong?

’Me morero ona, morero oa topollo, o beiloe e sa le ho qaleng ha nako (2 Tim. 1:9, Tite 1:2, Ba-Efe. 1:4), e thusang ho hlalosa hore na ke hobaneng e bitsoa “Evangeli ea Kamehla le mehla”. Pele lefatše le ka thehoa, Molimo o ne a tseba se tla etsahala, ’me ka hona a beha morero oa topollo ho fihlela tlokotsi hang ha e ka hlaha.