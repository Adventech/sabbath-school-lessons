---
title:  Lebotho la Borumuoa
date:  13/04/2023
---

Ka boithuto bo hlokolosi ba Bibele, Baleti ba pele ba ne ba na le kutloisiso e holang ea bohlokoa ba melaetsa ena. Ba utloa hore Molimo o na le molaetsa o reretsoeng- moloko ona-molaetsa o potlakileng oa mehla ea bofelo o lokelang ho phatlalatsoa lichabeng tsohle, mefuteng eohle, lipuong tsohle, le marabeng eohle, e le ho lokisetsa lefatše ho khutla ha Kreste. Melaetsa ea mangeloi a mararo e bile tšusumetso bakeng sa thomo ea Baleti e sa le le ho qaleng.

Ka 1874, General Conference e ile ea romela barumuoa Europo. Ellen G. White o ile a bitsa John Andrews “monna ea nang le bokhoni mabothong a rōna.” Andrews o ne a bua bonyane lipuo tse supileng, o ne a ka pheta Testamente e Ncha ka hlooho, le ho tseba boholo ba Testamente ea Khale. E ne e le setsibi se hloahloa, sengoli se itlhommeng pele, moreri ea matla, le setsibi sa thuto-Molimo se nang le bokhoni.

Hobaneng ho ka romeloa motho ea joalo sebakeng se nang le balumeli ba fokolang? Hobaneng o ka romela “monna oa bokhoni” eo u nang le eena libakeng tse sa tsejoeng? ’Me hobaneng a ne a ikemiselitse ho ea? Molekane oa hae o ne a sa tsoa hlokahala lilengoana tse fetileng. Hobaneng a ne a ka rata ho siea lelapa le metsoalle ea hae America le ho sesa le bana ba hae ba babeli ho ea lefatšeng le sa tsejoeng, a beha tsohle tlokotsing ka lebaka la Kreste?

Lebaka le leng fela. O ne a lumela hore Jesu oa tla haufinyane, hore molaetsa oa ’nete oa nako ea ho qetela o lokela ho ea lefatšeng lohle.

Nalaneng eohle ea rōna, ba hlalefileng le ba matla ba rōna ba tsamaile ho isa lipheletsong tsa lefatše ho phatlalatsa molaetsa oa matsatsi a ho qetela oa Molimo. E ne litichere, baoki, baruti, balemi, ba lokisang mechine, babetli ba mapolanka, le bahoebi ba mefuta eohle. Ba bang ba ne ba hiriloe ke kereke, ba bang ho se joalo, empa boholo bo ne bo sa hiroa. E ne e le batho fela ba lumeleng ho khutleng ha Jesu ho haufi.

`Bala Tšenolo 14:6, Liketso 1:8, le Matheu 24:14. Ke ho tšoana hofe hoo u ho bonang litemaneng tsee?`

Phatlalatso ea evangeli ea kamehla le mehla e fetisa meeli ea linaha. E kenella libakeng tse thata ho fihleleha tsa lefatše. E fihlella batho ba lipuo tsohle le bochaba. Qetello e tla ama lefatše lohle. Ho thahasellisa hakakang ho tseba hore evangeli ea rōna e se e fihletse linaha tse fetang 210 ho tse 235 tse aneloang ke United Nations.

`Ke karolo efe eo u ka e bapalang, ’me u ka e bapala hantle joang, ho thuseng phatlalatsong ea melaetsa ea mangeloi a mararo ho “lichaba tseohle, le mefuta eohle, lepuo tsohle, le merabe eohle”?`