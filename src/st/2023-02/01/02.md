---
title:  Ntoa Leholimong
date:  26/03/2023
---

Tšenolo 12 e bontša letoto la liketsahalo tse tšosang, lipono tsa khohlano ea nako e telele e lipakeng tsa botle le bobe e qalileng leholimong empa e tla fella mona lefatšeng. Lipono tsena li re isa morao nakong, ho tloha ponong ea pele ea borabele ba Satane leholimong ho isa lithlaselong tsa hae tse matla sechabeng sa Molimo matsatsing a ho qetela.

`Bala Tšenolo 12:7–9 e hlalosang khohlano e akaretsang e lipakeng tsa botle le bobe. Ke joang, ntho e kang ee e etsahale leholimong? Litemana tsee li bolela’ng ka bonnete ba khetho e lokolohileng, boikhethelo?`

Bolokolohi ba ho khetha ke motheo oa mantlha oa ’muso oa Molimo, bobeli leholimong le lefatšeng. Molimo ha a bopa liroboto, e ka ba leholimong kapa lefatšeng. Re bopiloe ka Setšoantšo sa Molimo, re le batho re ka etsa liqeto tsa boitšoaro.

Matla a khetho a hokahantsoe haholo le bokhoni ba ho rata. Ha u tlosa matla a ho etsa khetho, o senya bokhoni ba ho rata, hoba lerato le ke ke la qobelloa kapa ho kharametsoa. Lerato ke pontšo ea bolokolohi ba ho khetha. Lengeloi ka leng le teng leholimong le ile la tobana le khetho e kaba ea ho arabela leratong la Molimo kapa ho furalla ka boikhantšo, boikhohomoso le boikakaso. Joalo ka ha mangeloi a leholimo a ile a tobana ka lerato le khetho ea ka ho safeleng, Tšenolo e bontša e mong le e mong oa rōna a na le khetho khohlanong ea ho qetela lefatšeng.

Ha ho so ka ho ba le sebaka se lipakeng toantšanong e kholo (sheba Luka 11:23), ’me ha se na ho ba teng le ntoeng ea ho qetela ea lefatše. Joalo ka ha lengeloi le leng le leng le ile la khetha lehlakore la Jesu kapa la Lucifera, batho bohle ba isoa qetong, e sa thekeseleng qetellong ea nako. Ke mang eo re tla ea le eena, re mo khumamele, re mo utloe? Sena e sa le e le taba bakeng sa batho, ’me e tla ’ne e be joalo, leha e le ho mpefala, ho isa qetellong ea khohlano ena ea nalane ea lefatše.

Empa litaba tse molemo haholo ke tsena: Tšenolo 12 e hlalosa thlolo ea Kreste khohlanong ena, ’me le rōna bohle, ka ho sebelisa bolokolohi ba ho ikhethela, re lokela ho khetha lehlakore la hae, lehlakore le hlolang. Ke taba e kholo ha kakang ho khona ho khetha lehlakore leo u seng u ntse u tseba e sa le pele hore le tlo hlola.

`Nahana ka moo bolokolohi ba khetho le ba liqeto bo ka bang bohlokoa kateng ho Jesu, eo, le ha a ne a tseba hore bo mo isa sefapanong (sheba 2 Tim. 1:9), a ileng a re fa bona leha hole joalo. See se lokela ho re bolella’ng ka ho ba hlokolosi tšebelisong ea ntho ee e halalelang, empa e le mpho e theko e boima?`