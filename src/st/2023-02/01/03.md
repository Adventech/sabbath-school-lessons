---
title:  Tlhaselo ea Satane
date:  27/03/2023
---

Ho tloha sethathong, Satane (sheba Tšen. 12:4, 5) o ne a batla ho timetsa Kreste. Empa tekong e ’ngoe le e ’ngoe, Satane a hloleha. Tsoalong ea Kreste, ka mohlala, lengeloi le ile la hlokomelisa Josefa le Maria ka morero e mebe ea Heroda ’me ba balehela Egepeta. Jesu a tobana le teko tse hohelang tsa Satane lefeelleng le ho li thula ka ho “ngoliloe ho thoe,” ’me ka hona a fumana tšireletso lentsoeng la Molimo. Lefung la hae sefapanong, o senotse boleng ba lerato la hae le ho re lopolla kotlong le thohakong ea sebe. Tsohong ea hae, joalo ka moprista oa rōna ea phelang, o re lopolla matleng a sebe maphelong a rōna.

**Bala Tšenolo 12:4–6, 9; Ba-Efese 5:25–27, 32; le Pesaleme 2:7–9 ’me u hlalose litšoantšo tse latelang:**

`Drakone`

`Mosali`

`Ngoan’e motona`

`Lere la tšepe`

Ka Bibeleng, lere ke papiso ea bolaoli le puso. Lere la tšepe ke papiso ea puso e matla-oohle, le e sa thekeseleng. Jesu o ile a tobana le teko tsohle tseo re tobanang le tsona, ’me o ile a tsoa e le mohloli. Diabolosi ke sera se hlotsoeng. Kreste o mo hlotse bophelong, le lefung, le tsohong ea hae. Ka ha Jesu o se hlotse Liabolose sefapanong sa Golgotha, re ka hlōla le rōna. Tlholo ea Kreste holima Satane e ne e phethehile, empa khohlano e kholo lipakeng tsa Kreste le Satane eona ha e so fele.

Leha ho joalo ha re amohela ka tumelo seo Kreste a re etselitseng sona, molato oa rōna oa sebe oa hlakoloa, ’me libe tsa rōna li ea tšoareloa. Re ema re phethehile pela Molimo, re koahetsoe ka ho loka ha Kreste. Joalo ka ha Paulose a ngola ka ho “fumanoe ho eena ke e-na le ho loka, e seng ha molao, empa e le ho leng ka ho lumela ho Kreste, ke ho re, ho loka ho tsoang ho Molimo ka tumelo” (Ba-Fil. 3:9). Ha e ba re tšoaretsoe, ha ho letho leo re ka qosoang ka lona. Jesu o hlotse ’me ka ho sa feleng seo sebe le bokhopo li ka mo etsang sona. A etsa Tlhaselo e phethahetseng ho bobe ’me a bo hlōla. Ha re amohela Jesu ka tumelo, tlholo ea hae ke ea rōna.

`Hobaneng tiisetso ea pholoho, ka lebaka la tlholo ea Kreste holima Satane, e le bohlokoa ho rōna? Ke joang seo Paulose a se ngotseng ho Ba-Filipi 3:9 e ka bang maiphihlelo a rōna?`