---
title:  Teko ea Sabatha
date:  15/06/2023
---

Le joale mohlomong sethala se se lokisitsoe bakeng sa lithloriso tse tlang. Ka la 6 Phuptjane, 2012, Mopapa Benedict XVI o ile a etsa boipiletso bona bo potlakileng ho batho ba fetang 15,000 ba phuthehetseng St. Peter’s Square Roma hore Sontaha e lokela e be letsatsi la phomolo ho bohle, e le hore batho ba lokolohe hore ba be le ba malapa a bona le Molimo. “Ka ho emela Sontaha, u emela tokoloho ea batho.” Sena ha se ntho e tšoanang joalo ka ho susumetsa hore ba bang ba boloke letsatsi lena, khahlanong le Sabatha ea Bibele, empa e bontša fela hore taba ea Sontaha e le “letsatsi la phomolo” ruri, ke taba e tiileng. Haufi kapa ha morao, melao e tla fetisoa, ’me bao ka matsoalo a bona ba latelang Lentsoe la Molimo le ho boloka Sabatha sa ’nete ba tla bitsoa ka hore ke ba luki ba khotso ea sechaba.

Nakong ena ea tlokotsi, batho ba Molimo ba tšepahalang, ka mohau oa hae le ka matla a hae, ba tla ema ba tiile kholisehong ea bona ho mo latela. Ba ke ke ba inehela ka lebaka la boima ba litaba.

Khahlanong le letšoao la sebata, ba tla amohela letšoao la Molimo. Litiiso (matšoao) li ne li sebelisoa mehleng ea khale ho netefatsa matla a tokomane e le ea molao. Re ka lebella joale ho fumana letšoao (tiiso) la Molimo le hoketsoe molaong oa hae. Litiiso tsa mehleng ea khale e le e le letšoao le ikhethang. Esaia moporofeta o re: “Phutha bopaki boo, u tiise thuto eo ho barutuoa ba ka” (Esa. 8:16).

`Bala Exoda 20:8–11. Ke lintlha life tsa tiiso ea Bibele tseo u li fumanang molaong oa Sabatha? Ke joang molao oa Sabatha o fapaneng ho melao eohle e meng?`

Molao oa bone o fupere linthla tse tharo tsa tiiso e loketseng. Ea pele, lebitso la ea tiisang: “Jehova, Molimo oa hao” (Exod. 20:10). Ea bobeli, boemo ba ea tiisang: Jehova ea “entseng,” (Exod. 20:11) kapa ’mopi. Ea boraro, sebaka sa ea tiisang: “Maholimo le lefatše, leoatle, le tsohle tse ho tsona” (Exod. 20:11). Ho ea ka Tšenolo 7:1, 2, letšoao la Molimo le behoa fela liphatleng tsa rōna, papiso ea likelello tsa rōna. Jesu o hlompha tokoloho ea rōna ea ho khetha. O re memela ho mo lumella ho bopa likelello tsa rōna ka Moea o Halalelang e le hore re tle re se ke ra sisingoa ankoreng ea tumelo ea rōna lentsong la Molimo (Ba-Efe. 4:30). Ka hona, re utloisisa hore ba tšepahalang ke ba “bolokong litaelo tsa Molimo, ’me bale tumelo ea Jesu” (Tšen. 14:12), ’me litaelong tseo ho kenyelelitsoe molao oa bone, e leng ona molao o le mong o fetotsoeng ke matla a sebata.

`Ke maemo afe ao u a bonang ha joale a etsahala ao ka oona a ka re isang ho khinoeng ha tokoloho ea rōna ea bolumeli? Ke lithibela life tse seng, hape?`