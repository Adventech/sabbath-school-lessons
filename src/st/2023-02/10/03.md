---
title:  Leshano la Khale la ho se Shoe
date:  29/05/2023
---

`Bala Tšenolo 16:13, 14 le Tšenolo 18:2, 23. Ka khakanyo efe ea lintho tsa moea eo u e fumanang litemaneng tsee?`

Lipolelo tse kang “sebaka sa matemona” kapa “meea ea batemona” le “boloi” tsohle li supa tšebetso ea matemona. Ha ho makatse hore e be re hlokomelisitsoe hore hara lithetso tse peli tse kholo tsa matsatsi a ho qetela, e ’ngoe e tla ba “ho se shoe ha moea” (sheba Ellen G. White, The Great Controversy, p. 588).

Ehlile seo se ka bonoa ha bonolo kajeno. Le lefatšeng la Bokreste, taba ea moea o sa shoeng ke taba ea khale ea thuto ea Bokreste. Bakreste ba bangata ba lumela hore, lefung, ba pholositsoeng ba fofela leholimong, ’me ba lahlehileng ba theohela tlase liheleng. Ke ha kae, ka mohlala, ka mora hore moevangeli e moholo Billy Graham a shoe, re ileng ra utloa “Billy Graham o bolokehile joale leholimong, matsohong a lerato a Jesu,” kapa joalo? Taba e kang e na e rutoa ka linako tsohle lifalaneng, lihlopheng, ’me haholo mafung.

`Bala Moekelesia 9:5; Jobo 19:25–27; 1 Ba-Thesalonika 4:16, 17; le Tšenolo 14:13. Ke taelo efe e hlakileng eo Molimo a e fileng batho ba hae ka bophelo ka mora lefu, le moo re fumanang tšepo ea rōna?`

E ’ngoe ea litšiea tsa lithetso tsa Babylona ke kutloisiso e fosahetseng ea lefu, e itšetlehileng khopolong ea ho se shoe ha moea, ho lokisetsa tsela ea tšusumetso ea thetso ea meea. Ha e ba u lumela hore bafu, ka tsela e itseng, ba ea phela le hore ba ka khona ho buisana le rōna, joale ke tšireletso efe eo u nang le eona malebana le lithetso tse ngata tseo Satane a nang le tsona? Ha e ba motho e mong eo o nahanang hore ke ’m’e kapa ngoan’a hao, kapa morutuoa e mong, a ne a ka hlaha hang le ho bua le uena, ho ne ho tla ba bobe ha kae hore u thetsehe ke maikutlo a hao? Sena se etsahetse nakong e fetileng, sea etsahala ha joale, ’me ruri, ha re atamela matsatsi a bofelo, se tla etsahala hape. Tšireletso ea rōna fela ke ho ema ka tieo ho seo Bibele e se rutang ka lefu e le boroko ho fihlela ho khutleng la bobeli ha Jesu.

`Ke mehlala efe ea meea ha joale e teng moetlong oa heno? Hobaneng kutlo e tiileng lentsoeng la Molimo e le eona fela tšireletso ea rōna?`