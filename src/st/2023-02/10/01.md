---
title:  Thetso tsa ho Qetela tsa Satane
date:  27/05/2023
---

### Bakeng sa Thuto ea Beke ena, Bala Tšen. 12:9; Tšen.
16:13, 14; 1 Ba-Thes. 4:16, 17; Ezek. 8:16; Ezek. 20:1–20; Tšen.18:4, 5.

> <p>Temana ea Khopolo</p>
> “‘U ba halaletse ka ’nete ea hao; lentsoe la hao ke ’nete’” (Johanne 17:17).

Ene e le hoseng ho hong ho hotle ha Loetse Chicago. Ha letsatsi le hlaha holima letša la Michigan ’me basebelisi ba tsela ba loantšana le sephethe- phethe litseleng tsa Kennedy le Eisenhower, ’me bana ne ba fihlile likolong, ha pale e nyarosang e qala ho ipetsa e ileng ea tlisa tšabo e kholo ho baahi ba Chicago. Batho ba ne ba kula ka tsietsi, ’me ba bang ba ne ba e-shoa hang ka mora ho nka lipilisi tsa Tylenol. Ha ho hlahlojoa, pilisi ka ’ngoe ea fumanoa e tsoakiloe le, chefo e kotsi. Motho e mong ea fapaneng hlooho o na il’a kenakenana le moriana. Ho fihlela kajeno, haho tsebahale hore na tloko-tsebe seo ke mang.

Joalo ka ha se re bone, Tšenolo e re hlokomelisa hore “baahi ba lefatše” ba tla noa seno se bolaeang se bitsoang “veine ea Babylona.” Hona le lithuto le lithero tse fosahetseng tseo, qetellong, li tlang ho isa fela lefung. Leha hole joalo, lefatše ha lea tloheloa fela le sena pheko, tšireletso, khahlanong le chefo ena ea semoea: melaetsa ea mangeloi a mararo.

Thutong ea beke ena, re tla tsoela pele ho sheba, e seng fela lithetso tsa Babylona, empa morerong oa Jesu ho re pholosa ho tsona, le lefu leo li tlang ho le tlisa.