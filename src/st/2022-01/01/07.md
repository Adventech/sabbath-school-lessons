---
title:  Ho Ithuta Haholoanyane
date:  31/12/2021
---

David A. deSilva o hlalosa ka ho hlaka lebaka leo ka lona Bakreste ba pele ba ileng ba feta har’a litlhoriso: “Bakreste ba ile ba khetha mokhoa oa bophelo o . . . neng o ka nkuoa o sa ikamahanye le ho se laolehe. Ho tšepahalla melimo, ho neng ho bonahatsoa ka ho ea mahlabelong ka boikokobetso le ho tse tšoanang le tsona, ho ne ho nkuoa e le botšepehi ho ‘muso, babusi, metsoalle, le lelapa. Borapeli ba melimo bo ne bo nkuoa e le sesupo sa boinehelo likamanong tse neng li boloka sechaba se na le botsitso le nala. Ka ho se ikamahanye le tsena tsa pele, Bakreste (joalo ka Bajuda) ba ne ba talingoa ka pelaelo ea hore ho na le menyetla ea hore e be litloli tsa molao le ho ba majela-thoko ‘musong.”—Perseverance in Gratitude (Grand Rapids, MI: Eerdmans Publishing Company, 2000), leq. 12.)

“ho ba nyahameng tiiso e teng ea sehlare—tumelo, thapelo, mosebetsi. Tumelo le mesebetsi li tla ama tiisetso le khotsofalo tse tla eketseha letsatsi le letsatsi. Na u na le teko ea ho inehela maikutlong a ho tšoenyeha ka tse tlang le ho nyahama pelo ho tletseng? Matsatsing a lefifi le letšo-letšo, ha ho bonahala ho sa lumellehe, se tšabe. E ba le tumelo ho Molimo. U tseba tlhoko ea hau. O na le matla óhle. Lerato la Hae le se nang moeli le lereko la Hae ha li khathale. U se tšohe hore ha a ka ke a phethahatsa tšepiso ea Hae. Ke ‘nete ea bosafeleng. Ha a ka ke a fetola selekane seo a se entseng le ba mo ratang. O tla buseletsa ho bahlanka ba Hae ba tšepehang litlhoko tsa bona ka tekanyo ea tsona. Moapostola Pauluse o pakile taba ena: ‘Empa Morena a re ho ‘na: mohau oa ka oa u lekana; hobane matla a ka a iphetha mefokolong …. ka baka leo ke ithabela mefokolong, le linyefolong, le bohloking, le lihlorisong, le mahlomoleng, ka baka la Kreste; hobane mohla ke fokolang, e ba ke mohla ke nang le matla.’ 2 Ba-Korinthe 12:9, 10.”—Ellen G. White, Prophets and Kings, maq. 164, 165.

**Lipotso tsa Puisano**

`➊ Na ho ka etsahala hore re “fapane” ka lebaka la boinehelo ba rona ba Bokreste, e be feela ha re ‘nqosoe ka “ho ikarola” le ho se natse ba bang? Haeba ho le joalo, ke joang?`

`➋ Lentsoe “khothatsa” ka Bibeleng le ka bolela ho khalema kapa khothatso. Re lokela ho ba hlokolosi joang ho khalema motho ea nyahameng?`

`➌ Ke lintho li fe tse tšoanang tseo u ka li fumanang pakeng tsa babali ba Ba-Heberu le ba kereke ea Laodisea ea Tšenolo 3:14–22? Ke ka litsela li fe tseo boiphihlelo ba rona kajeno, lilemo tse kete li peli hamoraro, bo tšoanang le ba bona, re ka ithuta eng ho tšoaneng hoo?`