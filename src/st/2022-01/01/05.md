---
title:  Etsang Khokanyana-Phiri
date:  29/12/2021
---

Moapostola o ile a khothaletsa babali ho etsa eng mabapi le boemo ba bona? Ke eng seo re ka ithutang sona ho Ba-Heberu molemong oa rona? A re keng re hlahlobe kamoo Molimo o ileng oa thusa Elia ho phahama nyahamong ea hae.

`Bala 1 Marena 19:5–18. Molimo o ile oa etsa eng ho busetsa tumelo ea mohlanka oa Hae, Elia?`

Pale ea kamoo Molimo o neng o sebetsana le Elia kateng kamor’a Karmele ea hlolla hobane e bontša tlhokomelo ea bonolo le bohlale boo ka bona Molimo o sebeletsang ba hlorileng ‘me ba loanelang ho fumana tumelo ea bona hape. Molimo o ile oa etsetsa Elia lintho tse ngata. Ea pele, o ile a hlokomela lilthoko tsa hae tsa nama. O ile a mo fa lijo le phomolo. Eaba, ka lehaheng, a mo khalema ka bonolo — “U etsa’ng moo, Elia?”—‘me oa mo etsa hore a utloisise ka botebo kamoo a sebetsang kateng le ho phethahatsa merero ea Hae. Jehova o ne a le sieo moeeng, tšisinyehong, mollong, empa o ne a le lentsoeng le nyenyetsang le lesesane. Eaba Jehova o fa Elia mosebetsi oo a loketseng ho o etsa ‘me a mo fa tiisetso.

`Bala Ba-Heberu 2:1, Ba-Heberu 3:12–14, Ba-Heberu 5:11–6:3, le Ba-Heberu 10:19–25. Pauluse o ile a khothaletsa hore balumeli ba etse eng?`

Bukeng eohle ea Ba-Heberu re fumana litaeo tse ngata tseo moapostola a li fileng babali ho ba thusa ho fumana hape matla le tumelo tsa pele. Ntlha e ‘ngoe eo sengoli se e thathiselletsang ke ho hlokomela litlhoko tsa ‘mele tsa balumeli ‘moho le bona. O khothaletsa hore ba amohele baeti hape ba etele ba lichankaneng, e leng se supang hore ba hlokomele litlhoko tsa bona tsa nama. Moapostola o khothaletsa babali ho fana, ba ntse ba hopotse hoba Molimo ha o ka ke oa ba lahla (Ba-Heb. 13:1–6). Pauluse o ile a boela a ba khalema le ho ba khothatsa. O ile a ba hlokomelisa hore ba se ke ba “suthela hole” butle butle (Ba-Heb. 2:1) le ho se be le “pelo e mpe ea ho se lumele” (Ba-Heb. 3:12), hape a ba khothaletsa ho hola kutloisisong ea bona ea tumelo (Ba-Heb. 5:11–6:3). A boela a bua ka bohlokoa ba ho se ngale liphutheho tsa kereke (Ba-Heb. 10:25). Ka kakaretso, o ile a khothaletsa hore ba teteane, ba khothatsana, ba tsose lerato le mesebetsi e molemo, empa o ile a boela a phahamisa Jesu le bosebeletsi ba Hae ka sehalalelong sa leholimo sebakeng sa rona (Ba-Heb.8:1, 2; Ba-Heb. 12:1–4).