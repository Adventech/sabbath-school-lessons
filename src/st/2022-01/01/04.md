---
title:  Ho Tepella
date:  28/12/2021
---

Babali ba Ba-Heberu ba ne ba atlehile ho boloka tumelo ea bona le boinehelo ho Kreste, ho sa natse ho latoloa le ho hlorisoa. Leha ho le joalo, ntoa e ile a befa ha nako e ntse e tsamaea. Ba ile ba loana ntoa e molemo ‘me ba e qeta e le bahloli feela hape ba khathetse.

`Bala Ba-Heberu 2:18; Ba-Heberu 3:12, 13; Ba-Heberu 4:15; Ba-Heberu 10:25; Ba-Heberu 12:3, 12, 13; le Ba-Heberu 13:1–9, 13. Ke li fe tse ling tse liqholotso tseo balumeli ba neng ba tobana le tsona?`

Ba-Heberu e re bolella hore babali bana ba ile ba tsoela pele ho ba le mathata. Litlhaselo tsa mantsoe le tsa mefuta e meng mohlomong tsa ‘na tsa tsoela pele khahlanong le bona. (Ba-Heb. 13:13). Balumeli ba bang ba ne ba ntse ba le chankaneng (Ba-Heb. 13:3)—taba eo e ka bang mohlong e ne e qeta chelete ea kereke, le ka likelellong. Ba ne ba khathetse (Ba-Heb. 12:12, 13) ‘me ho ne ho le bonolo hore ba ka “nyahama” (Ba-Heb. 12:3).

Ke ntho e tloaelehileng har’a batho kapa lichaba hore kamor’a hore thabo ea tlholo e fete, kelello le mekhoa e meng ea tšireletso e thapolohe, ba ba boemong ba tlokotsi haholo ho tlhaselo ea sera. Matla ao motho kapa sechaba se a sebelisang ho tobana le tšoso e tlang ho thata ho a sebelisa lekhetlo la bobeli.

`Bala 1 Marena 19:1–4. Ho ile ha etsahala’ng ka Elia? `

“Empa Elia o ne a tšoenyehile ka boitšoaro bo atisang ho latela tumelo e phahameng le katleho e kholo. O ne a tšoenyehile hore nchafatso e qaliloeng Karmele ha e na ho ba ea nako e telele; eaba o tšoaroa ke khatello ea maikutlo. O ne a ile a phahamisetsoa tlhorong ea Piskare; empa joale o ne a se a le ka phuleng. Ha a ne a le tlas’a tšusumetso ea Ea Matla Ohle, o ne a ile a ema khahlanong le liteko tse thata tsa tumelo; empa nakong ena ea ho nyahama, eo ka eona tšoso ea Jesebele e lumang ka hloohong, le taba e hlakileng ea hore Satane o ntse a hlola ka mano a mosali enoa ea khopo, o ile a lahleheloa ke ho itšoarella ka Molimo. O ne a ile a phahamisoa ho feta tekanyo, ‘me karabelo e ne e hlolla. Ha a lebala Molimo, Elia o ile a baleha ho tsoela pele, ho fihlela a iphumana a le mong tšenyehong le mokhathaleng.”—Ellen G. White, Prophets and Kings, maq. 161, 162.

`Nahana ka linako tseo u kileng oa hloleha bophelong ba hau ba Bokreste ‘me oa leka ho utloisisa maemo le lintlha tse kentseng letsoho ho oeng hoo, ke eng seo u ka beng u se entse ka tsela e fapaneng?`