---
title:  Ntoa
date:  27/12/2021
---

Ha balumeli ba ne ba bolela tumelo ea bona ho Kreste ‘me e ba litho tsa kereke, ba ne ba sea meeli e ba khethollang le karolo e ‘ngoe ea sechaba. Ka bomalimabe, sena se ile sa fetoha sesosa sa likhang kahobane sena se ne se ahlola sechaba le mekhoa ea sona hore e mebe leha e ne e le ka tsela e sa topang.

`Bala Ba-Heberu 10:32–34 le Ba-Heberu 13:3. Boiphihlelo ba Ba-Heberu e bile bo fe kamor’a hore ba sokolohe?`

Ho na le menyetla e mengata ea hore babali ba Ba-Heberu ba ne ba hlokofatsoa ka mantsoe le ‘meleng ke likharuru tse neng li tsosoa ke bahanyetsi (mohlala, Liketso 16:19–22, Liketso 17:1–9). Ba ne ba bile ba hlahleloa le chankaneng, ‘me ho ka etsahala hore e be le teng ba ne ba shapuoa, hobane batsamaisi ba ne ba na le matla a ho laela hore batho ba fuoe kotlo le ho hlahleloa chankaneng ho sa lateloa le mecha e nepahetseng ea molao, ha ba ntse ba bokelletsa bopaki (mohlala, Liketso 16:22, 23).

`Bala Ba-Heberu 11:24–26 le 1 Petrose 4:14, 16. Boiphihlelo ba Moshe le babali ba 1 Petrose bo re thusa joang ho utloisisa hore na ke hobaneng ha Bakreste ba ne ba hlorisoa? `

Ho “jara sekhobo sa Kreste” ka bobebe ho ne ho bolela hore ikamahanya le Kreste ‘me o mamelle masoabi le tlhekefetso e neng e tsamaea le boikamahanyo bona. Bora bo pepenene khahlanong le Bakreste bo ne bo bakoa ke boinehelo ba bona bo ikhethang borapeling ba bona. Batho ba ka khopisoa ke liketso tsa borapeli tseo ba sa li utloisiseng kapa ke batho bao mokhoa oa bona oa bophelo le boitšoaro li ka etsang hore ba bang ba ikutloe ba le molato kapa ba soabile. Ho ea bohareng ba mongoaha-kholo oa pele kamor’a Kreste, Tacitus o ne a nka Bakreste ba le molato oa ho ba le “lehloeo ho mofuta oa motho.”—Alfred J. Church and William J. Brodribb, trans., The Complete Works of Tacitus, (New York: The Modern Library, 1942) Annals15.44.1. Ho sa natse hore lebaka la ‘nete la qoso ena ke le fe, leo ho hlakileng hore ke la bohata, Bakreste ba bangata ba pele, ba joalo ka bana bao Pauluse a ba ngolletseng lengolo lena, ba ne ba hlokofatsoa ka lebaka la tumelo ea bona.

`E mong le e mong, e le Mokreste kapa che, oa hlokofala. Ho bolela’ng, ho hlokofatsoa ka lebaka la Kreste? Ke tlhokofalo tse kae tseo re fetang ho tsona tseo e leng ka lebaka la Kreste, ‘me ke tse kae tse tlisoang ke khetho tsa rona?`