---
title:  Tšimoloho e Khanyang
date:  26/12/2021
---

E le hore re tle re utloisise thero ena le ho sebelisa molaetsa oa eona maphelong a rona, re lokela ho utloisisa nalane ea phutheho eo le boemo boo ba neng ba le ho bona ha ba amohela lengolo ho moapostola.

`Bala Ba-Heberu 2:3, 4. Boiphihlelo ba bao ho neng ho buuoa le bona ho Ba-Heberu e ne e le bo fe ha ba qala ho sokoloha? `

Molaetsa ona o tšoaela hore bao ho neng ho buuoa le bona ho Ba-Heberu ba ne ba e-so utloe Jesu ka sebele sa Hae ha a ruta; ho e-na le hoo, ba ne ba amohetse evangeli ho baevangeli ba bang ba neng ba ba tsebisitse litaba tsa “Topollo.”

Pauluse le eena o re baevangeli ba ile ba “tiisa” molaetsa ho bona le hore Molimo ka sebele sa Hae o ne a fane ka “bopaki ka meeka le mehlolo.” Hona ho bolela hore Molimo o ne a fane ka tiiso ea boiphihlelo ea evangeli ka liketso tsa meeka le liketso tse ling tse matla—har’a tsona ho le phano ea “lineo tsa Moea o Halalelang.” Testamente e Ncha e hlalosa hore meeka le mehlolo e kang ea lipholiso tsa mohlolo, ho leleka bademona, le tšollelo ea lineo tsa Moea li ne li tsamaea le ba neng ba ruta evangeli libakeng tse ncha.

Qalehong ea Kereke ea Bokreste, Molimo o ile a tšollela Moea oa Hae holim’a baapostola Jerusalema hore ba tle ba tsebe ho bolela evangeli ka maleme ao ba neng ba sa a tsebe pele le ho ba le matla a ho etsa mehlolo (Liketso 2, 3). Filipi o ile a etsa meeka e tšoanang Samaria (Liketso 8), Petrose Jopa le Sesarea (Liketso 9, 10), ‘me Pauluse bosebeletsing bohle ba hae Asia le Juropo (Liketso 13–28). Liketso tsena tse matla e ne e le bopaki ba maiphihlelo bo neng bo tiisa molaetsa oa “Topollo”—ho thehoa ha ‘muso oa Molimo le ho pholosoa tsuong le ho lokolloa matleng a bokhopo (Ba-Heb. 12:25–29).

Moea o ile oa nea Bakreste ba pele kholiseho ea hore libe tsa bona li tšoaretsoe; ka mokhoa o joalo, ba ne ba se na tšabo ea kahlolo, ‘me ka lebaka leo lithapelo tsa bona li ne li tiile li le sebete, ‘me maiphihlelo a bona a borapeli a ne a tletse ka thabo (Liketso 2:37–47). Hape Moea o ne o lokolla ba litlamong tsa meea e litšila, hoo e ileng ea e-ba bopaki bo kholisang ba matla a fetisisang a Molimo holim’a matla a bokhopo ‘me ba senola hore ‘muso oa Molimo o thehiloe maphelong a bona.

`Pale ea tšokoloho ea hau ke e fe? Ke ka litsela li fe o tiisitsoeng tumelong ea hau le ho lumela hore Jesu Kreste ke Morena le Molopolli oa hau? Hobaneng ha ho le molemo ka linako tse ling ho hopola kamoo Molimo o qalileng ho sebetsa bophelong ba hau ho u atametsa ho Eena?`