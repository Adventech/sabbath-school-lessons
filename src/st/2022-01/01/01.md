---
title:  Lengolo ho Ba-Heberu le ho Rona
date:  25/12/2021
---

### Bakeng sa Boithuto ba Beke Ena Bala
Ba-Heb. 2:3, 4;1 Pet. 4:14, 16; Ba-Heb. 13:1–9, 13; 1 Marena 19:1–18; Ba-Heb. 3:12–14; Numere 13.

> <p>Teman’a Khopolo “Hobane le tšoanetse ho ba le mamello, le tle le ntoo kotulo tseo le li tšepisitsoeng” (Ba-Heberu 10:36).</p>
> U kile oa nahana na ho ne ho ka ba joang ha u ne u ka utloa Jesu, kapa e mong oa Baapostola, a ruta? Re ruile feela liqotsulo le likakaretso tse ngotsoeng tsa tse ling tsa lithuto tsa bona, empa tsena li fana ka mohopolo o sa fellang oa hore na ho ne ho le joang ho ba utloa. Leha ho le joalo, Molimo o bolokile Mangolong thero e le ‘ngoe e felletseng bakeng sa rona: lengolo la Pauluse ho Ba-Heberu.

Pauluse, sengoli sa Ba-Heberu, o ne a re mosebetsi oa hae ke “lipolelo… tsa khothatso” (Ba-Heb. 13:22). Polelo ena e ne e sebelisoa ho hloaea thero, ka bobeli sinagogeng (Liketso 13:15) le khumamelong ea Bakreste (1 Tim. 4:13). Kahona ho na le maikutlo a hore Ba-Heberu ke “thero e felletseng ea Bakreste” ea pele-pele eo re nang le eona. Ba-Heberu e ne e ngolletsoe balumeli ba neng ba amohetse Jesu empa ba tobana le mathata. Ba bang ba ne ba hobosoa phatlalla ba hlorisoa (Ba-Heb. 10:32–34). Ba bang ba ne ba tobana le liqholotso tsa lichelete (Ba-Heb. 13:5, 6). Bongata bo ne bo se bo khathetse ‘me bo se bo na le qeaqeo ka tumelo ea bona (Ba-Heb. 3:12, 13). A na ho na le ea ka ikamahanyang le maemo aa kajeno har’a rona?

Leha ho le joalo, moaposotola a ba qholotsa ka thero e hlasimolosang (‘me e fetelang le ho rona) ho boloka tumelo ea bona ho Jesu le ho tsepamisa mahlo a bona ho Jesu, eo hajoale a leng ka sehalalelong sa leholimoho.