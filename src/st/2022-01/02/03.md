---
title:  Jesu ke ‘Muelli oa Rona
date:  03/01/2022
---

Taba e thahasellisang ea thuto ea Molimo Testamenteng ea Khale ke hore morena ea tšepisitsoeng oa leloko la Davida o tla emela sechaba pel’a Molimo.

`Bapisa Exoda 4:22, 23 le 2 Samuele 7:12–14; Deuteronoma 12:8–10 le 2 Samuele 7:9–11; le Deuteronoma 12:13, 14 le Lipesaleme 132:1–5, 11–14. Ke litšepiso li fe tse tla phethahatsoa molemong oa Iseraele ka morena eo oa leloko la Davida ea tšepisitsoeng?`

Iseraele e ne e le mora oa Molimo, ‘me Molimo o ne a tla ba fa sebaka sa ho phomola lireng tsa bona. Hape Molimo o ne a tla khetha sebaka sa bolulo har’a bona moo lebitso la Hae le tla lula teng. Litšepiso tsena tsa Iseraele li ne li tla phethahatsoa ka morena ea tšepisitsoeng oa leloko la Davida. O ne a tla ananeloa e le mora oa Molimo, Molimo o ne a tla mo fa phomolo lireng tsa hae, ‘me o ne a tla ahela Molimo tempele Sione moo lebitso la Molimo le tla lula teng. Sena se bolela hore Molimo o ne a tla phethahatsa litšepiso tsa Hae ho Iseraele ka morena ea tšepisitsoeng oa leloko la Davida. Morena enoa oa leloko la Davida o ne a tla emela Iseraele kapele ho Molimo.

Ho kenya mokena lipakeng mahareng a kamano ea Molimo le Iseraele ho entse hore ho be le ho tsoela pele ha kamano ea bona ea selekane. Selekane sa Moshe se ne se hloka hore Iseraele eohle e tšepehe hore e tle e fumane tšireletso le litlhohonolofatso tsa Molimo (sheba Josh. 7:1–13). Selakane sa Davida, leha ho le joalo, se ile sa fihlela ho amohela tlhohonolofatso ea selekane sa Molimo holim’a Iseraele ka botšepehi ba motho a le mong, morena oa leloko la Davida.

Ka bomalimabe, makhetlo a mangata marena a leloko la Davida a ne a sa tšepahale, ‘me Molimo o ne a sitoa ho ka hlohonolofatsa Iseraele joalo ka ha a ne a batla. Testamente ea Khale e tletse litlaleho tsa kamoo bongata ba marena ao a neng a hloka botšepehi.

Litaba tse molemo ke hore Molimo o rometse Mora oa Hae hore a tsoaloe e le Mora oa Davida, ‘me a phetheha ka botšepehi. Ka hona, Molimo o tseba ho phethahatsa ka ho Eena litšepiso tsohle tseo a li etselitseng sechaba sa Hae. Ha Molimo o hlohonolofatsa morena, sechaba sohle sa Hae se fumana molemo hammoho. Ka ka hona Jesu e leng mokena-lipakeng bakeng sa litlhohonolofatso tsa Molimo ho rona. Ke Mokena-lipakeng ka hore ke mocha oo ka oona litlhohonolofatso tsa Molimo li phallang. Tšepo ea rona ea mapomela e fumanoa feela ho Jesu le seo a re etselitseng sona.

`Nahana ka makhetlo ao u bileng le botšepehi ka oona lehlakoreng la hau la selekane. Taba ee e re rutang ka tsela eo ka eona re lokelang ho itšetleha ho Jesu feela bakeng sa Topollo ea rona? `