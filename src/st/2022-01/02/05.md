---
title:  Jesu Moprista oa Rona e Moholo
date:  05/01/2022
---

Ba-Heberu 5–7 e hlahisa tšebetso ea bobeli ea Jesu. Ke Moprista oa rona e Moholo. Sengoli se hlalosa hore sena se phethahatsa tšepiso eo Molimo o e entseng ka morena oa leloko la Davida ea tšepisitsoeng, hore e tla ba “‘moprista ka ho sa eeng kae ka mokhoa oa Melkisedeke’” (Lipes. 110:4, joalo ka ha e qotsitsoe ho Ba-Heb. 5:5, 6).

`Bala Levitike 1:1–9, Levitike 10:8–11, Malakia 2:7, Numere 6:22–26, le Ba-Heberu 5:1–4. Moprista o ne a phetha mesebetsi e fe?`

Baprista ba ne ba khethoa bakeng sa batho ho ba emela le ho buelella kamano ea bona le Molimo le lintho tse mo amang. Moprista e ne e le ‘muelli. Taba ena e ne e le ea ‘nete mokhoeng o fe kapa o fe oa boprista, e ka ba oa Bojuda, Bo-Gerike, Bo-Roma, leha e le ofe. Moprista o re lokisetsa sebaka sa ho amana le Molimo, ‘me sohle se etsoang ke moprista morero oa sona ke ho lokisetsa kamano pakeng tsa rona le Molimo.

Moprista o etsa mahlabelo bakeng sa batho. Batho ba sitoa ho tlisa mahlabelo ana e le bona ho Molimo. Moprista o tseba kamoo re ka fanang ka sehlabelo se “amohelehang” e le hore limpho tsa rona li tle li amohelehe ho Molimo kapa li tle li re fumanele tlhoekiso le tšoarelo.

Moprista o ne a boetse a ruta sechaba molao oa Molimo. E ne e le litsebi tsa molao oa Molimo ‘me ba ne ba na le boikarabello ba ho hlalosa le ho e kenya tšebetsong.

Qetellong, baprista ba ne ba boetse ba na le boikarabello ba ho hlohonolofatsa ka lebitso la Jehova. Ka bona, Molimo o ne a fetisa melemo ea Hae le merero ea Hae ea ho phethahatsa tse molemo ho batho.

Leha ho le joalo, ho 1 Petrose 2:9, re bona ntho e ‘ngoe esele. Rona— ba lumelang ho Jesu—re bitsoa “baprista le marena.” Boemo bona bo supa menyetla e hlollang. Baprista ba ne ba tseba ho ka atamela Molimo ka sehalalelong. Kajeno, re ka atamela Molimo ka thapelo ka sebete (Ba-Heb. 4:14–16; Ba-Heb. 10:19–23). Hape, ho teng, maikarabello a bohlokoa. Re lokela ho sebetsa ‘moho le Molimo mosebetsing oa Hae oa ho pholosa lefatše. O batla re rute le ho hlalosa molao oa Molimo le litaeo tsa Hae ho ba bang. O boetse o batla re mo etsetse mahlabelo a thoriso le mesebetsi e molemo, e mo khahlisang. Ke monyetla le boikarabello bo bo kakang!

`Hore re feela re le “marena le baprista” ho lokela ho etsa phapano e kae maphelong a rona? ‘Nete ee e lokela ho ama joang tsela eo re phelang ka eona?`