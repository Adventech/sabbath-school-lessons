---
title:  Jesu ‘Muelli oa Selekane se Fetisang
date:  06/01/2022
---

Ba-Heberu 8–10 e tsepame holim’a mosebetsi oa Jesu e le ‘Muelli oa selekane se secha. Taba ea selekane sa khale ke hore e ne e mpa e le seriti sa lintho the molemo tse tlang ho tla. Litšebeletso tsa sona li ne li reretsoe ho tšoantšisa, ho bontša, mosebetsi oo Jesu a neng a tla o etsa kamoso. Ka mokhoa o joalo, baprista ba ne ba tšoantša Jesu, empa e ne e le batho ba shoang le baetsalibe. Ba ne ba sitoa ho fana ka phetheho eo Jesu a faneng ka eona. Hape ba ne ba sebeletsa sehalalelong seo e neng e le “setšoantšo le seriti” (Ba-Heb. 8:5) sa sehalalelo se leholimong.

Jesu o sebeletsa ka sehalalelong sa ‘nete ‘me o re fa monyetla oa ho fihlella ho Molimo. Mahlabelo a liphoofolo a ne a tšoantša lefu la Jesu e le sehlabelo bakeng sa rona, empa mali a tsona a ne a sitoa ho hloekisa kelello. Lefu la Jesu, lona, le hloekisa matsoalo a rona e le hore re tle re atamele Molimo ka sebete (Ba-Heb. 10:19–22).

`Bala Ba-Heberu 8:8–12. Molimo o re tšepisitse eng selekaneng se secha?`

Ka ho khetha Jesu ho ba Moprista e Moholo, Ntate o ile a hlomamisa selekane se secha se tla fihlela seo selekane sa khale se neng se ka tseba feela ho se lebella. Selekane se secha se fana feela ka se neng se ka fihleloa ke moprista ea phethehileng oa bosafeleng, eo e leng motho-molimo. Moprista enoa ha a hlalose molao oa Molimo feela empa o boetse o ngola molao ona lipelong tsa rona. Moprista ena o fana ka sehlabelo se tlisang tšoarelo. Moprista enoa oa re hloekisa ebile oa re fetola. O fetola lipelo tsa rona ho tloha ho tsa lejoe ho ba tsa nama (Ezek. 36:26). O feela a re bopa bocha e le kannete (2 Ba-Kor. 5:17). Moprista enoa o re hlohonolofatsa ka tsela e hlollang, ka ho re fa monyetla oa ho fihlella boteng ba Ntate ka sebele sa Hae.

Molimo o theile selekane sa khale hore se tle se supe ho bokamoso, ho mosebetsi oa Jesu. Se ne se le setle moralong oa sona le sepheong sa sona. Feela, ba bang ba ile ba sitoa ho utloisisa sepheo sa sona. Ka ho se batle ho khaohana le lisupo, liriti, ‘me ba amohele linnete tseo lisupo tseo li neng li supa ho tsona, ba fetoa ke melemo e hlollang eo bosebeletsi ba Jesu bo ba neang eona.

“Kreste e ne e le motheo le bophelo ba tempele. litšebeletso tsa eona e ne e le lisupo tsa sehlabelo sa Mor’a Molimo. Boprista bo ne bo theetsoe ho emela sebopeho sa bobuelli sa mosebetsi oa Kreste. Moralo óhle oa khumamelo ea mahlabelo e ne e le seriti ea lefu la Kreste le lopollang lefatše. Ho ne ho se na boleng ho mahlabelo ana ha ketsahalo e kholo eo a neng a supa ho eona e phethahetse.”—Ellen G. White, The Desire of Ages, leq. 165.