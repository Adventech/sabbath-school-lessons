---
title:  Jesu ke Mohale oa Rona
date:  04/01/2022
---

`Bapisa 1 Samuele 8:19, 20 le Ba-Heberu 2:14–16. Ba-Iseraele ba ne ba batla eng ho morena, ‘me litabatabelo tsee li ile tsa phethahala joang ho Jesu?`

Ba-Iseraele ba ne ba batla morena e be moahloli oa bona le moetapele ntoeng hobane ba ne ba lebetse hore Molimo ke morena oa bona. Pusetso e felletseng ea puso ea Molimo holim’a sechaba e tlile ka Jesu. E le Morena oa rona, Jesu o re etella pele ho ea ntoeng khahlanong le sera.

Ba-Heberu 2:14–16 e hlalosa Jesu e le mohale oa libopuoa tse batho tse fokolang. Kreste o tobana le sera ntoeng a le mong a be a se hlole a re lopolle bokhobeng. Tlhaloso ena e re hopotsa ntoa e mahareng a Davida le Goliatha. Kamor’a hore a khetheloe borena (1 Samuele 16), Davida o ile a pholosa bana ba bokhobeng ka ho hlola Goliatha. Lipehelo tsa ntoa li ne li re mohloli o tla etsa ba lehlakore le leng makhoba (1 Sam. 17:8–10). Ka mokhoa o joalo, Davida o ile ea ba mohale oa Iseraele. O ile a ema sebakeng sa bona.

`Bala Esaia 42:13 le Esaia 59:15–20. Jehova o itlhalosa joang litemaneng tsee?`

Ba-Heberu 2:14–16 e tšoaela tabeng ea hore Molimo o tla lopolla Iseraele ntoeng a le mong a talimane le sera. Ela hloko temana ena e ho Esaia: “E, ho bolela Jehova, makhotla a holehiloeng ke monna ea matla o tla amohuoa ‘ona, khapo ea mohale e tla pshemoha, hobane ‘na ke tla loantša ba u loantšang, ke lokolle bara ba hao’”Esa. 49:25).

Re le Bakreste re atisa ho nahana hore re tobane le Satane re le bang ntoeng. Ha re bala Ba-Efese 6:10–18, re bona hore e, re ntoeng le diabolose. Empa Molimo ke mohale oa rona, ‘me o re etella pele ho ea ntoeng. Re karolo ea lebotho la Hae; ke kahona re lokelang ho sebelisa lihlomo tsa Hae. Hape ha re loane re le bang. “Le” e ho Ba-Efese 6 ke ea bongata. Rona re le kereke re apara lihlomo e be re loana hammoho kamor’a mohale oa rona, eo e leng Molimo ka sebele sa Hae.

`Ho bolela eng ho apara lihlomo tsa Molimo? Ke hore, ntoeng ea letsatsi le letsatsi le borona, teko, joalo joalo, re ka iphumanela joang matla a re thusang hore ka Molimo re tšepahale?`