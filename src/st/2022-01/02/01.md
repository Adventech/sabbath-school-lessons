---
title:  Molaetsa oa Ba-Heberu
date:  01/01/2022
---

### Bakeng sa Boithuto ba Beke Ena Bala
Ba-Heb. 1:5–14, Luka 1:30–33, Lipes. 132:1–5, Ba-Heb. 2:14–16, Ba-Heb.5:1–4, 1 Pet. 2:9, Ba-Heb. 8:8–12.

> <p>Teman’a Khopolo “Joale, sehlooho sa taba tseo re li boletseng, ke hoba re na le moprista e moholo hakalo, ea lutseng letsohong le letona ho terone ea Boholo maholimong.” (Ba-Heberu 8:1).</p>
> Tokomane ea Bajua e ngotsoeng mashome a se ma kae a lilemo kamorao ho Ba-Heberu, ka selemo sa bo 100 a.d., e phuthetse thapelo: “Tsena tsohle ke li buile kapele ho uena, Oho Jehova, ka hoba u itse ke ka lebaka la rona o bopileng lefatše lena. . . . ‘Me joale, Oho Jehova, bona, lichaba tsena, tse baloang e se letho, li re hateletse ‘me lia re metsa. Empa rona sechaba sa hau, bao u re bitsitseng matsibolo a hau, a tsoetsoeng a ‘notši, ba nang le cheseho ho uena, ‘me ba ratoang ka ho fetisisa, re neetsoe matsohong a bona.”—James H. Charlesworth, ed., The Old Testament Pseudepigrapha, pok. 1, [New York: Hendrickson Publishers, 1983], leq. 536.

Babali ba Ba-Heberu mohlomong ba ne ba utloa ntho e tšoanang. Haeba e ne e le bana ba Molimo, ke hobaneng ha ba ne ba feta mahlomoleng a ma kalo?

Ka mokhoa o joalo, Pauluse o ngolletse Ba-Heberu ho matlafatsa tumelo ea balumeli har’a matšoenyeho a bona. O ile a ba hopotsa (le rona) hore litšepiso tsa Molimo li tla phethahatsoa ka Jesu, ea lutseng letsohong le letona la Ntate, hape ea tlang ho re nkela hae haufinyane. Nakong ea joale, Jesu o ntse a re buelella hore re fumane mahlohonolo a Ntate. Kahona re lokela ho tšoarella ka tieo ho ea fihle qetellong.