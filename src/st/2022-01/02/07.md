---
title:  Ho Ithuta Haholoanyane
date:  07/01/2022
---

Ho sa natse linnete tsohle tse molemo tse tletseng tšepo tse bukeng ea Ba-Heberu, ho boetse ho na le letoto la litlhokomeliso tse fihlelang sehlohlolo tsa sona khaolong tsa 10–12. Likarolo tsena li na le bonyane lintlha tse peli tse tšoanang. Ea pele, kaofela li bapisa moloko oa lefeelleng le babali ba Ba-Heberu. Ea bobeli, li re khothaletsa ho ba le tumelo.

Moloko oa lefeelleng ke ona o boneng matla a hlollang a Molimo a le tšebetsong ka meeka le mehlolo topollong ea bona Egepeta. Ba boetse ba utloa Molimo a bua, melao e leshome, ho tsoa thabeng ea Sinai. Ba bone topallo ea mollo bosiu le leru le sireletsang motšeare. Ba jele manna, bohobe bo tsoang leholimong. Ba boetse ba noa metsi a tsoang mafikeng kae le kae moo ba neng ba hloma metlotloane ea bona. Empa eitse ha ba fihla mabopong a Lefatše la Pallo, ba sitoa ho tšepa Molimo. Ba ne ba hloka tumelo, e leng khubu ea seo Molimo o se batlang. “Empa tumelo ha e le sieo, ha ho kamoo Molimo o ka khahlisoang kateng” (Ba-Heb. 11:6).

Pauluse o re, le rona joalo ka moloko oa lefeelleng, re mabopong a Lefatše la Pallo (Ba-Heb. 10:37–39). Menyetla le maikarabello a rona ke a fetisang, leha ho le joalo. Ha rea ka ra utloa Molimo o bua Thabeng ea Sinai, empa re bone ka Lengolo tšenolo e fetisang ea Molimo Thabeng ea Sinai: Molimo nameng, Jesu Kreste (Ba-Heb. 12:18–24). Potso ke hore: a na re tla ba le tumelo? Sengoli se re khothaletsa ho latela mohlala oa lethathamo la batho ba matla, le qetellang ka Jesu ka sebele sa Hae.

**Lipotso tsa Puisano**

`➊ Re ithutile hore Jesu ke Mohale oa rona ea re etelletseng pele ho ea ntoeng khahlanong le diabolose. Ke joang re ka loanang hammoho, re le ngatana ‘ngoe, re le kereke kamor’a Mohale oa rona? Ke lintho li fe tse sitisang bonngoe boo ho ba teng? Satane a ka re fokolisa ka litsela li fe re le kereke? Satane o ile a fokolisa Iseraele joang nakong e fetileng?`

`➋ Re le balumeli, re sechaba sa baprista se tlas’a tataiso ea Molimo. Kereke ea heno e ka fa Molimo mahlabelo a molemo ka ho fetisa joang ka lithoriso le mesebetsi e molemo? Ke kopa u khetholle le ho bua lintho tse ka etsahalang.`

`➌ Boemo ba hau bo tšoana joang le boemo ba moloko oa lefeelleng pejana feela ba tšelela Lefatšeng la Pallo? Re ka fumana lithuto li fe ho tšoaneng hoo?`