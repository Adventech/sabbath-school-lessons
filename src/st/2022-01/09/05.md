---
title:  Sefapano le Theko ea Tšoarelo
date:  23/02/2022
---

`Bala Ba-Heberu 9:22–28. Litemana tsee li re’ng ka mosebetsi oa Kreste ka Sehalalelong sa leholimo?`

Taba ea hore sehalalelo se leholimong se hloka ho hloekisoa e utloahala feela moelelong oa sehalalelo sa Testamente ea Khale. Sehalalelo ke letšoao la selekane sa ‘muso oa Molimo (1 Sam. 4:4, 2 Sam. 6:2), ‘me tsela eo Molimo o sebetsanang le sebe sa sechaba sa Hae e ama chalimo ea sechaba ka ho loka ha ‘muso oa Molimo (Lipes. 97:2). Joalo ka ‘musi, Molimo ke moahloli oa sechaba sa Hae, ‘me ho lebelletsoe hore a hloke leeme, a namolele ba se nang molato ‘me a ahlole ba molato. Joale, ha Molimo a tšoarela moetsalibe, o nka boikarabello ba moahloli. Sehalalelo, se emetseng semelo sa Molimo le tsamaiso ea Hae, se silafalitsoe. Sena se hlalosa hore ke hobaneng ha Molimo a jara libe tsa rona ha a re tšoarela (Exod. 34:7, Num. 14:17–19, lentsoe la mathomo la se-Heberu bakeng sa “tšoarela” [nōśēʾ] litemaneng tsena le bolela “ho nka, ho jara”).

Tšebeletso tsa mahlabelo sehalalelong sa Iseraele li ne li hlalosa ntlha ena. Ha motho a ne a batla tšoarelo, o ne a tlisa phoofolo e tla ba sehlabelo bakeng sa hae, a ipolele holim’a eona, a e hlabe. Ho ne ho tlotsoa manaka a aletare ka mali a phoofolo eo kapa a fafatsoe lesireng le ka tempeleng ka phaposing ea pele. Ka mokhoa o joalo, ho ne ho tšoantšisoa hore sebe se fetiselitsoe ka hare ho sehalalelo. Molimo o ne a nka libe tsa sechaba a li jara ka sebele sa Hae.

Mokhoeng oa Iseraele, tlhoekiso kapa pheko ea libe e ne e etsoa ka mekhahlelo e ‘meli. Har’a selemo, baetsalibe ba bakileng ba ne ba tlisa mahlabelo sehalalelong, a neng a ba hloekisa sebe empa e be a fetisetsa sebe seo ka sehalalelong, ho Molimo ka sebele sa Hae. Qetellong ea selemo, ka Letsatsi la Lipheko, leo e neng e le letsatsi la kahlolo, Molimo o ne a tla hloekisa sehalalelo, a hloekisa boikarabello ba Hae ka ho tlosa libe sehalalelong a li fetisetsa poling ea Azazele, e neng e emela Satane (Lev. 16:15–22).

Tšebetso ena e mekhahlelo e ‘meli, e neng e tšoantšoa ka phaposi tse peli tsa sehalalelo se lefatšeng, seo e neng e le seriti sa sehalalelo se leholimong (Exod. 25:9, Ba-Heb. 8:5), e ne e lumella Molimo ho bontša mohau le toka ka nako e le ‘ngoe. Ba neng ba bolela libe tsa bone har’a selemo ba ne bontša botšepehi ho Molimo ka ho boloka phomolo e mahlonoko le ho hlokofatsa meea ea bona ka Letsatsi la Lipheko (Lev. 16:29–31). Ba neng ba sa bontše botšepehi ba ne ba “tlosoa” (Lev. 23:27–32).

`Nahana ka seo o neng o tla tobana le sona haeba o ne o lokela ho tobana le kahlolo ea libe tsa hau. ‘Nete eo e lokela ho u thusa joang ho utloisisa seo Kreste a u etselitseng sona?`