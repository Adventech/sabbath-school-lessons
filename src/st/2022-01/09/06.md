---
title:  Kahlolo le Semelo sa Molimo
date:  24/02/2022
---

`Bala Ba-Roma 3:21–26; Ba-Roma 1:16, 17; le Ba-Roma 5:8. Topollo Sefapanong bakeng sa tšoarelo ea libe tsa rona e senola eng ka Molimo?`

Tšoarelo ea libe tsa rona ho supa mekhahlelo e ‘meli ea bobuelli ba Jesu liphaposing tse peli tsa sehalalelo sa leholimo. Ba pele, Jesu o tlositse libe tsa rona a tsamaea le tsona a li nkile sefapanong molemong oa hore bohle ba lumelang ho Eena ba fumane tšoarelo (Liketso 2:38, Liketso 5:31). Sefapanong Jesu o hapile tokelo ea ho tšoarela e mong le e mong ea lumelang ho Eena hore abe a jere libe tsa bona. Hape o hlomamisitse selekane se secha, se mo lumellang ho ngola molao oa Molimo lipelong tsa balumeli ka Moea o Halalelang (Ba-Heb. 8:10–12, Ezek. 36:25–27).

Mokhahlelo oa bobeli bosebeletsing ba Jesu ke oa kahlolo, kahlolo ea pele a e-tla, e neng e ntse e le kamoso nakong ea Ba-Heberu (Ba-Heb. 2:1–4; Ba-Heb. 6:2; Ba-Heb. 9:27, 28; Ba-Heb. 10:25). Kahlolo ena e qala ka sechaba sa Molimo ‘me a hlalosoa ho Daniele 7:9–27, Matheu 22:1–14, le Tšenolo 14:7. Sepheo sa eona ke ho bontša ho loka ha Molimo ka ho tšoarela sechaba sa Oona. Kahlolong ena tlaleho ea maphelo a bona e tla be e phetleloa tsohle tse bopiloeng hore li bone. Molimo o tla bontša se neng se etsahala ka lipelong tsa balumeli le kamoo ba amohetseng Jesu e le Molopolli oa bona ba ba ba amohela Moea oa Hae maphelong a bona.

Ha a bua ka kahlolo, Ellen G. White o ngotse hore: “Motho o sitoa ho tobana le liqoso tsena ka boeena. O ema kapele ho Molimo ka liaparo tsa hae tse silafalitsoeng ke sebe, a bolela libe tsa hae. Empa Jesu ‘Muelli oa rona o tšetleha mabaka a utloahalang bakeng sa bohle bao ka pako le tumelo ba bolokileng meea ea bona ho Eena. Oa ba buella e be o hlola monqosi oa bona ka khang e matla ea Golgotha. Kutlo ea Hae e phethehileng ea molao oa Molimo, ho isa lefung la sefapano, e mo file matla óhle leholimong le lefatšeng, ‘me o kopa mohau oa Ntate le poelano bakeng sa motho ea molato . . . Empa leha re lokela ho elelloa boemo ba rona ba boetsalibe, re lokela ho itšetleha ho Kreste e le Eena ho loka ha rona, khalaletso ea rona, le topollo ea rona. Re sitoa ho arabela linqoso tsa Satane khahlanong le rona. Ke Kreste feela a ka re arabellang ka katleho. O na le matla a ho khutsisa monqosi ka khang tse theiloeng holim’a makabane ao e seng a rona, empa ao e leng a Hae.”—Testimonies for the Church, pok. 5, maq. 471, 472.

`Hobaneng ha sefapano le bosebeletsi ba Jesu sebakeng sa rona li bolela hore re lokela ho talima ka sebete, empa ka boikokobetso le pako, kahlolong?`