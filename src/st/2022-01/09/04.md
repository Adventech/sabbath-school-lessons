---
title:  Sehlabelo sa Jesu se Phethehileng
date:  22/02/2022
---

`Bala Ba-Heberu 7:27 le Ba-Heberu 10:10. Sehlabelo sa Jesu se hlalosoa joang litemaneng tsee?`

Boprista ba Levi—ba ne “ba le bangata, kahobane lefu le ne le ba sitisa ho lula ka mehla bopristeng” (Ba-Heb. 7:23)—bo bapisoa le Jesu, ea phelang ka mehla le boprista ba hae ke ba ka ho sa feleng (Ba-Heb. 7:24, 25). Baprista ba ba-Levi “ka matsatsi ‘ohle” (Ba-Heb. 7:27) le “selemo le selemo” (Ba-Heb. 9:25) bane ba hlahisa linyehelo le mahlabelo “a sitoang ho hlatsoa matsoalo a ea etsang tšebeletso ea teng” (Ba-Heb. 9:9; Ba-Heb. 10:1–4).

Jesu, leha ho le joalo, o neelane ka Eena “hang feela” e le “sehlabelo se le seng feela” (Ba-Heb. 10:10, 12–14) se hlatsoang matsoalo (Ba-Heb. 9:14, Ba-Heb. 10:1–10) le ho felisa sebe (Ba-Heb. 9:26). Sehlabelo sa Jesu se fetisa haholo sa liphoofolo hobane Jesu ke Mor’a Molimo (Ba-Heb. 7:26–28), ea phethileng thato ea Molimo ka ho phethahala (Ba-Heb. 10:5–10).

Tlhaloso ea hore sehlabelo sa Jesu se etsahetse “hang bakeng sa bohle” e na le meelelo e mengata ea bohlokoa.

Oa pele, selekane sa Jesu se etsa mosebetsi o phethehileng ‘me ha se ka ke sa fetisoa. Mahlabelo a baprista ba Levi a ne a phetoa kahobane a ne a sa etse mosebetsi o phethehileng; hoja ha ho joalo “a ka be a lesitsoe ho hlahisoa, hobane barapeli, ha ba se ba hlatsoehile, ba ne ba ke ke ba hlola ba sa na le letsoalo la libe?” (Ba-Heb. 10:2).

Oa bobeli, mefuta kaofela ea mahlabelo le ka ho fapana ha eona Testamenteng ea Khale e fihletse phetheho ea eona sefapanong. Joale, Jesu ha a re hloekise libeng feela (Ba-Heb. 9:14), oa re halaletsa (Ba-Heb. 10:10–14) ka ho tlosa sebe maphelong a rona (Ba-Heb. 9:26). Pele baprista ba ka atamela Molimo ka sehalalelong ‘me ba sebeletsa lebitsong la batho ba habo bona, ba ne ba lokela ho hloekisoa le ho halaletsoa, le ho lokisetsoa (Levitike 8, 9). Sehlabelo sa Jesu sea re hloekisa se re lokise (Ba-Heb. 10:10–14) e le hore re tle re atamele Molimo ka sebete (Ba-Heb. 10:19–23) ‘me re mo sebeletsa re le “marena le baprista” (Ba-Heb. 9:14, 1 Pet. 2:9).

Qetellong, sehlabelo sa Jesu se ōtla maphelo a rona a semoea. Se fana ka mohlala oo re lokelang ho o boloka le ho o latela. Joale, Ba-Heberu e re memela ho tsepamisa mahlo a rona ho Jesu, haholo liketsahalo tsa sefapano, ‘me re latele ketapele ea Hae (Ba-Heb. 12:1–4, Heb. 13:12, 13).

`Sefapano ke motheo oa melemo eohle eo Molimo a re neang eona. Se hloekisa sebeng, se fana ka khalaletso ea ho sebeletsa, le tlhokomelo ea ho hola. Re ka ets Jong hore re be le boiphihlelo bo fetisang ka seo re se neiloeng ka Jesu?`