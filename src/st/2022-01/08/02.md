---
title:  Tlhokeho ea Selekane se Secha
date:  13/02/2022
---

`Bala Ba-heberu 7:11–19. Hobaneng ha ho ne ho hlokeha selekane se secha?`

Ho ea ka Ba-Heberu, taba ea hore Jesu o khethiloe ho ba moprista ka mokhoa oa Melkisedeke e ne e bolela hore selakane se secha se hlajuoe. Selekane sa khale se ne se theiloe holim’a boprista ba Levi (Ba-Heb. 7:11). Baprista ba ba-Levi ba ne ba sebetsa joalo ka babuelli pakeng tsa Molimo le Iseraele, ‘me molao o ne o behella batho ba bang bohle kathoko ho boprista. Sengoli se etsa qeto, ha ho le joalo, hore phetoho ea boprista e bolela phetoho ea molao oa boprista, le phetoho ea selekane (Ba-Heb. 7:12, 18, 19).

Bothata ba selekane sa khale ke hore se ne se sitoa ho fana ka phetheho (Ba-Heb. 7:11). Pauluse o bua ka boprista ba Levi le bosebeletsi ba bona (mahlabelo le mekete, jj.) mahlabelo a liphoofolo a neng a nyeheloa ka tsona a ne a sitoa ho fana ka tlhoekiso ea ‘nete e tletseng sebe, leha e le katamelo ho Molimo (Ba-Heb. 10:1–4; Ba-Heb. 9:13, 14; Ba-Heb. 10:19–23).

Taba ea hore selekane se secha se ne se hlokeha ha e bolele hore Molimo o hloketse Iseraele toka ha a ne a ba nea selekane sa khale. Litšebeletso sa ba-Levi le bosebeletsi ba tabernakele li ne li reretsoe ho ba thibela borapeling ba litšoantšo le ho ba supisa ho bosebeletsi ba kamoso ba Jesu. Ba-Heberu e tiisa hore mahlabelo e ne e le “liriti tsa litho le menono e tlang ho hlaha” (Ba-Heb. 10:1).

Ka hoba supisa ho Jesu, mahlabelo a thusitse sechaba ho bea tšepo ea bona le tumelo ho “konyana ea Molimo e tlosang libe tsa lefatše” (Johanne 1:29; bapisa le Esaia 53). Ke taba e tšoanang eo Pauluse a e buang ha a re molao e ne e le “molisa oa bongoana ba rona, ho re isa ho Kreste, re tle re beoe ba lokileng ka tumelo” (Ba-Gal. 3:24) kapa hore “Kreste ke phetho ea molao, ho bea ea lokileng mang le mang ea lumelang” (Ba-Roma 10:4).

Ka mantsoe a mang, le Melao e Leshome, e le molemo e phethehile joalo, e sitoa ho fana ka poloko (Ba-Roma 3:20–28, Ba-Roma 7:12–14). E fana ka sekala se phethehileng sa ho loka, empa ha e fane ka ho loka, joalo feela ha ho icheba ka seiponeng ho ke ke ha tlosa menepe ea kholo. Bakeng sa ho loka ho phethehileng, re hloka Jesu e le ea nkang sebaka sa rona.

`Hobaneng ha molao o sitoa ho re lopolla? Haholo-holo, haeba re boloka melao eohle, re e boloka hantle, ka tsela e hlokang sekoli—hobaneng ha seo se sitoa ho re lopolla?`