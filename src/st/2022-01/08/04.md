---
title:  Selekane se Secha se na le ‘Muelli ea Fetisang
date:  15/02/2022
---

`Bala Ba-Heberu 8:1–6. Hobaneng ha Jesu e le ‘Muelli ea fetisang oa selekane?`

Lentsoe la se-Gerike mesitēs (‘muelli) le tsoa ho mesos (“bohareng”) le supa ea tsamaeang kapa ea emang lipakeng. E ne e le lentsoe la tšebetso le neng le supa ea neng a etsa o mong kapa e meng ea mesebetsi e latelang: (1) monamoli mahareng a mahlakore a mabeli kapa ho feta, (2) ea buellang kapa mohoebi ea lipakeng, (3) paki boemong ba mantlha ba lentsoe leo, kapa (4) ea emang e le tiisetso, ‘me ka mokhoa o joalo, a tiisa phethahatso ea tumellano.

Lentsoe la Senyesemane “‘Muelli” le na le moelelo o fokolang haholo ho fetoleloa ho mesitēs ea se-Heberu hobane le tsepame feela tšebelisong tse peli kapa tse tharo tsa lentsoe leo la se-Gerike. Leha ho le joalo, Ba-Heberu e thathiselletsa tšebeliso ea bone. Jesu ha a talingoe e le “‘muelli” ka moelelo oa hore o khaola khang pakeng tsa Ntate le batho kapa ke ea bopang khotso ea boelanyang mahlakore a mabeli a sa khotsofalang moo ho nang le qoaketsano kapa e le paki e pakahatsang boteng ba konteraka kapa khotsofatso ea eona. Ho na le hoo, Ba-Heberu e hlalosa, hore Jesu ke tiisetso (kapa molefelli) oa selekane se secha (Ba-Heb. 7:22). Ho Ba-Heberu, lentsoe “‘muelli” le lekana le “motiisetsi.” O tiisa hore litšepiso tsa selekane li tla phethoa.

Lefu la Kreste le tlisa tlhomamiso ea selekane se secha hobane le khotsofatsa tse hlokoang ke selakane sa khale le Iseraele, se neng se robiloe (Ba-Heb. 9:15–22). Ka moelelo ona, Jesu ke motiisetsi ea ipelesitseng kotlo tsohle tsa molao o robiloeng. Moelelong o mong osele, ho phahamisoa ha Jesu leholimong ho tiisa hore litšepiso tsa Molimo ho batho li tla phethoa (Ba-Heb. 6:19, 20). Jesu o tiisa selekane hobane o bontšitse hore litšepiso tsa Molimo ke tsa ‘nete. Ka ho tsosa Jesu ‘me a mo beha letsohong la Hae le letona, Ntate o bontšitse hore o tla re tsosa ‘me a re tlise ho Eena.

Jesu ke ‘Muelli ea fetisang Moshe hobane o sebeletsa sehalalelong sa leholimo ‘me o neelane ka Eena hore e be sehlabelo se phethehileng bakeng sa rona (Ba-Heb. 8:1–5, Ba-Heb. 10:5–10). Sefahleho sa Moshe se ne se phatsima ke khanya ea Molimo (Exod. 34:29–35), empa Jesu ke khanya ea Molimo (Ba-Heb. 1:3, Johanne 1:14). Moshe o ile a bua le Molimo fahleho li talimane (Exod. 33:11), empa Jesu ke Lentsoe la Molimo (Ba-Heb. 4:12, 13; Johanne 1:1–3, 14).

`E, Kreste o khotsofalitse kutlo eo selekane se neng se e hloka. Leseling lena, mosebetsi oa kutlo ke ofe bophelong ba hau, ‘me ke hobaneng ha e ntse e le bohlokoa haholo?`