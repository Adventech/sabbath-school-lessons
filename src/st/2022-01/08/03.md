---
title:  Ncha le Nchafalitsoe
date:  14/02/2022
---

`Bapisa Ba-Heberu 8:10–12 le Deuteronoma 6:4–6, Deuteronoma 30:11–14, le Jeremia 31:31–34. See se re ruta eng ka sebopeho sa selekane se secha?`

Tšepiso ea selekane se secha ho Ba-Heberu e supa morao ho Jeremia. Ho latela Jeremia, tšepiso ea Molimo ea selekane se secha, hantle-ntle, e ne e le nchafatso ea selekane seo a neng a se hlabile pele le Iseraele ka Moshe (Jer. 31:31–34). Ho ka ba le maikutlo, he, hore Jeremia 31 e ne e sa bue ka selekane se “secha” ka tieo empa e ne e bua ka “nchafatso” ea selekane sa mathomo sa Iseraele. Hantle, lentsoe la se-Heberu bakeng sa bocha, hadashah, le ka ba le kabobeli moelelo oa “nchafatsa” le “e ncha-chaa.”

Bothata ba selekane sa khale ke hore batho ba ne ba se roba (Ba-Heb. 8:8, 9). Selekane sene se sena le phoso; ke batho ba neng ba na le phoso. Haeba Iseraele e ne e fetile litšoantšisong ho ea ho Mesia ea tlang ho tla ‘me ba beile tumelo ea bona ho Eena, selekane se ka be se sa rojoa. Feela, ho bua ‘nete, ho ne ho na le balumeli ba bangata nalaneng ea Iseraele bao ka bona merero ea selekane e neng e phethoa ‘me ba neng ba na le molao lipelong tsa bona (Lipes. 37:31, Lipes. 40:8, Lipes. 119:11, Esa. 51:7).

Leha selekane se secha e le nchafatso ea selekane sa khale, ho na le moelelo o se leng secha e le kannete. Tšepiso ea Jeremia ea “selekane se secha” e ne se feela chebelo pele ea nchafatso ea lipehelo tse neng li le teng pele ho khleho, tse neng li rojuoe tsa nchafatsoa makhetlo a mangata kahobane sechaba se ne se khibetse bokoenehing makhetlo a mangata. ‘Me ke hobane feela sechaba se ne se se na thahasello ea ho boloka lehlakore la bona la selekane le Molimo (Jer. 13:23).

Kahona, Molimo a tšepisa ho etsa “ntho e ncha” (Jer. 31:22). Selekane seo sene se sena ho tšoana le selekane seo Molimo o neng o se etse “le bontat’a bona” (Jer. 31:32). Ka lebaka la ho hloka bontšepehi ba sechaba, litšepiso tseo Molimo o neng o li entse selekaneng sa Moshe ha lia ka tsa phethoa. Joale, ka boleng ba tiisetso e fanoeng ka Mora (Ba-Heb. 7:22), Molimo o ne o tla phetha merero ea selekane sa Hae. Molimo ha oa ka oa fetola molao oa Oona leha e le ho theola lipehelo tsa Oona; ho e-na le hoo o rometse Mora ho ba tiiso ea litšepiso tsa selekane (Ba-Heb. 7:22, Ba-Heb. 6:18–20). Ke kahona selekane sena se se nang lithohako. Se na le litlhohonolofatso feela kahobane Jesu o se phethile ka ho phetheha.

`Bala 2 Timothea 2:13. Re ka ithuta eng ka botšepehi ba Molimo ho sechaba sa Hae le ho merero ea Hae ha re lemoha likamano tsa rona le ba bang le ka merero ea rona? `