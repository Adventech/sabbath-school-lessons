---
title:  Jesu, “Muelli oa Selekane se Secha
date:  12/02/2022
---

### Bakeng sa Boithuto ba Beke Ena Bala
Ba-Heb. 7:11–19; Ba-Heb.8:10–12; Jer. 31:31–34; Ba-Heb. 8:1–6; Exod. 24:1–8; Ezek. 36:26, 27.

> <p>Teman’a Khopolo “Empa moprista e moholo oa rona o filoe tšebeletso e fetisang, kahobane e le ‘muelli oa selekane se fetisang, se hlabiloeng ka lipallo tse fetisang le tsona” (Ba-Heberu 8:6).</p>
> Ka ho phela bophelo bo phethehileng, le ka ho re shoela, Jesu e bile ‘muelli oa selekane se secha se fetisang mahareng a rona le Molimo. Ka lefu la Hae, Jesu o hlakotse kotlo ea lefu e neng e hlokeha ka lebaka la libe tsa rona ‘me a phethisa selekane se secha.

‘Nete ena e hlalosoa ho Ba-heberu 10:5–10, e hloaeang Jesu e le ea bonahalitseng kutlo e phethehileng e hlokoang ke selekane. E bua ka Lipesaleme 40, eo qalong e buang ka takatso ea Davida ea ho fana ka kutlo e felletseng ho Molimo: “‘Bona, kea tla, kamoo ho ngoliloeng taba tsa ka kateng, mmenong oa buka. Ho etsa ho ratoang ke oena, Molimo oa ka, ke sona seo ke se ratang’” (Lipes. 40:7, 8). Pesaleme ena e bontša boemo ba selekane sa Molimo le Iseraele: kutlo e neng e ratoa le molao o ngoliloeng lipelong (Deut. 6:4–6). Empa seo Davida a neng a lakatsa ho se etsa feela, Jesu o se phethile.

Ho Pauluse, pesaleme ena e fumane bohlokoa bo khethehileng tsoalong ea Jesu. Jesu e ne e le sebopeho sa kutlo ea selekane se secha. Ke mohlala oa rona. Re bolokiloe, e seng feela ka lebaka la lefu la Hae empa le ka lebaka la kutlo ea Hae e phethehileng.