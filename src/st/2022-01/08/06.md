---
title:  Selekane se Secha se Rarollotse Bothata ba Pelo
date:  17/02/2022
---

`Bapisa litšepiso tsa selekane se secha ho Jeremia 31:33 le Ezekiele 36:26, 27. Li amana joang?`

Tokomane ea selekane sa pele e ne e ngotsoe ke Molimo holim’a matlapa a lejoe ‘me ea tšeloa ka arekeng ea selekane e le bopaki ba bohlokoa ea selekane sa Molimo le sechaba (Exod. 31:18, Deut. 10:1–4). Tokomane tse ngotsoeng lejoeng, leha ho le joalo, li ka rojoa, le ‘meno, joalo ka ha Jeremia a ile a fihlela, li ka taboloa ‘me tsa chesoa (Jer. 36:23).

Empa joale Molimo o tla ngola molao oa Hae lipelong tsa batho. Pelo e bolela kelello, setho sa khopolo le kutloisiso (Jer. 3:15, Deut. 29:4), haholo moo liqeto tse hlakileng li nkuoang teng (Jer. 3:10, Jer. 29:13).

Tšepiso ena ha ea ka ea fumanela bohle monyetla oa ho tseba molao feela. E boetse, ‘me sa bohlokoa ka ho fetisa, e ne e tlisa phetoho lipelong tsa sechaba. Bothata ba Iseraele e ne e le hore sebe sa bona se ngoliloe ka “moseto oa tšepe,” “ka daemane e nchocho. . . leqepheng la lipelo tsa bona” (Jer. 17:1). Ba ne ba hana ho utloa (Jer. 13:10, Jer. 23:17); kahona, ho ne ho le thata ho bona ho etsa se nepahetseng (Jer. 13:23).

Jeremia ha a ka a phatlalatsa phetoho ea molao, hobane bothata ba Iseraele e ne e se molao empa e ne e le pelo. Molimo o ne a batla botšepehi ba Iseraele e be karabo ea teboho ho seo a ba etselitseng sona; joale, a ba nea Melao e Leshome ka selelekela se se nang nalane, a bolela lerato le tsotello ea Hae ho bona (Exod. 20:1, 2). Molimo o ne a batla Iseraele e utloe molao oa Hae e le kananelo ea hore o ba batlela tse molemo ka ho fetisisa, ‘nete e senotsoeng topollong ea bona Egepeta. Kutlo ea bona e ne e lokela ho ba pontšo ea teboho, ponahatso ea bonnete ba kamano ea bona.

Ho joalo le ka rona kajeno. Lerato le tsotello ea Jesu ka ho re shoela ke selelekela sa selekane se secha (Luka 22:20). Kutlo ea ‘nete e tsoa pelong e le pontšo ea lerato (Matt. 22:34–40). Lerato lena ke letšoao le khethollang la boteng ba Moea o Halalelang bophelong ba molumeli. Molimo o re tšollela lerato la Hae ka Moea o Halalelang (Ba-Roma 5:5), le bontšoang ka lerato (Ba-Gal. 5:22). Ke eng eo re ka ithutang eona ho tsoa paleng ee ea Elia ka ho re na hobaneng, ho sa natsoe hore na re ikutloa re le babe ha kae, ka matla a Molimo re hloka ho tsitlalla le ho se inehele?

`Haeba Iseraele ea khale e ne e lokela ho rata Molimo, leha e ne e sa utloisisa lefu la Kreste, hobaneng re sa lokela ho rata Molimo ho feta kamoo ba entseng kateng? Kutlo e bonahatsa bonnete ba lerato leo joang?`