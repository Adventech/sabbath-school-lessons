---
title:  Ho Ithuta Haholoanyane
date:  18/02/2022
---

“Haeba lipelo tsa rona li nchafatsoa ho tšoana le ea Molimo, haeba lerato le halalelang le ka jaloa moeeng, a na molao oa Molimo ha o na ho ntšetsoa pele bophelong? Ha tšiea ea lerato e jetsoe ka pelong, ha motho a nchafalitsoe ho hore e be setšoantšo sa Eo ea ‘mopileng, tšepiso ea selekane se secha ea phethoa, ‘ke tla kenya melao ea ka lipelong tsa bona, ke e ngole likelellong tsa bona.’ Ba-Heberu 10:16. ‘Me ha molao o ngotsoe pelong, a na ha o ka ke oa bopa bophelo? Kutlo—tšebeletso ea bolateli ba lerato—ke letšoao la ‘nete la borutuoa. Kahona Lengolo le re, ‘Hobane ho rata Molimo, ke ha re boloka litaelo tsa oona.’ ‘Ea reng: kea o tseba, kanthe ha a boloke litaelo tsa oona, o leshano, ‘me ‘nete ha e eo ho eena.’ 1 Johanne 5:3; 2:4. Ho na le ho lokolla motho kutlong, ke tumelo, ‘me tumelo feela, e re fang kabelo ea mohau oa Kreste, o re fang matla a ho ba le kutlo . . .

“Ha u ntse u atamela ho Jesu, u eketsa ho ipona liphoso; kahobane pono ea hau e tla hlaka ho fetisa, ‘me likoli tsa hau li tla bonahala pepenene khahlanong le sebopeho sa Hae se phethehileng. Hona ke bopaki ba hore thetso tsa Satane li feletsoe ke matla a tsona; hore tšusumetso e hlasimolosang ea Moea oa Molimo ea u tsosa.

“Ha ho lerato le tebileng la Jesu le ka lulang ka pelong e sa ikelelloeng boetsalibe ba eona. Moea o fetoloang ka mohau oa Kreste e tla lakatsa semelo sa Hae se halalelang; empa ha re sa bone bokooa ba rona ba boitšoaro, ke bopaki bo sa foseng ba hore ha re so be le pono ea botle le pabatseho ea Kreste.”—Ellen G. White, Steps to Christ, maq. 60, 64, 65.

**Lipotso tsa Puisano**

`➊ 	Nahana ka lipolelo tsa Ellen G. White tse kaholimo. Taba ea hore ha re ntse re atamela ho Jesu, re eketsa ho bona bobe ba rona e re bolella ena ka kamoo ho ipona likoli ho sa lokelang ho re lahlisa tumelo le ho nyahama?`

`➋ 	Tsitsa tabeng ea hore molao o ngotsoe lipelong tsa rona. See se bolela’ng bakeng sa bophelo ba moea ba Mokreste? Ho utloisisa le ho fihlela ‘nete ee ho ka re thusa joang ho qoba mofuta oa “kutlo” oo e leng poloko feela ea molao, kutlo e bitsitsoeng “mesebetsi e shoeleng” (Ba-Heb. 9:14)?`