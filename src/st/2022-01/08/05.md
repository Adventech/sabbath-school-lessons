---
title:  Selekane se Secha se na le Litšepiso tse Fetisang
date:  16/02/2022
---

Re ka ba molekong oa ho nahana hore selekane se secha se na le “litšepiso tse fetisang” ka moelelo oa hore se na le meputso e fetang eo selekane sa khale se neng se na le eona (lehae le maholimong, bophelo bo sa feleng, jj.). ‘Nete ke hore Molimo o ntse a fane ka meputso e joalo le ho balumeli ba Testamente ea Khale joalo ka ha a re file le rona (bala Ba-Heb. 11:10, 13–16). Ho Ba-Heberu 8:6, “litšepiso tse fetisang” e buang ka litšepiso tse mefuta e fapaneng.

Selekane se mahareng a Molimo le Iseraele e ne e le phapanyetsano ea semolao ea litšepiso mahareng a Molimo le Iseraele. Molimo o nkile khato a lopolla Iseraele Egepeta ‘me a ba tšepisa ho ba etella pele ho ea Lefatšeng la Pallo.

`Bapisa Exoda 24:1–8 le Ba-Heberu 10:5–10. Liphapano le ho tšoana ke ho fe mahareng a litšepiso tse peli tsee? `

Selekane se mahareng a Molimo le Iseraele se ne se lokisoa ka mali. Mali ana a ne a fafatsoa kabobeli holim’a aletare, e neng e tšoantša Molimo, le litšiea tse leshome le metso e ‘meli, tse neng li emetse batho. Sechaba sa Iseraele se ile sa tšepisa hore se tla utloa sohle seo Jehova a se buileng. E ne e le tšepiso e halalelang ‘me ea hlokoa le ho rona ha re kena selekaneng le Molimo.

“Pehelo ea bophelo bo sa feleng e seo esaleng e le sona hona joale joalo ka pele—seo e neng e le sona Paradeising pele batsoali ba rona ba pele ba e-oa—kutlo e phethehileng molaong oa Molimo, ho loka ho phethehileng. Haeba bophelo bo sa feleng bo ne bo ka fanoa ka pehelo e ‘ngoe e ka tlase ho ena, thabo eohle ea tsohle tse bopiloeng e ne e tla ba tlokotsing. Ho ne ho tla be ho buletsoe sebe khoro, le mophula oa sona oa maoma le mahlomola, se sa tlo fela.”—Ellen G. White, Steps to Christ, leq. 62.

Molimo o khotsofatsa tse hlokoang ke selekane se secha ka botlalo hobane o neelane ka Moea oa Hae ho tla phela bophelo bo phethehileng e le hore litšepiso tsa selekane li tle li phethoe ka ho Eena, ‘me e be moo re li neoang, ka ho lumela ho Jesu. Kutlo ea Jesu e fane ka tiisetso ea litšepiso tsa selekane (Ba-Heb. 7:22). Se hloka hore Molimo a mo fe mahlohonolo a selekane, e be a neoa rona. Efela ba le “ho Kreste” ba tla ba le kabelo litšepisong tseo le Eena. Ea bobeli, Molimo o re nea Moea oa Hae o Halalelang hore o tle o re nee matla a ho phetha molao.

`Kreste o khotsofalitse lipehelo tsa selekane; kahona, phethahatso ea litšepiso tsa Molimo ho rona ha e na qeaqeo. Taba ee e u thusa joang ho utloisisa se boleloang ke 2 Ba-Korinthe 1:20–22? Ke tšepo e fe e makatsang e fumanehang moo bakeng sa rona?`