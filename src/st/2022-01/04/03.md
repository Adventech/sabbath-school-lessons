---
title:  Ha a Na Lihlong Tsa Ho ba Bitsa Banab’abo
date:  17/01/2022
---

Ba-Heberu e re Jesu o ne a se na lihlong tsa ho re bitsa banab’abo (Ba-Heb. 2:11). Leha a le mong le Molimo, Jesu o ne a re amohela re le karolo ea lelapa la Hae. Setlamo sena se fapana le khoboso tseo babali ba Ba-Heberu ba neng ba feta har’a tsona metseng ea bona (Ba-Heb. 10:33).

`Bala Ba-Heberu 11:24–26. Ke ka tsela e fe liqeto tsa Moshe e leng mohlala oa seo Jesu a re etselitseng sona?`

U kile oa nahana na ho ne ho le joang ho Moshe ha a ne a bitsoa “mora oa morali oa Faro”? E ne e le motho ea matla ‘musong o neng o le matla ka ho fetisisa nakong eo. O ile a fuoa koetliso ea tsamaiso le ea sesole tsa boemo bo phahameng ka ho fetisisa ‘me ea e-ba motho ea hlollang. Setefane o re Moshe e ne e le motho ea “‘matla litabeng le mosebetsing’” (Liketso 7:22). Ellen G. White le eena o re o ne “a ratoa ka ho fetisisa mabothong a Egepeta” le hore Faro “o ile a etsa qeto ea ho etsa enoa setloholo sa hae se amohetsoeng ka lapeng mohlahlami oa hae pusong” (sheba Patriarchs and Prophets, leq. 245). Feela, Moshe o ile a lahla menyetla ena kaofela a khetha ho ikamahanya le Ba-Iseraele, sechaba sa makoba ba se nang thuteho le matla.

`Bala Matheu 10:32, 33; 2 Timothea 1:8, 12; le Ba-Heberu 13:12–15. Molimo o re o hloka eng ho rona?`

Hona e ne e le karolo ea bothata ba babali ba Ba-Heberu. Kamor’a ho feta har’a litlhoriso le ho nenoa, ba bangata ba bona ba qalella ho hlajoa ke lihlong ka lebaka la Jesu. Ba bang ka liketso tsa bona ba ne ba le kotsing ea ho “etsetsa [Jesu] nyeliso” ho na le ho mo tlotlisa (Ba-Heb. 6:6). Ka mokhoa o joalo, Pauluse o lutse a biletsa babali hore ba “tiisetseng” ho “kano” ea tumelo ea bona (Ba-Heb. 4:14, Ba-Heb. 10:23).

Molimo o batla re ananele Jesu e le Molimo le ngoanab’abo rona. Joalo ka Molopolli oa rona, Jesu o lefile molato oa rona; joalo ka ngoanab’abo rona, Jesu o re bontšitse tsela eo re lokelang ho phela ka eona e be kamoo re tla “bapa le setšoantšo sa Mora oa oona, hore eena e tle e be oa letsibolo har’a baena ba bangata” (Ba-Roma 8:29).

`Nka motsotsoana u ke u nahane ka qeto eo Jesu a ileng a lokela ho e nka hore a tle a re amohele re le “banab’abo.” Hobaneng ha seo Jesu a se entseng se fetisa ka ho inyenyefatsa haholo ho feta seo Moshe a se entseng, ‘me see se re ruta eng ka lerato la Molimo ho rona?`