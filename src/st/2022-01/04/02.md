---
title:  Ngoan’abo Rona e le Molopolli
date:  16/01/2022
---

`Bala Levitike 25:25–27, 47–49. Ke mang ea neng a ka lopolla motho ea lahlehetsoeng ke thepa kapa tokoloho ea hae ka lebaka la bofumanehi?`

Molao oa Moshe o ne o hlalositse hore ha motho ea neng a futsanehile hoo a neng a lokela ho rekisa thepa ea hae—kapa a ithekisa—e le hore a tle a phele, o ne a tla buseletsoa thepa ea hae kapa tokoloho ea hae lemong tse ling le tse ling tse mashome a mahlano, ka selemo sa jubile. Selemo sa jubile e ne e le Sabatha e “kholo” ea selemo seo ka sona ho neng ho hlakoloa mekitlane, thepa li busetsoa, le makhoba a fuoa tokoloho.

Leha ho le joalo ho ema lilemo tse mashome a mahlano ke nako e telele. Ke kahona Molao oa Moshe o boetseng o bolela hore moamani ea haufi a ka lefa karolo ea mokitlane, ‘me ka ho etsa joalo a lopolla ngoan’abo kapele haholo.

Moamani ea haufi e ne boetse e le eena ea bonang hore ho ajoa toka le tabeng tsa polao. E ne e le eena mophetetsi oa mali ea neng a ka seohela ‘molai oa ngoan’abo a mo phetetsa (Num. 35:9–15).

`Bala Ba-Heberu 2:14–16. Re hlalosoa joang ‘moho le Jesu litemaneng tsee?`

Qotsulo ena e re hlalosa re le makhoba a diabolose, empa Jesu Eena e le Molopolli oa rona. Adama o ile a etsa sebe, batho ba oela tlas’a matla a Satane. Ka lebaka leo, ra felloa ke matla a ho hanela bobe (Ba-Roma 7:14–24). Ho hobe ho feta moo, ho ne ho na le kotlo ea lefu e lokelang ho fetisoa ka lebaka la sebe sa rona, eo re neng re sitoa ho e lefa (Ba-Roma 6:23). Ka mokhoa o joalo, boemo ba rona bo ne bo hloka tšepo.

Leha ho le joalo, Jesu a apara sebopeho sa rona sa botho a fetoha nama le mali joalo ka rona. O fetohile ngoan’abo rona ‘me a re lopolla. Ha a na lihlong tsa hore bitsa “banab’abo” (Ba-Heb. 2:11).

Taba e hlabanang, ka ho nka sebopeho sa rona a re lopolla, Jesu o boetse a bonahatsa sebopeho sa Hae sa Bomolimo. Testamenteng ea Khale, Molopolli oa ‘nete oa Iseraele, ngoan’abo bona ea haufi le bona, ke Jehova (mohlala, Lipes. 19:14, Esa. 41:14, Esa. 43:14, Esa. 44:22, Jer. 31:11, Hos. 13:14).

`Ke litsela li fe tseo ka tsona o ka bang le boiphihlelo bo tebileng ba kamoo Kreste a ka bang haufi le uena? Ke hobaneng ha ho ba le boiphihlelo boo ho leng bohlokoa haholo tumelong ea hau?`