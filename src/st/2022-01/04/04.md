---
title:  Nama le Mali Joalo ka Rona
date:  18/01/2022
---

Ba-Heberu e re Jesu o ile a apara sebopeho sa rona hore a tle a tsebe hore ema sebakeng sa rona a tle a tsebe ho re shoela (Ba-Heb. 2:9, 14–16; Ba-Heb. 10:5–10). Ke Eena motheo oa moralo oa Topollo le tšepo e le ‘ngoe feela eo re nang le eona ea ho fumana bophelo bo sa feleng.

`Bala Matheu 16:17, Ba-Galata 1:16, 1 Ba-Korinthe 15:50, le Ba-Efese 6:12. Litemana tsee li amahanya polelo ea reng “nama le mali” le mefokolo e fe ea sebopeho sa botho?`

Poleloana “nama le mali” e thathiselletsa ho tetema ha boemo ba botho, bofokoli ba bona (Ba-Ef. 6:12), ho hloka kutloisiso (Matt. 16:17, Ba-Gal. 1:16), le ho ba e shoang (1 Ba-Kor. 15:50). Ba-Heberu e re Jesu o ne a entsoe ea tšoanang le banab’abo “kahohle hohle” (Ba-Heb. 2:17). Polelo ena e bolela hore Jesu e ile ea ba motho ka ho felletseng. Jesu o ne a sa “shebahale joalo ka” kapa ho “bonahala e ka” ke motho; e ne e hlile e le motho, e mong oa rona e le kannete.

Ba-Heberu e boetse e re, leha ho le joalo, Jesu o ne a fapane le rona ha ho tluoa tabeng ea sebe. Taba ea pele, Jesu ha a ka a etsa sebe leha se le seng (Ba-Heb. 4:15). Ea bobeli, Jesu o ne a e-na le sebopeho sa botho se “halalelang, se se nang molato, leha e le letheba, ea hosele ho baetsalibe” (Ba-Heb. 7:26). Re na le litšekamelo tsa bokhopo. Bokhoba ba rona ba sebe bo qala tlase botebong ba sebopeho sa rona ka bo sona. Re “ba nama, re reketsoe ho ba ka tlase ho sebe” (Ba-Roma 7:14; sheba le Ba-Roma 7:15–20). Boikakaso le tšusumetso tse ling tsa sebe li senya le liketso tsa rona tse ntle. Tlhaho ea Jesu, leha ho le joalo, e ne e sa senngoa ke sebe. Ho no ho lokela hore ho be ka tsela eo. Haeba Jesu a ne e le “oa nama [bolibe], a rekiselitsoe ka tlase ho sebe,” joalo ka rona, le Eena o ne a tla hloka Molopolli. Ho e-na le hoo, Jesu o tlile e le Molopolli ‘me a nehelana ka Eena ho ba sehlabelo se “se nang sekoli” ho Molimo bakeng sa rona. (Ba-Heb. 7:26–28, Ba-Heb. 9:14).

Eaba Jesu o senya matla a diabolosi ka ho shoa e le sehlabelo se se nang sebe bakeng sa libe tsa rona, ‘me ka mokhoa o joalo a etsa hore re tle re fumane tšoarelo le poelano le Molimo (Ba-Heb. 2:14–17). Hape Jesu o felisitse matla a sebe ka ho re nea matla a ho phela bophelo bo lokileng ka hore e be o phethahalitse tšepiso ea selekane se secha ea ho ngola molao lipelong tsa rona (Ba-Heb. 8:10). Ka mokhoa o joalo, Jesu o hlotse sera ‘me a atleha ho re lokolla hore joale re tle re tsebe ho “sebeltsa Molimo o phelang” (Ba-Heb. 9:14). Tšenyeho ea ho qetela ea Satane, e tla tla kahlolong ea mapomelo (Tšen. 20:1–3, 10).

`Ha e le moo re na le tšepiso ea ho hlola ka Jesu, ke hobaneng ha ba bangata ba ntse ba loana le sebe? Ke eng eo re ntseng e e fosa, ‘me taba ea bohlokoa ka ho fetisa, re ka qalella joang ho phela ho latela pitso ea rona e phahameng eo re nang le eona ho Kreste?`