---
title:  Ngoanab’o Rona e le Mohlala
date:  20/01/2022
---

Lebaka le leng leo ka lona Jesu a nkileng sebopeho sa botho ‘me a phela har’a rona e ne e le hore e tle e be mohlala oa rona, oo e leng ona feela o ka re teelang mohlala oa tsela e lokileng ea ho phela kapele ho Molimo.

`Bala Ba-Heberu 12:1–4. Ho ea ka moapostola, re lokela ho matha lebelo la bophelo ba Bokreste joang?`

Qotsulong ena Jesu ke sehlohlolo sa lethathamo le le lelele la batho ba moapostola a fanang ka bona e le mehlala ea tumelo. Qotsulo ena e bitsa Jesu “moqali le mophethi oa tumelo ea rona.” Lentsoe la se-Gerike archegos (“moqali”) le boetse le ka tolokoa e le “pulamaliboho.” Jesu ke pulamaliboho oa lebelo ka moelelo oa hore o matha a etelletse balumeli pele. Hantle-ntle, Ba-Heberu 6:20 e bitsa Jesu “moetelli.” Lentsoe “mophethi” le fana ka moelelo oa hore Jesu o ne a bontšahalitse tumelo ho Molimo ka boemo bo hloekileng ka ho fetisisa. Qotsulo ena e ruta hore Jesu ke Eena oa pele oa ho matha lebelo la rona ka katleho le hore ke eena ea phethileng bonono ba seo ho phela ka tumelo ho leng sona.

Ba-Heberu 2:13 e baleha tjena: “Hape o re: Ke tla mo tšepa. Hape-hape o re: Bona, ke ‘na enoa le bana bao Molimo o ‘neileng bona.’” Se etsahalang mona ke hore Jesu o itse o tla bea tšepo ea Hae ho Molimo. Puo ena e tšoaela ho se buuoeng ho Esaia 8:17, 18.

Esaia o buile mantsoe ana a tobane le tšoso e mpehali ea tlhaselo ea Iseraele Leboea le Siria (Esa. 7:1, 2). Tumelo ena e fapana le ho hloka tumelo ha morena Akase (2 Marena 16:5–18). Molimo o ne a ile a eletsa Akase ho mo tšepa le ho mo batla letšoao la hore o tla mo lopolla (Esa. 7:1–11). Molimo o ne a s’a nts’a mo tšepisitse, joalo ka mor’a Davida, hore o tla sireletsa Akase joalo ka mora oa Hae. Joale, Molimo ka mohau oa Hae o fa Akase ho tiisa tšepiso eo ka letšoao. Leha ho le joalo, Akase a hana ho kopa letšoao, ho e-na le hoo, a romela manqosa ho Tiglathe-Pilesere morena oa Assiria, a re: “‘Ke mohlanka oa hao le mora oa hao’” (2 Marena 16:7). Ho soabisa ha ka kang! Akase a khetha ho ba “mora” oa Tiglathe-Pilesere ho e-na le ho ba mora oa Molimo.

Jesu, leha ho le joalo, a beha tšepo ea Hae ho Molimo le tšepisong ea Hae ea hore o tla etsa bao e leng lira ho Eena bonamelo ba maoto a Hae (Ba-Heb. 1:13; Ba-Heb. 10:12, 13). Le rona Molimo o re etselitse tšepiso e tšoanang, ‘me re lokela ho mo tšepa, joalo ka Jesu (Ba-Roma 16:20).

`Ke joang re ka ithutang ho beha tšepo ea rona ho Molimo empa ka ho etsa likhetho letsatsi le letsatsi tse bontšang tšepo ee? Ke khetho e fe ea bohlokoa eo u lokelang ho e etsa, ‘me u ka etsa joang hore e senole tšepo ho Molimo?`