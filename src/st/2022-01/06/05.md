---
title:  Moprista ka ho sa Feleng
date:  02/02/2022
---

`Bala Ba-Heberu 7:16. Jesu e bile moprista holim’a lipehelo li fe?`

Jesu o fumane boprista tlas’a lipehelo tsa bophelo bo ke keng ba timela le ka lebaka la hore o tšoere bosebeletsi ba ka ho sa feleng. Se boleloang ke taba tsena sea hlolla. Ho bolela hore bosebeletsi ba Jesu ha bo ka ke ba fetoa kapa ba phahameloa ke bo bong le ka mohla. Jesu o boloka e le kannete, ka ho sa feleng, “ka ho fetisisa” (Ba-Heb. 7:25). Topollo eo Jesu a fanang ka eona e felletse hape ke ea mapomelo. E fihlela botebo ba boleng ba botho (Ba-Heb. 4:12, Ba-Heb. 9:14, Ba-Heb. 10:1–4). Bobuelli ba Jesu kapele ho Molimo bo kenyellelitse melemo eohle e tlas’a selekane se secha.

Bo kenyellelitse le se fetisang feela tšoarelo ea libe. Bo kenyellelitse le ho ngola molao lipelong tsa rona, ho etsa batho ba bacha ho Eena, ho lebisang khasong ea evangeli lefatšeng (Ba-Heb. 8:10–12). E le ea mong le Molimo le batho, o re emetse kapele ho Ntate. E le ea neelaneng ka bophelo ba Hae ho ba sehlabelo, Jesu o na le kananelo e sa thekeseleng kapele ho Molimo.

`Bala Ba-Heberu 7:22. Jesu ke mang kamanong le selekane se secha?`

Jesu ke tiisetso ea selekane se secha hobane Molimo o ikanne ka kano hore Jesu e tla ba moprista “ka ho sa feleng” (Ba-Heb. 7:21). Ho bonolo haholo ho hloleha ho utloisisa bohlokoa ba kano ena. Pauluse o ne a se ntse a buile ka kano tseo Molimo o neng o li etselitse moloko oa lefeelleng le Abrahama (Ba-Heb. 3:7–11, Ba-Heb. 6:13–15). Phapano mahareng a kano tseo le kano eo Molimo a e hlapantseng ho Mora ke hore kano tseo li ne li hlapanyelitsoe batho ba shoang. Kano li tlama ha ba angoang ke eona ba ntse ba phela. Kano ea Molimo ho moloko oa lefeelleng le ho Abrahama li tlama ha feela moloko oa lefeelleng le moloko oa Abrahama ba ntse ba le teng. (sheba Ba-Gal. 3:29).

Tabeng ea Mora, leha ho le joalo, eo bophelo ba hae “bo ke keng ba timela,” kano eo Molimo a ikanneng ka eona ho Eena e tlama ka ho sa eeng kae. Motho ea neng a ema e le tefelo kapa tiisetso ea tefelo bakeng sa e mong o ne a le tsuong ea kotlo tse tšoanang le tsa motho eo a eme sebakeng sa hae, ho kenyelletsa le lefu. Feela, Molimo o beile Jesu e le tiisetso ea tefelo ea rona hore ha a ka ke a hloleha litšepisong tsa Hae. Ke kamoo re ka bang le tiisetso ea Topollo eo re e neiloeng ho Jesu.