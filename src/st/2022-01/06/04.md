---
title:  Moprista ea Atlehang
date:  01/02/2022
---

“Joale, hojane phetheho e ne e setse e hlahile ka boprista ba Levi—athe molao o neiloeng sechaba o theiloe holim’a jona—ana tšoanelo e ne e sa le efe hoba ho ka hlaha moprista e mong ea bitsoang ka mokhoa oa Melkisedeke, e seng ka mokhoa oa Aarone?” (Ba-Heb. 7:11).

Baprista ke babuelli mahareng a Molimo le batho. Baheberu e re, leha ho le joalo, baprista ba Levi ba ne ba sitoa ho fana ka katamelo e felletseng ho Molimo hobane ba ne ba sitoa ho fana ka phetheho (Ba-Heb. 7:11, 18, 19). Ebile, le bona ba ne ba ntse ba sa phetheha; joale, ke joang ba neng ba ka fana ka phetheho ho ba bang?

Leha e le tsona liphoofolo li ne li sitoa ho khutsisa letsoalo la moetsalibe. Sepheo sa tsona e ne e le ho supa pele ho bosebeletsi ba Jesu le sehlabelo sa Hae, seo e leng sona feela se ka fanang ka tlhoekiso ea ‘nete sebeng (Ba-Heb. 9:14; Ba-Heb. 10:1–3, 10–14). Mosebetsi oa baprista ba Levi le mahlabelo a bona e ne e le sesupo sa nakoana. Ka bosebeletsi ba bona, Molimo o ne a batla ho lebisa sechaba hore se tsepamise tumelo ea sona bosebeletsing bo tlang ba Jesu, “‘Konyana ea Molimo e tlosang libe tsa lefatše!’ ” (Johanne 1:29).

`Bala Ba-Heberu 7:11–16. Hobaneng ho ne ho hlokeha hore molao o fetoloe?`

Ba-Heberu 7:12 e hlalosa hore ho fetoloa ha boprista ho ne ho hloka hore le molao o ka fetoloa. Hobaneng? Hobane ho ne ho na le molao o tiileng o neng o thibela hore motho eo e neng e se mo-Levi oa leloko la Aarone a ka sebeletsa e le moprista (Num. 3:10; Num. 16:39, 40). Ba-Heberu 7:13, 14 e hlalosa hore Jesu o ne a tsoa lelokong la Juda, kahona molao ona o ne o mo thibela ho ba moprista. Joale, o bolela hore ho khethoa ha Jesu e le moprsita ho ne ho bolela hore Molimo o fetotse moalo oa boprista.

Ho tla ha Jesu le hona ho ne ho bolela hore molao oa mahlabelo o lokela ho fetoha. Baetsalibe ba ne ba lokela ho tlisa mefuta e fapaneng ea mahlabelo hore ba tle ba fumane pheko (Levitike 1–7), empa joale ka hore Jesu o se a tlile ‘me o fane ka sehlabelo se phethehileng, molao oa mahlabelo a liphoofolo o behelletsoe kathoko (Ba-Heb. 10:17, 18) ka baka leo, selekane se secha ke tšenolo e felletseng ka ho fetisa ea leano la Topollo.

`Nahana ka palo e sa feleng ea mahlabelo a liphoofolo ho tloha mehleng ea boholo-holo, eo kaofela e neng e supa ho Jesu, feela e be ho ne ho se le e ‘ngoe ea tsona—kapa tsona kaofela—li ne li sitoa ho felela libe tsa rona e le ka ‘nete. Hobaneng e le lefu la Jesu feela le neng le ka li lefela?`