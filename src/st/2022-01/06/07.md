---
title:  Ho Ithuta Haholoanyane
date:  04/02/2022
---

“Kreste o shebile. O tseba sohle ka maima a rona, likotsi tsa rona, le mathata a rona; ‘me o tlatsa molomo oa Hae ka lipolelo tsa ho re buelella. O amahanya bobuelli ba Hae le litlhoko tsa moea ka mong, joalo ka ha a ile a etsa ka Petrose . . . . ‘Muelli oa rona o tlatsa molomo oa Hae ka lipolelo tsa ho ruta bana ba Hae ba lekoang, ba hlorisoang hore ba eme khahlanong le liteko tsa Satane. o toloka mohato o mong le o mong oa sera. O laola liketsahalo.”—Ellen G. White, SDA Bible Commentary, pok. 7, leq. 931 (Lengolo la 90, 1906).

“E ne e le morero oa Satane ho tlisa karohana e sa feleng mahareng a Molimo le motho; empa ho Kreste re atametsoa ho Molimo ka ho fetisa hoja e ka ha re ka ba ra oa. Ka ho nka sebopeho sa rona, Molopolli o itlamahantse le botho ka maqhama a ke keng a khaoha. . . . Ena ke kano ea hore Molimo o tla phethisa lentsoe la Hae. ‘Re tsoaletsoe ngoana, re neiloe mora: borena bo beiloe lehetleng la hae.’ Molimo o apere sebopeho sa botho ka Mora oa Hae, ‘me o tsamaile le bona boemo boo ho ea leholimong le holimo-limo. Ke ‘Mor’a motho’ ea leng teroneng ea tsohle tse bopiloeng. Ke ‘Mor’a motho’ eo lebitso la Hae le tla bitsoa, ‘Moeletsi ea makatsang, Molimo o matla, Ra-bo-sa-feleng, Morena oa khotso.’ Esaia 9:6. Ea leng teng ke Moahloli mahareng a Molimo le batho, a beile matsoho a Hae holim’a mahlakore ka bobeli. Ea ‘halalelang, ea se nang molato, ea se nang letheba, ea leng ka hosele ho baetsalibe,’ ha a na lihlong tsa ho re bitsa banab’abo. Ba-Heberu 7:26; 2:11. Ho Kreste lelapa le lefatšeng le lelapa le leholimong a tlamahanngoa hammoho. Kreste ea khanyeng ke ngoanab’o rona. Leholimo le phuthetsoe ka botho, botho bo phuthetsoe fubeng sa Lerato La-bo-sa-feleng.”—Ellen G. White, The Desire of Ages, maq. 25, 26.

**Lipotso tsa Puisano**

`➊ Qotsulo ea pele e kaholimo e re, “O [Jesu] tlatsa molomo oa Hae ka lipolelo tse re buelellang.” Tšepiso ee e bolela eng ho uena? Nahana ka seo taba ena e re rutang sona ka lerato la Molimo ho rona. Hobaneng ha taba ee e khothatsa haholo? Hobaneng ha re hloka e mong ho re buelella?`

`➋ Qotsulo ea bobeli kaholimo e re, “Ho Kreste re atametsoa ho Molimo ho feta ha e ne e ba ha rea ka ra oa.” Taba eo e bolela’ng? Re ka ba le boiphihlelo ba katamelo eo joang, ‘me ke boiketlo bofe boo u ka bo fumanang boiphihlelong bo? Sehlopheng, hlalosang se boleloang ke katamelo ena le hore ho joang ho ba le boiphihlelo ba eona. “Lipolelo tsa Hae tsa ho re buelella” li re thusa joang ho ba le boiphihlelo bo?`