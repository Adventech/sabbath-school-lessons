---
title:  Ka Mokhoa oa Melkisedeke
date:  31/01/2022
---

`Bala Genese 14:18–20 le Ba-Heberu 7:1–3. Melkisedeke e ne e le mang, ‘me o ne a tšontšang Jesu?`

Melkisedeke e ne e le morena le moprista. Hape o ne a le kaholimo ho Abrahama, ka hore Abrahama o ile a mo fa karolo ea leshome. Ka mokhoa o tšoanang, Jesu ke morena le moprista (Ba-Heb. 1:3); ka ho fapana le Melkisedeke, leha ho le joalo, Jesu o ne a se na sebe (Ba-Heb. 7:26–28).

Ba-Heberu 7:15 e hlalosa hore Jesu e ne e e le moprista “ea kang Melkisedeke.” Sena ke seo polelo e ho Baheberu e hlahileng pejana, “ka mokhoa oa Melkisedeke” (Ba-Heb. 5:6), e se bolelang. Jesu e ne e se mohlahlami oa Melkisedeke, empa boprista ba Hae bo ne bo tšoana le ba hae.

Mohlala, Pauluse o re Melkisedeke o ne a se na ntatae, ‘m’ae, le leloko, leha e le qaleho ea litšiu leha e le ho shoa. Ba bang ba bile ba akanya hoba Melkisedeke e ne e le Jesu ka sebopeho sa motho mehleng ea Abrahama. Empa mohopolo ona ha o lumellane le taba e ho Ba-Heberu. Melkisedeke ke ea “tšoanang” le Jesu. E leng se bolelang hore o ne a le hosele ho Jesu (Ba-Heb. 7:3).

Maikutlo a mang ke a reng Melkisedeke ke ‘mopuoa oa leholimo, empa sena se ne se tla senya taba ea Ba-heberu. Haeba Melkisedeke a ne a se na ntate, ‘m’e, qaleho kapa pheletso, e ne e tla ba ke Molimo ka sebele sa Hae. Taba ena e fana ka bothata. Boprista ba Melkisedeke ba leholimo bo halalelang ka botlalo bo ne bo lokela e be bo tlile pele ho ba Jesu. Haeba ho ne ho le joalo, joalo ka ha Ba-Heberu e bolela, “ana tšoanelo e ne e sa le efe ea hoba ho ka hlaha moprista e mong” (Ba-Heb. 7:11)?

Ho e-na le hoo, Ba-Heberu e sebelisa ho khutsa ha Bibele ka tlhaho, lefu, le leloko la Melkisedeke ho aha papiso, tšoantšiso ea bosebeletsi ba Jesu ba boprista (Gen. 14:18–20) le ka lebaka la hore Jesu ka sebele sa Hae o ka ho sa feleng. Ka bokhutšoanyane, Melkisedeke e ne e le moprista oa mo-Kanana ea neng a sebeletsa ho tšoantša Kreste.

“E ne e le Kreste ea neng a bua ka ho Melkisedeke, moprista oa Molimo o holimo. Melkisedeke e ne e se Kreste, empa e ne e le lentsoe la Molimo lefatšeng, moemeli oa Ntate. ‘Me melokong eohle e fetileng, Haesale Kreste a ntse a bua; Kreste o etelletse sechaba sa Hae pele, ‘me haesale e le leseli la lefatše.”—Ellen G. White, Selected Messages, buka ea 1, leq. 409.

`Tšenolo ea litaba tsa Melkisedeke e re ruta eng ka tsela eo ka eona Molimo a sebetsang har’a batho ba e-so be le baromuoa ba batho ba ba rutang?`