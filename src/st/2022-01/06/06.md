---
title:  Moprista ea se Nang Sebe
date:  03/02/2022
---

`Bala Ba-Heberu 7:26. Makhabane a mahlano a Jesu ke a fe temaneng ee? `

Jesu o ne a “halalela.” Sena se bolela hore Jesu o ne a se na molato kamanong ea Hae le Molimo (Ba-Heb. 2:18; Ba-Heb. 4:15; Ba-Heb. 5:7, 8). Phetholelo ea khale ea se-Gerike ea Testamente ea Khale e sebelisitse lentsoe le tšoanang la se-Gerike ho hlalosa ba bolokang kamano ea bona ea selekane le Molimo hape le ba bang.

Jesu o ne a “se na letheba.” O lutse a hloekile a sa angoa ke bobe, leha a ne a lekiloe “linthong tsohle” (Ba-Heb. 4:15, Ba-Heb. 2:18). Ho phetheha le ho hloka sebe ha Jesu ho bohlokoa bakeng sa boprista. Selekane sa khale se ne se hlakisitse hore liphofu tsa sehlabelo e ka khona li “hloke sekoli” hore e be li ka amoheleha ho Molimo (Lev. 1:3, 10, jj.). Kutlo e phethehileng ea Jesu nakong ea bophelo ba Hae lefatšeng e mo thusitse hore a tsebe ho neelana ka Eena e le sehlabelo se amohelehang ho Molimo (Ba-Heb. 9:14).

Jesu o ile a “arohanngoa le baetsalibe” ha a ne a nyolohela leholimong. Lekhathe la leetsi la se-Gerike le supa lena le boemo ba bojoale ba Jesu, bo qalileng ka nako e itseng. Jesu o mamelletse bora ba baetsalibe nakong ea bophelo ba Hae lefatšeng, ‘me a tsoa e le mohlōli eaba joale o lula letsohong le letona la Molimo (Ba-Heb. 12:2, 3). Jesu o boetse o “hosele ho baetsalibe” ka hore o ne a se na sebe ka ho phetheha (Ba-Heb. 4:15).

Jesu o ile a “phamisetsoa . . . kaholimo ho maholimo.” Ho bolela hore Jesu o phahamiselitsoe kaholimo ho tsohle tse leng teng, ‘me kahona, o mong le Molimo. Lipesalemeng, Molimo ke Eena ea “phahameng ea okametseng maholimo.” (Lipes. 57:5, 11; Lipes. 108:5).

Jesu e ne e le motho ka botlalo, empa e ne e se motho oa moetsalibe joalo ka rona (Ba-Heb. 2:14–16, Ba-Heb. 4:15). Jesu o phethehile, e seng hobane feela a sa etsa sebe empa hobane ha a ka a silafatsoa ke sebe joalo ka rona.

Feela, kahobane e ne e le motho ka botlalo, o boetse ke mohlala oa rona. O re bontša kamoo re tšoanelang ho matha lebelo la bophelo (Ba-Heb. 12:1–4). Ke mohlala oo re lokelang ho o latela (1 Pet. 2:21–23). E re kaha a “halalela, a hloka molato, , a se na letheba, a le ka hosele ho baetsalibe” (Ba-Heb. 7:26), Ke Molopolli oa rona, ‘me rona, le rona, re ka bonahatsa semelo sa Hae.

`Leha Jesu e ne e le motho, joalo ka rona, ha a ka a etsa sebe. Re ka utloisisa joang mohopolo oo o makatsang? Nahana kamoo a lokelang e be o halalela kateng! Ke hobaneng, ha tšepiso ea ho neoa khalalelo ea Hae ka tumelo e lokelang ho re tiisetsa ka Topollo?`