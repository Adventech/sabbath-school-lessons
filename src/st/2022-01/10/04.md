---
title:  Tlhoko ea Lesira
date:  01/03/2022
---

Masira a na le mesebetsi e ‘meli. Lentsoe leo Ba-Heberu e le sebelisang bakeng sa lesira (katepetasma) le ka supa lesela le lepeletseng la lebala (Exod. 38:18), lesela le lepeletseng le monyako oa phaposi ea pele ea sehalalelo (Exod. 36:37), lesira le neng le arola Sehalalelo le Sehalaleliso (Exod. 26:31–35). Masira ana ka bobeli e ne e le menyako le meeli e neng e ka tšeloa ka batho ba bang feela.

`Bala Levitike 16:1, 2 le Levitike 10:1–3. Re fuoa tlhokomeliso efe litemaneng tsee?`

Lesira e ne e le sireletso ea baprista ha ba ntse ba sebeletsa kapele ho Molimo o halalelang. Kamor’a sebe sa namane ea khauta, Molimo a re ho Moshe ha a na tsamaea le bona tseleng e eang Lefatšeng la Pallo e se re mohlomong a ba timetsa kahobane e ne e le “‘sechaba se melala e satalletseng’” (Exod. 33:3). Joale, Moshe a tlosa tente ea pokano ea ea e hloma hojana, kantle ho liahelo (Exod. 33:7). Leha ho le joalo, kamor’a hore Moshe a babuelle, Molimo a lumela ho tsamaea le bona a le har’a bona (Exod. 33:12–20), empa a fana ka mehato e mengata ho sireletsa sechaba ha a ntse a lula har’a bona.

Mohlala, Iseraele e ne e hloma metlotloane ka tsela e laolehileng e neng e etsa sebaka se khutlo li ‘ne se se nang letho bohareng moo teng ho neng ho hlongoa tabernakekele. Ho tlatselletsa moo, ba-Levi ba ne ba hloma metlotloane ea bona ba pota-potile tabernakele e le ho e sireletsa le thepa ea eona khahlanong le balichaba ba neng ba ka kena-kenana le eona (Num. 1:51, Num. 3:10). E ne e le mofuta oa lesira oa batho o neng o sirelelitse sechaba sa Iseraele: “‘Empa ba-Levi bona ba tla bofolla ka mathokong óhle a tabernakele ea bopaki hore khalefo ea ka e tle e se ke ea tukela phutheho ea bana ba Iseraele; ba-Levi ba tla boloka tabernakele ea bopaki’ ”(Num. 1:53).

Jesu, Moprista oa rona, le Eena ebile lesira la rona. Ka ho tsoalo ea Hae nameng, Molimo o ile a hloma tente ea Hae kahare ho rona ‘me a etsa hore ho be bonolo ho rona ho nahana ka khanya ea Hae (John 1:14–18). O ile a etsa hore ho be bonolo hore Molimo ea halalelang a phele kahare ho batho ba sa phethehang.

`Nahana ka se boleloang ke hore Molimo ‘Mopi, Eena ea entseng tsohle tse bopiloeng, a ka lula har’a sechaba sa Hae, bao ka nako eo e neng e le makhoba a palehong. Se se re ruta eng ka kamoo Molimo a ka bang haufi le rona kateng? `