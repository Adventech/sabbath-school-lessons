---
title:  Tsela e Ncha e Phelang e Fetang Lesireng
date:  02/03/2022
---

`Bala Ba-Heberu 10:19–22. Re fuoa memo e fe litemaneng tsee?`

Buka ea Ba-Heberu e re Jesu o kene sehalalelong sa leholimo ‘me o re memela ho mo sala morao. Taba ena e lumellana le taba e ileng ea tekoa pele ea hore Jesu ke “moetelli” oa balumeli. (Ba-Heb. 2:10; Ba-Heb. 6:19, 20; Ba-Heb. 12:2). “Tsela e ncha e phelang” ke selekane se secha seo Jesu a se hlomamisitseng ka sehlabelo sa Hae le nyolohelo. Poleloana “e ncha e phelang” e fapana le tlhaloso ea selekane sa khale “ntho ea mokhulela e tsofetseng” (Ba-Heb. 8:13). Ke selekane se secha se faneng ka tšoarelo ea libe hape sa bea molao lipelong tsa rona, se etsang hore ho be bonolo hore re atamele Molimo ka sebete, e seng ka lebaka la rona kapa eng kapa eng eo re e entseng, empa e le feela ka lebaka la seo Jesu a re etselitseng sona ka ho phetha joalo lipehelo tsa selekane.

Ba-Heberu e tšoaile taba ea hore tlhomamiso ea selekane sa khale e ne e kenyelletsa tlhomamiso ea sehalalelo le tlhoekiso ea baprista (Ba-Heb. 9:18–21; bapisa le Exoda 40; Levitike 8, 9). Sepheo sa selekane seo e ne e le ho etsa kamano e haufi ea mahareng a Molimo le sechaba sa Hae (Exod. 19:4–6). Ha Iseraele e amohela kamano ena, hang Molimo oa laela hore ho ahoe sehalalelo hore a tle a lule har’a bona. Tlhomamiso ea sehalalelo le boteng ba Molimo har’a sechaba sa Hae e motsotsong oo selekane se mahareng a Molimo le Iseraele se phethoe.

Ho sa le joalo le ka selekane se secha. Selekane se secha le sona se bolela hore bosebeletsi ba boprista ba Jesu bakeng sa rona (Ba-Heb. 5:1–10, Ba-Heb. 7:1–8:13).

Nyolohelo ea Jesu kapele ho Molimo e ne e hlomamisa mongoaha o mocha bakeng sa sechaba sa Molimo. Sakaria 3 e bontša hore Satane o ne a le kapele ho boteng ba Molimo ho ea nqosa sechaba sa Molimo, ba neng ba emetsoe ke Joshua moprista e moholo. Eena monqosi enoa ke ea neng a bee liqoso ka botšepehi ba Jobo ho Molimo (Jobo 1, 2). Ka sehlabelo sa Jesu, leha ho le joalo, Satane o lelekiloe leholimong (Tšen. 12:7–12, bapisa le Johanne 12:31, Johanne 16:11). Joale ke Jesu ea re buellang ‘me ka sehlabelo sa Hae le botšepehi ba Hae o re kopela Topollo!

`Satane a ka beha liqoso life ka uena kapele ho Molimo, haeba a ne a ka lumelloa? Leha e le raleshano, a ka bua leshano le lekae ka uena hore e le ho batla tsuo ea hau? Tšepo e le ‘ngoe feela eo u nang le eona ke e fe?`