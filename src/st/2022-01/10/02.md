---
title:  Jesu Kapele ho Ntate
date:  27/02/2022
---

`Bala Ba-Heberu 9:24. Ho latela temana ena, sepheo sa nyolohelo ea Jesu leholimong ke sefe?`

Molimo o na laetse Iseraele hore ba batona sechabeng ba ee Jerusalema hararo ka selemo ho “itlhahisa pel’a Jehova” ka linyehelo. Nako tse neng li beiloe e ne e le mokete oa Paseka, (Mahobe a se nang Tomoso), Mokete oa Libeke (Pentakonta), Mokete oa Mangata (Exod. 23:14–17, Deut. 16:16). Paseka e ne e keteka topollo ea Iseraele Egepeta. Pentekonta e ne e keteka kotulo ‘me, ka nako ea Testamente e Ncha, e ne se e amahanngoa le ho fanoa ha molao Sinai. Mokete oa Mangata o ne o keteka tlhokomelo ea Molimo ho Iseraele nakong ea leeto la bona lefeelleng.

Ba-Heberu 9:24 e hlalosa nyolohelo ea Jesu kapele ho boteng ba Ntate. O ile a kena sehalalelong sa leholimo, “sa sebele,” a tle a “hlahe” kapel’a Molimo ka sehlabelo se fetisang (Ba-Heb. 9:23, 24)—Mali a Hae ka sebele.

Jesu o phethile mekete eohle ka katleho e hlollang. O ile a shoa ka letstsi la hlekelo ea Paseka ka hora ea borobong, motsotsong oo likonyana tsa paseka li neng li hlajoa ka eona ho etsa sehlabelo (Johanne 19:14, Matt. 27:45–50). Jesu o ile a tsosoa ka tsatsi la boraro ‘me a nyolohela leholimong ho ea fumana tiisetso ea hore sehlabelo sa Hae se amohetsoe (Johanne 20:17, 1 Ba-Kor. 15:20), ha moprista a ne a lokela ho tsoka ngata ea koro e butsoitseng e le thaka-ngoaha (Lev. 23:10–12). Ha a nyoloha matsatsi a 40 hamorao ho ea lula letsohong le letona la Molimo ‘me a hlomamise selekane se secha ka tsatsi la Pentakonta (Liketso 1, 2).

Sepheo sa mekete ena Iseraeleng ea khale e ne e le ho “bona sefahleho sa Molimo” (Lipes. 42:2). Sena se ne se bolela ho ba le boiphihlelo ba kananelo ea Molimo (Lipes. 17:15). Ka tsela e tšoanang, poleloana ea se-Heberu “ho batla sefahleho sa Molimo” e ne e bolela ho kopa thuso ho Molimo (2 Likron. 7:14, Lipes. 27:8, Lipes. 105:4). Ona ke oona moelelo oa nyolohelo ea Jesu o ho Ba-Heberu. Jesu o nyolohetse ho Molimo ka sehlabelo se phethehileng. Jesu o nyolohetse leholimong e le moetelli ho ea kapele ho boteng ba Molimo (Ba-Heb. 6:19, 20). O phethile tšepiso e etselitsoeng balumeli ba leng leetong la ho “batla lehae,” le ho lakatsa “lefatše le fetisang ka molemo” ba batla “motse oo mothei le mohahi oa oona e leng Molimo” (Ba-Heb. 11:10, 13–16).

`Hape, hobaneng ha taba ea seo Kreste a re etselitseng sona, e seng feela sefapanong empa le seo a ntse a se etsa leholimong, ho u nee tiisetso ea poloko?`