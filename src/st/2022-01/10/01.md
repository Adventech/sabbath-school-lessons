---
title:  Jesu o Phunya Tsela Lesireng
date:  26/02/2022
---

### Bakeng sa Boithuto ba Beke Ena Bala
Ba-Heb. 9:24; Exod. 19:3, 4; Ba-Heb. 12:18–21; Lev. 16:1, 2; Ba-Heb. 10:19–22; Ba-Kol. 3:1.

> <p>Teman’a Khopolo “Hobane Kreste ha a ka a kena sehalalelong se entsoeng ka matsoho, e leng setšoantšo feela sa sa sebele; empa o kene leholimong la sebele, a tle a hlahe joale pel’a sefahleho sa Molimo, sebakeng sa rona” (Ba-heberu 9:24).</p>
> Ha barutuoa ba khutla Thabeng ea Mehloare, hantle kamor’a hore Jesu a nyolohele leholimong, ba ne ba tletse ka thabo le tlhōlo. Morena le Motsoalle oa bona o ne a nyolohetse boemong ba matla holim’a lefatše ‘me o ne a ba memile ho atamela Molimo ka lebitso la Hae ka sebete se felletseng sa hore Molimo o tla arabela lithapelo tsa bona ho latela seo ba se kopang

(Johanne 14:13, 14). Leha ba ile ba tsoela pele lefatšeng, ba hlaseloa ke makhotla a bokhopo, tšepo ea bona e ne e le matla. Ba ne ba tseba hore Jesu o nyolohile ho ea ba lokisetsa bolulo (Johanne 14:1–3). Ba ne ba tseba hore Jesu ke Mohale oa poloko ea bona, le hore o phuntse tsela e kenang lehaeng le leholimong ka mali a Hae.

Nyolohelo ea Jesu leholimong ke ‘mokotaba oa thuto ea Molimo ho Ba-Heberu. E tšoaea qaleho ea puso ea Jesu le qaleho ea bosebeletsi ba Hae e le Moprista e Moholo bakeng sa bona. Qetellong, ebile e le hoa bohlokoahali, nyolohelo ea Jesu e tšoaea motsotso oo selekane se secha, se fanang ka tsela eo re ka atamelang Molimo ka eona ka sebete ka tumelo, e theoang. Joale ke monyetla oa rona ho atamela Molimo ka sebete ka Jesu le makhabane a ho loka ha Hae.