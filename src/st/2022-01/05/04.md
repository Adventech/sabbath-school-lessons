---
title:  Kajeno, Ha le Utloa Lentsoe la Oona
date:  25/01/2022
---

`Bala Ba-Heberu 4:6–11. Memo ea Molimo ho rona litemaneng tsee ke e fe?`

Ho hloleha ha moloko oa lefeelleng ho kena phomolong ha ho ea ka ha nyahamisa Molimo hore a se ke a sebetsa le sechaba sa Hae. Molimo o ile a lula a tšepeha, ho sa natse ho se tšepahale ha bona (2 Tim. 2:13). Ka mokhoa o joalo, Pauluse o pheta makhetlo a mangata hore tšepiso ea Molimo e sa “setse” (Ba-Heb. 4:1, 6, 9). O sebelisa maetsi a se-Gerike kataleipō le apoleipō, a bolelang hore tšepiso e ne e “saletse morao,” kapa e sa natsoa. Taba ea hore memo ea ho kena phomolong e ne e phetoa mehleng ea Davida (Ba-Heb. 4:6, 7, e buang ka Lipesaleme 95) e supa hore ka bobeli tšepiso ha ea sebelisoa le hore e ntse e setse e le teng. Hantle-ntle, o supa hore phomolo ena haesale e le teng ho tloha tšimolohong (Ba-Heb. 4:3, 4).

Molimo, ka eona nako eona eo, o re mema “kajeno”hore re kene phomolong ea Hae. “Kajeno” ke taba e phuthetseng moelelo o tebileng. Ha Moshe a nchafatsa selekane sa hae le Molimo mabopong a Lefatše la Pallo, o ile a thathiselletsa bohlokoa ba “kajeno” (Deut. 5:3, bapisa le Deut. 4:8, Deut. 6:6, Deut. 11:2, jj.). “Kajeno” e ne e le motsotso oa boitlhahlobo moo a neng a memela sechaba ho elelloa hore Molimo haesale a ba tšepahalletse (Deut. 11:2–7). “Kajeno” e ne boetse e le motsotso oa ho etsa qeto ea ho tšepahalla Jehova (Deut. 5:1–3). Qeto ena e ne e sitoa ho fetisetsoa nakong e pele.

Ka tsela e tšoanang, “kajeno” ke nako ea rona ea ho etsa liqeto, nako ea monyetla, le ea kotsi, joalo ka haesale ho le joalo ho sechaba sa Molimo.

Bukeng ea Ba-Heberu, taba ea “kajeno” e supa nako ea phethahatso ea litšepiso tsa Molimo. Molimo o hlomamisitse nako mongoaha ona ka molao, “Ke u tsoetse kajeno” (Ba-Heb. 1:5) seo se hlomamisa Jesu e le ‘Musi phethahatsong ea litšepiso tsa Molimo (2 Sam. 7:8–16). Ka mokhoa o joalo, tlhomamiso ea Jesu boreneng e tlisitse mongoaha o mocha oa mahlohonolo le menyetla bakeng sa rona. Jesu o hlotse lira (Ba-Heb. 2:14–16) ‘me a theha selekane se secha (Ba-Heberu 8–10). Ka mokhoa o joalo, re ka atamela “ka sebete” haufi kapele ho Molimo (Ba-Heb. 4:14–16, Ba-Heb. 10:19–23) ‘me re ithabele pel’a Hae ka mahlabelo a semoea teboho le thoriso. (Ba-Heb.12:28; Ba-Heb. 13:10–16). Boipiletso bo etsoang “kajeno,” ha, bo re biletsa ho ananela hore Molimo haesale a re tšepahalletse ‘me o re file mabaka óhle a ho amohela memo ea Hae hang feela, re sa liehe.

`Ke liqeto li fe tsa moea tse lokelang ho etsuoa “kajeno,” ke hore, li sa beheloe nako e ‘ngoe? Maiphihlelo a hau a nako e fetileng ke a fe ka ho liehisa ho etsa seo u neng u tseba hore Molimo o se hloka hang hang?`