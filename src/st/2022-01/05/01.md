---
title:  Jesu, Mofani oa Phomolo
date:  22/01/2022
---

### Bakeng sa Boithuto ba Beke Ena Bala
Gen. 15:13–21; Ba-Heb. 3:12–19; Ba-Heb.4:6–11; Ba-Heb.4:1, 3, 5, 10; Deut. 5:12–15; Ba-Heb. 4:8–11.

> <p>Teman’a Khopolo “Phomolo e teng e saletseng sechaba sa Molimo” (Ba-Heberu 4:9).</p>
> Ba-Heberu 1 le 2 e tsepame holim’a tlhomamiso ea Jesu ele ‘musi le molopolli oa sechaba sa Molimo. Ba-Heberu 3 le 4 li hlahisa Jesu e le ea tla re fa phomolo. Tatellano ena ea utloahala hang ha re ka hopola hore selekane sa Davida se ne se tšepisitse hore Molimo o tla fa morena ea tšepisitsoeng le sechaba sa hae “phomolo” lireng tsa bona (2 Sam. 7:10, 11). Phomolo ena e teng joale sebakeng sa rona ka hore joale Jesu o lutse letsohong le letona la Molimo.

Ba-Heberu e hlalosa phomolo ena e le phomolo eo e leng ea Molimo hape e le phomolo ea Sabatha (Ba-Heb. 4:1–11). Molimo o entse phomolo ena, eo e neng e le ea Hae, hore e be teng ho Adama le Eva. Sabatha ea pele e ne e le boiphihlelo ba phetheho ‘moho le ea entseng hore phetheho eo e be teng. Hape Molimo o tšepisa phomolo ea Sabatha hobane Sabatha ea ‘nete e phuthetse tšepiso ea hore Molimo o tla busetsa phetheho.

Ha re boloka Sabatha, re hopola hore Molimo o re etselitse tsohle tseo re li hlokang ka ho phetheha ha a ne a hlola lefatše le ha a ne a le lopolla sefapanong. Poloko ea ‘nete ea Sabatha, leha ho le joalo, e feta feela ketso ea khopolo. Ke tatso lefatšeng lena le sa phethehang, ea bokamoso boo Molimo a bo tšepisitseng.