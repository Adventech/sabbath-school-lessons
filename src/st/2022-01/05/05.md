---
title:  Ho Kena Phomolong ea Hae
date:  26/01/2022
---

`Bala Ba-Heberu 3:11 le Ba-Heberu 4:1, 3, 5, 10. Molimo o hlalosa phomolo eo a re memelang eona joang?`

Molimo o re memela hore re phomole feela joalo. Re memeloa ho kena phomolong ea Hae. Bibeleng eohle, “phomolo” e a supa khotso lefatšeng la Kanana (Deut. 3:20), tempele moo areka ea selekane e phomotseng (2 Likron. 6:41), kapa Sabatha eo ho eona Molimo le Ba-Iseraele “phomolo” mesebetsing ea bona (Exod. 20:11). Empa joale Molimo o ba memela ho kena phomolong ea Hae.

`Bala Ba-Heberu 4:9–11, 16. Re biletsoa ho etsa eng?`

Phomolo ea Sabatha e keteka taba ea hore Molimo o ile a emisa, kapa a phetha, mosebetsi oa Hae oa Tlholeho (Gen. 2:1–3, Exod. 20:8–11) kapa topollo (Deut. 5:12–15). Ka mokhoa o tšoanang, tlhomamiso ea Jesu boreneng ka tempeleng ea leholimo ho keteka hore o phethile ho nehelana ka sehlabelo se phethehileng bakeng sa Topollo ea rona (Ba-Heb. 10:12–14).

Hlokomela, Molimo o phomola feela ha a netefalitse boiketlo ba rona. Tlholehong, Molimo o ile a phomola ha a phethile tlholeho ea lefatše. Hamorao, Molimo o ile a phomola ka tempeleng kamor’a hore khapo ea lefatše leo a neng a le tšepisitse Abrahama e phethoe ka litlhōlo tsa Davida, ‘me Iseraele “e lutse e iketlile” (1 Marena 4:21–25; bapisa le Exod. 15:18–21, Deut. 11:24, 2 Sam. 8:1–14). Molimo o ile a aheloa ntlo nakong eo Iseraele le Morena ba seng ba na le matlo a bona.

Phomolo ea mapomelo eo Molimo a re tšepisang eona ke lefatše le lecha leo a tla le bopa bakeng sa rona kamor’a hore ntoa e kholo e fele. Ba-Heberu e bua ka lona e le “motse . . . oo Molimo e leng mohahi le mothei oa oona” (Ba-Heb. 11:10) le lehae la leholimo (Ba-Heb. 11:14–16). E bolela puseletso ea borena le “khanya le hlompho” eo Molimo a na e file batho tlholehong (Ba-Heb. 2:5–8, Ba-Heb. 12:28). Ke phomolo ea Hae. Ha se feela lefatše le phethehileng moo re tla ba le khotso, empa ke phomolo ea Sabatha lefatšeng lela moo terone ea Molimo e tla ba teng le leholimo le lecha le lefatše le lecha.

`Ke joang re ka kenang phomolong ea Hae le hona joale? Ke hore, ke joang ka tumelo re ka phomolang tiisetsong ea Topollo eo re nang le eona ho Kreste e seng ho rona?`