---
title:  Lefatše e le Sebaka sa Phomolo
date:  23/01/2022
---

`Bala Genese 15:13–21. Molimo o ile a tšepisa Abrahama eng? `

Ha Molimo o lopolla Iseraele bokhobeng Egepeta, sepheo sa Hae e ne e le ho isa Iseraele lefatšeng la Kanana, moo ba tla tseba ho phomola teng (Exod. 33:14, Josh. 1:13). Lefatše la kanana e ne e le lefa leo Molimo a n’a le tšepisitse ntat’a bona Abrahama hobane a ne a ile a utloa lentsoe la Molimo ‘me a siea naha ea hae ho ea Lefatšeng la Pallo (Gen. 11:31–12:4).

Sepheo sa Molimo ha a ne a fana ka lefatše leo ho Iseraele e ne e se feela hore ba le rue. Empa Molimo o ne a ba tlisa ho Eena (Exod. 19:4). Molimo o ne a batla ba phele lefatšeng leo ba tla tseba ho natefeloa ke kamano le Eena, ntle ho tšitiso ea letho, hape ba fetohe lipaki lefatšeng tsa eo e leng Molimo oa ‘nete le oa seo a se etsetsang batho ba Hae. Joalo ka Sabatha ea tlholeho, Kanana e ne e le moralo o tla etsa hore kamano e haufi e etshale le Molopolli oa bona le ho natefeloa ke molemo oa Hae.

Ho Deuteronoma 12:1–14, Jehova o bolelletse sechaba hore se tla kena phomolong, e seng feela ha ba kena lefatšeng, empa ha ba hloekisitse lefatše leo borapeling ba melingoana. Kamorao ho moo, Molimo o ne a tla ba bontša, e le Bakhethoa, sebaka seo ho sona a tla lula har’a bona.

`Bala Exoda 20:8–11 le Deuteronoma 5:12–15. Ke lintho li fe tse peli tseo Sabatha e li hopotsang, ‘me li amana joang? `

Molimo o ne a amahanya Sabatha ea tlholeho le topollo ea Egepeta. O ile a laela Iseraele ho boloka Sabatha e le sehopotso sa tlholeho le sehopotso sa topollo ea bona Egepeta. Tlholeho le topollo ka bobeli li bopelletsoe kahare ho molao oa Sabatha. Joalo ka ha re sa ipopa, re boetse re sitoa ho itopolla. Ke mosebetsi o ka etsoang ke Molimo qhaa, ‘me ka ho phomola re ananela hore re itšetlehile ho Eena, e seng feela bakeng sa bophelo empa le bakeng sa Topollo. Poloko ea Sabatha ke polelo e matla ea ho pholosoa ka tumelo feela.

`Ho boloka Sabatha ho re thusa joang ho utloisisa hore re itšetlehile ho Molimo ka botlalo, e seng feela bakeng sa bophelo empa le bakeng sa Topollo?`