---
title:  Ka Lebaka la ho se Lumele
date:  24/01/2022
---

`Bala Ba-Heberu 3:12–19. Iseraele e sitiloe ho kena phomolong ea pallo hobaneng?`

Pale e bohloko ke hore ba neng ba lopollotsoe Egepeta ba sitiloe ho kena phomolong eo Molimo o n’o ba balletse eona. Ha Iseraele e fihla Kadeshe, mabopong a Lefatše la Pallo, eaba ba hloka tumelo eo ba neng ba lokela ho ba le eona. Numere 13 le 14 li hlalosa hore lihloela tsa Iseraele “tsa fana ka tlaleho e mpe ka lefatše leo ho bana ba Iseraele” (Num. 13:32). Ba ile ba tiisa hore lefatše leo le manoni, empa ba hlokomelisa hore baahi ba lona ke liqhobane le hore metse ea lona e kampelitsoe, ‘me ba tla sitoa ho le hapa.

Joshua le Kalebe ba lumela hore lefatše le letle ‘me ba se ke ba latola le hore batho ba teng ke liqhobane le hore metse e kampelitsoe. Empa ba re Molimo o na le bona le hore o tla ba nea lefatše leo (Num. 14:7–9). Feela, batho ba boneng ha Molimo o timetsa Egepeta ka likotlo (Exoda 7–12), a timetsa mabotho a Faro Leoatleng le Lefubelu (Exoda 14), a ba fa bohobe bo tsoang leholimong (Exoda 16) le metsi a tsoang lefikeng (Exoda 17), le ho tsoela pele a ntse a ba bontša boteng ba Hae ba kamehla ka topallo ea leru (Exod. 40:36–38)—ba sitoa ho mo tšepa hona joale. Ke taba e soabisang hore moloko o boneng ponahatso tse matla ha kalo tsa matla a Molimo li ile tsa fetoha sesupo la ho hloka tumelo (Neh. 9:15–17, Lipes. 106:24–26, 1 Ba-Kor. 10:5–10).

Molimo o tšepisa bana ba Hae limpho tse hole le ho fihleloa ke letsoho la motho. Ke kahona li itšetlehileng holim’a mohau ‘me li fumanehang feela ka tumelo. Ba-Heberu 4:2 e hlalosa hore [lentsoe la] tšepiso eo Iseraele e e fumaneng “ha lea ka la ba thusa letho, ka baka la hobane ha lea ka la fihlelana le tumelo pelong tsa ba le utloileng” (Ba-Heb. 4:2).

Iseraele e tsamaile ho ea fihla mabopong a Lefatše la Pallo e le sechaba. Ha sechaba se tobana le litlaleho tse hanyetsanang, ba ikamahanya le ba hlokang tumelo. Tumelo, kapa bosieo ba eona, e ea tšoaetsana. Ke kahona Ba-Heberu e khothaletsang babali ba eona ho “khothatsana” (Ba-Heb. 3:13), “[ba] isane ka cheseho leratong le mesebetsing e metle” (Ba-Heb. 10:24), le ho “[ho bona hore] e mong a se ke a haelloa ke mohau oa Molimo” (Ba-Heb. 12:15).

Kajeno, re tsoela pele ho ea Lefatšeng la Pallo re le sechaba, ‘me re na le boikarabello ho bao re leng leetong le bona.

`Ke ka litsela li fe u ka thusang ho aha tumelo ea balumeli ‘moho le uena? U ka etsa bonnete bo fe hore ha u bue kapa ho etsa letho le ka fokolisang tumelo ea bona?`