---
title:  Jesu, Moqali le Mophethi oa Tumelo ea Rona
date:  10/03/2022
---

`Bala Ba-Heberu 12:1–3. Litemana tsee li re laela ho etsa eng?`

Sehlohlolo sa pontšo ea tumelo se fihleloa ha ho buuoa ka Jesu ho Ba-Heberu 12. Pauluse o qalile lengolo lena ka Jesu, eo e leng “ea tlang ho tla” ‘me ea “se nang ho lieha” (Ba-Heb. 10:37), ‘me Pauluse o qetella ka Jesu “mophethi” oa tumelo ea rona (Ba-Heb. 12:2). Jesu ke “moqali le mophethi oa tumelo.” Sena se bolela hore Jesu ke Eena a etsang hore tumelo e be teng hape ke mohlala o phelang oa seo bophelo ba tumelo bo leng sona. Tumelo e fihletse tlhaloso ea eona e phethehileng ho Jesu.

Jesu ke “mothehi” (kapa “moqali,” kapa “pulamaliboho”) oa tumelo ea rona bonyane ka meelelo e meraro.

Oa pele, ke eena feela ea qetileng lebelo ka botlalo ba lona. Ba bang bao ho buuoeng ka bona khaolong e tlang pele ha ba e-so fihlele pakana ea bona (Ba-Heb. 11:39, 40). Jesu, Eena, o kene phomolong ea Molimo leholimong ‘me o lutse letsohong le letona la Ntate. Rona, hammoho le bana ba bang, re tla busa hammoho le Jesu kamoso (Tšen. 20:4).

Oa bobeli, E feela e bile bophelo bo phethehileng ba Jesu bo entseng hore bana ba bang ba tsebe ho matha lebelo la bona (Ba-Heb. 10:5–14). Haeba Jesu a ne a sa ka a tla, lebelo la e mong le e mong le ka be le fetohile lefeela.

Qetellong, Jesu ke Eena lebaka leo re nang le tumelo. E le ea mong le Molimo, o bontšitse botšepehi ba Molimo ho rona. Molimo ha oa ka oa tela malekeng a Oona a ho re lopolla, ‘me ke ka hona re tla fihlela moputsong qetellong haeba re sa tele. Jesu o mathile ka mamello ‘me a lula a tšepehile, leha rona re ne re hloka tumelo (2 Tim. 2:13). Tumelo ea rona empa e le karabelo ea botšepehi ba Hae feela.

Qetellong, Jesu ke “mophethi” oa tumelo hobane o fane ka mohlala o phethehileng oa kamoo lebelo la tumelo le mathoang kateng. O mathile joang? O ile a tela boima bohle ka ho tela tsohle bakeng sa rona (Ba-Fil. 2:5–8). Ha a ka a etsa sebe, le ka mohla o le mong. Jesu o ile a tsepamisa mahlo a Hae moputsong ka thata, e leng thabo eo a neng a e beetsoe, e leng ea ho bona leloko la botho le lopolloa ka mohau oa Hae. Kahona, a mamella khanyetso le tlhekefetso; a se ke a re letho ka lihlong tsa sefapano (Ba-Heb. 12:2, 3).

Joale ke nako ea rona ea ho matha. Leha re ka ke ra fihlela se entsoeng ke Jesu ka matla a rona, re na le mohlala oa Hae o phethehileng kapele ho eona, kahona, ka tumelo ho Eena, hape re ntse re talimile ho Eena (joalo ka ba bang ba bileng pele ho rona), re hatele pele ka tumelo, re ntse re tšepile litšepiso tsa Hae tsa moputso o moholo.