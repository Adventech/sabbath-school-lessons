---
title:  Ba Lokileng ba Tla Phela ka Tumelo
date:  06/03/2022
---

`Bala Ba-Heberu 10:35–39. Molimo o re’ng ho rona litemaneng tsee? `

Mamello ke bokhabane ba sechaba sa Molimo sa mehla ea bofelo, eo ha e le sieo ba tla sitoa ho fumana litšepiso (Tšen. 13:10, Tšen. 14:12). Hore ba tle ba mamelle, leha ho le joalo, balumeli ba lokela ho “tšoara ba tiee” tumelong ea bona (Ba-Heb. 10:23, Ba-Heb. 4:14). Pauluse o bontšitse hore moloko oa lefeelleng o sitiloe ho fumana tšepiso hobane ba ne ba se na tumelo (Ba-Heb. 3:19). Ba-Heberu e bontša balumeli hape ba le mathuleng a phethahatso ea litšepiso (Ba-Heb. 9:28; Ba-Heb. 10:25, 36–38) hape ba lokela ho sebelisa tumelo haeba ba batla ho fumana litšepiso (Ba-Heb. 10:39).

Pauluse o hlahisa chalimo ea hae ka tumelo ka qotsulo e hlahang ho Habakuke 2:2–4. Habakuke o ne a ile a botsa Molimo hore ke hobaneng a khutsetsa molotsana a metsa ea mo fetisang ka ho loka (Hab. 1:12–17). Moporofeta le sechaba sa habo ba ne ba hlorisoa; kahona, ba ne ba batla Molimo a nke khato. Molimo a araba, leha ho le joalo, ho ne ho na le nako e beiloeng ea hore tšepiso ea Hae e tle e phethoe, ‘me ho ne ho hlokeha ba eme (Hab. 2:2–4). Habakuke le sechaba sa habo, joalo ka rona, ba ne ba phela mahareng a nako ea litšepiso le ho phethoa ha tsona. Molaetsa oa Molimo o tsoela pele ho Ba-Heberu, “ ‘Ea tlang ho tla o tla hlaha; a ke ke a lieha’ ” (Ba-Heb. 10:37; sheba le Hab. 2:3).

Molaetsa ona o bua ka Jesu. Ke Eena ea lokileng, eo tumelo e leng sona ea khahlisang Molimo ‘me a fana ka bophelo (Ba-Heb. 10:5–10).

Hobaneng, joale, ha a ne a ka “lieha”? Ha a ka ke. O se a fetse a tlile ho tla re shoela (Ba-Heb. 9:15–26), ‘me o tla boela a tle hape ka nako e beiloeng (Ba-Heb. 9:27, 28; Ba-Heb. 10:25).

Molaetsa oa Molimo oa tsoela pele: “ ‘ea lokileng o tla phela ka tumelo’ ” (Ba-Heb. 10:38). Pauluse o bolela taba e tšoanang ho Ba-Roma 1:17 le Ba-Galata 3:11. Ba-Roma 1:16, 17 e e chabisa ka ho khetholloha hobane e hlalosa hore ho loka ha Molimo ho “ho koaholotsoe . . . ho tsoang tumelong ho isa tumelong.” Seo Pauluse a se bolelang ke hore botšepehi ba Molimo ho litšepiso tsa Hae ho tla pele, ‘me botšepehi ba Hae bo hlahisa, e le tholoana ea bona, tumelo ea rona le/ kapa botšepehi.

Joale, ereka ha Molimo o lutse o tšepeha litšepisong tsa Oona (2 Tim. 2:13), ba lokileng, e le karabelo ea botšepehi ba Molimo, ba tla lula ba tšepeha, le bona.

`Hobaneng ho le bohlokoa ho elelloa hore tumelo ea rona e hlaha e le tholoana ea botšepehi ba Molimo le ho feptjoa ke bona? Re ka ithuta joang ho tšepa botšepehi ba Hae ho rona ka ho fetisa le litšepisong tseo a re etselitseng tsona?`