---
title:  'Moshe: Ho Lumela ho Tse sa Bonoeng'
date:  08/03/2022
---

`Bala Ba-Heberu 11:20–28. Banna baa ba tumelo ba ile ba etsa eng? Liketso tsa bona li amana joang le tšepo le lintho tse sa bonoeng?`

Moshe ke mohlala oa mantlha oa bobeli khaolong ena ea tumelo. Bophelo ba Moshe bo hlahisoa le ho koaloa ka liketso tse peli tsa ho hana taelo ea morena. Batsoali ba Moshe ba ile ba mo pata tlhahong ea hae, hobane “ha ba ka ba tšoha molao oa morena” (Ba-Heb. 11:23), hape Moshe a tloha Egepeta, “a sa tšabe bohale ba morena” (Ba-Heb. 11:27). Ketso e hlahelletseng ka ho fetisisa ea Moshe e bile ea hore “o hanne ho bitsoa mora oa morali oa Faro” (Ba-Heb. 11:24). Ho bua ka ‘m’e oa Moshe ea mo thotseng e le “morali oa Faro” e supa hore o ne e le mohlahlami boreneng hore e tlo ba eena Faro ea hlahlamang. Leha ho le joalo, Moshe, o ne a ikemiselitse ho sea monyetla oa ho ba ‘musi oa sechaba se matla ka ho fetisisa nakong eo e be ho e-na le hoo, e ba moetapele oa makhoba a neng a sa tsoa lokolloa—baphaphathehi ha e le hantle.

`Bapisa Ba-Heberu 11:24–27 le Ba-Heberu 10:32–35. Ho tšoana pakeng tsa boemo ba babali ba Ba-Heberu ba pele le boiphihlelo ba Moshe e bile hofe?`

Boholo ba Moshe e bile hore o tsebile ho bona ka ‘nq’ane ho litšepiso tsa morena oa Egepeta eaba o sheba ho tse sa bonoeng, ke hore, litšepiso tsa Molimo. Ba-Heberu e re taba kholo e bile hore Moshe o ne talimile “moputso” e seng maruo a Egepeta. Moputso ona ke o tšoanang le oo ho buuoang ka oona ho Ba-Heberu 10:35, oo Molimo a o tšepisitseng bohle ba lumelang ho Eena.

Mantsoe a Pauluse ha a bua ka qeto ea Moshe a ile a ama lipelo tsa babali ba hae ba pele ka matla. Ba ne ba nyefoloa ba rohakuoa ka lebaka la tumelo ea bona ho Kreste. Ba ne ba boetse ba hlorisitsoe ba lahlehetsoe le ke maruo a bona (Ba-Heb. 10:32–34). Ba bang ba ne ba le chankaneng (Ba-Heb. 13:3). Ka ho tšoana, Moshe o ile a khetha ho tšoenngoa le sechaba sa Molimo, a khetha ho jara mahlapa a amahanngoang le Kreste bakeng sa maruo a Egepeta hobane a ne a lumela hore moputso oa Kreste o fetisa ka boholo eng kapa eng eo Egepeta e ka mo neang eona.

`Ke maima a fe ao u tobaneng le oona ka lebaka la tumelo ea hau? U ile a lokela ho tela eng ka baka la eona? Hobaneng ha, qetellong, moputso o lokela, leha u sitoa ho o bona hona joale?`