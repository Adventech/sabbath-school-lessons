---
title:  Ho Ithuta Haholoanyane
date:  11/03/2022
---

“U bile oa Kreste ka tumelo, ‘me ka tumelo u loketse ho hola ho Eena—ka ho fana le ho nka. U lokela ho fana ka tsohle, —pelo ea hau, thato ea hau, bosebeletsi ba hau—ineele ho Eena ho mo utloa litaelo tsohle tsa Hae; ‘me u lokela ho nka tsohle—Kreste, botlalo ba tlhohonolofatso eohle, a lule ka pelong ea hau, e be Eena matla a hau, ho loka ha hau, mothusi oa hau oa ka mehla le mehla—hore a u nee matla a ho utloa.”—Ellen G. White, Steps to Christ, leq. 70.

“Molimo ha ho mohla a re laelang ho lumela, a sa re fa bopaki bo lekaneng boo tumelo ea rona e ka itšetlehang ka bona. Boteng ba Hae, semelo sa Hae, bonnete ba Lentsoe la Hae, li tiisitsoe tsohle ka bopaki bo utloahalang kelellong tsa rona; ‘me bopaki bona bo bongata. Feela Molimo ha a so tlose monyetla oa ho belaela. Tumelo ea rona e lokela e itšetlehe holima bopaki, e se pontšahatso. Ba batlang ho belaela ba tla fumana monyetla o joalo; ha ba lakatsang ho tseba ‘nete e le kannete ba tla fumana bopaki bo bongata boo ba ka tšetlehang tumelo ea bona holim’a bona.

“Ha ho ka moo likelello tse fellang li ka utloisisang semelo leha e le mesebetsi ea Rabosafeleng. Ho kelello e bohlale ka ho fetisisa, e rutehileng ka ho fetisisa, Eo ea halalelang o lokela a ‘na lule e le sephiri. ‘Na u ka fihlela litaba tse tebileng tsa Molimo na? Na u ka utloisisa bophethehi ba ea matla ‘ohle na? Bo phahame joalo ka leholimo; u ka etsa’ng? Bo tebile ho fetisa nqalo ea bafu: u ka tseba’ng?’ Jobo 11:7, 8.”—Ellen G. White, Steps to Christ, leq. 105.

**Lipotso tsa Puisano**

`➊ 	Morutehi e mong oa Mokreste oa pele koana o kile a ngola: Credo utintelligam, se-Latin se reng “Ke lumela hore ke tle ke tsebe.” Ba-Heberu 11:3 e re “ka tumelo re[a] tseba.” Kamano ke efe mahareng a tumelo le tsebo? Hobaneng ha kamehla tumelo e tla pele ho tsebo? Ke hore, hobaneng ha ka nako tse ling re lokela ho nanabela ka tumelo ho seo, bonyane pele, re sa se tsebeng, e be hamorao tsebo e ba teng?`

`➋ 	Lentsoe la se-Gerike pistis le bolela ka bobeli “tumelo” le “botšepehi.” Hobaneng ha meelo ka bobeli e le bohlokoa ha u batla ho utloisisa se boleloang ke ho phela ka “tumelo?” Batho ba hlahang ho Ba-Heberu 11 ba bontšitse, botšepehi ba bona, bonnete ba tumelo ea bona joang? Re ka etsa joalo ka bona joang?`

`➌ 	Leha re utloisisa hore tumelo ke mpho ea Molimo (Ba-Roma 12:3), re na le kabelo e fe, haeba e teng, ho amoheleng le ho bolokeng mpho eo?`