---
title:  Ka Tumelo Abrahama
date:  07/03/2022
---

Ba-Heberu ha e hlalosa e re tumelo ke “tšepiso e tiileng ea lintho tse lebeletsoeng, ke pontšo e kholisang ea tse sa bonoeng” (Ba-Heb. 11:1). E be e fana ka lethathamo la batho ba tšepehileng nalaneng ea Iseraele bao e leng mehlala ea seo tumelo e leng sona, ‘me e bontša kamoo ba bonahalitseng tumelo eo ka mesebetsi.

`Bala Ba-Heberu 11:1–19. “Linatla” tsee tsa tumelo li entse eng eo e leng mohlala oa tumelo ea bona? Liketso tsa bona li amana joang le pontšo e kholisang ea tse sa bonoeng?`

Abrahama e ka ‘na ea ba ke eena motho oa bohlokoahali khaolong ena. Ketso ea ho qetela ea tumelo ea Abrahama e fetisa taeo e khethehileng ka sebopeho sa ‘nete tuemlo.

Ba-Heberu e bontša hore taelo ea Molimo ea hore Abrahama a etse sehlabelo ka Isaaka e ne e bonahala e ka Molimo oa itoantša (Ba-Heb. 11:17, 18). Isaaka e ne e se eena feela mora oa Abrahama. Ishmaele e ne e le letsibolo la Abrahama, empa Molimo o ne a itse ho lokile hore Abrahama a mamele kopo ea Sara ea ho leleka Ishmaele le ‘m’ae hobane Molimo o ne a tla ba hlokomela, le hobane peo ea Abrahama e tla bitsoa ka Isaaka (Gen. 21:12, 13). Khaolong e hlahlamang, leha ho le joalo, Molimo o kopa Abrahama ho etsa sehlabelo ka Isaaka. Taelo ea Molimo ho Genese 22 e ne e bonahala e loantšana le litšepiso tsa Molimo ho Genese 12–21.

Ba-Heberu e qeta ka hore Abrahama o ile a rarolla leraba lena ka tsela e hlollang ka ho fihlela qeto ea hore Molimo o tla tsosa Isaaka bafung kamor’a hore a etse sehlabelo ka eena. Taba ena ea hlolla hobane ho ne ho so be le motho ea tsosoang pele ho moo. Ho ne ho bonahala, leha ho le joalo, boiphihlelo ba Abrahama le Molimo pele ho moo bo mo tataiselitse qetong eo. Ba-Heberu 11:12 e bolela hore Isaaka o ne a emotsoe ka matla a Molimo ka ea neng a “tšoana le ea seng a shoele [botsofali].” Pauluse o hlalosa hore ho sa natse hore e be Abrahama o ne a “tšoana le ea seng a shoele,” le Sara a se na pelei, Abrahama o ile a lumela “ka tšepo . . . . ho se sebaka sa ho tšepa, hore o tla fetoha ntat’a lichaba tse ngata” hobane a ne a lumela Molimo “Molimo o phelisang ba shoeleng, o bitsang lintho tse sieo joalo ka hoja li le teng” (Ba-Roma 4:17–20). Joale, Abrahama ho lokela hore e be o ile a lekanya hore haeba ka tsela e itseng Molimo o file Isaaka bophelo ho tsoa ho ba joalo ka bafu, a ka boela a etsa hape. Tataisong ea Molimo nakong e fetileng, Abrahama o ile a bonela haufi seo A ka se etsang kamoso.

`Hobaneng ha ho nahanisisa ka seo Molimo o se entseng nakong tse fetileng ho le bohlokoa ho boloka tumelo ea rona le ho mo tšepa hona joale?`