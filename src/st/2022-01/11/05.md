---
title:  Ka Tumelo Rahaba le ba Bang Kaofela
date:  09/03/2022
---

`Bala Ba-Heberu 11:31 le Joshua 2:9–11. Hobaneng ha Rahaba, seotsoa sa mohedene, a kenelletse lenaneng la batho ba halalelang ba Bibeleng?`

Rahaba ke ea sa lebellehang ho feta batho bohle bao re ba fumanang ho Ba-Heberu 11. Rahaba ke e mong oa basali ba babeli ba bitsitsoeng ka mabitso. Ke oa leshome lenaneng, ba pele e le bontat’a le bapatriareka ba Iseraele, e mong le e mong o ne a nkoa a lokile. Ha re fihla ho eena, re fumana hore ha se mosali feela ebile ke molichaba oa seotsoa.

Taba e makatsang ka ho fetisisa ke hore o hlahella e le ‘mokotaba ho ea sehlohlolong sa khaolo. Lenane lena le hlophisitsoe ka tsela e ikhethang. Selelekela ka ‘ngoe se qala ka mantsoe a phetakoang a hore “ka tumelo.” Moralo o bobebe ke hore “Ka tumelo Mang-mang a etsa ka-hore-le-ka-hore” kapa “Ka tumelo ha etsahala ka-hore-le-hore ho Mang-mang.” Moralo ona oa phetako o eketsa tebello ka ho ‘mali ea ho utloa sehlohlolo sa hore “Ka tumelo Joshua a etella pele sechaba ho ea lefatšeng la pallo.”

Empa seo ha se se boleloang ke temana. Ho na le hoo, Joshua o tloloa holimo, ‘me seotsoa se nka sebaka sa hae. Kamor’a hore ho buuoe ka Rahaba, moralo oa phetako o emisa khekhenene ka “ ‘Me nka eketsa ka bolela life?” (Ba-Heb. 11:32). E be, Pauluse o phakisa a thathamisa mabitso a mang le liketsahalo tseo a sa li hlaloseng ka bophara.

Peo ea Rahaba ea tumelo e bile hore o ile a utloa, a lumela, a latela, leha a ne a sa bone. Ha a ka a bona likotlo tsa Egepeta, kapa topollo leoatleng le lefubelu, kapa metsi a phalla ho tsoa lefikeng, kapa bohobe bo theoha leholimong; feela, a lumela. E ne e le mohlala o motle bakeng sa babali ba Ba-heberu, ba neng ba sa ka ba utloa Jesu ha a ruta kapa hona ho mo bona a etsa mohlolo, le bakeng sa rona hape, ba sa kang ba bona leha e le letho la lintho tseo.

“Rahaba e ne e le seotsoa se neng se lula holima lerako la Jeriko. O ile a pata lihloela tse peli tsa ba-Iseraele tse neng li rometsoe ho ea hloela naha, ka lebaka la mosa oa hae ho bona, le boipolelo ba tumelo ea hae ho Molimo, lihloela tsa tšepisa hore bophelo ba Rahaba le ba lelapa la hae bo tla lesoa ha ho hlaseloa Jeriko.”—Selelekela sa Rahaba se fumanehang ho Daughters of God, leq. 35.

Joale Pauluse o tsoela pele (Ba-Heb. 11:35–38) ka lethathamo la mathata ao bongata bo ileng ba tobana le oona. Poleloana “ba hana ho lokolloa” (Ba-Heb. 11:35) e tšoaela hore ba ne ba na le monyetla oa ho phonyoha empa ba khetha ho se etse joalo, kahobane ba ne ba talimile moputso oa Molimo.

`Leha re sa ka ra bona leha e le ‘ngoe ea lintho tseo li etsahala (tlholeho ea matsatsi a tšeletseng, Phallo, sefapano sa Kreste), hobaneng ha re na le mabaka a mangata ha kaale a ho lumela tseo ba li entseng?`