---
title:  Ho Ithuta Haholoanyane
date:  11/02/2022
---

Bala Ellen G. White, “Johanne ea Ratoang,” maq. 539–545, ho The Acts of the Apostles; “Judase,” maq. 716–722, ho The Desire of Ages.

“Ntoa e khahlanong le bo-‘na ke eona ntoa e kholohali e loanang. Ho inehela ho bo-uena, ho nehela sohle ho thato ea Molimo, ke ntoa; empa moea o lokela ho inehela ho Molimo pele e ka nchafatsoa ka khalalelo.”—Ellen G. White, Steps to Christ, leq. 43.

“Johanne o ne a labalabela ho tšoana le Jesu, ‘me tlas’a tšusumetso e fetolang ea lerato la Jesu o ile a feela a ba mosa le boikokobetso. Boeena bo ne bo patiloe ho Jesu. Kaholimo ho balekane ba hae kaofela, Johanne o ile a inehela matleng a bophelo boo bo makatsang . . .

“E ne e le lerato le tebileng la Johanne ho Kreste le ileng la mo susumetsa kamehla ho ba lehlakoreng la Hae. Molopolli o ne a ba rata kaofela ba le Leshome le metso e ‘meli, empa Johanne e ne e le eena moea o amohelang ka ho fetisisa. O ne a le monyane ho ba bang, ‘me ka tšepo e kang ea ngoana ea ho thusoa ka mathata o ne a bulela Jesu pelo ea hae. Joale Kreste a mo utloela bohloko ka ho fetisa, ‘me ka eena thuto e tebileng ka ho fetisisa ea Molopolli ea fetisetsoa bathong . . .

“Botle ba khalalelo bo neng bo mo fetotse bo ne bo phatsima ka mahlaseli a kang a Kreste sefahlehong sa hae. Ka khumamelo le lerato a talima Molopolli ho fihlela ho tšoana le ho ba le Kreste e ba takatso ea hae e le ‘ngoe feela, ‘me semelong sa hae ha hlahella semelo sa Morena oa hae.”—Ellen G. White, The Acts of the Apostles, maq. 544, 545

**Lipotso tsa Puisano**

`➊ Bophelo ba Johanne, morutuoa ea ratoang, le ba Judase Iskariota a fana ka phapano ea bohlokoa. Ha Jesu a bona Johanne le moena oa hae, o ne a ba bitsa Boanergese, bara ba sealuma. Johanne o ne a na le likoli tse mpe haholo. Judase le eena o ne a na le likoli, empa li ne li sa fete tsa Johanne ka bobe. Hobaneng Johanne a ile a fetoleloa setšoantšong sa Jesu ha Judase a ile a etsa sebe khahlanong le Moea o Halalelang? Phapano e bile e fe?`

`➋ Jesu o memela balumeli ho jara lifapano tsa bona ‘me ba mo latele. Phapano ke e fe pakeng tsa ho jara sefapano sa hau le ho inehella ho sotloa ke ba bang?`

`➌ Hobaneng ha Molimo o batla boinehelo be felletseng ba maphelo a rona ho Eena? Kamano ke e fe mahareng a bolokolohi ba kelello le poloko?`