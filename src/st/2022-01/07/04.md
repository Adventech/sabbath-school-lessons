---
title:  Ha ho sa le Sehlabelo se Seng sa Libe
date:  08/02/2022
---

Tlhokomeliso ea Ba-heberu 6:4–6 e tšoana le tlhokomeliso e fumanehang ho Ba-Heberu 10:26–29. Pauluse o hlalosa hore ho hana sehlabelo sa Kreste ho tla siea babali ba se na mokhoa oa tšoarelo ea libe hobane ha ho na mokhoa o mong oa tšoarelo eo kantle ho Jesu (Ba-Heb. 10:1–14).

`Bala Ba-heberu 10:26–29. Ke ka litsela li fe tse tharo sengoli se hlalosang sebe se sa tšoareloeng??`

Sengoli ha se re ha ho na tefelo ea libe tse entsoeng kamor’a ho amohela tsebo ea ‘nete. Molimo o khethile Jesu ho ba ‘Muelli oa rona (1 Johanne 2:1). Re na le tšoarelo ea libe ho Eena (1 Johanne 1:9). Sebe seo ho se nang sehlabelo bakeng sa sona kapa tefelo se hlalosoa e le ho hatakela Mor’a Molimo ka maoto, ho etsa mali a Selekane lefeela, le ho nyefola Moea oa Molimo (Ba-Heb. 10:29). A re ke re hlahlobeng se boleloang ke mantsoe ana.

Polelo ea ho “hatakela Mor’a Molimo ka maoto” (Ba-Heb. 10:29) ho hlalosa ho hana puso ea Jesu. Boemo bona “Mor’a Molimo” bo ne bo hopotsa bao ho buuoang le bona hore Molimo o beile Jesu letsohong la Hae le letona ‘me a tšepisa ho etsa bao e leng lira ho Eena “bonamelo” ba maoto a Hae (Ba-Heb. 1:13; sheba le Ba-Heb. 1:5–12, 14). Ho hatakela Jesu ka maoto ho bolela hore mokoenehi o nkile Jesu joalo ka sera. Moelelong oa se boleloang ke lengolo (Ba-Heb. 1:13), ho ka thoe, ha e le ho ea ka bophelo ba mokoenehi, Jesu o tlositsoe teroneng (eo joale e lutsoeng ke mokoenehi ka sebele sa hae) joale Eena o e ntsoe bonamelo ba maoto. Sena ke seo Lusifera a neng a batla ho se etsa leholimong (Esa. 14:12–14) le seo “motho oa sebe” a tla leka ho se etsa kamoso (2 Ba-Thes. 2:3, 4).

Polelo ea “ho etsa mali a selekane ntho feela” ho bolela ho hana sehlabelo sa Jesu (Ba-Heb. 9:15–22). Ho bolela hore mali a Jesu ha a na matla a ho hloekisa.

Polelo e reng “o nyefotse Moea oa mohau” e matla haholo. Lentsoe la se-Gerike enybrisas (“nyefola, halefisa”) le kenyelletsa ho bontša boikhohomoso bo tsoelelletseng, bo bolelang “tello” kapa “boikakaso.” Lentsoe lena le ema ka ho fapana khahlanong le tlhaloso ea Moea o Halalelang e le “Moea oa mohau.” Ho bolela hore mokoenehi o arabela neo ea mohau oa Molimo ka mahlapa.

Bokoenehi ke boemo bo sa fetoheng. O hana Jesu, sehlabelo sa Hae, le Moea o Halalelang.