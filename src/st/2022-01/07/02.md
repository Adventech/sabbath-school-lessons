---
title:  Ho Latsoa Molemo oa Lentsoe
date:  06/02/2022
---

`Bala Ba-Heberu 6:4, 5. Balumeli ba ne ba neoa eng ho Kreste ha ba na le botšepehi ho Eena?`

Ho “bonesetsoa” ho bolela ho ba le boiphihlelo ba tšokoloho (Ba-Heb. 10:32). Ho buuoa ka bao ba khutlileng “lefifing” la matla a Satane ho ea “leseling” la Molimo (Liketso 26:17, 18). E bua ka topollo sebeng (Ba-Ef. 5:11) ho se tsebe (1 Ba-Thes. 5:4, 5). Boemo ba leetsi mona bo supa hore ho bonesetsoa hona ke ketso ea Molimo eo a e fihletseng ka Jesu, “lehlaseli la khanya ea Oona” (Ba-Heb. 1:3).

Ho “leka neo ea leholimo” le ho “ho fuoa kabelo Moeeng o Halalelang” ke polelo tse peli tse tšoanang. “Neo” ea Molimo e ka bolela mohau oa Hae (Ba-Roma 5:15) kapa Moea o Halalelang, oo a re neang mohau ka oona (Liketso 2:38). Ba “latsoitseng” Moea o Halalelang (Johanne 7:37–39, 1 Ba-Kor. 12:13) ba fihletse “mohau” oa Molimo, o kenyelletsang matla a ho thato ea Hae (Ba-Gal. 5:22, 23).

Ho latsoa “lentsoe le monate la Molimo” (Ba-Heb. 6:5) ke ho fihlela ‘nete ea evangeli ka sebele (1 Pet. 2:2, 3). “Matla a bophelo bo tlang ho tla” a bua ka mehlolo eo Molimo o tlang ho e etsetsa balumeli ka moso: tsoho (Johanne 5:28, 29), phetolo ea ‘mele ea rona, le bophelo bo sa feleng. Balumeli, leha ho le joalo, ba se ntse ba qalelletse ho “latsoa” tseo esale joale. Ba fihletse tsoho ea moea (Ba-Kol. 2:12, 13), nchafalo ea kelello (Ba-Roma 12:2), le bophelo bo sa feleng ho Kreste (Johanne 5:24).

Mohlomong ka kelellong ea Pauluse ke moloko oa lefeelleng, o ileng oa fihlela mohau oa Molimo le poloko ea Hae. Moloko oa lefeelleng o ile oa “bonesetsoa” ka topallo ea mollo (Neh. 9:12, 19; Lipes. 105:39), ba neoa mpho ea leholimo ea manna (Exod. 16:15), ba ba le kabelo Moeeng o Halalelang (Neh. 9:20), ba latsoa “lentsoe le monate la Molimo” (Josh. 21:45), le “matla a tlang ho tla” ka “meeka le mehlolo” e entsoeng topollong ea bona Egepeta (Liketso 7:36). Pauluse, leha ho le joalo, o lekanya hoba moloko oa lefeelleng o ile oa koenehela Molimo, le har’a bopaki bo bokalo (Num. 14:1–35), bao a neng a bua le bona ho Ba-Heberu ba ne ba le kotsing ea ho etsa se tšoanang, khahlanong le mapaki oohle a molemo oa Molimo oo ba a fihletseng.

`Boiphihleo ba hau ke bofe ka lintho tsee tseo litemana tse ho Ba-Heberu li buileng ka tsona? Mohlala, o fihletse ho bonesetsoa hoo litemana tsee li buang ka hona joang?`