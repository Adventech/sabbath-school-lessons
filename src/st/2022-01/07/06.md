---
title:  Jesu, Ankore ea Moea
date:  10/02/2022
---

Pauluse o fihlela sehlohlolo sa tlhokomeliso ea hae khahlanong le bokoenehi ka khothatso ea lerato le tumelo ka tiisetso e phahameng e leng ho Kreste.

`Bala Ba-Heberu 6:17–20. Molimo o re tiiselitse litšepiso tsa Hae joang? `

Molimo o re tiiselitse litšepiso tsa Hae ka litsela tse ngata. Ea pele, Molimo o tiisitse tšepiso ea Hae ka kano (Ba-Heb. 6:17). Ho latela Lengolo, likano tsa Molimo ho Abrahama le Davida li fetohile kaletsa ea mapomelo ea ho ba le tšepo ho kananelo ea Molimo e sa fetoheng ho Iseraele. Ha Moshe a ne a batla tšoarelo ea Molimo bakeng sa Iseraele kamor’a bokoenehi ba namane ea khauta, o ile a supa kano ea Molimo ho Abrahama (sheba Exod. 32:11–14, Gen. 22:16–18). Matla a bonahalang kopong ea hae e ne e le a hore kano ea Molimo ha e hlakohe (Ba-Roma 9:4; Ba-Roma 11:28, 29).

Ka mokhoa o tšoanang, Mopesaleme ha a buella Iseraele kapel’a Molimo o ile a supa tšepiso ea Molimo ho Davida. Molimo oa re: “‘Nke ke ka senya selekane sa ka, ‘me nke ke ka fetola lentsoe le tsoileng molomong oa ka. Ke hlapantse ho hong khalalelong ea ka, ka re: nke ke ka iketsa ea leshano ho Davida! Moloko oa hae o tla ‘ne o be teng ka ho sa feleng, terone ea hae e tla ‘ne e be teng pel’a ka joalo ka letsatsi; e tla tiea ka ho sa eeng kae joalo ka khoeli. Paki e maholimong ea tšepeha’” (Lipes. 89:34–37). Ho e ka Testamente e Ncha, likano ka bobeli li phethahalitsoe ho Jesu, peo ea Abrahama, ea nyolohileng ‘me ea lutseng teroneng ea Davida (Ba-Gal. 3:13–16; Luka 1:31–33, 54, 55).

Ea bobeli, Molimo o re tiiselitse litšepiso tsa Hae ka ketso ea ho lulisa Jesu letsohong la Hae le letona. Nyolohelo ea e na le sepheo sa ho tiisa tšepiso e etselitsoeng balumeli hobane Jesu o nyolohile e le “moetelli oa rona” (Ba-Heb. 6:20 sengoli se ekelitse). Ka mokhoa o joalo, nyolohelo e re senolela tieo ea Topollo ea Molimo bakeng sa rona. Molimo o isitse Jesu khanyeng ka bohloko ba ba “lefu la bohle,” e le hore a tle tlise “bana ba bangata khanyeng” (Ba-Heb. 2:9, 10). Boteng ba Jesu kapel’a Ntate ke “ankore ea moea” (Ba-Heb. 6:19), e fasellelitsoeng teroneng ea Molimo. Tlhompheho ea puso ea Molimo e ne e lefuoe tšepisong ea Hae ho rona ka Jesu. Re hloka tiisetso e fe e fetisang?

`U ikutloa joang ha u nahana hore Molimo o hlapantse kano bakeng sa hau? Hobaneng ha mohopolo oo o le mong feela o lokela ho u fa tiisetso ea poloko, leha u ikutloa u se na tokelo?`