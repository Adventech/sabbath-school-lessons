---
title:  Matsatsing Ana a ho Qetela
date:  09/01/2022
---

Serapa sa pele sa Ba-Heberu se senola hore Pauluse o ne a lumela hore o phela “matsatsing a ho qetela.” Lengolo le sebelisa poleloana tse peli ha le bua ka bokamoso a nang le meelelo e fapaneng. Baporofeta ba ne ba sebelisa poleloana “matsatsi a ho qetela” kapa “mehleng e tlang” ho bua ka bokamoso ka kakaretso (mohlala, Deut. 4:30, 31; Jer. 23:20). Moporofeta Daniele o sebelisitse poleloana e fapaneng, “nako ea bofelo,” ho bua ka ho khetholloha ka matsatsi a ho qetela a nalane ea lefatše (Dan. 8:17, Dan. 12:4).

`Bala Numere 24:14–19 le Esaia 2:2, 3. Molimo o ile a tšepisa hore o tla etsetsa sechaba sa Hae eng “mehleng e tlang”?`

Baporofeta ba bangata ba Testamente ea Khale ba phatlalalitse hore “mehleng e tlang” Molimo o tla tlisa morena ea tla timetsa lira tsa sechaba sa Hae (mohlala, Num. 24:14–19) ‘me ea tla etsa hore lichaba li phallele ho Iseraele (mohlala, Esa. 2:2, 3). Pauluse o re litšepiso tsena li phethahalitsoe ho Jesu. O hlotse Satane ‘me a hohella lichaba ho Eena (Ba-Kol. 2:15, Johanne 12:32). Ka moelelo ona, he, “matsatsi a ho qetela” a qalile hobane Jesu o phethahalitse litšepiso tsa Molimo.

Bontat’a rona ba semoea ba shoele ka tumelo. Ba bonetse litšepiso tsena “hojana,” empa ba se ke ba e fumana. Rona, ka ‘nqa e ‘ngoe, re bone phethahatso ea tsona ho Jesu.

A re keng re nahane ka litšepiso tsa Molimo le Jesu ha nakoana. Ntate o ile a tšepisa hore o tla tsosa sechaba sa Hae (1 Ba-Thes. 4:15, 16). Litaba tse molemo ke hore o qalile tsoho ena ea sechaba sa hae ka tsoho ea Jesu (1 Ba-Kor. 15:20, Matt. 27:51–53). Hape Ntate o tšepisitse ‘mopo o mocha (Esa. 65:17). O se a ntse a qalile ho phethatsa tšepiso eo ka bo bopa bophelo bo bocha ba semoea ka ho rona (2 Ba-Kor. 5:17, Ba-Gal. 6:15). O tšepisitse hore o tla theha ‘muso oa Hae oa ho qetela (Dan. 2:44). O hlomamisitse ‘muso oo ka ho re lopolla matleng a Satane le ho bea Jesu e le ‘musi (Matt. 12:28–30, Luka 10:18–20). Empa, he, hona e sa le qalo feela. Seo Ntate a qalileng ho se etsa ka ho tla ha pele ha Jesu, o tla se phethela ho tleng ha bobeli.

`Sheba litšepiso tsohle tseo Molimo o li phethahalitseng nakong e fetileng. See se lokela ho re thusa joang ho mo tšepa bakeng tsa litšepiso tseo e leng hona li tla phethahala?`