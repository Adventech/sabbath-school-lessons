---
title:  Ke Lehlaseli la Khanya ea Molimo
date:  11/01/2022
---

`Bala Ba-Heberu 1:2–4. Ke lintho li fe tse ling tseo litemana tsee li re rutang tsona ka Jesu?`

Karolong ena, re tla tsepama holim’a karolo e reng, “Ke lehlaseli la khanya ea Molimo le setšoantšo sa boleng ba hae” (Ba-Heb. 1:3).

`Bala Exoda 24:16, 17; Lipesaleme 4:6; Lipesaleme 36:9; le Lipesaleme 89:15. Litemana tsee li re thusa joang ho utloisisa na khanya ea Molimo ke eng?`

Testamenteng ea Khale, khanya ea Molimo e bolela boteng ba Hae bo bonahalang har’a batho ba Hae (Exod. 16:7; Exod. 24:16, 17; Lev. 9:23; Num. 14:10). Boteng bona bo atisa ho amahanngoa le khanya le lehlaseli.

Lengolo le re bolella hore Jesu ke leseli le tlileng lefatšeng lena ho senola khanya ea Molimo (Ba-Heb. 1:3; Joh 1:6–9, 14–18; 2 Ba-Kor. 4:6). Nahana mohlala, kamoo Jesu a neng a bonahala kateng phetolong. “A fetoha pontšeng ho bona; sefahleho sa hae sa khanya joalo ka letsatsi, ‘me liaparo tsa hae tsa e-ba tšoeu seka leseli” (Matt. 17:2).

Joalo feela ka ha letsatsi le se na ho bonahala ntle ho mahlaseli a khanya ea lona, Molimo o tsejoa ka Jesu. Chalimo ea moo re emeng teng, bobeli ke ntho e le ‘ngoe. Kahobane khanya ea Molimo ke leseli ka boeona, ha ho phapano, ka boleng, mahareng a Molimo le Jesu, joalo feela ka ha ho se na phapano mahareng a leseli le lehlaseli.

Ba-Hebereu e boela e re Jesu ke “setšoantšo sa boleng” ba Ntate (Ba-Heb. 1:3). Taba ea papiso ena ke hore ho na le kamano e phethahetseng ka boleng—kapa boemo—pakeng tsa Ntate le Mora. Ela hloko hore batho ba na le setšoantšo sa Molimo empa e seng boleng ba Hae (Gen. 1:26). Mora, leha ho le joalo, o na le boleng bo tšoanang le ba Ntate. Ke ka hona Jesu a ileng a re, “ ‘Ea mponang o bone Ntate’ ” (Joh 14:9).

`Hobaneng e le litaba tse kholo hore Jesu o senola semelo le khanya ea Ntate ho rona? Jesu o re bolella eng ka hore na Ntate o joang?`