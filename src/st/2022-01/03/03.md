---
title:  Molimo o Buile le Rona ka Mora oa Hae
date:  10/01/2022
---

`Bala Ha-Baheberu 1:1–4. Taba-kholo ea litemana tsee ke e fe? `

Ba-Heberu 1:1–4 ke eona feela polelo e lelemeng la se-Gerike, ‘me ho na le maikutlo a hore ke eona e ntle ka ho fetisisa Testamenteng e Ncha, ha ho talingoa bokheleke ba eona. Ntlha-kholo ea eona ke hore Molimo o buile le rona ka Mora oa Hae, Jesu.

Ho Bajuda ba mongoaha-kholo oa pele a.d., ho ne ho se ho le nako e telele ba sa utloe lentsoe la Molimo. Tšenolo ea ho qetela e boletsoeng Lentsoeng la Molimo le Ngoliloeng le ne le tlile ka moporofeta Malakia le bosebeletsi ba Ezra le Nehemia mengoaha-kholo e mene pele. Empa joale, ka Jesu, Molimo o ne a boetse a bua le bona hape.

Tšenolo ea Molimo ka Jesu Kreste, leha ho le joalo, e ne fetisa ka boleng tšenolo eo Molimo a neng a e entse ka baprofeta hobane Jesu ke mokhoa o moholo ka ho fetisa oa tšenolo. Ke Molimo ka sebele sa Hae, ea entseng maholimo le lefatše hape a busang maholimo le lefatše. Ho Pauluse, bomolimo ba Jesu ke taba e sa hlokeng lipotso. Bo hlakile.

Hape, ho Pauluse, Testamente e ne e le Lentsoe la Molimo. Eena Molimo ea neng a bua nakong e fetileng o ntse a tsoela pele ho bua le kajeno. Testamente ea Khale e fana ka tsebo ea ‘nete ea thato ea Molimo.

Leha ho le joalo, ho ne ho tla ba bonolo ho utloisisa moelelo oa eona ka botlalo feela ha Mora a fihla lefatšeng. Ka kelellong ea sengoli, tšenolo ea Ntate ka Mora e fane ka thuso ea ho utloisisa bophara ba ‘nete ba Testamente ea Khale, joalo feela ka setšoantšo se lebokoseng la lelepa [jigsaw puzzle] le fana ka thuso ea ho fumana sebaka se nepahetseng bakeng sa karoloana ea lona ka ‘ngoe. Jesu o chabisitse Testamente ea Khale haholo.

Ka nako eo, Jesu o tlile ho ba Moemeli oa rona le Molopolli. O ne a tla nka baka sa rona ntoeng a hlole noha. Ka mokhoa o tšoanang, ho Ba-Heberu, Jesu ke “pulamaliboho” kapa “molaoli” le “moetapele” oa balumeli. Ka mokhoa (Ba-Heb. 2:10, Ba-Heb. 6:20). O oa re loanela ebile oa re emela. Hona ho bolela hape hore seo Molimo o se etselitseng Jesu, Moemeli oa rona, Ntate o batla ho re etsetsa sona. Eo ea phahamiselitseng Jesu letsohong la Hae le letona o batla re lule le Jesu teroneng ea Hae (Tšen. 3:21). Molaetsa oa Molimo ho rona ka Jesu ha u kenyelletse seo Jesu a se buileng feela empa le seo Ntate a se entseng ka Eena le ho Eena, ‘me tsena tsohle molemong oa molemo oa rona oa nakoana le oa bosafeleng.

`Nahanisa ka se boleloang ke hore Jesu—Molimo—o tlile lefatšeng lena. Hobaneng ha ‘nete ee e lokela ho re fa tšepo e kholo? `