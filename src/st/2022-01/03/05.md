---
title:  Eo O Entseng Ka Eena Tsohle tse Bopiloeng
date:  12/01/2022
---

Ba-Heberu e tiisa hore Molimo o entse lefatše “ka” Jesu ‘me Jesu o kakatletse lefatše ka lentsoe la matla a Hae.

`Bala Esaia 44:24, Esaia 45:18, le Nehemia 9:6. Kahobane Testamenteng ea Khale Jehova o tiisitse hore o entse lefatše a “‘notši” le hore ke “Molimo a le mong,” re amahanya tiisetso tsee joang le tiisetso tse Testamenteng e Ncha hore Molimo o entse tsohle tse bopiloeng “ka” Jesu (Ba-Heb. 1:2, 3)?`

Ba bang ba nahana hore Jesu e ne e le sesebelisoa seo Molimo a bopileng ka sona. Taba ena e ka se etsahale. Taba ea pele, ho Pauluse, Jesu ke Morena ea entseng lefatše; e ne e se mothusi. Ba-Heberu 1:10 e re Jesu o entse maholimo le lefatše, ‘me Pauluse o bua ka Eena kamoo Lipesaleme 102:25–27 li buang ka Jehova e le ‘Mopi. Ea bobeli, Ba-Heberu 2:10 e re lintho tsohle tse bopiloeng li entsoe “ke” kapa “ka” Ntate. Mantsoe hantle a sebelisoang ha ho buuoa ka Jesu ho Ba-Heberu 1:2. Ntate o bopile le Jesu o bopile (Ba-Heb. 1:2, 10; Ba-Heb. 2:10). Ho na le tumellano e phethahetseng mahareng a Ntate le Mora ka sepheo le liketso. Hona ke karolo ea sephiri sa Boraro ba Molimo. Jesu o bopile le Molimo o bopile, empa ‘Mopi o mong, Molimo—e leng se supang hore Jesu ke Molimo.

Ka nako eo, Ba-Heberu 4:13 e bontša hape hore Jesu ke Moahloli. Matla a hae a ho busa a tsoa tabeng ea hore Molimo ke Eena ea entseng lintho tsohle hape ke Eena ea kakatletseng tsohle tse bopiloeng (Esa. 44:24–28).

Ba-Heberu 1:3 le Ba-Kolose 1:17 li tiisa hore Jesu le Eena o kakatletse lintho tsohle tse bopiloeng. Ketso ena ea ho kakatlela e lokela e be e kenyellelitse taba ea tataiso kapa puso. Lentsoe la se-Gerike pheron (ho kakatlela, ho kuka) le sebelisoa ho hlalosa moea ha u tsamaisa seketsoana (Liketso 27:15, 17) kapa Molimo ha a tataisa baporofeta (2 Pet. 1:21). Ka mokhoa o joalo, ka moelelo oa ‘nete-nete, Jesu ha a re bopa feela ebile o re kakatletse. Phefumoloho e ‘ngoe le e ‘ngoe, ho otla ha pelo ho hong le ho hong, motsotsoana e mong le o mong oa ho phela ha rona o fumanoa ho Eena, Jesu, motheo oa tsohle tse bopuoeng tse leng teng.

`Sheba Liketso 17:28. E re’ng ho rona ka Jesu le ka matla a Hae? E be o nahana ka se boleloang ke hore Eena Jesu eo o boela a shoa sefapanong a shoela libe tsa rona. ‘Nete ee e re ruta eng ka semelo sa boitlhabo sa Morena oa rona? `