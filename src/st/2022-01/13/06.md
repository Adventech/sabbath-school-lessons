---
title:  Re Tsoele ho Jesu Kantle ho Setša sa Litente
date:  24/03/2022
---

`Bapisa Ba-heberu 13:10–14, Mareka 8:34, Matheu 10:38, Luka 14:27, leBa-Galata 2:20. Ho bolela’ng ho tsoela ho Jesu kantle ho setša sa litente?`

Sebaka se kantle ho liahelo e ne e le se silafetseng ka ho fetisisa. Litopo tsa liphoofolo tsa sehlabelo li ne li chesetsoa teng (Lev. 4:12). Balepera le bona ba ne ba beelloa kathoko ho setša sa litente (Lev. 13:46) banyefoli le lisenyi tse ling le bona ba ne ba bolaeloa teng (Lev. 24:10–16, 23; 1 Marena 21:13; Liketso 7:58). Melaoana ena e ne e akanya hore Molimo o kahare ho liahelo. Eng kapa eng e litšila e ne e lahleloa ntle hobane Molimo o ne a sa batle ho bone letho le “litšila” kapa “le soabisang” teng (Num. 5:3, Deut. 23:14).

Jesu o hlokofalitsoe sefapanong kantle ho Jerusalema (Johanne 19:17–20). Sena se toboketsa lihlong tseo a neng a li apesitsoe (Ba-Heb. 12:2). O ne a ahlotsoe semmuso e le ea “nyefotseng Lebitso” ‘me, kahona, o ne a tsuoe ke Iseraele ‘me a bolaeloa kantle ho lerako (Mareka 14:63, 64; sheba Lev. 24:11, 16). Jesu o ile a lahleloa kantle ho liahelo e le ntho “e lihlong,” “e litšila,” kapa “e soabisang” (Ba-Heb. 12:2). Pauluse, leha ho le joalo, o khothaletsa balumeli ho latela Jesu ho tsoela kantle ho menyako, nakong eo a jereng lihlong (Ba-Heb. 12:2; sheba Ba-Heb. 13:13). Ena ke tsela eo Moshe a ileng a e tsamaea le eena, ha a khetha ho jara “sekhobo sa Kreste” ho e-na le maruo a Egepeta (Ba-Heb. 11:26).

Leha ho le joalo, taba e hanyetsanang ke hore, Ba-Heberu e supa hore boteng ba Molimo joale bo kantle ho setša sa litente. Ketso ea ho latela Jesu kantle ho setša sa litente ha e bolele feela “ho jara sekhobo sa Hae,” kapa lihlong, empa le ho tsoela “pele ho Eena” (Ba-Heb. 13:13) joalo feela ka ba-Iseraele ba “neng ba batla Jehova”ba ne ba ea “kantle ho setša sa litente” lefeelleng ha Moshe a ne a tlositse tente ea Molimo liahelong kamor’a khang ea namane ea khauta (Exod. 33:7). Tlaleho ena e supa hore ho hanoa ha Jesu ke balumeli ho ne ho bolela ho hana Molimo, joalo ka ha Iseraele e ile ea etsa bokoenehing ba namane ea khauta (Exoda 32, 33). Ka mokhoa o joalo, tsela ea mahlomola le masoabi ke tsela e eang ho Molimo.

Pauluse o memela babali ho latela Jesu joalo ka “moqali le mophethi” oa tumelo ea bona (Ba-Heb. 12:2), ka mokhoa o ipatileng a ba memela ho lemoha mahlomola a bona a joale e le se ba taeo ea nakoana e tla ba kotulisang “khotsong litholoana tsa ho loka” (Ba-Heb. 12:11). Ba furalla motse o bolileng kapa liahelo ba tsomana le “motse o tlang ho tla” oo mothei oa oona e leng Molimo (Ba-Heb. 13:14; Ba-Heb. 11:10, 16).

`Ho uena ho bolela eng ho latela Jesu ho ea “kantle ho setša sa litente”? kelintlha li fe tsa bophelo ba ho lumela ho Jesu tse ka tlisang “sekhobo” kapa“masoabi” ho tsoa ho ba u teetseng hare?`