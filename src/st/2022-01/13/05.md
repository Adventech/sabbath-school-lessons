---
title:  Hlokomelang Lithuto tse Ngata Tsee e Leng Lisele
date:  23/03/2022
---

`Bapisa Ba-Heberu 13:9; Ba-Heberu 2:9; Ba-Heberu 4:16; le Ba-Heberu 6:19, 20. Mohau o fumaneha hokae? Lipelo tsa rona li matlafatsoa joang?`

Kamano e mahareng a lithuto tsa bohata le lijo, tse anngoeng ho Ba-Heberu 13:9, mohlomong ha e amane le phapano ea lijo tse hloekileng le tse sa hloekang.

Hobaneng?

Pele, lengolong ha ho bonahale Pauluse a khathatsehile ka phapano pakeng tsa lijo tse hloekileng le tse sa hloekang. Rea tseba ho tsoa ho Liketso 15 hore kereke ea Bakreste ba pele e tiisitse hore balumeli ba bolokoa ka tumelo (Liketso 15:7–11) le hore ba lokela ho tsoela pele ho latela melaoana e itseng ea lijo (Liketso 15:19, 20). Phapano pakeng tsa lijo tse hloekileng le tse sa hloekang le melaoana e meng ea Bibele ha li loantšane le mohau. Hantle-ntle, Pauluse o re selekane se secha se beile molao ka pelong (Ba-Heb. 8:10–12). Seo sengoli se se hlakisisang, leha ho le joalo, ke hore mahlabelo a liphoofolo le bobuelli ba boprista ba Levi ka sehalalelong bo nketsoe sebaka ke bobuelli le bosebeltsi ba boprista ba Jesu (Ba-Heb. 8:4, 5; Ba-Heb. 10:1–18).

Bobeli, moelelo ha o bontše Pauluse a khalema bamameli ba hae ka ho se je lijo tse itseng empa o ba khalemella ho li ja ka tšepo ea hore kamohlomong ba ka fumana mohau (Ba-Heb. 13:9). Kamohlomong o ba khalemella ho ba le kabelo meetlong ea se-Juda kapa lijo tse hlabetsoeng melimo tse neng li ketekoa e le ntšetso-pele ea mahlabelo a liphoofolo ka tempeleng ‘me tseo ho neng ho hopoloa hore li tla tlisa melemo ea semoea, kapa mohau. Empa mohau ha o fumanoe ka lijo tsena; mohau o fumanoa feela ka sehlabelo le bosebeletsi ba boprista le bo bobuelli ba Jesu Kreste. Balumeli ba “na le aletare” (Ba-Heb. 13:10), sefapano sa Kreste, seo ba ka jelang ho sona (Johanne 6:47–58).

Ho Ba-Heberu, “mohau” o tsoa teroneng ea Molimo (Ba-Heb. 4:16). Mohau ona, oo re o fumanang ka Kreste, ke “ankora,” “e tieang, e sa sisinyeheng,” e tlamelletsoeng teroneng ea Molimo ka sebele (Ba-Heb. 6:19, 20; bapisa le 4:16). Ke oona mohau ona oo re o fumanang ka sehlabelo sa Kreste, o tlisang botsitso le ho tiea ha lipelo tsa rona. Ha pelo e se e “tiisitsoe” ka tsela ena, ha e na ho “khelosoa” ka lithuto lisele (Ba-Heb. 13:9), kapa e be e “suthela hole” le Molimo (Ba-Heb. 2:1).

`Tsitsa sehlabelong se phethehileng sa Kreste. Hobaneng, he, ha taba ea eng kapa eng eo re ka e etsang “ho tlatsetsa” sehlabelo sena e le khahlanong le evangeli le mohau oo re o fumanang ho Jesu?`