---
title:  Ho Hlokomela Sechaba sa Molimo
date:  20/03/2022
---

`Bala Ba-Heberu 13:1, 2; Ba-Roma 12:13; 1 Timothea 3:2; Tite 1:8; le 1 Petrose 4:9. Ho amohela baeti o ne ho etsa tšebetso e fe kerekeng ea pele? `

Bokreste e ne e le mokhatlo o lelerang o neng o atisa ho itšetleha kamohelong ea Bakreste le bao e seng Bakreste ka bobeli. Taelo ea ho “se lebale” ho amohela baeti mohlomong ha e bolele feela ho hloleha ho nahana ka amohela moeti empa ho lesa ka boomo.

Pauluse kelellong ea hae ha se ho amohela baeti ba balumeli feela, o hopotsa babali hore ka ho amohela baeti ba bang ba amohetse manyeloi a bona ba sa tsebe (Ba-Heb.13:2). Mohlomong kelellong ea hae o ne a nahanne ka banna ba bararo ba neng ba etele Abrahama le Sara (Gen. 18:2–15). Ho amohela baeti ho bolela ho arolelana ka leruo le motho e mong le ho arolelana le eena mahlomoleng a hae, e leng seo Jesu a re etselitseng sona (Ba-Heb. 2:10–18).

Lerato la boena ho ba leng litlamong le ne le supa hore balumeli ba se hopole feela ba litlamong lithapelong tsa bona empa ka ho ba imolla ka lintho tse tšoarehang le h ba tšehetsa moeeng. Ho ne ho na le kotsi ea ho nyahlatsa ba litlamong ka boomo. Ba neng ba fana ka tšehetso ea thepa le maikutlo ho ba neng ba tsuoe ke sechaba ba ne ba ikamahanya le bona. Ka tsela e ‘ngoe e ne e ba “balekane” le bona ‘me ka hoo ba ipeha kotsing ea ho hlorisoa ke sechaba (Heb. 10:32–34).

Khothatso ea Pauluse e sebelisa litšoantšo le puo ho khothatsa babali mabapi le ba litlamong. Sa pele, Pauluse o hopotsa babali ka tšehetso ea bona ea baena ba bona ba neng ba le litlamong nakong e fetileng. Ba ile ba fetoha “metsoalle” kapa “balekane” le ba neng ba “hobositsoe pepeneneng ka mahlapa le ka lihloriso” (Ba-Heb. 10:33). Sa bobeli, puo ea “ho tšoenya” e hooeletsa mohlala oa Moshe, ea ileng a ikhethela “ho tšoenngoa le sechaba sa Molimo, e seng ho thabela menate ea libe e felang kapele” (Ba-Heb. 11:25). Qetellong, Pauluse o tšoara taba ea lerato la boena. O hopotsa babali hore ba “sa le ‘meleng le bona” (Ba-Heb. 13:3). Ba boemong bo tšoanang ba botho ‘me ba lokela ho tšoara ba bang ka tsela eo le bona ba ka thebelang ho tšoaroa ka eona haeba ba ne ba le maemong a tšoanang; ke hore, litlamong. Batho ba lokela hore, he, ba fane ka tšehetso ea lithepa le maikutlo ho ba litlamong, ba ba bontša hore ha ba ba lahla.

`Re ka etsa eng e fetisang moo bakeng sa ba litlamong, e ka ba ke litho tsa kereke kapa che?`