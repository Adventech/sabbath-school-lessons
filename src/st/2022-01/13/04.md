---
title:  Hopolang Balisa ba Lona
date:  22/03/2022
---

`Bala Ba-Heb 13:7–17. Kamano ea rona le balisa ba rona e lokela ho ba e fe?`

Ba-Heberu 13:7–17 e phuthetse khothatso ea ho hlompha le ho mamela balisa ba phutheho. E qala ka memo ea ho “hopola” balisa ba nako e fetileng ba boleletseng lentsoe la Molimo, e be e koala ka boipiletso ba ho “utloa” balisa ba leng teng (Ba-Heb. 13:17). Balisa ba fetileng ho ka etsahala hore e be ke bona ba qalileng ho ba ruta lentsoe ‘me ba thea phutheho. Boipiletso ba ho ba “hopola” ha bo bue feela ka taba ea ho ba hopola ka kelellong feela kapa eona ea ho ba hlompha ka tsela e bonahalang. Pauluse o hlalosa hore ba lokela ho ba “hopola” ka ho nahana ka litholoana tsa boitšoaro ba bona le ka ho etsisa tumelo ea bona.

Ho Pauluse, ketso e kholohali ea khopolo le thoriso ke ho etsisa. Ka tsela ena, Pauluse o tlatselelitse lenane la bahale ba tumelo ka balisa ba theileng phutheho bao balumeli ba lokelang ho ela hloko ho ba lemoha. Lenane lena le kenyeletsa bahale ba tumelo ba Ba-Heberu 11, le Jesu, mohlala oa mapomelo oa tumelo, ho Ba-Heberu 12.Sengoli se tsoela pele ho bontša hore Jesu “e ne e le eena maobane, e sa le eenale kajeno, ‘me e tla ‘ne e be eena ka ho sa feleng” (Ba-Heb. 13:8). O eme a fapaneka ho hlaka le baruti ba bohata ba feto-fetohang le linako bao lithuto tsa bona li leng“ngata” hape e le “lisele” (Ba-Heb. 13:9).

Pitso ea ho hopola balisa ho Ba-Heberu 13:7 e phetoa ka matla qetellong ea karolo eo ea litaba. Balumeli ba eletsoa ho utloa balisa, hobane ba lisitse meea ea bona. Balisa mona ba hlalosoa e le baruti ba lisitseng meea ea phutheho, mohlape oa bona, ‘me ba tlang ho fana ka tlaleho ea boemo ba bona ba semoea ho Molimo (sheba le 1 Pet. 5:1–4, 1 Ba-Kor. 3:10–15). Ka kotloloho, hape, taba ena e lokela ho fetela le ho balisa ba rona ba kereke, le maemo óhle a kereke kajeno.

Moelelo hape o re balisa bana hape ke balisana ba sebetsang tlas’a botsamaisi ba Jesu, “molisa e moholo oa linku” (Ba-Heb. 13:20). Motsoako oa ho hlokomela le ho tšepahala ha balisa le kutlo le tšepahalo ea litho o tlisa thabo. Sena se ka bolela hore balisa ba ka sebeletsa phutheho ka “thabo,” kapa, ba tla fana ka tlaleho ea phutheho ho Molimo ka thabo e se ka makukuno.

`U ka etsa eng ho matlafatsa le ho ntlafatsa likamano tsa balisa le litho phuthehong ea heno, hammoho le balisa lefatšeng lohle?`