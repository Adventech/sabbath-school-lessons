---
title:  Ho Ithuta Haholoanyane
date:  18/03/2022
---

“Ka nako ea lilemo tse sekete tse mahareng a tsoho ea pele le ea bobeli ho fetisoa kahlolo ea ba khopo. Moapostola Pauluse o bua ka kahlolo ena e le ketsahalo e tlang ho etsahala kamor’a ho tla ha bobeli. ‘Le se ke la ahlola letho e e-so ho be nako le mpe le lebelle Morena a be a fihle, ea tlang ho hlahisetsa leseling tse patiloeng tsa lefifi, le ho senola merero ea lipelo.’ 1 Ba-Korinthe 4:5. Daniele e phatlalatsa hore ha Moholo oa Matsatsi a se a tlile, ‘kahlolo ea neoa bahalaleli ba Mookameli ea Phahameng.’ Daniele 7:22. Ka nako ena ba lokileng ba busa joalo ka marena le baprista ho Molimo. Ho Tšenolo Johanne o re: ‘Eaba ke bona literone, ‘me ba bang ba lula holim’a tsona, ba filoe matla a ho ahlola.’ ‘E tla ba baprista ba Molimo le ba Kreste, ‘me ba tla busa le eena lilemo tse sekete.’ Tšenolo 20:4, 6. Ke ka eona nako ena eo, joalo ka ha Pauluse a boletse pele, ‘bahalaleli ba tla ahlola lefatše.’ 1 Ba-Korinthe 6:2. Ba ahlola ba khopo hammoho le Kreste, ba bapisa liketso tsa bona le buka ea molao, Bibele, ‘me ba ahlola nyeoe e ‘ngoe le e ‘ngoe ho latela liketso tse entsoeng ‘meleng. ‘Me ho fanoa ka kahlolo e loketseng ba khopo, ho ea ka mesebetsi ea bona; ‘me ho ngoloa pel’a mabitso a bona bukeng ea lefu.

“Satane ‘moho le manyeloi a lefifi le bona ba ahloloa ke Kreste le sechaba sa Hae. Pauluse o re: ‘A na ha le tsebe hoba re tla ahlola manyeloi na?’temana ea 3. Le Juda o phatlalatsa hore ‘o bolokile litlamong tse sa feleng le lefifing, ho lebella kahlolo ea letsatsi le leholo teng, manyeloi a sa kang a tiisetsa boholong ba ‘ona, a mpa a tlohile tulong tseo e neng e le tsa ‘ona.’ Juda 6.”—Ellen G. White, The Great Controversy, maq. 660, 661.

**Lipotso tsa Puisano**

`➊ 	Ho ba le kabelo ha bahaleli kahlolong ea ba khopo (1 Ba-Kor. 6:3, Juda 6) ho re’ng ka Molimo le kamoo a tlang ho sebetsa ka ho loka kateng ka ho re bontša botle ba Hae le ho hloka leeme ho kamoo a sebetsaneng le sebe le bokhopo kateng?`

`➋ Bala Exoda 32:32, Lipesaleme 56:8, Lipesaleme 69:28, Lipesaleme 139:16, Esaia 4:3, Daniele 12:1, Malakia 3:16, Luka 10:20, Tšenolo 13:8, le Tšenolo 17:8. Ho buuoa ka libuka tsa Molimo leholimong. Ho ngoliloe lintho tsa mofuta ofe libukeng tsee? Hobaneng ha ho le bohlokoa hore Molimo o bolokile tlaleho ea meokho ea rona (Lipes. 56:8), mohlala? Haeba Molimo o tseba tsohle, lebaka la libuka tseo kapa litlaleho tseo ke le fe?`

`➌ U nahana ke hobaneng ha ho le bohlokoa hore Ba-Heberu ha e qetella e hokela litaba tsa eona le litšepiso tsa Daniele 7? Hobaneng ha khokahano tsee li le bohlokoa moelelong oa bosebeletsi ba Jesu leholimong? Daniele 7 e re ruta eng ka bofelo ba lintho tsohle tsa lefatše le tsa ho oa?`