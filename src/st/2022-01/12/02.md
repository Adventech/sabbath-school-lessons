---
title:  Le Tlile Thabeng ea Sione
date:  13/03/2022
---

`Bala Ba-Heberu 12:22–24. Pauluse o hlalosa eng moo? `

Ba-Heberu e tiisa hore re tlile Thabeng ea Sione ‘me re na le kabelo moketeng o moholo. “Empa le tlile thabeng ea Sione, motseng oa Molimo o phelang, Jerusalema oa leholimo, liketeng tsa likete tsa manyeloi” (Ba-Heb 12:22). Re tlile ka tumelo ka sebopeho sa moemeli oa rona, Jesu. Moketeng ona re fumana likete tsa likete tsa manyeloi, Molimo ka sebele, le Jesu, eo e leng Eena ea ketekoang. Re tla re le litho “phuthehong le kerekeng ea matsibolo a ngoliloeng maholimong” (Ba-Heb. 12:23). Mabitso a rona a ngoliloe libukeng tsa leholimo, moo batho ba Molimo ba ngoliloeng (Exod. 32:32, Lipes. 56:8, Dan. 12:1, Mal. 3:16, Luka 10:20, Tšen. 13:8, Tšen. 17:8).

Re “matsibolo” hobane re arolelana lefa la Letsibolo leo e leng la tokelo, Jesu (Ba-Heb. 1:6). Joale, ha rea tla re le baeti empa re le baahi (bapisa le Fil. 3:20). Hape re hlalosoa re le “meea ea ba lokileng ba setseng ba phethehile” (Ba-Heb. 12:23). Polelo ena ke mokhabo puo oo ho oona boemo ba rona ba botho bo emeng ka botlalo. E bapa le polelo e reng “Ntat’a meea” ho Ba-Heberu 12:9, e buang ka Molimo e le Ntate oa rona bohle, batho bao e leng meea ka sebopeho.

Phutheho ena ea mokete e keteka tlhomamiso ea Jesu e le morena le ‘musi, bosebeletsi ba Hae ba boprista, le tlhomamiso ea selekane se secha. Ho Ba-Heberu, Thaba ea Sione, ke eona eo liketsahalo tsena tsohle li etsahalang teng. Boraro ba lipesaleme tse ho Ba-Heberu 1:5–14 li hlalosa tlhomamiso ea Mora ‘me thaba ea Sione e le sebaka seo ketsahalo ena e etsahalang teng (Lipes. 2:6, 7; Lipes. 110:1, 2; Lipes. 102:21–27).

Thaba ea Sione e boetse ke sebaka seo ho sona Mora a ileng a khethoa ho ba “moprista ka ho sa feleng” (Ba-Heb. 5:6), qotsulo ea Lipesaleme 110:4. Ho latela Lipesaleme 110, ho khethoa ha Mora e le Moprista e Moholo ho etsahala Thabeng ea Sione, le hona (Lipes. 110:2). Qetellong, Ba-Heberu e re tlhomamiso ea Jesu e le moprista hape e tšoaea tlhomamiso ea selekane se secha (Ba-Heb. 7:11–22). Joale, Thaba ea Sione, hape ke sebaka seo ho sona selekane se secha se ananeloang ho sona. Ba-Heberu 12:22–24 ke moo e hlalosang phutheho ea mokete e etsahalang leholimong ha Jesu a se a nyolohile.

`Ke ka litsela li fe tsa ho phela re ka ketekang boteng ba Jesu, bosebeletsi ba Hae ba boprista, le Selekane se Secha maphelong a rona le borapeling ba rona? Hobaneng ha ho thaba ‘neteng ena e kholo ho tiisa tumelo?`