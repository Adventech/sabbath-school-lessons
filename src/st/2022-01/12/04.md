---
title:  Sisinya Maholimo le Lefatše
date:  15/03/2022
---

Kamor’a ho hlalosa ketsahalo ea mokete e etsahalang leholimo, Pauluse o hlokomelisa babali hore ba lokela ho ela hloko lentsoe la Molimo hobane Molimo o sa tla be a sisinye “‘hang hape . . . e seng lefatše feela, empa e leng le lona leholimo’” (Ba-Heb. 12:26). Pauluse o re leha Jesu a neiloe borena leholimong, poloko ea rona ha e so phethoe. Re lokela ho ba hlokolosi hobane ketsahalo ea bohlokoa e sa ntse e tla etsahala.

`Bapisa Hagai 2:6–9, 20–22; Lipesaleme 96:9, 10; Lipesaleme 99:1; le Ba-Heberu 12:26, 27. Sepheo sa Molimo sa ho sisinya maholimo le lefatše ke sefe? See se bolela’ng?`

Testamenteng ea Khale, tšisinyeho ea lefatše e ne e le sesupo se tloaelehileng sa boteng ba Molimo, ea tlang ho lopolla sechaba sa Hae. Ha Debora le Barake ba loana khahlanong le Sisera, Molimo o ile a ba loanela a le leholimong (Baahl. 5:20). Ena e hlalosoa e le tšisinyeho ea lefatše e matla, tšisinyeho ea lefatše le lithaba ka lebaka la boteng ba Molimo (Baahl. 5:4, 5). Re fumana setšoantšo sona sena se hlaha hohle kahar’a Testamente ea Khale ha Molimo a hlaha ho lopolla ba hateletsoeng (Lipes. 68:7, 8; Lipes. 60:2; Lipes. 77:17, 18). Joale, tšisinyeho e ile ea fetoha letšoao la kahlolo ea Molimo ha a toboketsa borena ba Hae holim’a batho ba lefatše. Baporofeta ba porofetile hore sena se tla etsahala ka Letsatsi la Morena (Esa. 13:13, Esa. 24:18–23).

Ho Ba-Heberu, “tšisinyeho” ea leholimo le ea lona lefatše e bua ka tšenyeho ea lira tsa Molimo. Sena ke seo Molimo a ileng a se tšepisa peong ea Jesu boreneng. Molimo a re ho Eena: “Lula letsohong la ka le letona, ke be ke etse bao e leng lira ho oena bonamelo ba maoto a hao” (Ba-Heb. 1:13). Joale, Jesu o se a hlotse sera (Ba-Heb. 2:14–16) ‘me o neiloe borena (Ba-Heb. 1:5–14), empa lira ha li e-so ho timetsoe (Ba-Heb. 10:11–14, 1 Ba-Kor. 15:23–25).

Empa Molimo o tla timetsa lira kamoso, ha Molimo o tla sisinya maholimo le lefatše. Ho sisinyeha ha maholimo le lefatše, he, ho bolela ho timetsoa ha marena a lefatše lena a hlorisang sechaba sa Molimo, hape, hoa bohlokoa ka ho fetisa, ho timetsoa ha marena a sebakeng sa maholimo (Satane le manyeloi a hae) a emeng kamor’a marena a lefatše lena ho ba laola.

`Hobaneng ha tšepiso ea hore ka tsatsi le leng kahlolo e tla phethoa, ‘me bokhopo bo renneng ka ho fetisa lefatšemg la rona ka letsatsi le leng bo tla felisoa, e le tšepiso e re tlatsang ka tšepo ha kale bohle, haholo-holo ba hlokofalitsoeng ka kotloloho ke bokhopo?`