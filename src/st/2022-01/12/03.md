---
title:  Le tlile ho Molimo, Moahloli oa Bohle
date:  14/03/2022
---

`Bala Ba-Heberu 12:23. Haeba hona ke mokete, hobaneng ha Molimo a hlalosoa e le moahloli? Ke joang moahloli e ka bang karolo ea lebaka la ho keteka? Bala le Daniele 7:9, 10, 13–22.`

Mokete o hlalosoang ho Ba-Heberu 12:22–24 o tšoaela kahlolong e tlang ho tla. Molimo, moahloli, o lutse setulong sa kahlolo, ‘me ho phetloa libuka, ‘me tholoana tsa kahlolo ena ea kamoso e tsoang libukeng ke hore sechaba sa Molimo se amohela ‘muso (Ba-Heb. 12:28).

Ketsahalo ena e tlisa kelellong kahlolo e kholo ea pele ho ho Tla e hlalosoang ho Daniele 7, e bontšang ketsahalo ea kahlolo moo Molimo, “Moholo oa Matsatsi” (Dan. 7:9), a lutseng teroneng ea mollo ‘me a teetsoe hare ke “likete tsa likete” (Dan. 7:10) tsa manyeloi. Ha phetloa libuka (Dan. 7:10), ‘me kahlolo ea liuoa molemong oa “bahalaleli ba Mookameli ea Phameng,” bao e bang ba “neoa ‘muso.” (Dan. 7:22).

Ka tsela e tšoanang, Ba-Heberu 12:22–29 e hlalosa kahlolo e etsahalang Thabeng ea Sione, Jerusalema oa leholimo, moo Molimo, “moahloli oa bohle.” a teetsoeng hare ke “likete tsa likete.” Ketsahalo ena le eona e ntse e na le mollo (Ba-Heb. 12:29). E kenyelletsa libuka hobane bahalaleli ba “ngoliloe” ho tsona (Ba-Heb. 12:23), e leng se tšoaelang hore kahlolo e bea bahalaleli ka botleng.

Jesu ke Eena khubung ea ketsahalo ena (Ba-Heb. 12:24). O hlalositsoe e le Mor’a Motho ho Ba-heberu 2, “a roesitsoe moqhaka oa khanya le oa hlompho” kamor’a hore a utloisoe “lefu” ka lebaka la rona (Ba-Heb. 2:9). Ho latela Ba-Heberu 2:10, “mor’a motho” (sheba le Ba-Heb. 2:6) o hlokofalitsoe hore a tle a tlise “bara ba bangata khanyeng;” ke hore, e le hore balumeli ba tle ba tsebe ho “roesoa moqhaka oa khanya le oa hlompho” le bona. “Mora” joale o tlisitse balumeli Sione, ho Jerusalema oa leholimo, ka melemo ea selekane se secha (Ba-Heb. 12:22–24), moo ba tšepisoang ho fuoa ‘muso (Ba-Heb. 12:28).

Kahlolo ena, he, ke litaba tse monate ruri ho balumeli hobane e ahlola ka ho ba nea molemo. Ea ba namolela. Ke kahlolo e hlolang sera sa bona, drakone, e kamor’a libata tse tšabehang tse hlorisitseng balumeli nakong tse fetileng (Daniele 7) ‘me tse tlang ho etsa joalo le kamoso (Tšenolo 13).

`Seo re ithutileng sona kajeno se re thusa joang ho utloisisa hore kahlolo ea Molimo e molaetseng oa manyeloi a mararo ke “litaba tse monate” tsa nako ee (Tšen. 14:6, 7; bapisa le Deut. 32:36; 1 Likron. 16:33–35)?`