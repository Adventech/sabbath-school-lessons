---
title:  A Re Ke Re Be Le Teboho
date:  17/03/2022
---

Ba-Heberu e qetella karolo ena ka ho supa hore karabelo e lokelang Molimo ka lebaka la tsohle tse makatsang tseo a re etselitseng tsona ke ho mo bontša teboho ka ho mo rapela ka tsela e tšoanelang.

`Bapisa Ba-Heberu 12:28 le Ba-Heberu 13:15, 16. Re khumamela Molimo ka tsela e amohelehang joang?`

Mokhoeng oa selekane sa khale, mahlabelo a liphoofolo e ne e le tsela ea ho bontša pako le teboho, empa mahlabelo ana a ne a lokela ho ba sesupo sa teboho le pako e ka pelong ea morapeli. Joale, Molimo o hlakisitse ho Lipesaleme le ka baporofeta hore se mo khahlisang e le kannete ha se mali a liphoofolo empa ke teboho, mesebetsi e molemo, le ho loka ha barapeli (Lipes. 50:7–23, Esa. 1:11–17).

Ka mokhoa o joalo, Pauluse o re memela ho khumamela Molimo sehalalelong sa leholimo ka ho mo etsetsa mahlabelo a thoriso, boipolelo, teboho, le mesebetsi e molemo, e leng bona borapeli ba ‘nete bo mo khahlisang. Re neelana ka mahlabelo ana lefatšeng, empa a amoheloa e le a khahlisang Molimo leholimong. Keletso ena e phuthetse pitso tsohle tseo sengoli se li entseng lengolong lohle ka ho bolela lebitso la Jesu (Ba-Heb. 3:1, Ba-Heb. 4:14, Ba-Heb. 10:23) le keletso tsa hae tsa ho tsoela pele ho etsa mesebetsi e molemo (Ba-Heb. 6:10–12; Ba-Heb. 13:1, 2, 16).

Memo ea Pauluse ho bamameli ea ho “sebeletsa Molimo ka mokhoa o khahlisang” (Ba-Heb. 12:28) e supa hore balumeli joale ke sechaba sa baprista se pethiloeng le ho halaletsoa ka sehlabelo sa Jesu (Ba-Heb. 10:10–14, 19–23). Sena se phetha morero oa mantlha oa Molimo ka Iseraele, hore e be sechaba sa baprista seo ka sona a neng a tla phatlalatsa litaba tse molemo tsa Topollo lefatšeng (Exod. 19:4–6; 1 Pet. 2:9, 10; Tšen. 1:6; Tšen. 5:10).

Ba-Heberu 13:1–6 e hlalosa ka tse ka etsoang hore na ho bolela eng ho etsa botle le ho arolelana ka seo re nang le sona. Ho bolela ho bontša lerato la boena, joalo feela ka ha Jesu a re bontšitse lerato la boena (Ba-Heb. 2:11, 12). Ho bolela ho amohela baeti, ho etela ba leng lichankaneng kapa ba entsoeng hampe (Ba-Heb. 13:3), le ho nena bohlola le lerato la leruo.

`Hobaneng ho le bohlokoa ho lemoha mesebetsi e molemo l eho arolelana ka seo re nang le sona e le karolo ea borapeli ba rona ho Molimo? Ka eona nako eona eo, ke litsela life tsa ‘nete tseo ka tsona mahlabelo a rona a semoea ho Molimo a ka senyehang (Esa. 1:11–17)?`