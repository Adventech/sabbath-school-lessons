---
title:  Ho Amohela ‘Muso o sa Sisinyeheng
date:  12/03/2022
---

### Bakeng sa Boithuto ba Beke Ena Bala
Ba-Heb. 12:18–29; Exod. 32:32; Dan. 7:9, 10,13–22; Hag. 2:6–9, 20–22; Lipes. 15:5; Lipes. 16:8; Ba-Heb. 13:15,16.

> <p>Teman’a Khopolo “Ka baka leo, ha e le moo re amohetse ‘muso o sa sisinyeheng, a re ke re be le teboho eo re lebohang Molimo ka eona ka ka mokhoa o o khahlisang, ka hlompho le ka thabo” (Ba-Heberu 12:28).</p>
> Ba-Heberu 12:18–29, qotsulo ea beke ena, ke sehlohlolo sa lengolo lena, ‘me e akaretsa taba-kholo ea eona ka ho pheta taba eo e qalileng ka eona: Molimo o buile le rona ka Mora oa Hae, ‘me re lokela ho mo mamela ka hloko (Ba-Heb. 1:1, 2; Ba-Heb. 12:25). Tlhaloso ea Jesu ho Ba-Hebereu 12:22–24 e fana ka botlalo ba lebaka leo lengolo le buang ka botebo ka Eena: Jesu ke ‘Muelli oa selekane se secha, ‘me mali a Hae a fana ka poloko ho balumeli. Bosebeletsi ba Hae ba boprista le borena bakeng sa rona ke lebaka le lekaneng hore makhotla a leholimo a ka keteka. Qetellong, Ba-Heberu 12:25–29 e phuthetse khothatso ea ho qetela e fihlelang sehlohlolong: kahlolo ea Molimo e ea tla. E tla tlisa tšenyeho ea lira tsa Hae, empa e namolele le ho nea sechaba sa Hae ‘muso (Ba-Heb. 12:28, 29).

Qetello e toboketsa bocha bohlokoa ba likatleho tsa Jesu sefapanong e tataisetse balumeli tlhorong ea tlhōlo ea Jesu. Pauluse o sebelisa karaburetso ea Daniele 7 ho hopotsa babali hore Jesu o se a amohetse ‘muso ho Molimo, Moahloli (Dan. 7:9–14), ‘me o tlo arolelana ‘muso oa Hae le balumeli, “bahalaleli ba Mookameli ea Phahameng,” ba tla busa ka mehla le mehla (Dan. 7:18).