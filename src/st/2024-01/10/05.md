---
title:  Setšoantšo sa Tšimo ea Jehova ea Morara
date:  06/03/2024
---

`Bala Pesaleme ea 80. Batho ba Molimo ba bontšoa joang Pesalemeng ee, ’me ke tšepo efe e kholo eo ba e kopang?`

Isearele e bontšoa e le tšimo ea morara oo Jehova A o fothotseng Egepeta, lefatšeng la khatello, ea ea hlongoa lefatšeng la Pallo le tletseng nala. Setšoantšo sa serapa sa morara se bontša kamoo Molimo A khethileng Iseraele kateng le tlhokomelo ea Hae e hlohonolofetseng (Bala le Gen. 49:11, 12, 22; Deut. 7:7−11).

Leha hole joalo, Pesalemeng ea 80, serapa sa Molimo sa morara se tlasa khalefo ea Hae (Lipes. 80:12). Baporofeta ba phatlalatsa tšenyeho ea serapa sa morara e le letšoao la kahlolo ea Molimo kaha serapa se senyehile (Esa. 5:1−7, Jer. 2:21).

Leha hole joalo, Pesaleme ea 80 ha e tsepame holima mabaka a kahlolo e halalelang. A ipapisitse le botebo ba mohau oa Molimo, Mopesaleme o hlolletsoe ke hore Molimo A ka tlosa boteng ba Hae bathong ba Hae nako e telele hakaalo. Tsitsipano e teng pakeng tsa Khalefo ea Molimo le kahlolo, ka nqe’ngoe, le mohau oa Molimo le tšoarelo, li etsa hore Mopesaleme a tšabe hore khalefo e halalelang e ka sebetsa ’me ea qeta batho tu! (Lipes. 80:16).

`Bala Numere 6:22–27. Pesaleme ea 80 e sebelisa tlhohonolofatso ee joang?`

Pina ena ea Mopesaleme e tsosa tšepiso ea Aarone ea tlhohonolofatso ea Hae bathong ba Hae (Numere 6:22−27) ’me e bontša tšepo ea hore mohau oa Molimo o tla hlola holima sesosa sa mathata a batho: “Oho Molimo U boele u re ahise, U khantše sefahleho sa hau, ’me re tla bolokeha!” (Lipes. 80:3; sheba le Lipes. 80:7, 19).

Lentsoe la Seheberu le bolelang “ahisa,” le tsoa lentsoeng le tloaelehileng le bolelang “khutlisetsa,” ’me le sebelisoa khafetsa khafetsa ka Bibeleng, moo Molimo A bitsang batho ba Hae, ba lelerileng hole, hore ba khutlele ho Eena. Le nyalana le taba ea pako haholo, ho furalla libe u khutlele ho Molimo. “‘“Ke tla ba nea pelo e ntsebang hoba ke Jehova; ’me e tla ba sechaba sa ka, ’Na ke be Molimo oa bona, hobane ba tla sokolohela ho ’Na ka pelo eohle”’” (Jer. 24:7).

`U bile le miphihlelo a joang a pako kamora ho khutlela ho Molimo?`