---
title:  Lithuto ka tse Fetileng
date:  02/03/2024
---

### Bakeng sa Thuto ea Beke ena Bala
Pesaleme 78, Pesaleme 105, Baga. 3:29, Pesaleme 106, Pesaleme 80, Numere. 6:22–27, Pesaleme 135.

> <p>Temana ea khopolo</p>
> “Seo re se utloileng, seo re se tsebileng, seo bo ntat’a rona ba re boleletseng sona, re keke ra se patela bana ba bona; re tla phetela litloholo tsa rona lithoko tsa Jehova le matla a hae , le mehlolo e entsoeng ke eena” (Pesaleme 78:3, 4)

Lipesalemeng tse ngata, thoriso e nka sebopeho sa ho pheta liketso tse matla tsa Jehova tsa topollo. Hangata Lipesaleme tsena li bitsoa “Lipesaleme tsa pale ea topollo” kapa “Lipesaleme tsa nalane.” Tse ling li etsa boipiletso bathong ba Molimo, li ba bolella hore ba ithute historing ea bona, haholo-holo liphosong tsa bona le tsa baholo-holo ba bona. Tse ling tsa Lipesaleme tsa nalane li na le sefela sa temoso seo eleng ’moko o bontšang liketso tse hlollang tsa Molimo tse fetileng bathong ba Hae, tse tiisang tumelo ea bona ho Jehova, ea ka etsang, ea tšepahalang ho ka ba pholosa mathateng a bona a ha joale.

Boipiletso bo ikhethang ba Lipesaleme tsa nalane ke hore li re thusa ho bona maphelo a rona e le karolo ea nalane ea batho ba Molimo le ho inkela nalane eo e le ea rona. Kaha re thotsoe ka hare ho lelapa la batho ba Molimo la nalane ka Kreste (Barom. 8:15; Barom. 9:24–26; Baga. 4:6, 7), letlotlo la nalane ea batho ba mehleng ea khale ea Iseraele efela e le liketsahalo tsa semoea sa batho ba Molimo ba baholo-holo. Ka hona, re ka ithuta nalaneng ea bona, eo eleng ea rona le rona.

Sepheo se seholo ke ho hlokomela hore moloko o mong le o mong oa batho ba Molimo o bapala karolo e nyenyane empa e bohlokoa ketsahalong e kholo ea nalane, le ho bontšeng sepheo sa Hae se seholo toantšanong e kholo.