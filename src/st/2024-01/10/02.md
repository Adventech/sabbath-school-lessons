---
title:  Botšepehi ba Jehova bo sa Thibeheng
date:  03/03/2024
---

`Bala Pesaleme 78. Ke liketsaho life tse tharo tsa nalane tse bontšitsoeng Pesalemeng ee? Ke lithuto life tse iphetang tseo Asafe a li nkang karolong e ’ngoe le e ’ngoe?`

Thlahlobisiso ea nalane ea Iseraele e bontša botšepehi ba Molimo le ho hloka botšepehi ha Iseraele. Ba baholo ba lokela ho ruta meloko e tlang ho se phete li liphoso tsa baholo-holo ba bona, empa ba tšepe Molimo, ba tšepahalle selekane sa Hae. Lipesaleme li sebelisa histori e le setšoantšo (Lipes. 78:2), se bolelang hore batho ba lokela ho nahanisisa molaetsa oa Lipesaleme ka botebo bakeng sa maphelo a bona. Pesaleme ea 78:2 ke tlhaloso ea boporofeta a bontšang mokhoa oa Jesu oa ho ruta ka litšoantšo (Mattheu 13:34, 35).

Lipesaleme li boetse li bontša nakong ea Exoda (Lipes. 78:9−54), ho kena Kanana (Lipes. 78:55−64), le nakong ea Davida (Lipes. 78:65−72). Li bontša liketso tsa Molimo tse khanyang le litholoana tsa ha batho ba roba selekane sa bona le Molimo. Histori ea Iseraele e pheta mefuta e mengata ea ho se tšepahalle Molimo ha batho, haholo litšoantšo tsa bona (Lipes. 78:58).

Leha ho le joalo, Mopesaleme o toboketsa motso oa ho se tšepahale ha Iseraele: ba ile ba lebala seo Molimo O ba etselitseng sona, ha b’a ka ba tšepa Molimo, ba beha Molimo tekong (Lipes. 78:18, 41, 56) ba etsa borabele khahlanong le Eena, ’me ba sitoa ho boloka molao oa Hae, selekane sa Hae, le Mapaki (Lipes. 78:10, 37, 56). Ka ho toboketsa mefuta ena ea ho se tšepahale, Mopesaleme o bontša hore ho furalloa hoa Iseraele nalaneng e bile ka baka la sebe sa eona se seholo, eleng, ho hloleha ho tšepa Jehova ha bona (Lipes. 78:7, 8).

Ha re bala Pesaleme, motho o hlolloa ke manganga a batho a sa khaotseng le bofofu ba semoea, papisong le mamello le mohau ea Molimo e sa feleng. Hobaneng ha moloko o mong le o mong o mocha o ne o sitoa ho ruteha?

Pele re ahlola meloko e fetileng haholo, ha re ichebeng. Na le rona ha rea lebala meeka le mehlolo eo Molimo A re etselitseng eona, le kamoo re sa tsotellang litebello tsa Hae tsa selekane? Pesaleme ha e khothaletse batho ho itšetleha ketsong tsa bona. Empa, Pesaleme ea 78 e bontša lefeela la thato ea motho ntle le hore e thehoe holima kelo-hloko ea botšepehi ba Molimo le ho amohela mohau oa Hae. Lintoa tseo batho ba Molimo ba hlotsoeng ho tsona (Lipes. 78:9, 62–64) li hlakisa thuto ea Pesaleme ea hore matla a batho, a senang botšepehi ho Molimo a qetella ka ho hloleha.

`Ke lithuto li fe tseo u ithutileng tsona, kapa tseo o neng o lokela hore e be u ithutile, liphosong tsa hao tse fetileng?`