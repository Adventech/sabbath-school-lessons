---
title:  Bophahamo ba Jehova Nalaneng
date:  07/03/2024
---

`Bala Pesaleme ea 135. Ke liketsahalo life tsa nalane tse tse bontšitsoeng Pesalemeng? Ke lithuto life tseo Mopesaleme a inkelang tsona moo?`

Pesaleme ea 135 e bitsa batho ba Molimo ho tla rorisa molemo oa Jehova o bontšitsoeng Tlholehong (Lipes. 135:6, 7) le nalaneng ea topollo ea Iseraele nakong ea Phallo (Lipes. 135:8, 9) le khapong ea lefatše la Pallo (Lipes. 135:10–12).

Jehova O bontšitse mohau oa Hae ka ho khetha sechaba sa Iseraele hoba letlotlo la Hae le khethehileng (Lipes. 135:4). “Letlotlo le khethehileng” le bontša likamano tse ikhethang tsa selekane pakeng tsa Jehova le batho ba Hae (Deut. 7:6–11; 1 Pet. 2:9, 10). Khetho ea Iseraele e ne ipapisitse le thato ea Jehova e halalelang, ka hona, ha ho kamoo Iseraele e ka ikutloang e le kaholimo ho lichaba tse ling kateng. Pesaleme ea 135:6, 7 e bontša hore lipheo tsa Jehova ka lefatše ha li’a qala ka Iseraele, empa ka tlholeho. Ka hona, Iseraele e lokela ho phetha karolo ea eona eo e filoeng ka boikokobetso lipheong tsa Molimo tsa topollo ea lefatše lohle.

Ho boela ho phetoa liketso tsa Molimo tse kholo tseo A li etselitseng batho ba Hae (Lipes. 135:8–13) ho qetella ka tšepiso ea hore Molimo O tla “ahlola” batho ba Hae a be le kutloelo-bohloko ho bona (Lipes. 135:14). Kahlolo mona ke mokhoa oa Molimo oa ho kena lipakeng bakeng sa ba hatelletsoeng le ba senang mang oe! (Lipes. 9:4, Lipes. 7:8, Lipes. 54:1, Dan. 7:22). Tšepiso ke hore Jehova O tla emela nyeoe ea batho ba Hae (Deut. 32:36). Ka hona, Pesaleme ea 135 e leka ho susumetsa batho ba Molimo hore ba tšepe Jehova le ho lula ba tšepahalla selekane sa bona le Eena.

Botšepehi ba Jehova bathong ba Hae bo etsa hore Mopesaleme a toboketse ho hloka thuso ha litšoantšo le ho ikhetheng ho phahameng hoa Jehova lefatšeng (Lipes. 135:15−18). Ho tšepa litšoantšo ho etsa hore bakhumameli ba tsona ba hloke tšepo le matla joaloka litšoantšo tsa bona (Lipes. 135:18). Lipesaleme li bontša hore Molimo O tlameha ho rorisoa e le Mopholosi le ’Mopi oa batho ba Hae. Sena se bontša ka boqhetseke likarolong tse peli tse nyallanang tsa molao oa bone melaong e leshome (Exoda 20:8−11, Deut. 5:12−15). Kaha matla a Molimo tlholehong le nalaneng a hloka thaka, batho ba Molimo ba tlameha ho lula ba itšetlehile ho Eena, ba khumamele Eena a inotsi. Joaloka ’Mopi le Mopholosi oa rona, ke Eena feela ea tlamehang ho khumameloa, ’me khumamelo ea eng kapa eng, kapa mang kapa mang, ke borapeli ba litšoantšo.

`Ke joang re ka etsang bo ’nete ba hore ha re na litšoantšo maphelong a rona? Ke hobaneng ha borapeli ba litšoantšo bo ka ba bonolo ho feta kamoo re nahanang kateng?`