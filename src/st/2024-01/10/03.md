---
title:  Ho Hopola Histori le Thoriso ea Molimo
date:  04/03/2024
---

`Bala Pesaleme ea 105. Ke liketsahalo li fe tsa histori le lithuto tsa tsona tse bontšoang Pesalemeng ee?`

Pesaleme ea 105 e hopola liketsahalo tsa mantlha tse bopileng likamano tsa selekane pakeng tsa Jehova le batho ba Hae ba Iseraele. E tsepamisa maikutlo holima selekane sa Molimo le Abrahama ho mo fa lefatše la Pallo, eena le litloholo tsa hae, le kamoo tšepiso ena, e tiiselitsoeng Isaka le Jakobo, e ileng ea phethahatsoa ka Josefa, Moshe le Arone le ho haptjoa ha Kanana. Pesaleme e fana ka tšepo bathong ba Molimo melokong eohle, kaha mesebetsi ea Molimo e babatsehang ea nako e fetileng e fana ka tiisetso ea lerato la Molimo bathong ba Hae le sa fetoheng mengoaheng eohle (Lipes. 105:1−5, 7, 8).

Pesaleme ea 105 e tšoana le ea 78 (bonaa thuto ea maobane) ka ho bontša botšepehi ba Molimo bathong ba Hae nalaneng, ’me etsa eo ka ho halaletsa Molimo le ho khothaletsa botšepehi. Leha ho le joalo, ho fapana le Pesaleme ea 78, Pesaleme ea 105 ha e bolele lipho tsa batho tse fetileng. Pesaleme ena e na le sepheo se fapaneng. Empa, Pesalemeng ea 105, nalane e phetoa ka maphelo a Bapatriareka ba baholo, ho bontša tataiso e halalelang ea Molimo le ho mamella mathata ha Bapatriareka. Ho mamella mathata le ho tšepahala ha Bapatriareka ho ile ha fumana moputso o moholo. Ka hona, Pesaleme ea 105 e kopa batho ho etsisa tumelo ea Bapatriareka le ho emela topollo ea Molimo ka botšepehi.

Pesaleme ea 105 e na le noto ea sefela (Lipes. 105:1–7), ho bontša hore e le ho rorisa Molimo e le ka ’nete, batho ba Molimo ba lokela ho tseba Liketso tsa historing ea bona. Histori e re tiisetso ea tumelo ea rona le mabaka a mangata a ho rorisa Molimo.

Balumeli hothoe ke peo ea Abrahama le peo ea jakobo (Lipes. 105:6), eleng se ba etsang hore e be phethahatso ea tšepiso ea Molimo ho Abrahama ea ho mo etsa sechaba se seholo (Gen. 15:3−6). Mopesaleme o toboketsa neheletsano pakeng tsa Bapateriareka le meloko e hlahlamang ea batho ba Molimo. Mopesaleme o toboketsa hore “Likahlolo tsa Hae li lefatšeng lohle” (Lipes. 105:7), e le ho khalemela bakhumameli hore ba se lebale hore “Molimo oa rona” ke Jehova ea holimo-limo oa lefatše lohle le hore mosa oa Hae oa lerato o fihlella bathong bohle (Lipes. 96:1, Lipes. 97:1). Ka ho hlaka, ke pitso ea botšepehi molokong o mong le o mong oa balumeli.

`Re le Baleti ba Bolokang Letsatsi la Bosupa, re lokela ho ipona joang lesikeng lee la batho, ho tloha ka Abrahama ho ea pele? (Sheba Bagalata 3:29.) Ke lithuto life tseo re lokelang ho ithuta tsona nalaneng ee?`