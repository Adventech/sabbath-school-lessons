---
title:  Mohau oa Hae o Hlola ka Ho Sa Feleng
date:  11/02/2024
---

`Bala Pesaleme ea 136. Taba ea matlha ke efe Pesalemeng ee? Mopesaleme o fumana bopaki ba taba ee ea hae kae?`

Pesaleme ea 136 e biletsa batho ba Molimo ho rorisa Jehova ka baka la mohau oa hae joalokaha o bonahala tlholehong (Lipes. 136:4−9) nalaneng ea Iseraele (Lipes. 136:10−22). “Mohau” (Seheberu khesed, “lerato le sa thekeseleng”) le bontša botle le ho tšepahala ha Molimo tlholehong ea Hae le selekaneng sa Hae le Iseraele. Pesaleme e bontša hore matla a Molimo a maholo le botle li metse leratong la hae le sa thekeseleng.

Jehova ke “Molimo oa melingoana” le “Jehova oa Melingoana,” eleng maelana a Seheberu a bolelang “Molimo O moholo-holo” (Lipes. 136:1–3), eseng hore ho na le melingoana e meng, empa hore ke eena eo eleng Molimo.

Meeka e meholo ea Jehova, e ke keng ea qopitsoa ke mang kapa mang, ke ponahatso e sa thekeseleng ea puso ea hae (Lipes. 136:4). Molimo o hlotse maholimo, lefatše le tsohle tse ho tsona, tse khumameloang ke bahetene (Deut. 4:19). Lipesaleme, leha ho le joalo, li tsolisa melingoana ea bahetene, le mehloli eohle eo batho ba behang tšepo ea bona ho eona. Ke litholoana tsa tlholeho feela. Ke ntho tse bopiloen—eseng tse bopang, eleng phapang e kholo.

Setšoantšo sa letsoho le matla la Jehova le otlolotsoeng (Lipes. 136:12) se toboketsa ho sebetsa ha matla a Molimo le mohau oa hae o senang pheletso.

Mohau oa Molimo tlholehong le nalaneng li lokela ho khothatsa batho ba hae ho mo tšepa le ho lula ba tšepahalla selekane sa hae. Lephetoa “hobane Mohau oa Hae o hlola ka ho sa feleng” e phetoa makhetlo a 26 Lipesalemeng, ka hona, e tiisetsa bakhumameli hore Jehova ha a fetohe ’me o tla pheta melemo ea hae ea khale molokong o mong le o mong o mocha. Molimo O hopola batho ba hae (Lipes. 136:23) ’me o tšepahalla selekane sa hae sa mohau. Tumelo mohaung oa Jehova o sa feleng ke khubu ea tumelo ea Bibele, se kenyeletsang khumamelo ea thabo le ho tšepa Molimo, ’moho le ho khutsa le pako.

Pesaleme ea 136 (litemana. 23–25) li koala ka tsotello ea Molimo ea ka lefatše lohle. Mohau oa Molimo ha o fuoe Baiseraele feela, empa tlholeho eohle. Ka hona Lipesaleme li buoa ka mohau oa Molimo o pholosang oa ka lefatše lohle ’me li khothatsa lefatše lohle ho joena thoriso ea Iseraele ho Jehova (sheba le Luka 2:10, Johanne 3:16, Liketso 15:17).

`Ke joang setšoantšo sa Jesu sefapanong, ea shoang bakeng sa libe tsa rona, li hlalosang ’nete e kholo ka Molimo, ea hore “Lerato la hae le hlola ka ho sa feleng”?`