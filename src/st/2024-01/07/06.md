---
title:  Selebale Melemo ea Hae Eohle
date:  15/02/2024
---

`Bala Pesalemes ea 103. Mohau oa Molimo o bontšoa Joang moo?`

Pesaleme ea 103 e bolela litlhohonolofatso tsa Jehova tse ngata. Litlhohonolofatso li kenyeletsa “Melemo eohle ea hae” (Lipes. 103:2) bakeng sa bophelo bo hlamatsehang (Lipes. 103:3−6). Litlhohonolofatso li thomiloe semelong sa Molimo se mohau, le botšepehing ba Hae ho Iseraele (Lipes. 103:7−18). Jehova o “hopola” ho feela ha motho le ho feta kapele, ’me o utloela batho ba hae bohloko (talima Lipes. 103:13–17).

Ho hopola ha se ho boloka lintho ka kelellong feela. Ho kenyeletsa ho boikitlaetso bo bontšoang ka ketso: Molimo O pholosa le ho boloka batho ba Hae (Lipes. 103:3−13). Litšoantšo tse matla Pesalemeng ea 103:11−16 li hlalosa boholo ba mohau oa Molimo bo se nang tekanyo, bo ka ba bapisoang feela le mosaballa o senang pheletso oa maholimo (Esa. 55:9).

Joale, ke joang, batho ba ka arabelang mosa oa lerato la Molimo?

Ea pele, ka hlohonolofatsa Jehova (Lipes. 103:1, 2).

Ho hlohonolofatsa ho utloisisoa e le ho ketso ea ho fana ka lintho tse tšoarehang le tsa semoea ho motho (Gen. 49:25, Lipes. 5:12). Kaha Molimo ke eena mohloli oa litlhohonolofatso tsohle, batho ba ka hlohonolofatsa Molimo joang? E monyenyane a ka hlohonolofatsa e moholo e le mokhoa oa ho mo leboha kapa ho mo rorisa (1 Marena 8:66, Jobo 29:13). Molimo O hlohonolofatsa batho ka ho ba etsa hantle, ’me batho ba hlohonolofatsa Molimo ka ho rorisa botle bo ho Eena; ke hore, ka ho hlonepha semelo sa Hae se mohau.

Ea bobeli, ka ho hopola melemo ea Hae eohle le selekane (Lipes. 103:2, 18–22), joalokaha Jehova A hopola hore motho o oa fokala, a hopola le selekane sa Hae le bona (Lipes. 103:3–13). Ho hopola ke karolo ea bohlokoa-hlokoa likamanong tsa Molimo le batho ba Hae. Hantle joalokaha Jehova A hopola tšepiso tsa Hae ho batho, batho ba lokela ho hopola botšepehi ba Molimo ’me arabele Molimo ka lerato le ho mamela.

Ka hona, mantsoe ana a Ellen G. White a tummeng a bohlokoa haholo: “E ka ba hantle ha re nka hora tsatsi le leng le leng re nahanisisa bophelo ba Kreste. Re lokela ho bo nka ntlha ka ntlha, ’me re tlohele menahano re tšoare ketsahalo e ’ngoe le e ’ngoe, haholo tse qetellang. Ha re tsepamisa-maikutlo sehlabelong sa Hae se seholo bakeng sa rona, tšepo ea rona ho Eena e tla tiea, lerato la rona le tla nchafala, ’me re tla arubeloa ke Moea oa Hae haholo feela. Haeba re tla qetella re bolokehile, re lokela ho ithuta ho soabela libe le ho ikokobetsa maotong a sefapano.”—The Desire of Ages, leq. 83.