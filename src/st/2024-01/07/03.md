---
title:  Bopa Ka Hare ho ’Na Pelo e Hloekileng
date:  12/02/2024
---

`Bala Pesaleme ea 51:1–5. Hobaneng Mopesaleme a kopa mohau oa Molimo?`

Morena Davida o tšolla pelo ea hae kapela Jehova, o mo kopa ho mo tšoarela sebe nakong ea lefifi la semoea bophelong ba hae (2 Samuele 12). Tšoarelo ke mpho ea Molimo e sa tloaelehang ea mohau, litholoana “tsa mahauhelo e meholo ea hao” (Lipes. 51:1). Morena Davida o ipiletsa ho Molimo hore a sebetsane le eena, eseng kamoo a tšoaneloang kateng ka baka la se tlisitsoeng ke sebe sa hae (Lipes. 103:10) empa ho latela semelo sa hae se halalelang, ke hore, mohau oa hae, botšepehi, le kutloelo-bohloko (Lipes. 51:1; Exoda 34:6, 7).

`Bala Pesaleme 51:6–19. Tšoarelo ea sebe e bontšoa joang moo? Sepheo sa tšoarelo e halalelang ke sefe?`

Tšoarelo e halalelang e akha ho feta ho ipolela u se molato feela. E tlisa phetoho e kholo e kenellang likarolong tse ka hare hare tsa motho (Lipes. 51:6, Baheb. 4:12). E tlisa tlholeho e ncha (Lipes. 51:10, Johanne 3:3–8). Kutu-ketso ea Seheberu bara’, e tolokoang “bopa,” e bontša matla a halalelang a nang le bonōnōd (Gen. 1:1). Ke Molimo feela ea ka etsang bara’; ke Molimo fela ea ka tlisang phetoho ea ’nete e tšoarellang pelong ea motho ea sokolohileng (2 Bakor. 4:6).

Davida o kopa hore a hlatsuoe ka hisopa (Lev. 14:2–8, Lipes. 51:7). O utloa e ka molato oa hae o etsa a se be le kabelo bo te’ng ba Molimo, hantle joalokaha molepera a sa be le kabelo hara sechaba ha feela a ntse a sa hloeka (Lipes. 51:11). O tšaba hore mahlabelo a ke se mo khutlisetse ka botlalo kaha ho se sehlabelo se ka phekolang sebe sa hae sa bohlola le sa polao tseo a li hlophisitseng (Exoda 21:14, Lev. 20:10).

Ke mohau o halalelang o se nang moeli feela o ka amohelang pelo ea Davida e “moea o robehileng” e le sehlabelo le ho khutlisetsa Davida ho Molimo (Lipes. 51:16, 17). Ka ho kopa ho hlatsuoa ka hisopa, o batla ho khutlela bote’ng ba Molimo.

`Haeba Molimo A ka tšoarela Davida bofebe, ho thetsa, le ho bolaea, ke tšepo efe eo u bang le eona?`