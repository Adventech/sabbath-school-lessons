---
title:  Poko Ho Molimo O Tlotlehang O Mohau
date:  14/02/2024
---

`Bala Pesaleme ea 113 le ea 123. Ke likarolo life tse peli tsa semelo sa Molimo tse bontšoang Lipesalemeng tsee?`

Pesaleme ea 113 le 123 li rorisa botlotlehi le mohau oa Jehova. Botlotlehi ba Jehova bo bontšitsoe boholong ba lebitso la hae, le sebaka se phahameng seo teroneng ea hae e leng ho sona, eleng kaholimo ho lichaba tsohle, le kaholimo ho maholimo (Lipes. 113:4, 5; Lipes. 123:1). “Ke mang ea tšoanang le Jehova Molimo oa rona?” (Lipes. 113:5) ke polelo ea tumelo e reng haho matla ka hare kapa ka ntle ho lefatše a ka qholotsang Molimo oa Iseraele.

Litsullong tse sa fihleloeng moo Jehova a lulang teng li bontša ka taba hore Jehova O ikemiselitse “ho ikokobetsa” kapa “O inamela ho nyarela maholimo le lefatše” (sheba Lipes. 113:6;). Taba ea hore Molimo O lula holimo ha e mo thibele hore A se bone se etsahalang mona tlase. Mohau oa Jehova O bonahatsoa ka ho lula a falimehile ho thuseng lefatše, le ho pholosa bahloki le ba tsietsing mathateng a bona. Letsoho la hae la mohau ha lea pateloa bahlanka ba hae, leha moo a lulang teng e le maholimong a hole.

Boholo le tlhokomelo ea Molimo, tse ke keng tsa utloisisoa ka botlalo ka baka la bophahamo ba Molimo bo makatsang, li’a hlaka liketsong tsa Molimo tsa kutloelo- bohloko le mohau. Bahloki, mafutsana, ba hateletsoeng, ba ka fumana matla a maholo a Molimo liketsong tse hlollang tseo a ka ba etsetsang tsona. Molimo o phahamisitsoeng o bontša boholo ba Hae ka ho sebelisa matla a hae ho phahamisa ba eisehang. Batho ba na le bolokolohi ba ho atamela Jehova hobane botlotlehi ba hae bo boholo ha bo fetole taba ea hore ke ’Mopi oa bona ea mohau, le hore batho ke basebeletsi ba hae, bana ba hae ba ratoang.

Ka hona, khumamelo, e susumetsoa, eseng feela ke bophethahalo ba Molimo, empa le botle ba hae. Thoriso ha e felle nakong le sebakeng se itseng feela (Lipes. 113:2, 3). Boholo ba Molimo le mohau li bonahatsoa hantle ho Jesu Kreste, ea neng a ikemiselitse ho theoha leholimong a theoleloe tlaase-tlase lefung la sefapano e le ho phahamisa batho ba oeleng (Bafilipi. 2:6−8). Mona, sefapanong, re na le mabaka a maholo ho feta ’ohle a ka bang teng, a ho khumamela le ho rorisa Molimo ka seo A re etselitseng sona.

`Tsepamisa maikutlo sefapanong le se etsahetseng moo bakeng sa hao u le motho. Jesu O u pholositse ho eng? Ke hobaneng ho le bohlokoa ho lula u behile sefapano kapela hau?`