---
title:  Haeba, Uena Jehova, U ka Tšoaea Mefokolo
date:  13/02/2024
---

`Bala Pesaleme ea 130. Matla a sebe le tšepo ea baetsalibe li bontšoa joang moo?`

Ho tubeha ho hoholo ha Mopesaleme ho amana le eena le sechaba sa habo (Lipes. 130:3, 8). Libe tsa batho li kholo hona hoo li tšosang ka ho arola batho ho Molimo ka ho sa feleng (Lipes. 130:3). Mangolo a buoa ka lirekote tsa sebe tse bolokoang bakeng sa Tsatsi la Kahlolo (Dan. 7:10, Tsen. 20:12) le mabitso a baetsalibe a tlosoa bukeng ea bophelo (Exoda 32:32, Lipes. 69:28, Tsen. 13:8).

Ka hona, Lipesaleme li ipiletsa tšoarelong ea Molimo, e tla hlakola rekote ea sebe (Lipes. 51:1, 9; Jer. 31:34; Mikea. 7:19). O oa tseba hore “Ka tlhaho, Molimo ha a koate. Lerato la hae le hlola ka ho sa feleng. ‘Khalefo’ ea hae e tsosoa ke ha batho ba sitoa ho ananela lerato la hae. Sepheo sa khalefo ea hae ha se ho ntša kotsi, empa ho folisa motho; eseng ho senya empa ho pholosa batho ba hae ba selekane (sheba Hosea. 6:1, 2).”—Hans K. LaRondelle, Deliverance in the Pesalemes (Berrien Springs, MI: First Impressions, 1983), maq. 180, 181. Se hlollang ke hore, ke ho ba malala-a-laotsoe ha Molimo ho tšoarela libe, eseng ho ba fa kotlo, se tlisang ho mo hlonepha (Lipes. 130:4, Barom. 2:4). Khumamelo ea ’nete e ahiloe holima kananelo ea semelo sa Molimo sa lerato, eseng ho tšaba kotlo.

Bana ba Molimo ba bitsetsoa ho ema ho Jehova (Lipes. 27:14, Lipes. 37:34). Lentsoe la Seheberu qawah, “ema,” le bolela “ho sarolla,” ’me ke kutu ea lentsoe la Seheberu le bolelang “tšepo.” Ka hona, ho emela Jehova ha se ho itlohella fela u sa etse letho maemong a mabe empa ho “saroloha” ka tšepo kapa ho lebella ho kena lipakeng ha Jehova ka cheseho. Tšepo ea Mopesaleme ha e ea thomeha holima tjantjello ea hae, empa lentsoeng la Molimo (Lipes. 130:5). Ho ema ho Jehova ka botšepehi ha se ho senya nako, kamora bosiu bo botšo, ho hlaha meso ea topollo e halalelang.

Bona kamoo kopo ea Mopesaleme e fetohang ea sechaba sohle kateng (Lipes. 130:7, 8). Boiketlo ba motho ka mong ha bo arohane le ba sechaba kaofela. Ka hona, motho ha a rapelle eena feela, empa sechaba sohle. Re le balumeli, re karolo ea sechaba, ’me se amang karolo e ’ngoe ea sechaba se ama bohle.

`Nahana ka potso ena, “Jehova, ha u ka lotolotsa makhopo ke mang ea ka emang pela hao, Morena?” (Lipes. 130:3). Seo se bolelang ho uena u le motho? U ka bo le kae hoja Jehova a lotolotsa makhopo a hau?`