---
title:  Nahanisisa ka Botebo
date:  09/02/2024
---

Bala Ellen G. White, “The Beatitudes,” maq. 6–13, 29–35, in Thoughts From the Mount of Blessing.

Lipesaleme li ipelaetsa khahlanong le batho ba iphapanyetsang ho hloka toka; li hanana le ho amohela bokhopo. Ha li susumetsoe ke takatso ea boiphetetso empa, ke takatso ea ho halaletsa lebitso la Molimo. Ka hona, hoa lokela hore mohalaleli a thabele mohla a tla bona phetetso ea Molimo holima bokhopo, hobane ka mokhoa ona, lebitso la Molimo le toka ea hae li’a khutlisetsoa lefatšeng (Lipes. 58:10, 11). Lipesaleme li etsa hore batho ba phahamise mantsoe a bona khahlanong le bokhopo ’me ba batlane le bophetheho ba ’muso o tlang. Lipesalemeng, re fuoa tiisetso ea boiketlo le topollo e halalelang. Jehova O tla tsoha!

“‘Ha batho ba le nyatsa, ba le hlorisa,’ ho rialo Jesu, ‘thabang le nyakalle.’ ’Me a supisa bamameli ba hae baporofeta ba buileng ka lebitso la Jehova, e le ‘mohlala oa ho sotleha, ho hlorisoa le mamello.’ Jakobo 5:10. Abele, Mokreste oa pele baneng ba Adama, ebile leshoela-tumelo. Henoke o ile a tsamaea le Molimo, ’me lefatše ha lea ka la motseba. Noe o ile a songoa ho thoe haa nke hantle. ‘Ba bang ba hlokofalitsoe ka sehlooho, ba hana ho lokolloa, ba tle ba bone tokoloho e fetisang tsohong ea bafu.’ ‘Ba bang ba tšoenyehile ka litšomo le ka ho shapuoa, le ka litlamo, le ka literonko.’ Baheberu 11:36, 35.”—Ellen G. White, Thoughts From the Mount of Blessing, leq. 33.

**Lipotso tsa ho Qoqoa**

`Ka baka la ho lemoha bohloko ba boteng ba bokhopo lefatšeng ho etsa hore motho a ipotse hore na Molimo o fela a busa na, ke joang re ka hahang tumelo e sa thekeseleng, e tla ema e tiile le hara liteko? Ke hore, ke sefe seo re lokelang ho tsepamisa maikutlo ho sona hore tumelo ea rona e lule e tsitsitse leratong la Molimo, botleng le matleng a hae? Sefapano se lokela ho re’ng ho rona melebana le Molimo le semelo sa hae?`

`Ke hobaneng ho le bohlokoa ho se itšetlehe matleng a batho (baetapele, litsi, le mekhatlo) e le bohlale le tharollo ea mapomela bakeng sa toka lefatšeng empa re itšetlehe lentsoeng la Molimo kahohle-hohle?`

`Lintho tse phelang tse boleloang ke ’nete ea hore sehalalelo ke sebaka sa kahlolo e halalelang ke life?`

`Ke joang re ka utloisisang puo e thata e sebelisoang ho tse ling tsa Lipesaleme? Ke joang puo eo e re thusang ho ananela hore ba li ngotseng ke batho?`