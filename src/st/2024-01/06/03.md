---
title:  Toka ho ba Hateletsoeng
date:  05/02/2024
---

`Bala Pesaleme ea 9:18, Pesaleme 12:5, Pesaleme 40:17, Pesaleme 113:7, Pesaleme 146:6−10, le Pesaleme ea 41:1–3. Molaetsa oa rona ke ofe moo, le kajeno?`

Molimo O bontša a khathalla toka lihlopheng tse fapaneng tsa sechaba tse tlokotsing, tse kang mafutsana, bahloki, bahatelletsoeng, likhutsana, mehlolo, bahlolohali, le basele. Lipesaleme, joalo ka molao le baporofeta, li hlakileng ntlheng ena. (Exoda 22:21–27, Esa. 3:13–15).

Lipesaleme tse ngata li sebelisa poleloana “mafutsana le bahloki” ’me li qoba ho bontša bahatelletsoeng ka mantsoe a se ’muso sechabeng. Sena se etsoa ho bontša tsotello ea Molimo ho batho ka lefatše lohle.

Tlhaloso ena “mafutsana le bahloki” ha e felle bofutsaneng ba ntho tse tšoarehang fela, empa e boetse e bontša ho ba tlokotsing le ho hloka thuso. Poleloana ena e ipiletsa ho kutloelo-bohloko ea Molimo, le taba ea hore motho ea tubehang o mong, ha a na thuso efe kapa efe haese Molimo feela. Tlhaloso ena “Mafutsana le bahloki” e boetse e bontša botšepehi ba motho, ho tiea, le lerato la Molimo ka ho ipolela u itšetlehile ho Molimo kahohle-hohle, le ho lahla eng kapa eng e ka bontšang u itšepa bo uena.

Ho sa le joalo, ho hlokomela ba eisehang (Lipes. 41:1–3) ho bontša botšepehi ba batho ho Molimo. Libe tse etsoang khahlanong le ba tlokotsing li ne li nkoa li le mpe-pe meetlong ea Bibele (Deut. 15:7–11). Mopesaleme o khothatsa batho ba tšepahalang ho phahamisa mantsoe a bona khahlanong le khatello efe kapa efe.

Mopesaleme o boetse o bontša lefeela la ho beha tšepo ea motho nthong tsa lefatše tse iphellang e le mohloli o moholo oa bohlale le tšireletseho. Batho ba Molimo ba lokela ho hlola teko ea ho beha tumelo ea mapomela bakeng sa topollo baetapeleng le litsing tsa batho, haholo ha li fapana le thato ea Molimo.

Ka mohau oa hae, Morena oa rona o ile a iketsa karolo ea mafutsana ka ho iketsa mofutsana, hore ka bofutsana ba hae ba bangata e be barui (2 Bakor. 8:9). Maruo a Kreste a kenyeletsa tokollo khatellong e ’ngoe le e ’ngoe e tlisoang ke sebe, ’me o re tšepisa bophelo bo sa feleng ’musong oa Molimo (Tsen. 21:4). Jesu Kreste o phethahatsa litšepiso tsa Lipesaleme joaloka moahloli ea halalelang, ea tlang ho ahlola tlhekefetso tsohle tsa ba eisehang, le ho se ba tsotelle (Mattheu 25:31–46).

`Re nahana ka “mafutsana le bahloki” ba hara rona hakae, ’me re ba thusa hakae?`