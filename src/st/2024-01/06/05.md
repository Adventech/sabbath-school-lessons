---
title:  Tšolla Khalefo ea Hao
date:  07/02/2024
---

`Bala Pesaleme ea 58:6–8; Pesaleme 69:22–28; Pesaleme 83:9–17; Pesaleme 94:1, 2; le Pesaleme ea 137:7–9. Ke maikutlo afe a fanoang ke Lipesaleme tsee? Moahloli ke mang Lipesalemeng tsee?`

Tse ling tsa Lipesaleme li kopa Molimo ho iphetetsa bathong le lichabeng tse lekang ho hlokofatsa, kapa tse hlokofalitseng, Mopesaleme kapa sechaba sa habo. Lipesaleme tsena li ka utloahala li makatsa ka baka la tšebeliso ea puo e bohale ea tsona, le ho loantšana ho hlakileng molaetseng oa Bibele oa ho rata lira tsa hao (Mattheu 5:44).

Empa, khalefo ea Mopesaleme ha a bona khatello ke e nepahetseng. E bolela hore Mopesaleme o nketse botle le bobe holimo ho feta batho ba bang. O tsotella haholo feela, bokhopo bo etsuoang lefatšeng, eseng ho eena feela, e mpa le ho ba bang.

Leha ho le joalo, ha ho moo Mopesaleme a inkang e le sesebelisoa sa boiphetetso. Empa, o sia phetetso matsohong a Molimo. Lipesaleme li qholotsa lithohako tsa selekane se halalelang (Deut. 27:9−16) ’me li qqela Molimo ho nka khato joalokaha A tšepisitse.

Lipesaleme ke liphatlalatso tsa Boporofeta mabapi le kahlolo tsa Molimo tse haufi; ha se lithapelo tsa Bapesaleme feela. Pesaleme ea 137 e bontša tlhaloso ea kahlolo e halalelang holima Babilona, joalokaha e bonoa baporofeteng. Tšenyeho eo Mababilona a e tliselitseng chaba tse ling, e tla khutlela ho bona. Lipesaleme li bontša kahlolo e halalelang ea hore bokhopo bo keke ba tloheloa bo sa fuoa kotlo.

Kotlo ea Molimo e methoa ka mohau le toka. Bana ba Molimo ba biletsoa ho rapella ba ba etsang hampe, ekasitana le ho emela tšokoloho ea bona (Lipes. 83:18, Jer. 29:7).

Leha ho le joalo, ho leka ho nka Lipesaleme tsena ka leano la Bibele la ho rata lira, re lokela ho ela hloko hore re se nyenyefatse maiphihlelo a bohloko ao re a tlisetsoang ke tsona. Molimo O ananela ho sotleha ha bana ba hae ’me o ba tiisetsa hore “ho leng thata mahlong a Jehova, ke lefu la bakhethoa ba hae” (Lipes. 116:15). Kahlolo e halalelang e etsa hore batho ba Molimo ba phahamise mantsoe a bona khahlanong le bokhopo bohle, ’me ba lebelle ho tla ha ’muso oa Molimo ka ho phethahala. Lipesaleme li boetse li buella ba tujoang, li etsa ba tsebe hore Molimo o tseba ho tubeha ha bona le hore kahlolo e tla tla ka tsatsi le leng.

`Ke mang eo ho seng mohla a kileng a nahana ho iphetetsa mothong ea mo entseng hampe? Ke joang Lipesaleme tsee li ka etsang hore u be le maikutlo a nepahetseng ka boikutlo ba boiphetetso?`