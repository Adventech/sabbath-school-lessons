---
title:  Molimo ke Moahloli
date:  16/01/2024
---

`Bala Pesalemes 75. Ke hobaneng ha ho ithorisa ha bakhopo e le lefeela?`

Joaloka Morena ea holimo-limo, Jehova O boetse ke mofani oa molao (Lipes. 99:7) le moahloli (Lipes. 98:9, Lipes. 97:2). Bakhopo ba lutse ba tšosa taolo e nang le ponahaletso e entsoeng ke Molimo lefatšeng, empa Jehova O tla hlola lefatše ’me a felise ’musi oa bobe (Lipes. 75:8−10, Lipes. 96:13).

Ho Pesaleme ea 75, litšoantšo tse ’maloa li bontša tšenyeho e sa feleng ea bakhopo. Setšoantšo sa kopi e tšetseng veine e khubelu (Lipes. 75:8) e bontša boholo ba khalefo ea Molimo (Jer. 25:15, Tsen. 14:10). Ho khaola manaka a bakhopo ho bontša pheletso ea matla le puso ea bona, ha manaka a ba lokileng a tla phahamisoa (Lipes. 75:10). Molimo O khetha “nako e nepahetseng” (Lipes. 75:2) kapa “o khetha nako” ea kahlolo ea Hae. Ho hlakile hore kahlolo ena ea phethahatso e tla etsahala pheletsong ea nako (Lipes. 96:13, 1 Bakor. 15:23−26).

Jehova O hlahloba lipelo tsa batho e le karolo ea kahlolo ea Hae. Bala Pesaleme 14:2. E tšoana le Genese 6:5, 8. Ka bobeli li bontša hore phethahatso ea kaholo e etelloa pele ke tlhahlobo ea maphelo a batho le ho batla mang le mang eo a ka mo pholosang. Ka nako e ’ngoe kahlolo ena e bitsoa “kahlolo ea patlisiso,” ha Molimo A sireletsa ba lokileng, ’me a felisa bakhopo.

E sebetsa joang? Taba ea pele, Molimo O pholosa batho ba hae ho bakhopo (Lipes. 97:10, Lipes. 146:9) e be o putsa ba ikokobelitseng ka pholoho (Lipes. 149:4). Ea bobeli, ba khopo, ba sa sokolohang ba timetsoa ka ho sa feleng, (Lipes. 97:3). Tse ling tsa Lipesaleme ka thoriso li hlalosa ho hloka thuso hoa libetsa tsa batho khahlanong le Moahloli ea halalelang (Lipes. 76:3–6). Jehova O boetse ke moahloli ea tšoarelang, leha a otla liketso tse mpe tsa batho (Lipes. 99:8). Batho ba Molimo, eseng feela bakhopo, ba tla ikarabella ho Molimo (Lipes. 50:4, Lipes. 135:14).

Lipesaleme li bontša taba e tšoanang e bontšoang libukeng tse ling tsa Bibele, hore kahlolo ea Molimo e qala ka batho ba Molimo e be e ea lefatšeng lohle (Deutr. 32:36, 1 Pet. 4:17). Mopesaleme o llela ho Molimo ho mo ahlola, empa o itšetleha khalalelong ea Molimo ho mo sireletsa (Lipes.7:8−11; Lipes. 139:23, 24).

`Lipesaleme li re biletsa ho thaba ha re lebeletse kahlolo ea Molimo (Lipes. 67:4, Lipes. 96:10−13, Lipes. 98:4−9). Ke joang kahlolo ea Molimo eleng taba tse monate ho ba apesitsoeng ka mali a Kreste?`