---
title:  Lithlohonolofatso tsa Ho Phela Khalalelo
date:  22/02/2024
---

`Bala Pesaleme ea 1:1–3, Pesaleme 112:1–9, le Pesaleme ea 128. Ke tlhohonolofatso life tse tšepisoang ba hlonephang Jehova?`

Hara tlhohonolofatso tse ngata tšepisitsoeng ba hlonephang Jehova, khotso ke e ’ngoe ea tse kholo. Pesaleme ea 1 e bontša ba lokileng ka papiso ea sefate se hlomiloeng pela metsi, se behang litholoana tsa sona ka nako ea sona, seo makhasi a sona a sa poneng (Lipes. 1:3; Jer. 17:7, 8; Ezek. 47:12). Papiso ena e bontša mohloli oa tlhohonolofatso tsohle, eleng, ho lula bote’ng ba Molimo ka sehalalelong sa hae le ho natefeloa ke likamano tse senang tšitsiso tsa lerato. Ho fapana le bakhopo, ba hlalosoang e le ’moko, o sa tsitsang, o sena sebaka, le bokamoso, ba lokileng ba tšoana le sefate se behang litholoana se nang le metso, sebaka pela Molimo le bophelo bo sa feleng.

Pesaleme ea 128:2, 3 e tlisa tlhohonolofatso ea ’muso oa Mesia, moo motho a lulang tlasa moruti oa sefate sa hae sa feie eleng letšoao la khotso le nala (Mikea. 4:4). Tlhohonolofatso ea khotso holima Jerusalema (Lipes. 122:6−8; Lipes. 128:5, 6) e bontša tšepo ho Mesia ea tla felisa bobe ’me A khutlisetse khotso lefatšeng.

“Ka Bibeleng, lefa la ba bolokiloeng le bitsoa ‘naha.’ Baheberu 11:14–16. Moo teng Molisa oa leholimo O etella mohlape oa Hae pele ho ea lilibeng tsa metsi a bophelo. Sefate sa bophelo se beha litholoana tsa sona khoeli le khoeli, ’me makhasi a sefate ke bakeng sa ho phekola lichaba tsohle. Ho na le liliba tse lutseng li phalla, tse metsi a hloekileng ho feta kristale, ’me mathokong a tsona, lifate tse fokaelang li betsetsa meriti ea tsona holima tsela tse lokiselitsoeng bakhethoa ba Jehova. Moo teng mesaballa ea lithota e saballa ho etsa marallana a matle, ’me lithaba tsa Molimo li kamora tlhoro tse holimo-limo. Moo lithoteng tse khutsitseng, pela liliba tseo tse phelang, batho ba Molimo, bao ebileng basele le baphaphathehi ka nako e telele, ba tla fumana lehae.”—Ellen G. White, The Great Controversy, p. 675.

Testamente e Ncha e hlalosa phethahatso ea tšepo eo ho tleng ha bobeli ha Kreste le tlholeho ea lefatše le lecha (Mattheu 26:29, Tšenolo 21). Ka hona, ha ba lokileng ba litlhohonolofatso tse ngata bophelong bona, botlalo ba ba mohau oa Molimo li ba emetse ha ’muso oa Molimo o khutlisetsoa ka botlalo qetellong ea nako.

`Hobaneng ha sefapano, le se etsahetseng moo, e le tiisetso ea tšepiso ea seo Molimo A re hlophetseng sona e fumanoang Testamenteng e Ncha? Ke joang re ka fumanang khothatso litšepisong tseo le hona joale?`