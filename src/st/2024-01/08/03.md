---
title:  Re Rute Ho Bala Matsatsi a Rona
date:  19/02/2024
---

`Bala Pesaleme 90, Pesaleme 102:11, le Pesaleme ea 103:14–16. Tsietsi ea motho ke efe?`

Bophelo ba motho ea oeleng ha se letho haese ’muoane feela papisong le bo safeleng. Lilemo tse sekete mahlong a Molimo li “tšoana le oache bosiu,” e nkileng hora tse peli kapa tse tharo fela (Lipes. 90:4). Papisong le nako e halelelang, nako ea motho e ea fofa (Lipes. 90:10). Ba matlahali hara rona ba tšoana le limela tse fokolang ho feta ho tsohle (Lipes. 90:5, 6; Lipes. 103:15, 16). Empa, le bona bophelo boo bo bokutšoane bo tletse mosebetsi le masoabi (Lipes. 90:10). Le batho ba iphelelang bo lefatše, ba senang tumelo ho Molimo, ba ba bofifing b’a lla ka baka la bokutšoayane ba bophelo, haholo-holo papisong le bosafeleng bo teng kae kae, ’me taba eo, ba tšoha hore e tla etsahala ba le sieo.

Pesaleme ea 90 e beha mathata a motho maemong a tlhokomelo ea Molimo ho batho joaloka ’Mopi oa bona. Jehova e bile sebaka sa bolulo ho batho ba Hae melokong eohle (Lipes. 90:1,2). Lentsoe la Seheberu ma‘on, “sebaka sa bolulo” se bontša Jehova e le setšabelo sa batho ba Hae (Lipes. 91:9).

Molimo O tšoara khalefo ea Hae e halalelang ’me o atolosa mohau oa Hae bocha. Mopesaleme o re, “ke mang ea ka tsebang matla a khalefo ea hao?” (Lipes. 90:11), ho bolelang hore ha ho motho ea kileng a ba le maiphihlelo a khalefo ea Molimo e feletseng khahlanong le sebe, ka hona, batho ba na le tšepo ea ho sokoloha, ba fumane bohlale bakeng sa ho phela khalalelo.

Bohlale ka Bibeleng ha bo bontše tlhalefo feela empa le ho hlonepha Molimo. Bohlalel boo re bo hlokang ke ho tseba hore na re ka “bala matsatsi a rona” joang (Lipes. 90:12). Haeba re ka bala matsatsi a rona, ho bolela hore matsatsi a rona a ’maloa le hore rea tseba hore a ’maloa. Ho phela ka bohlale ho bolela ho phela re etse hloko ho feta kapele ha bophelo ho tlisang tumelo le ho mamela. Bohlale bona bo fumanoa feela ka ho baka (Lipes. 90:8, 12) le mpho tsa Molimo tsa tšoarelo, kutloelo bohloko, le mohau (Lipes. 90:13, 14).

Bothata ba rona ba mantlha ha bo thomehe tabeng ea hore re bopiloe re le batho, empa sebeng le se tlisitsoeng ke sebe lefatšeng la rona. Litholoana tsa sona tse senyang li bonoa hohle le mothong e mong le e mong.

Re leboha Jesu, hobane, ka Eena khoro e betlioe ea ho tsoa tlokotsing ena (Johanne 1:29, Johanne 3:14–21). Ntle le moo, re ka be re sena tšepo ea letho.

`Ho sa natsoe hore na maphelo a rona a feta kapele hakae, ke tšepiso efe eo re nang le eona ho Jesu? (Sheba Johanne 3:16.) Ke tšepo efe eo re ka bang le eona ntle ho Eena?`