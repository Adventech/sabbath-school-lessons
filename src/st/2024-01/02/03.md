---
title:  Tšepo Nakong tsa Mathata
date:  08/01/2024
---

Bakreste bohle b’a tseba, ebile ba bile le maiphihlelo, nako tsa ho nyahama le ho sotleha, nako tseo ba ileng ba ipotsa hore na e be Molimo O etsang, kapa hore na hobaneng Molimo A lumella seo ho etsahala ho bona. Bapesaleme le bona ba fetile maiphihlelong a joalo. Hape, ka tšenolo e halalelang ba rekotile seo ba fetileng hara sona.

`Bala Pesaleme ea 44. E reng ho rona, ’me hobaneng ha see se le bohlokoa ho balumeli mengoaheng eohle?`

Khetho ea Lipesaleme khumamelong ea kereke hangata e bontša ho ikhetha hoa maikutlo le mantsoe ao re a buoang lithapelong tsa rona tsa kopanelo. Khetho ena e ka nna eaba ke letšoao la bofokoli ba rona kapa ho tšaba ho tobana le maemo a bophelo a bohloko. Leha ka nako tse ling re ka utloa e ka Molimo O re tšoere hampe nakong eo re leng mathateng, re utloa eka ha hoa nepahala ho tšolla lipelo tsa rona hara batho kapa thapelong ea lekunutu.

Lesisitheho lena le ka etsa re lahleheloe ke seo khumamelo eleng sona. Ho sitoa ho tšollela Molimo ka thapelo seo u se utloang le seo u se bonang pepenene u sa tšabe letho hangata ho re sia re sa lokoloha mabapi le kamoo re ikutloang. Sena se boetse se re hanela ho ba le sebete le tšepo ha re atamela Molimo. Ho rapela Lipesaleme ho re fa tiisetso ea hore, ha re khumama re rapela, ha rea lebelloa ho kōetla kapa ho pata maiphihlelo a rona.

Mohlala, Pesaleme 44, e ka thusa bakhumameli ho buoa ka maiphihlelo a bona a ho sotleha ka bolokolohi. Ho rapela Lipesaleme ho thusa batho ho ba le bolokolohi ba puo ha ba rapela. Lipesaleme li re fa mantsoe ao re senang ’ona kapa ao re tšabang ho a buoa. “Pelo tsa rona li sa ka tsa U furalla, le maoto a rona a ne a sa ka a kheloha litsela tsa hao, ha u tla re thuhakanya linaheng tsa liphokojoe ua re apesa ka moriti oa lefu” (Lipes. 44:18, 19).

Leha ho le joalo, ela hloko kamoo Pesaleme ea 44 e qalang kateng. Sengoli se buaoa ka kamoo, khale koana, Molimo A entseng limaka bakeng sa batho ba hae. Ka hona, sengoli se bontša tšepo ea sona ho Molimo eseng “seqheng sa ka” (Lipes. 44:6).

Ntle le sena, mathata a ’nile a oela batho ba Molimo. Sehou sa liboko le lillo tse bohloko se thiba letsatsi. Leha ho le joalo, hara tsena tsohle, Mopesaleme oa hoelehetsa ho Molimo hore a ba pholose, ho “re namolela ka baka la mohau oa hau” (Lipes. 44:26). Ke hore, le hara mathata, o tseba bo ’nete ba Molimo le lerato la hae.

`Ke joang ho hopola nako tse fetileng, nakong eo boteng ba Molimo bo neng bo utloahala hantle, ho ka u thusang ho shebana le nako eo mathata a etsang u nahane e ka Molimo O hole hona hoo?`