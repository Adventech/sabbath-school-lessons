---
title:  Ho Tloha ho Nyahameng ho ea Tšepong
date:  10/01/2024
---

Bohle re bile nakong tseo ho neng ho bonahala e ka boteng ba Molimo bo hole hona hoo. Ke mang ea e-so ka a nahana: see se etsahetse joang?

Bapesaleme, bao eleng batho joaloka rona, le bona ba tobane le maemo a tšoanang. Ke ’nete ka nako e ’ngoe ke libe tsa rona tse re tlisetsang meleko, ka nako re bona ’meleko e sa re lokele, e be re utloa e ka re hlokeloa toka hore e be re maemong ao re leng ho oona. Ke mang ea e-so ka a ba moo?

`Bala Pesaleme ea 13. Ke maikutlo afe a mabeli ao u bang le oona Pesalemeng ee? U nahana ke qeto efe e kabeng e tlisitse phetoho e kholo ho ea kamoo Mopesaleme a bonang bophelo kateng?`

“U tla isa kae, Jehova? Na u ka ntebala kamehla na? U tla mpatela sefahleho sa hao ho isa kae?” (Lipes. 13:1). Hape-hape, ke mang ea sa tsebeng maikutlo aa, ho sa natsoe na a fosahetse hakae? (Na hona le mohla Molimo a ka re lebalang?)

Ka hona, Pesaleme ea 13, e bontša kamoo re ka qobang phoso e tloaelehileng, eleng ho tsepamisa maikutlo ho rona le mathateng a rona ha re rapela. Pesaleme ena e ka fetola thapelo ea rona ka ho etsa hore re boele re tiise botšepehi le tlhaho ea Molimo e sa fetoheng ea kamoo a sebetsang batho ba hae kateng.

Ruri, leha Pesaleme e qala ka ho bokolla le ho tletleba, ha e felle moo. Sena se bohlokoa-hlokoa.

Pesaleme haele hantle e etsa hore re khethe ho matla a Molimo a pholosang (Lipes. 13:5), e le hore tšabo ea rona le ho khathatseha (Lipes. 13:1–4) li qetelle li betlile tsela bakeng sa topollo ea Molimo, e be re qalella ho bona phetoho ho tloha ho bokolleng ho ea thorisong, ho tloha ho nyahameng ho ea tšepong (Lipes. 13:5, 6).

Leha ho le joalo, pheta-pheto ea Pesaleme feela e nang le kutloisisonyana ea eona e ka se tlise phetoho ea ’nete e reretsoeng tšebeliso ea eona. Ha re rapela Lipesaleme, re lokela ho rapela Moea O Halalelang hore o re thuse ho etsa kamoo Lipesaleme li batlang kateng. Lipesaleme ke Lentsoe la Molimo le fetolang limelo le liketso tsa balumeli, eseng feela ho bolelloa. Ka mohau oa Molimo, litšepiso tsa Lipesaleme li bonahatsoa maphelong a balumeli. Sena se bolela hore re lumella Lentsoe la Molimo ho re betla ho ea ka thato ea Molimo le ho re kopanya le Kreste, ea bontšitseng thato ea Molimo ka bokhabane, ebile, joaloka Mora oa Molimo ea fetohileng motho, A rapetseng Lipesaleme le Eena.

`Ke joang liteko tsa hau li ka u isang haufi le Molimo? Hobaneng, ebang u se seli, li ka u isang hole le Eena?`