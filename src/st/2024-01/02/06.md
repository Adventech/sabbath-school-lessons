---
title:  Oho, Boela U re Tsosa!
date:  11/01/2024
---

`Bala Pesaleme ea 60:1–5. U nahana Pesaleme ee e ka ba thapelo e ntle maemong afe? Ke joang re kholang molemo Pesalemeng ea sello le ha re le nakong tsa thabo bophelong?`

Pesaleme tsa koli-a-malla hangata li utloisisoa e le thapelo tsa batho ba phelang mahlomoleng, nameng, kelellong kapa moeeng. Kapa tsona kaofela.

Empa, sena ha se bolele hore re lokela ho qoba Pesaleme tsena le nakong tse monate. Ka nako tse ling ho ka ba le ho khaohana ho feletseng pakeng tsa mantsoe a Pesaleme le maiphihlelo a mokhumameli ha joale. Ke hore, Pesaleme ea koli-a-malla e ka thusa mokhumameli ea seng mathateng.

Taba ea pele, li ka etsa re elelloe hore mathata ke karolo ea maiphihlelo a tloaelehileng a motho, le hore a etsahalla ba lokileng le ba sa lokang. Lipesaleme li re tiisetsa hore Molimo O taolong, O fana ka matla le litharolo nakong ea mathata. Le hona Pesalemeng ena, le hona hara mathata (“U entse hore lefatše le sisinyehe,” Lipes. 60:2), Mopesaleme o bontša tšepo ea hae ea moshoelella topollong ea Molimo. Ea bobeli, Pesaleme tsa koli-a-malla li re ruta ho ba le kutloelo bohloko ho ba mahlomoleng. Ha re isa liteboho le thabo ea rona ho Molimo, haholo-holo hara phutheho, re lokela ho lemoha ba mathateng. E, e ka nna eaba ntho li re tsamaela hantle ha joale, empa ke mang ea sa tsebeng ka batho ba re pota-potileng, ba hlophehileng hoo? Ho rapela Lipesaleme tsena ho ka re thusa ho se lebale ba llitsietsing. Lipesaleme li lokela ho tlisa kutloelo-bohloko le takatso ea ho sebeletsa ba mathateng joalokaha Jesu A entse.

“Lefatše lena ke ntlo e tletseng Balepera, empa Kreste O tletse ho tla folisa bakuli, ho phatlalatsa tokoloho ho ba holehuoeng ke Satane. Ka boeena e ne e le bophelo bo botle le matla. O fane ka bophelo ba Hae ho ba mahlomoleng, bakuli, le ba kenoeng ke matemona. Ha ho le ea mong eo A kileng A mo khutlisa ho ba tlileng ho fumana matla a Hae a folisang. O ne A tseba hore ba tlileng ho Eena ho tla kopa thuso ba itliselitse bokulo; empa h’a ka A hana ho ba folisa. Ha matla a tsoang ho Kreste a ne a kena bathong bana, ba ne ba kholiseha ka libe ta bona, ’me bongata bo ne bo fola libeng tsa bona tsa semoea le tsa nama. Evangeli e ntse e na le matla a tšoanang, ’me ke hobaneng ha re sa fumane matla a tšoanang kajeno, hape hobaneng re sa boneng litholoana tse tšoanang?”—Ellen G. White, Welfare Ministry, maq. 24, 25.

`Ke mang eo u motsebang hona joale, ea sa hlokeng thapelo ea hao feela, empa le hore u mo ame ka bosebeletsi ba hao?`