---
title:  Polokeho le Khotso Sione
date:  13/03/2024
---

`Bala Pesaleme ea 46:1–7. Lefatše le bontšitsoe ka bothothokisi joang moo?`

Lipesaleme li fana ka setšoantšo se hlakileng sa lefatše le ferekaneng, ’me le bontšoa ka likoluoa tsa tlhaho tse kholo hona hoo (Lipes. 46:2, 3). Setšoantšo sa metsi a tuluhanang hangata se bontša lichaba tsa marabele le mathata a mangata a bakoang ke bakhopo lefatšeng (Lipes. 93:3, 4; Lipes. 124:2–5). Ka ho tšoana, Pesalemeng ea 46 litšoantšo tsa koluoa tsa tlhaho li bontša lefatše le laoloang ke lintoa (Lipes. 46:6).

Ho hlakile hore ke lefatše le senang tsebo ea Molimo hobane Molimo O hara batho ba Hae, ’me moo Molimo A leng teng, khotso e ea rena (Lipes. 46:4, 5). Empa, leha lefatše le mo nena, Molimo ha a lahle lefatše. Molimo O teng lefatšeng ka ho ba hara batho ba Hae, ka mantsoe a mang, haho khathalehe hore na ntho li ka bonahala li le mpe hakae, Molimo O teng mona lefatšeng, ’me motho ka mong a ka iphumanela tšepo le khothatso tsebong ea ’nete ena ea mantlha.

Jehova, eo e leng setšabelo se setle, ke mohloli oa khotso le tšireletso ea Sione. Lentsoe le bontšang tšireletso ea Sione ke “leha” Pesalemeng ea 46:3. Leha lefatše le le hara merusu, batho ba Molimo ba bolokehile. Sena se bontša hore khotso ha se litholoana tsa tlhokeho ea liteko empa mpho ea Molimo baneng ba Hae ba mo tšepang. Tšepo ho Molimo e ka tlisetsa ngoan’a Molimo khotso le botsitso hara sefefo (Mattheu 8:23–27). Potso e ipetsang ke ena: Na Molimo O tla tlohella ka ho sa feleng, khetho tsa lefatše tse senyang le liketso na?

`Bala Pesaleme ea 46:6–11. Karabo ea Molimo ke efe likhokeng le tšenyehong e teng lefatšeng?`

Molimo O arabela ka ho se thabe ho ho holo hore Lentsoe la Hae, le hlotseng lefatše, joale le etsa hore lefatše le qhibilihe (Lipes. 46:6). Empa, ho qhibiliha ha ho tlise tšenyo empa nchafatso. Hlokomela hore Molimo O pharalatsa khotso ea Hae ho tloha Sione ho ea lipheletsong tsa lefatše. Molimo O tla etsa hore lintoa li fele, ’me A felise lisebelisuoa tsa tšenyo tse sebelisitsoeng ke lichaba tse khopo ho tlisa khatello lefatšeng (Lipes. 46:9). Ena ke tšepo e kholo eo Bakreste ba nang le eona, e tla hlaha ho tleng la bobeli ha Kreste.

`Re ithuta ho ba le khotso joang le ho tšepa Molimo hara lefatše leo, ruri, le tletseng pherekano?`