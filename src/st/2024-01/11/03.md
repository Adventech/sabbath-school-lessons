---
title:  Rapella Khotso ea Jerusalema
date:  11/03/2024
---

`Bala Pesaleme ea 122:1–5. Bakhumameli ba ikutloa joang ha ba fihla Jerusalema? Ba lebelletse ho fumana eng Jerusalema?`

Pesaleme ea 122 e hlalosa thabo ea batsamai ha ba fihla Jerusalema. Maeto a eang Jerusalema a ne a tlisa thabo nakong eo batho ba Molimo ba neng ba kopana makhetlo a mararo ka selemo ho ketekela botle ba Molimo ho bona nakong e fetileng le hona joale (Deut. 16:16). Jerusalema e ne e le khubu ea bophelo ba sechaba hobane e ne e na le “bopaki ba Iseraele” (Lipes. 122:4) le literone tsa kahlolo (Lipes. 122:5). “Bopaki ba Iseraele” bo buoa ka tempele eo ka nako eo e neng e bitsoa “Taberenakele ea Bopaki” (Numere 1:50) ’me e tšetse “Areka ea Bopaki” (Exoda 25:22). Literone tse hlomiloeng bakeng sa kahlolo li bontša tšebeletso ea makhotla a Jerusalema (2 Sam. 8:15). Leeto lena le halalelang e ne e le nako eo motho a ka batlang le ho fumana toka. Botšepehi ho Molimo le kabo ea toka bathong ho ne ho se mohla li arohanang.

`Bala Pesaleme ea 122:6–9. Thapelo e kholo ea batho ba Molimo ke efe?`

Ho rapella khotso ea Jerusalema ho tlisa litlhohonolofatso tsa Molimo holima motse le baahi ba oona, ebile ho tlamahanya balumeli, eleng se etsa hore khotso e rene hara bona (Lipes. 122:8). Jerusalema e kaba motse oa khotso, ha feela khotso e le teng pakeng tsa Molimo le batho ba Hae, le hara bana ba Molimo ka bo bona. Ka hona, thapelo ea khotso bakeng sa Jerusalema e bontša boipiletso ho batho ba Molimo hore ba phele ka khotso le Molimo le bana babo bona. Khotsong ea Jerusalema, batho ba tla atleha (Lipes. 147:12–14).

Pesaleme e re ruta hore thapelo bakeng sa boiketlo ba motse o nang le tumelo e lokela hoba sehlooho sa thapelo tsa bana ba Molimo hobane ke feela batho ba matla ba kopaneng ba ka phatlalatsang taba tse molemo tsa khotso ea Molimo le topollo lefatšeng (Johanne 13:34, 35).

Ho rapella khotso ea Jerusalema e ntse e le monyetla o moholo le boikarabello ba balumeli kaha e etsa hore tšepo ea mehleng ea bofelo ea ’muso o tlang oa Molimo oa khotso e lule e ntse e tuka, eleng se senang ho kenyeletsa Jerusalema feela, empa lefatše kaofela (Esa. 52:7; Esa. 66:12, 13; Tšenolo 21-22).

`Litsela tse tšoarehang tseo re ka loanelang kutloana ka hara rona re le batho hona joale ke life?`