---
title:  Tsatsi le le Leng Mabaleng a Hau Le Feta A Sekete
date:  10/03/2024
---

`Bala Pesaleme 84:1–4. Hobaneng ha Mopesaleme a tsetselela ho lula ka tempeleng?`

Mopesaleme o “tsetselela” le ho “ilibana” hore a etse tempele lehae la hae la ka ho sa feleng hore a be pela Molimo kamehla (Lipes. 84:1, 2). Boteng ba Molimo bo phelang (Lipes. 84:2) bo etsa tempele sebaka se ikhethileng. Ka tempeleng, bakhumameli ba ka “bona botle ba Jehova” (Lipes. 27:4; sheba le Lipes. 63:2) le “ho khora tse monate tsa ntlo ea hao” (Lipes. 65:4). Pesalemeng ea 84, thabo e senang tekano e fumanoa ka hoba le likamano le Jehova, ho kenyeletsa le ho mo rorisa (Lipes. 84:4), ho fumana matla ho Eena (Lipes. 84:5), le ho mo tšepa (Lipes. 84:12). Temepeleng ke moo likamano tse joalo li matlafatsoang ka khumamelo le setsoalle le balumeli ’moho. Boteng ba Molimo bo phelang ka tempeleng bo fa bakhumameli tatso ea bophelo bo sa feleng.

`Bala Pesaleme ea 84:5–12. Ke mang hape ea ka hlohonolofatsoang ke tempele?`

Litlhohonolofatso tsa Molimo li hlalosoa li kolla tempeleng, pele li oela holima ba sebeletsang kateng (Lipes. 84:4), e be ho basepheli ba tseleng e eang tempeleng (Lipes. 84:5–10), e be li fihlella lipheletsong tsa lefatše. Tebello ea ho kopana le Molimo ka tempeleng e tiisa tumelo ea batsamai (Lipes. 84:7). Ha matla a motsamai feela tjena a fela ka baka la ho imeloa ke mokhathala oa leeto, batsamai ba eang tempeleng bona matla a bona aa eketseha ha ba atamela tempele.

Leha ba tlohile tempeleng ka nama, bana ba Molimo ba na le setempe sa temepele ea Molimo ka ho phela ka khalalelo (Lipes. 84:11), eleng se khethollang ea lokileng ea kenang ka tempeleng ea Jehova (Lipes. 15:1,2). Jehova o bitsoa “letsatsi,” ho bontša hore litlhohonolofatso tse tsoang tempeleng, joaloka mahlaseli a letsatsi, li thula pheletsong tsa lefatše (Lipes. 84:11). Ka hona, ba lulang le Jehova ka tumelo ba fumana mohau oa Hae, ho sa natsoe sebaka seo ba leng ho sona.

`Bala Tšenolo 21:3. Ke tšepo efe e bontšitsoeng tempeleng ea lefatše e bontšitsoeng moo bakeng sa rona? Re ka qala joang ho nahana hore na maiphihlelo aa a tla ba joang?`