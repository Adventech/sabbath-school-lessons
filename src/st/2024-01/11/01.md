---
title:  Ho Nyorela Molimo Sione
date:  09/03/2024
---

### Bakeng sa Thuto ea Beke ena Bala
Pesaleme 84; Tsen. 21:3; Pesaleme 122; Pesaleme 87; Baga. 3:28, 29; Mattheu 28:18–20; Pesaleme 46; Pesaleme 125.

> <p>Temana ea khopolo</p>
> “Moea oa ka oa ilibana, o sisetsa mabala a ntlo ea Jehova; pelo le nama ea ka li hooelehetsa ho Molimo o phelang” (Pesaleme 84:2).

Lipina tsa Sione ke lifela tsa thabo tse bontšang botle ba Sione le ho phahama ha Jehova, ea renang A le thabeng ea He e halalelang. Hangata Lipesaleme tsena li rorisa lintle tsa ntlo ea Jehova ’me li bontša lerato la sehalelo le ka fumanehang ho tse ling tsa Lipesaleme. Bongata ba Lipesaleme tsena bo qapiloe ke bara ba Kore, ea bileng le maiphihlelo a pele-pele a tlhohonolofatso ea ntlo ea Jehova e le sebini sa Tempele (1 Likro. 6:31−38) le balebeli ba menyako ea tempele (1 Likro. 9:19).

Keng e etsang Sione e be mohloli oa tšepo le thabo? Soine e ne emetse boteng ba Molimo bo phelang hara batho ba Hae. Kaha batho ba Iseraele ke batho ba khethiloeng ke Molimo (Deut. 7:6), ka hona, Sione ke thaba e khethiloeng ke Molimo (Lipes. 78:68, Lipes. 87:2). Molimo O busa A le Sione (Lipes. 99:1, 2) O thehile tempele ea Hae Sione (Lipes. 87:1). Ka hona, Sione ke sebaka sa tlhohonolofatso tse halalelang le setšabelo. Hangata Sione ho buuoa ka eona ha ho buuoa ka, kapa e bapisoa le Jerusaleme le sehalalelo, khubu ea mosebetsi oa Molimo oa topollo lefatšeng la mehleng ea khale.

Litlhohonolofatso tsa Sione li phallela lipheletsong tsa lefatše kaha botho ba Jehova le mohau li tlola meeli ea sebaka sefe kapa sefe se halalelang. Sione ke thabo ea lefatše lohle (Lipes. 48:2), ka ho tiisa hore lefatše lohle ke la Molimo.