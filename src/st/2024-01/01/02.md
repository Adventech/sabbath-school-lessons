---
title:  Lipesaleme Khumamelong ea Iseraele ea Mehleng ea Khale
date:  31/12/2023
---

`Bala 1 Likronike 16:7, Nehemia 12:8, Pesaleme 18:1, Pesaleme 30:1, Pesaleme 92:1, Pesaleme 95:2, Pesaleme 105:2, Bakolose 3:16, le Jakobo 5:13. Tse ling tsa liketsahalo tse susumelitseng ho ngoloa ha tse ling tsa Lipesaleme ke life?`

Lipesaleme li ne li qapetsoe ho sebelisoa ke motho ka mong le khumamelong e kopanetsoeng. Li ne li binoa e le lifela khumamelong ea tempele, joalokaha ho bonahala joalo ho latela likeletso malebana le liletsa tse lokelang ho sebelisoa (Lipes. 61:1), merethetho (Lipes. 9:1) le baetapele ba ’mino (Lipes. 8:1).

Bibeleng ea Seheberu, sehlooho sa buka ea Lipesaleme, _tehilim_, “lithoko,” se bontša sepheo sa tsona sa mantlha, ke hore, thoriso tsa Molimo. Sehlooho sa Sesotho buka ea Lipesaleme se hl΅mela lentsoeng la Segerike _Pesalemeoi_, le fumanoang bukeng ea Seputhohajente (buka ea pele-pele ea Segerike ea phetolelo ea Bibele ea Seheberu).

Lipesaleme e ne e le karolo ea bohlokoa-hlokoa ea khumamelo ea Iseraele. Mohlala, li ne li sebelisoa ha ho buloa tempele, mekete ea selimeli, mekoloko, le nakong eo Areka ea selekane e neng e fihla Jerusalema.

“Lipina tsa ba Nyolohang” (Pesaleme 120−134), tse boetseng li tsejoa e le pina tsa basepheli, ka tloaelo li ne li binoa nakong ea leeto la ho ea Jerusalema nakong ea mekete e meraro e meholo selemong (Exoda 23:14–17). “Hallel ea Se-Egepeta” (Pesaleme 113−118) le “Hallel e kholo” (Pesaleme 136) li ne li binoa nakong ea mekete e meraro e meholo, ho kenyeletsa mokete oa Khoeli e Ncha le pulo ea tempele. Hallel ea Se-Egepeta e ne fumana sebaka sa bohlokoa moketeng oa paseka. Pesaleme 113 le 114 li ne li binoa qalong ea lijo tsa Paseka, ha Pesaleme ea 115−118 li ne li binoa qetellong (Mattheu 26:30). “Hallel ea letsatsi le letsatsi” (Pesaleme 145−150) e ne e kenyelelitsoe lithapelong tsa letsatsi le letsatsi litšebeletsong tsa hoseng ka Sinagogeng.

Lipesaleme e ne e se karolo ea khumamelo ea batho feela, empa li ne li boetse li ba ruta hore na ba lokela ho khumamela Molimo joang ka sehalalelong. Jesu O ile a rapela a sebelisa mantsoe a Pesaleme ea 22 (Mattheu 27:46). Hape, Lipesaleme li ile tsa ba le sebaka sa bohlokoa bophelong ba kereke e ncha (Bakolose. 3:16, Baefese 5:19).

`Leha rona re sa khumamele Molimo sehalalelong sa lefatše se kang tempele, ke joang re ka sebelisang Lipesaleme khumamelong ea rona, ebang ke ea motho ka mong kapa ea ba bangata?`