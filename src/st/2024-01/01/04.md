---
title:  Pina ea Lihla Tsohle
date:  02/01/2024
---

`Bala Pesaleme ea 3, Pesaleme ea 33:1–3, le Pesaleme ea 109:6–15. Ke likarolo life tse fapaneng tsa maiphihlelo a motho tse bontšoang ke Lipesaleme tsee?`

Lipesaleme li etsa balumeli bohle ba hlokomele maiphihlelo a fapaneng a batho, ’me li bontša hore balumeli ba ka khumamela Molimo maemong ohle a bophelo. Ho tsona re bona tse latelang:

(1) Lifela tse pahamisang Molimo ka boholo le matla a hae a tlholeho, borena ba Hae, kahlolo, le botšepehi. (2) lipesaleme tsa litebo tse bontšang teboho e kholo ea tlhohonolofatso tsa Molimo. (3) Lillo tse etsetsoang Molimo hore a pholose molli mathateng. (4) Lipesaleme tsa bohlale tse fanang ka litataiso tse phelang bakeng sa ho phela khalalelo. (5) Lipesaleme tsa borena tse supang ho Kreste, eo eleng Morena oa Marena le Molopolli oa batho ba Molimo.

(6) Lipesaleme tsa Histori tse hopolang nalane ea Iseraele ’me li bontša botšepehi ba Molimo le ho se tšepahale hoa Iseraele, ho ruta moloko o mocha ho se phete liphoso tse tšoanang le tsa baholo-holo ba bona empa ba tšepe Molimo ba tšepahalle selekane sa Hae.

Thothokiso ea Lipesaleme e bontša matla a khethehileng a ho hapa maikutlo a ’mali. Leha tse ling tsa maleba-leba a thothokiso li lahlehile nakong ea phetolelo, re ntse re ka ananela bongata ba tse setseng, puong ea rona.

1\. Nyalano ho kopanngoa mantsoe, lipoleloana le menahano e tšoanang. Nyalano e re thusa ho utloisisa moelelo oa likarolo tse bapileng. Mohlala: “Boka Jehova moea oa ka; tsohle tse ka ho ’na a li ke li boke lebitso la hae le khethehileng!” (Lipes. 103:1). Nyalanong ena, “moea oa ka” ke “tsohle tse ka ho ’na,” eleng motho kaofela.

2\. _Karaburetso_ e sebelisa mokhabo-puo ho ipiletsa ka matla litho-kutlong tsa ’mali (mohlala, setšabelo sa Molimo se bitsoa “seriti sa mapheo a [Hae]”) (Lipes. 17:8).

3\. _Kemeli_ e hlalosa kakaretso ka ntho tse peli tse fapaneng. “Ke hooa pela hao motšeare le bosiu” ho bolelang ho lla o sa khotse (Lipes. 88:1).

4\. _Papaliso ea mantsoe_ ke papaliso ea melumo ea mantsoe ho bontša ho toboketsa molaetsa oa semoea. Pesalemeng ea 96:4, 5 mantsoe a Seheberu _’elohim_, “melin- goana,” le _’elilim_, “litšoantšo,” ke papaliso ea mantsoe ho bontša hore melingoana ea chaba tse ling ke _’elohim_, “melingoananyana” haele hantle ke _’elilim_, “litšoantšo.”

Qetellong, lentsoe “selah” le bontša ho kenelloa ha nakoana, ebang ke ho khefutsa o nahanisisa molaetsa oa karolo e itseng oa Pesaleme, kapa ho fetola meropa. (Lipes. 61:4).