---
title:  Mokhoa oa Ho Bala Lipesaleme
date:  30/12/2023
---

### Bakeng sa Thuto ea Beke ena Bala
1 Likro. 16:7; Neh. 12:8; Lipes. 25:1–5; Lipes. 33:1–3; Barom. 8:26, 27; Lipes. 82:8; Lipes. 121:7.

> <p>Temana ea khopolo</p>
> “A ntoo re ho bona: ke tsona litaba tseo nkileng ka le bolella tsona ha ke sa na le lōna, ka re: Tsohle tseo ke ngoliloeng ka tsona molaong oa Moshe le baporofeteng le Lipesalemeng e ka khona li etsahale. Ea e ba hona a bulang kutloisiso ea bona hore ba utloisise Mangolo” (Luka 24:44, 45).

Lipesaleme e bile buka ea lifela le ea thapelo ho Bajude le Bakreste lilemo- lemo. Leha Lipesaleme e le mantsoe a Mopesaleme ao aa isang ho Molimo, Lipesaleme ha lia qaptjoa ke motho, empa ke Molimo, ea bululetseng menahano ea bona.

Ruri, Jehova o ba bululetse hore ba ngole tseo ba li ngolileng, ke ka hona, hantle joaloka Mangolong ’ohle (2 Petr. 1:21), Lipesalemeng Molimo O buoa le rona ka bahlanka ba hae le ka Moea oa Hae. Jesu, Baapostola le Lingoli tsa Testamente e Ncha ba qotsitse Lipesaleme ba bontša e le Lengolo (Mareka 12:10; Johanne 10:34, 35; Johanne 13:18). Ehlile ke Lentsoe la Molimo hantle joaloka buka ea Genese kapa ea Baroma.

Lipesaleme li ngotsoe joaloka lithothokiso tsa Seheberu ke Lingoli tse fapaneng ho tsoa Iseraeleng ea khale, ka hona, Lipesaleme li bontša lefatše la bona le ikhethileng, leha molaetsa oa tsona e le oa ka lefatše lohle hakaalo. Ho ananela Lipesaleme e le Lentsoe la Molimo le ho ela hloko litšobotsi tsa tsona tsa bothothokisi, le maemo a histori, thuto-Molimo le thoriso ea tsona, ke motheo oa ho utloisisa molaetsa oa tsona, o phunyeletsang le likete-kete tsa lilemo ho fihlela kajeno.