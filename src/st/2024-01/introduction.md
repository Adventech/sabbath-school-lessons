### Lipesaleme: Moo Pelo ea Molimo le tsa Batho li Kopanang

Lipesaleme ke lithapelo le lifela tsa Bibele hantle-tle. Li builoe hara thoriso, thabo, masoabi, le ho nyahama, li binoa kapa li buuoa lekunutung kapa hara batho, ke motho feela, marena, liroki, le baprista, li tsoa ho ba lokileng le baetsalibe ba sokolohileng, Lipesalema li sebelitse joaloka buka ea Thapelo le ea lifela melokong ea balumeli.

Lipesaleme li ikhetholla ka hore ha boholo ba Bibele bo buoa le rona, Lipealeme _li’a re buella_ ebile _li buoa le rona_. Lipealeme ke mohloli oa tlhohonolofatso, tšepo, le tsosoloso, li re fa tataiso ea boitekolo ba motho ka bo mong le ho nahanisisa ka boholo ba Molimo, lia re lokolla ha motho a lla a le bolibeng ba mahlomola, li re hohella ho nchafatsa boinehelo ba rona ho Molimo. Ha ho makatse hore e be batho ba bangata ba fumana Lipesalema li luma maikutlo le maiphihlelo a bona, e be ba inkela tsona ele thapelo tsa bona. Luthere o buoa ka Lipesaleme ka ho hlaka: “Ke kae moo motho a ka fumnang mantsoe a monate a ho bontša thabo haese Lipesalemeng tsa thabo le teboho? Ke ka tsona u ka bonang lipelo tsa balumeli bohle joalokaha e ka u shebile seratsoana se setle, kapa u shebile leholimong. . . . Kapa ke kae moo motho a ka fumanang mantsoe a matla, a tšoabo, a ho ntša bohloko ntle le Lipesalemeng tsa ho lla? Ka tsona, u bona ka hara lipelo tsa bahalaleli bohle joalokaha e ka u shebile lefu kapa lihele, pono e ba lefifi le lerootho tse tlisoang ke liriti tsa bohale ba Molimo tse feto-fetohang. . . Ke ka hona ho leng bonolo ho utloisisa hore na hobaneng buka ea Lipesaleme e le thatohatsi ea balumeli bohle. Motho e mong le e mong a ka fumana Pesaleme e buoang ka maemo ohle ao a ka bang ho oona, o fumana Pesaleme e buoa le eena joalokaha e ka e ne ngolloa eena. Ha hona buka e ’ngoe eo a ka fumanang mantsoe a joalo, kapa a betere ho a feta.”— Martin Luther, _Martin Luther: Selections From His Writings_, ed. Johanne Dillenberger (New York: Anchor Books, 1962), maq. 39, 40.

Ho fumana maiphihlelo a matla a fetolang bophelo Lipesalemeng, re biletso ho li bina le ho li etsa thapelo joalokaha meloko e fetileng ea balumeli e li sebelisitse ho tšolla lithoriso, likopo, maipolelo, lillo, le liteboho ho Molimo o holimo oa mohau le toka.

Na joale re fela re hloka ho ithuta Lipesaleme? Joaloka mangolo a mang, Lipesaleme li na le histori, thuto-Molimo, le maemo a khethehileng ao li ngotsoeng tlasa oona. Sepheo sa boithuto ba Lipesaleme ke ho tlisa lefatše le itseng la Lipesaleme haufi le ’mali oa kajeno. Re lokela ho ela hloko hore leha Lipesaleme e le lithapelo tsa batho ba Molimo, le thapelo tse rapetsoeng ke Jesu ele Molimo ea fetohileng motho, Lipesaleme li boetse ke lithapelo ka Jesu. Ke seo Molimo a se senoletseng batho. Sepheo se seng sa ho ithuta Lipesaleme, ke ho ithuta ho tsona, sohle seo Molimo a se entseng, seo a se etsang, le seo A tlang ho se etsetsa lefatše ka Jesu Kreste.

Leha Lipesaleme e le pokello ea lithothokiso tse 150, pokello ena e ka nna eaba ha se hore ha e ea hlophiseha joalokaha ho bonahala. Lipesaleme li paka leeto la semoea le tloaelehileng baneng ba Molimo ba bangata. Leeto le qala ka tumelo e thakholoang ka tieo e be e bolokoa ka matla a Molimo O Moholo, le moo botle ba pustoang ha bobel bo fuoa kotlo. Ha re tsoelapele ka boithuto ba rona, re tla bona se etsahalang ha lefatše le hlophisehileng la semoea le qholotsoa le ho tšosoa ke bobe. Na Molimo O ntse a busa? ke joang balumeli ba ka binang pina ea Morena lefatšeng lesele?

Taba-tabelo le thapelo ea rona ke hore Lipesaleme li re matlafatse leetong la rona la bophelo, ka tsona, re kopane le Molimo tsatsi le leng le le leng, ka lipelo, ho fihlela mohla re bonang Jesu Kreste sefahleho le sefahleho.

_Dragoslava Santrac, PhD Testamenteng ea Khale, ke Mohlophisi e moholo oa Encyclopedia of Seventh-day Adventists ntlo-kholo ea General Conforense ea Baleti Ba Bolokang Letsatsi la Bosupa. O ngotse popompo ea Lipesaleme ea 76-150 a e ngolla Seventh-day Adventist International Bible Commentary._