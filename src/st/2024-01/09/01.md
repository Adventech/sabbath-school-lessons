---
title:  Ho Lehlohonolo ea Tlang ka Lebitso la Jehova
date:  24/02/2024
---

### Bakeng sa Thuto ea Beke ena Bala
Pesaleme 23; Johanne 10:11–15; Pesaleme 22; Lipes. 89:27–32; Bakolo. 1:16; Pesaleme 2; Baheb. 7:20–28.

> <p>Temana ea khopolo</p>
> “Lejoe le lahliloeng ke liahi, le fetohile lejoe la ntlha la motheo. Hoo ho entsoe ke Jehova, ke mohlolo mahlong a rōna” (Pesaleme 118:22, 23).

Lipesaleme li paka botho le bosebeletsi ba Kreste. E batla e le likarolo tsohle tsa bosebeletsi ba Hae leanong la topollong tse bonoang Lipesalemeng. Ka mekhoa e mengata, bophelo le mosebetsi oa Kreste li’a leptjoa le ho lelekelloa Lipesalemeng, hangata ka nepahalo e hlollang.

Lihlooho tse bonoang Lipesalemeng li kenyeletsa bomolimo ba Kreste, kamoo e leng mora, ho mamela ha hae, tjantjello ea Hae tempeleng ea Molimo, ho hlahella ha hae e le molisa ea molemo, hore masapo a Hae a keke a rojoa, lefu la Hae, tsoho, nyolohelo, ho ba Moprista, le Borena. Li moo kaofela, joalokaha li ile tsa porofetoa lilemo-lemo pele Jesu A tla ka nama.

Ha ho makatse hore, mohlala, H’a buoa ka bosebeletsi ba Hae, Jesu O ne A ile A supa morao Lipesalemeng. H’a buoa le barutuoa tseleng e eang Emause (Luka 24:44). O ne A batla ba fumane bopaki ba seo A leng sona Lipesalemeng.

Tse ling tsa Lipesaleme tse oelang sehlopheng sa tseo boporofeta ba sona bo phethehileng li kenyeletsa Pesaleme ea 24, 45, 72, le 101 (Morena le Moahloli), 88, le ea 102 (lithapelo tsa mohlanka oa Molimo ea hlophehang).

Lipesalemeng tsena tsohle, hara lillo tsa Mopesaleme, liteboho, lithoriso, le ho llela toka le topollo, re ka utloa molumo oa thapelo ea Kreste bakeng sa pholoho ea lefatše.