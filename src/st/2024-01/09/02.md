---
title:  Molisa Ea Halalelang Ea Iketsang Sehlabelo
date:  25/02/2024
---

`Bala Pesaleme ea 23; ea 28:9; ea 80:1; ea 78:52, 53; ea 79:13; le ea 100:3. Likamano tsa Jehova le batho ba Hae li bonahatsoa joang litemaneng tsee?`

Setšoantšo sa Jehova e le Molisa ha batho ba Hae e le linku tsa lekhulo la Hae se bontša tataiso ea Molimo le tlhokomelo ea Hae e bolokang, le ho itšetleha ha batho ho Eena bakeng sa ho sitsoa ha litlhoko tsa bona. Setšoantšo sena se bontša taba ea bohaufi pakeng tsa Molimo le batho ba hae hobane balisana ba ne ba phela le mohlape oa bona ’me ba hlokomela nku ka ’ngoe. Tšoantšiso ea boruti e boetse e toboketsa kamoo Molimo eleng monga linku tsa Hae kateng, eleng se tiisoang ke tlamahano tse peli tse tiileng: tlholeho (Lipes. 95:6, 7; Lipes. 100:3) le selekane (Lipes. 28:9, Baheb. 13:20).

Setšoantšo sa Molisa ea halalelang ea lisang Josefa joaloka mohlape (Lipes. 80:1) mohlomong se bontša tlhohonolofatso ea Jakobo ho Josefa, se bontšang Molimo e le Molisa oa Iseraele, ka hona, se ipiletsa tšepisong le tlhohonolofatsong ena e kholo (Gen. 49:24).

Marena a ne a nkuoa e le balisa ba batho ba oona (2 Sam. 5:2). Empa, ke Molimo feela ea tšoaneloang ke maemo ana kaha bongata ba marena a batho ba sitiloe ho phethahatsa pitso eo. Ke Jesu feela ea entseng joalo, ke ka hona a bitsoang Molisa ea Molemo.

`Bala Johanne 10:11–15. Jesu O reng ka Eena e le Molisa ea Molemo?`

Kopano ea lerato pakeng tsa Molisa ea halalelang le mohlape oa hae e bonoa moo mohlape o tsebang Molisa oa oona ka lentsoe (Johanne 10:4, 27). Ho fihlela kajeno, Balisa ba Bochabela bo Hare ba ka arola mehlape ea bona ha e kopane ka ho bitsa linku tsa bona feela, tse utloang le ho latela lentsoe la molisa oa tsona.

Ka nako tse ling, mohlape oa Molimo o sotloa ke ntho tse ngata tseo batho ba utoisisang e le letšoao la ho se khotsofale ha Molimo, le hore O ba lahlile. Empa, ha hona mohlang Molisa ea Molemo a ka tlohellang nku ea hae e tsoileng mohlapeng, empa, o ea tsamaea a eo e batla. Hona ke setšoantšo se matla sa likamano tsa Molimo le batho ba Hae. O ikemiselitse ho shoela nku tsa Hae (Johanne 10:11, 15) hape se sa utloisiseheng ke hore a fetohe eona nku ea sehlabelo bakeng sa bona (Johanne 1:29). Hape, Jesu o ile a tiisa hore o tla bitsa mohlape oa hae o masakeng a mang a O etsa mohlape o le mong (Johanne 10:16).

`Ke life tsela tseo bophelong ba letsatsi le letsatsi u ka nkang monyetla oa se phelang seo re se tšepisitsoeng ka hoba le Jesu joaloka Molisa ea Molemo?`