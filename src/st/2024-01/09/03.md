---
title:  Mesia ea Hlokofalitsoeng
date:  26/02/2024
---

`Bala Pesaleme ea 22 le Pesaleme ea 118:22. Mesia o ile a tšoaroa joang ke bao A neng A tlile ho ba pholosa?`

Lipesaleme tse ngata li hlalosa maikutlo a bohloko a ho nyahlatsoa hampe ha Mesia ea hlokofetseng (mohlala, Pesaleme ea 42, ea 88, le ea 102). Pesaleme ea 22 ke boporofeta bo otlolohileng ba Mesia kaha lintlha tse ngata Pesalemeng ena li ka se nyalanngoe hantle le nalane ea Morena Davida empa li khohlela hantle liketsahalong tsa lefu la Kreste. Jesu O ile A rapela ka mantsoe a Pesaleme ea 22:1 H’a A le sefapanong (Mattheu 27:46).

Bohloko ba karohano ea Kreste le Ntat’ae, bo entsoeng hore e be Kreste O nkile libe tsohle tsa lefatše, bo ka lekanngoa ka likamano tsa bona tse haufi feela, eleng, bo ’ngoe ba bona bo emeng tsoe! (Johanne 1:1, 2; Johanne 10:30). Empa leha ho le joalo botebo ba bohloko bo ke keng ba lekanngoa bo sitiloe ho roba kopano ea Ntate le Mora. H’a lahliloe ke bohle, Kreste O itlohella liatleng tsa Ntate, A sa natse botebo ba ho sareloa le ho khathala matla tseo A tobaneng le tsona.

“Ho Kreste eo eleng eena ea nkang sebaka sa rona le ho behoa paneng ho ile ha behoa makhopo a rona bohle. O ile A baloa hara baetsalibe, hore A re pholose thohakong ea molao. Molato oa setloho-tloho se seng le se seng sa Adama o ne o imela pelo ea Hae. Khalefo ea Molimo khlanong le sebe, ponahalo e kholo-kholo ea ho hloaea sebe, ho ile ha aparela Mora Hae ka thothomelo.”—Ellen G. White, Eo Bohle Esale Ba Mo Nyorela, leq. 753.

Setšoantšo se tšosang sa lipoho tsa qiqita, tau tse purumang, le lintja se bontša bokhopo le lehloeo le Kreste, ea tšoantšoang le sebōko se senang kotsi se hlokang thuso, tseo A bileng hara tsona horeng tsa Hae tsa ho qetela. Ka ho nepa ho makatsang, Pesaleme ea 22 e bontša lipuo tse bohloko tsa letšoele le neng le soma Jesu ka mantsoe A Hae ho Ntate (Lipes. 22:1, 8; Mattheu 27:43) le masole a arolang liaparo tsa Jesu (Lipes. 22:18, Mattheu 27:35). Ka nako eo, batho ba ne ba sa utloisise hore “sebōko” seo ba lekang ho se hatikela se tla fetoha “lejoe la ntlha la motheo” oa Tempele le tiisang motheo oa eona (Lipes. 118:22).

Leha hole joalo, Mesia ea furallatsoeng, ebile mohloli oa topollo bathong ba Molimo kamora tsoho ea hae bafung (Mattheu 21:42, Liketso 4:10–12). Kreste O ile A feta hara ho nyatsoa ke batho, empa Molim O hlohonolofalitse Mor’a Hae ka ho mo etsa “lejoe le ntlha la motheo” le phelang la Tempele ea Molimo ea semoea (Baefese 2:20−22, 1 Pet. 2:4−8). Ho ba hanang Lejoe lena, leo eleng, mokhoa oa Molimo oa ho pholosa, le tla fetoha sesebelisoa sa kahlolo (Esa. 8:14, Mattheu 21:44).

`Jesu O patetse ka Eena sefapanong kotlo ea sebe se seng le se seng seo u kileng oa se etsa. Taba ea hore o hlokofalitsoe e lokela ho ba le tšusumetso efe bophelong ba hao hona joale, ke hore, hobaneng u lokela ho bona sebe se le se sebe hona hoo?`