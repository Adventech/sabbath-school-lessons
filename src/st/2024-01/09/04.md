---
title:  Ho Tšepahalla Selekane sa Hae Ka Ho Sa Feleng
date:  27/02/2024
---

`Bala Pesaleme ea 89:27–32, 38–46 le Pesaleme ea 132:10–12. Selekane sa Davida se mabapi le eng? Ke eng e bonahalang e se behile tlokotsing?`

Selekane sa Davida se fupere tšehetso e sa feleng ea leloko la Davida le katleho ea batho ba Molimo (1 Sam. 7:5–16; Lipes. 89:1–4, 19–37; Lipes. 132:12–18). Boteng ba ka ho sa feleng ba selekane bo ile ba thakholoa holim’a kano ea Molimo e tiileng le ho tšepahalla Molimo ha morena. Leha ho le joalo, le marena a inehetseng hona hoo, joaloka morena Davida, ba ne ba sa lule ba tšepahalla Jehova. Pesaleme ea 89 e lla holima ’nete e bohloko e bontšang hore litšepiso tsa selekane sa Davida e ka ’na eaba li lahlehile. Na Iseraele e lahliloe ke Molimo ka hohle-hohle? Ha ho qea qeo hore karabo ke che!

Bohale ba Molimo ke, ehlile, pontšo ea bohale ba hae e halalelang (Lipes. 38:1, Lipes. 74:1). Empa, ha e hlole ka ho sa feleng kaha lerato la Molimo le sa feleng le tšoarela libe tsa batho ha batho ba baka. Leha ho le joalo, ha e ntse e le teng, khalefo ea Molimo bathong ba Hae ba liphoso e tiile. Batho ba utloa litla-morao tse babang tsa ho se mamele ha bona ’me ba lemoha boholo ba libe tsa bona (Lipes. 89:38–46). Empa b’a botsa, “Ho fihlela neng?” ho bontša hore khalefo ea Molimo e ea fela (Lipes. 89:46). Tšepo e nchafetseng e runya tiisetsong e ncha botšepehing ba Molimo ba ho “hopola” mohau oa Hae (Lipes. 89:47, 50).

Ka bokhutšoane, leha karolo ea motho selekaneng e hlolehile, batho ba ka itšetleha tšepisong ea sepheo sa Molimo se sa fetoheng ka Mesia, ea fupereng khalalelo le pholoho eohle ea Iseraele le ea lefatše lohle. Ke hore, qetellong, Molimo O tla hlola, ’me ’muso oa Hae o sa feleng o tla hlomamisoa ka ho sa feleng—empa ka baka la Jesu feela, eseng ka baka la batho ba Molimo.

Jesu Kreste ke mora Davida ebile ke Mesia (Mattheu 1:1, Baheb. 1:8). O bitsoa “Letsibolo la tsohle tse hloliloeng” (Bakolo. 1:15), h’a buoa ka Pesaleme ea 89:27, e bitsang Davida, eo e neng e le mofuta oa Kreste, letsibolo la Molimo. “’Me ’na ke tla ’mea letsibolo la ka,le ea phahamileng hara marena a lefatše.”

Ho hlakile hore lebitso la “letsibolo” ha le buoe ka maemo a Davida a tsoalo, kaha Davida e ne e le oa bo robeli habo (1 Sam. 16:10, 11). Ho joalo le ka Jesu. Lebitso lena le bontša tlhompho le matla a Hae (Bakolo. 1:16, 20−22). Molimo O entse Jesu morena e moholo holima lefatše lohle ha a tsosa Jesu bafung (Liketso 2:30, 31).

`Bala Bakolose 1:16, 20–22. Ke sefe seo litemana tsee li re rutang sona malebana le hore na haele hantle Jesu e ne e le mang, le seo A re etselitseng sona? Ke tšepiso efe eo u ka inkelang eona moo?`