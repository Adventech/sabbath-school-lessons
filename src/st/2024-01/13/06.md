---
title:  Thabo e Tla Kameso
date:  28/03/2024
---

`Bala Pesaleme ea 5:3, Pesaleme 30:5, Pesaleme 49:14, Pesaleme 59:16, Pesaleme 92:2, Pesaleme ea 119:147, 2 Petrose 1:19, le Tšenolo 22:16. Ke nako efe ea letsatsi e tšoantšoang e le nako ea topollo e halalelang, hobaneng?`

Lipesalemeng, hoseng ke nako eo ho lebelletsoeng topollo ea Molimo. Meso e bontša ho nkeloa holimo ke Molimo, ho felisang bosiu bo bolela ba ho nyahama le ho ba mathateng (Lipes. 130:5, 6). Pesalemeng ea 143, topollo ea Molimo e tla fetola lefifi lena la lefu la ha joale (Lipes. 143:3) ho ba leseli la mafube a macha (Lipes. 143:8), le ho ba ka mokoting (Lipes. 143:7) ho ea lula “lefatšeng la ba lokileng” (Lipes. 143:10).

`Bala Mareka 16:1–8. Ho ile hoa etsahala eng mesong eo ho buuoang ka eona moo, ke hobaneng ha seo se le bohlokoa ho rona?`

Meso ea tsoho ea Jesu Kreste e butse tsela ea meso ea ka ho sa feleng ea topollo ea Molimo ho bohle ba lumelang lebitsong la Hae. Barutuoa ba Jesu ba ile ba ba le maiphihlelo a matla a feletseng a tšepiso ea Pesaleme 30:5: “Leha lillo li ka fapohela ho rona bosiu, hosasa e se e le nyakallo,” ha ba ne ba kopana le Morena ea tsohileng bafung. Ke ka ho hauheloa ke Molimo le lerato la Hae le se nang moeli ho lla ha rona ho fetohang thabo (Lipes. 30:5, 7).

Ha mphatlalatsane e phatlalatsa tlhaho ea letsatsi le lecha, tumelo le eona e etella pele ’nete e ncha ea bophelo bo sa feleng baneng ba Molimo (2 Pet. 1:19). Jesu O bitsoa naleli e khanyang ea meso (Tsen. 22:16), eo re e lebeletseng ka tšepo ho theha ’muso oa eona oo ho seng ho ba le bosiu, bobe, le lefu (Tsen. 21:1–8, 25). Qetellong, ho feta eng kapa eng, sena ke seo re se lebeletseng, ha re buoa ka ho ema ho Jehova. Hape, ruri, ho ema ho molemo.

“Holima lebitla la Josefa le hiriloeng, Kreste O ila a phatlalatsa ka tlholo, ‘Ke ’Na tsoho le bophelo.’ Mantsoe ana a ka buuoa ke Molimo feela. Ntho tsohle tse hloliloeng li phela ka matla le thato ea Molimo. Ke baamoheli ba itšetlehileng bophelong ba Molimo. Ho tloha kerubiming e holimo-limo ho ea nthong e tlaase- tlase e phelang, tsohle li feptjoa ke mohloli oa bophelo. Ke feela ea le mong le Molimo ea ka reng, ke na le matla a ho nka bophelo ba ka, ke na le matla a ho bo khutlisa hape. Bomolimong ba Hae, Kreste O bile le matla a ho khaola litlamo tsa lefu.”—Ellen G. White, The Desire of Ages, leq. 785.

`Ho boletsoe hore, lefu, le kentsoeng maling a rona ha re sa hlaha. Leha e le ’nete, bonyane ho rona libupuoa tse oeleng, ke sefe seo tsoho ea Jesu e re tšepisitseng sona malebana le ho ba ha nakoana lefu? Hobaneng re sa lokele ho lebala kamoo lefu eleng nth’oa nakoana kateng ho rona?`