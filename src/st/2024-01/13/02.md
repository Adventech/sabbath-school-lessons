---
title:  Pitso ea Ho Ema
date:  24/03/2024
---

`Bala Pesaleme ea 27:14; Pesaleme 37:7, 9, 34; Pesaleme 39:7; Pesaleme 40:1; Pesaleme 69:6; Bagalata 5:5, le Baroma 8:18–25. Ke sefe seo litemana tsee li reng batho ba Molimo ba se etse?`

Mohlomong e nngoe ea ntho tse tenang haholo bophelong ke sa ho ema. Ho sa natsoe hore na u mang, u lula kae, hore na maemo a hao bophelong ke afe, hona le nako eo bohle re tlamehang ho emela se itseng. Ebang ke ho ema moleng ka lebenkeleng, ho emela sephetho sa ngaka, rea ema—eleng seo hangata re sa rateng ho se etsa, kapa rea rata?

Ka hona, ke eng, ka ho emela Molimo? Taba ea ho emela Jehova ha e hlahelle Lipesalemeng fela, e hlahella Bibeleng eohle. Lentsoe le sebelisoang maemong ana kaofela ke ho tiisetsa. Ho tiisetsa ke boinehelo ba rona bo boholo-holo ba ho hana ho inehela tšabong ea ho nyahama ka baka la ho nahana hore Jehova A keke a tla re pholosa. Ngoana oa Molimo ea inehetseng ho Eena o oa ema, hobane o tseba hantle hore Molimo O oa tšepeha, ba mo tšepang ba ka tšepa hore ha re tlohella maemo a rona ho Eena, re ka ba le bonnete ba hore O tla re loanela, leha e ba ka nako tse ling re sa bone joalo.

Ho ema ho Jehova ho feta ho itšetleha teng fela. Ke lenyora le tebileng la Molimo le bapisoang le la motho ea lehoatateng (Lipes. 63:1). Mopesaleme o eme litlhohonolofatsong tse ngata tse tsoang ho Molimo, empa lenyora la Hae la ho tlisoa haufi le Molimo oa Hae ho fetisa takatso le tlhoko efe kapa efe bophelong.

Ha re ntse re bala ho Pauslosi, khaolong ena e hlollang ho Baroma, Molimo le tlholeho eohle ba emetse nchafatso ea lefatše le kopano e lehlohonolo ea Molimo le batho ba hae pheletsong ea nako. O oa ngola: “Hobane tse bopiloeng kaofela li lebeletse ponahalo ea bana ba Molimo ka hlolohelo e kholo” (Barom. 8:19).

Ke tšepiso e ntle hakakang!

Empa, ha re ntse re emetse topollo ea moshoelella le kopano le Molimo, leha “tse bopiloeng kaofela li feheloa, li bile li le tsietsing hammoho, ho fihlela joale” (Barom. 8:22), Jehova O ntse a eme le batho ba hae ha joale, ka moea O Halalelang.

Ha ha joale, re bitsetsoa ho ba lipaki (Liketso 1:4–8) leanong la topollo, le tla fella ka tlholeho e ncha. Tlholeho eo e Ncha, qetellong, seo re se emetseng, phethahatso ea ho qetela ea litebello tsa rona tsa ho qetela re le Bakreste ba Baleti, bao lebitso la bona, Baleti, le nang le taba ea tšepo eo re e emetseng. Re eme, empa rea tseba hore ha rea emela lefeela. Lefu le tsoho ea Kreste, ho tleng ha pele, ke tiisetso ea ho tla ha bobeli.

`Tse ling tsa lintho tseo u li emetseng ho Molimo ha joale ke li fe? Ke joang re ithutang ho ema ka tumelo le tšepo, haholo-holo ha seo u se rapeletseng se so fihle?`