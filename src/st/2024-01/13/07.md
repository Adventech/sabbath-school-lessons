---
title:  Nahanisisa ka Botebo
date:  29/03/2024
---

Bala Ellen G. White, “Ho Hols ho Kreste,” maq. 67–75, ho Katamelo ho Kreste.

Lipesaleme li etsa bopiletso bo matla ba ho ema ho Jehova. “U lebelle Jehova u ikhutselitse, u itšepise ka eena” (Lipes. 37:7). Ha ho ema ho re fihlela joaloka moroalo, ho tsieleha, le ho ba bolutung, re lokela ho hopola barutuoa mohla Jesu a nyolohelang leholimong (Liketso 1:4–11). Jesu O ile A nkeloa leholimong ba ntse ba mo shebile, ha ba sala ho mo emela ho tla khutla a ba nke ka tsatsi le leng le sa tsejoeng. Ke mang ea seng a kile a ba le lenyora le leholo la ho fumana tlhohonolofatso ea Jehova hona joale, ho feta barutuoa mohlang oo? Ruri ba ile ba labalabela hore, “Morena re nke hona joale le rona.” Empa, ba ne ba laetsoe ho emela tšepiso ea Ntate le ho khutla ha Jesu. Ebang re nahana hore barutuoa ba ne ba tletse ho nyahama le ho sareloa, re tla makala. Ba ile ba khutlela Jerusalema ’me ba etsa seo Jesu A neng A itse ba se etse—ba emela mpho ea Moea O Halalelang ’me eaba ba ruta evangeli lefatšeng ka matla (Lik 1:12–14, Lik 2).

Taelo ea Jehova oa rona ea ho ema ho Eena e keke ea etsahala ntle le hore e be O entse mosebetsi oa Hae ka ho rona ka Moea O Halalelang. Ha ho na chesehelo ea motho e ka lekanngoang e ka emelang khatello e tlisoang ke ho ema ho rona ba iphokollang. Ke ntho e le ’ngoe feela e tla mamella khatello, eona ke ho lula ho Kreste, ke hore, likamano tsa motho ka mong le Eena. “Joale haeba Kreste a lula ka lipelong tsa rona, O tla sebetsa ka ho rona, ‘ho rata le ho etsa ka boithatelo ba oona.’ Bafilipi 2:13. Re tla sebetsa joalokaha A sebelitse; re tla bontša moea o tšoanang. E be, ka ho mo rata, le ho lula ho Eena, re ‘hōle nthong tsohle ho Kreste, eo eleng hlooho.’ Baefese 4:15.”—Ellen G. White, Katamelo Ho Kreste, leq. 75. Ha re tsoela pele ho ema ho Jehova, re tla fumana khotso le khotsofalo Lipesalemeng. Lithapelo le Lipina tsa rona li moo pelo ea Molimo le tsa rona li kopanang tsatsi le leng le le leng.

**Lipotso tsa ho Qoqoa**

`Hobaneng ha ho ema ho le bohlokoa bophelong ba rona ba semoea? Qoqang ka a mang a maiphihlelo a ho ema a ba bang ba bahale ba tumelo ba Bibeleng. Ho ema ho ile ha hloekisa le ho matlafatsa tumelo ea bona joang? (Barom. 4:19–22, Baheberu 11).`

`Pheletso ea ho ema ha rona ke efe? (Lipes. 37:34–40). Ke hore, ke sefe seo re se tšepisoang, qetellong, mohla tsohle li rarolloang? Ke tšepo efe eo re e fumanang litemaneng tsee, mohlala, ka toka eo esale e le khale e le sieo bophelong boo?`

`Hobaneng, ha re buoa ka bafu, le maiphihlelo a bona (Moeklesia. 9:5), ho ema ha bona ho Jesu ho seng ho batla ho etsahetse? Ke tšepo efe eo re ka e nkang karabong ee?`