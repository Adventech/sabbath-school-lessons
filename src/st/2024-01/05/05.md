---
title:  Na Litšepiso tsa Hae li Hlolehetse Ruri?
date:  31/01/2024
---

`Bala Pesaleme ea 77. Maiphihlelo ao sengoli se tsamaeang hara oona ke afe?`

Pesaleme ea 77 e qala ka kopo ea thuso ho Molimo, e tletseng sello, le ho hopola bohloko ba nako e fetileng (Lipes. 77:1–6). Botho bohle ba Mopesaleme bo retehetse ho Molimo. O hana ho tšelisoa ke ho imolloha hofe kapa hofe ntle feela le ho tsoang ho Molimo.

Leha ho le joalo, ho hopola Molimo ho bonahala ho totisa bohloko ba hae. “Ke hopola Molimo, ke sisa pelo” (Lipes. 77:3). Seheberu hamah, “ho lla,” hangata le ho bontša molumo oa metsi a bilohang (Lipes. 46:3). Ka ho tšoana, maemo a Mopesaleme ke a senang botsitso.

Ke joang ho hopola Molimo ho ka tlisang maikutlo a matla hakaalo a khathatseho? Letoto la lipotso tse emisang hlooho le hanana le sesosa sa ho tšoenyeha ha hae (Lipes. 77:7–9): _Na Molimo O fetohile? Na ho ka etsahala hore Molimo A tsoe selekane sa hae tlase?_

Phapano e ntle pakeng tsa ketso tsa Molimo tse pholosang nakong e fetileng le ho bonahala A le sieo ha joale, ho etsa hore Mopesaleme a ikutloe a lahliloe ke Molimo. Haeba Molimo O fetohile, ruri Mopesaleme ha a na tšepo, eleng qeto eo a loanelang ho e tlosa.

Ho sa le joalo, Mopesaleme o sitoa ho robala hobane Jehova o oa mo falimehisa (Lipes. 77:4). Taba ena e re hopotsa Lingoli tse ling tsa Bibele tseo Molimo A ileng a li hlokisa boroko a li sebelisa ho phetha merero ea Hae (Gen. 41:1−8, Esthere 6:1, Dan. 2:1−3). Bosiu bo bolelele ba ho hlobaela bo etsa hore Mopesaleme a shebe liketso tsa Jehova tse fetileng tsa ho pholosa, empa joale ka mahlo a macha (Lipes. 77:5, 10).

Tiisetso eo Mopesaleme a e fumang ho Molimo ha e kenyeletse litlhaloso malebana le maemo a hae, empa tiisetso ea botšepehi le ho tšepahala ha Molimo (joaloka Jobo). Mopesaleme o khothaletsoa ho ema ho Jehova ka tumelo, ka ho tseba hore ke eena Molimo eane ea entseng mehlolo nalaneng ea Iseraele (Lipes. 77:11–18). Mopesaleme o boetse o hlokomela hore “Mehlala ea hao ha e eaka ea tsejoa” (Lipes. 77:19), eleng ho lemoha tataiso ea Molimo, le maemong ao boteng ba Molimo bo sa bonahaleng ka leihlo la nama. Mopesaleme o amohela hore Molimo o ipatile ebile O oa bonahala, ka hona o rorisa tsela tsa Molimo tse tsenkollang kelello, tse halalelang.

`Nahana ka nako tse fetileng ha Molimo A sebetsa bophelong ba hao. ’Nete eo e ka u thusa ho tobana le sohle seo u tobaneng le sona hona joale joang?`