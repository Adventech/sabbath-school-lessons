---
title:  Khorong ea Lefu
date:  29/01/2024
---

`Bala Pesaleme ea 41:1–4; Pesaleme 88:3–12; le Pesaleme ea 102:3–5, 11, 23, 24. Litemana tsee li hlalosa maiphihlelo afe? U ka ba le maiphihlelo a se buuoang moo joang?`

Thapelo tsena tsa topollo bokulong le lefung li bontša hore bana ba Molimo ha se mekhelo mathateng a lefatše lena. Lipesaleme li bontša ho tubeha ho hoholo ha Mopesaleme. Ha a na matla, o pona joalo ka joang, h’a khone ho ja, o lahliloe hara bafu, o joaloka babolauoa ba robetseng lebitleng, o hole le metsoalle, o mahlomoleng, o hloka tšepo. Masapo a hae a maname letlalong la hae.

Lipesaleme tse ngata li nka Jehova A lumeletse mathata a bona ka baka la ho se mamele ha Iseraele. Mopesaleme o ellelloa hore sebe se ka tlisa bokuli; ka hona, o buoa ka tšoarelo e tlang pele ho pholo (Lipes. 41:3, 4). Leha ho le joalo, Lipesaleme tse ling, joaloka ea 88 le ea 102, li ananela taba ea hore ho sotleha ha batho ba Molimo ke ’nete ea bophelo, ho sa natsoe hore na ho thata hakae ho e utloisisa.

Pesalemeng ea 88, Molimo o qosoa ka ho tlisa Mopesaleme ntšing tsa lefu (Lipes. 88:6–8). Leha ho le joalo, elahloko hore, leha tletlebo e etsoa ka sebete sohle, sello seo ke khato ea tumelo, hobane haeba Molimo Bomolimong ba Hae o lumeletse mathata, A ka boela A khutlisetsa batho ba hae bo boneng.

H’a le lintšing tsa lebitla, Mopesaleme o hopola meeka ea Molimo, lerato, botšepehi, le khalalelo (Lipes. 88:10–12). Ho sa natsoe taba ea hore o otliloe ke Molimo, Mopesaleme o khomarela ho Molimo. Leha a tubeha, h’a hane lerato la Molimo, o oa tseba hore Molimo ke ona feela pholoho ea hae. Boipiletso bona bo bontša hore Mopesaleme ha a tsebe ho sotleha fela, o boetse o na le tsebo e haufi-ufi ea mohau oa Molimo le hore ntho tse peli tsena ha li arohane.

Ka bokhutšoane, ha Molimo A amohela ho sotleha le topollo ea hae ke sesupo sa sehlohlolo sa Bomolimo ba hae. Ho tseba hore Molimo O nkile taolo ho tlisa tšepo. Ha re bala Pesaleme ea 88 leseling la ho tšoenyeha ha Kreste, re hlolloa ke botebo ba lerato la hae, ka hore O ne A ikememiselitse ho feta monyakong oa lefu molemong oa batho.

`Nahana ka Jesu ha a le sefapanong le seo a fetileng hara sona ka baka la sebe. Ke joang ’nete eo, ea hore Molimo o utloile bohloko ka Kreste o tubehile ho feta e mong le e mong oa rona, e ka re thusang ho lula re lumela le hara nako tsa liteko le mahlomola?`