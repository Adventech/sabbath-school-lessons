---
title:  Matsatsi a Bokhopo
date:  28/01/2024
---

`Bala Pesaleme ea 74:18–22 le Pesaleme ea 79:5–13. Hantle seo eleng taba ke sefe moo?`

Mopesaleme o leka ho utloisisa toantšano e kholo pakeng tsa Molimo le matla a bokhopo, ’me o supa mamello ea Molimo e sa utloisiseheng, le hara bohlale le matla tse sa feleng.

Bothata ba bokhopo Lipesalemeng hantle bo ipapisitse le Thuto-Molimo; bo na le lipotso malebana le Molimo. Ka hona, tšenyeho ea Jerusalema le tempele li bonoa e le tlontlollo ho Molimo hobane e fane ka monyetla oa hore bahetene ba nyelise Molimo. Lefa la Molimo (sechaba sa Iseraele) ke letšoao la khetho ea hae e halalelang le selekane (Deut. 4:32−38, Deut. 32:8, 9) tse kekeng tsa hloleha le ka mohla. Taba ea letlotlo la Molimo e boetse e kenyeletsa taba ea mehla ea bofelo, kaha ka tsatsi le leng lichaba tsohle e tlaba lefa la Molimo ’me li tla mo sebeletsa. Taba ea hore lichaba li hapile lefa la Molimo e beha litšepiso tsena tse halalelang tsietsing.

Ha ho potang, Mopesaleme o ananela hore libe tsa batho li sentse likamano tsa selekane le Molimo ’me tsa tlisa litla-morao tsohle (Lipes. 79:8, 9). Ho phela ha batho ho itšetlehile feela holima ho kena lipakeng ha Molimo le khutlisetso ea setlamo sa selekane ka ho phekola sebe. Jehova ke “Molimo oa pholoho ea rona,” eleng se bontšang botšepehi ba Molimo litšepisong tsa hae tsa selekane (Lipes. 79:9). Leha ho le joalo, se bohlokoa ho feta ho khutlisetsoa ha menono ea Iseraele ke ho sireletsa semelo sa Molimo lefatšeng (Lipes. 79:9). Ebang liketso tse mpe tsa lichaba li sa fumane kotlo, ho tla hlaha e ka Molimo O feletsoe ke matla (Lipes. 74:18–23, Lipes. 83:16–18, Lipes. 106:47). Ke ha feela Molimo A pholosa batho ba hae lebitso la Hae le tlang ho phahamisoa le ho halaletsoa.

Joaloka kajeno, taba e tšoanang le eo e ntse le teng. Libe tsa rona, ho koeneha, bokhopo ba rona, ha li tsolise rona feela empa, se sebe ka ho fetisisa, lebitso la Molimo oo re o rorisang. Ketso tsa rona tse mpe li ka ba le khahlamelo empe thomong le bopaking ba rona. Ke batho ba bakae ba balehisitsoeng tumelong ea rona ke ketso tsa batho ba phahamisang lebitso la Kreste?

`“Ho hlompha Molimo, ho hlompha Kreste, ho keneletse ka hara ho phethahala ha semelo sa batho ba hae.”—Ellen G. White, The Desire of Ages, leq. 671. U utloisisa ’nete ee ea bohlokoa joang, le seo e lokelang ho se bolela bophelong ba hao ba Bokreste?`