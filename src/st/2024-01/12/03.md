---
title:  Binela Jehova Sefela Se Secha
date:  18/03/2024
---

`Bala ea Pesaleme 33:3, Pesaleme 40:3, Pesaleme 96:1, Pesaleme 98:1, Pesaleme 144:9, le Pesaleme ea 149:1. Sepheo se tšoanang litemaneng tsee ke sefe?`

Lipesaleme li mema batho ho bina “pina e ncha.” “Pina e ncha” ke eng moo? Lebaka la “pina e ncha” ke ho lemoha bocha botlotlehi le boholo ba Jehova holima lefatše le teboho tlhokomelong ea Hae joaloka ’Mopi le Moahloli oa lefatše. Topollo lireng le lefung, le molemo o ikhethang oa Molimo ho Iseraele, ke tse ling tsa lintho tse qholotsang “pina e ncha.” Leha lipina tse ling li rorisa Molimo ka lerato la Hae le meeka ea Hae, “pina e ncha” ke pina e khethehileng, e bontšang thabo e ncha le tiisetso ea boinehelo bo bocha ho Molimo. Maiphihlelo a macha a topollo e halalelang a etsa hore batho ba ananele Jehova e le ’Mopi le Morena oa bona. ’Moko- taba e tloaelehileng Lipesalemeng e buoang ka “pina e ncha” ke tšepo ho Molimo, thoriso ea mesebetsi ea Hae e babatsehang, le topollo litšotlehong.

`Bala Esaia 42:10–12, Tšenolo 5:9, le Tšenolo 14:3. Ke sefe seo re ka fumanang malebana le “pina e ncha” litemaneng tsee?`

Batho ba Molimo ba Iseraele ba bontšoa ka mantsoe a tletseng lerato e le “sechaba seo A ikatamelitseng sona” (Lipes. 148:14), ho bolelang hore hara tlholeho eohle, Isearele e na le maemo ohle a khethehileng, ka hona, e na le boikarabello bo khethehileng ba ho roria Molimo. Ka hona, Bibele e khothaletsa balumeli ba meloko eohle ho bina pina e ncha ho rorisa Molopolli oa bona, eleng seo eleng bopaki bo ikhethileng malebana le topollo ka mali a konyana. “Pina e ncha” e ka bontša pina e ncha eo hoseng mang kapa mang ea kileng a e utloa, pina e tlotlisang maiphihlelo a hlakileng a mohau oa Molimo bophelong ba motho. “Pina e ncha” e ka boela ea bontša tšepo ho ea ka moo bocha ba pina bo bontšoang kateng malebana le tebello ea maiphihlelo a ikhethang, a botlotlehi ba Molimo kamoso. Khumamelo ea ’nete e feta mahlabelo le likabelo ’me e bontša likamano tse phelang, tse lutseng li le ncha, tsa mefuta-futa le Molimo. Ka hona, motho a ka re “pina e ncha” ke tlhaloso e ncha, ea letsatsi le letsatsi, ea lerato le kananelo ea rona ea seo Jehova A re etselitseng sona.

`Tsepamisa maikutlo litlhohonolofatsong tsa Jehova bophelong ba hao. Haeba u lokela ho bina pina e ncha, pina eo e ka reng?`