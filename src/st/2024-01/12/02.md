---
title:  Phahamisa Matsoho a Hao Ka Temepeleng
date:  17/03/2024
---

`Bala Pesaleme ea 134. Khumamelo e etsetsoa hokae moo? Litholoana tsa khumamelo ea Jehova ke life?`

Pesaleme ea 134 e hopola tlhohonolofatso ea Boprista ba Aarone ho Numere 6:24−26 (le Lipes. 67:1) ’me e bontša tlhohonolofatso e le motheo o moholo le litholoana tsa likamano tse pakeng tsa Molimo le Iseraele. Batho ba hlohonolofatsa Molimo ka tempeleng, ’me Molimo O hlohonolofatsa batho ba Hae A le Sione. Litlhohonolofatso li kenella bophelong bohle kaha Jehova ke Mohloli oa maholimo le lefatše. Ho buoa ka Sione e le sebaka sa tlhohonolofatso e khethehileng e halalelang ho bontša selekane sa Jehova le batho ba Hae. Ke ka hona eleng kahara selekane sa mohau Iseraele e imonang monoana ka monyetla oa ho hlohonolofatsa Jehova le hore e hlohonolofatsoa ke Eena.

`Bala Pesaleme ea 18:1; Pesaleme 36:1; Pesaleme 113:1; Pesaleme 134:1, 2; le Pesaleme ea 135:1, 2. Bakhumameli ba bontšoa joang moo?`

Lipesaleme hangata li bontša bakhumameli e le bahlanka ba Jehova “ba emang le bosiu ka tlung ea Jehova” (Lipes. 134:1) e tlameha e buoa ka molebeli oa bosiu oa Ba-Levi (1 Likro. 9:23−27) kapa thorisong e neng e fuoa Molimo ke Balevi bosiu le motšeare (1 Likro. 9:33).

Kaha Baisraele ba ne ba khumamela Molimo o sa bonoeng, o kekeng oa bontšoa ka setšoantšo sefe kapa sefe, tempele e ne e sebetsa ho bontša khanya ea Jehova ’me e fana ka tikoloho e sireletsehileng bathong ba baetsalibe hore ba atamele morena oa bona ea halalelang. Kopano ena e qaloa ke Jehova ka boeena ’me e lisoa ka litaelo le melao ea Hae.

“Le tle ho Eena eleng lejoe le phelang, le neng le lahliloe ke batho, athe ho Molimo ke le khethiloeng, le bohlokoa; le lona le ke le ke hahuoe le le majoe a phelang, ho etsa ntlo ea moea, le boprista bo halalelang, ho hlahisa mahlabelo a moea, a natefelang Molimo ka Jesu Kreste” (1 Pet. 2:4, 5). Seo re se bonang mona, mantsoeng a Petrose, ke tlhaloso ea Testamente e Ncha ea taba tse tšonang le tse bontsitsoeng Lipesalemeng mona, ea batho ba Molimo, ba fanang ka thoriso le liteboho ho morena oa bona Jesu Kreste, ’Mopi oa bona le Mopholosi, ka melemo eohle eo A ba etselitseng eona.

`Re le balumeli ba Testamente e Ncha, re boetse re na le seabo sa boprista moo re bitselitsoeng ho hasa litaba tse monate tsa evangeli lefatšeng. Ke life tsela tse ka sebetsang hantle tseo re ka etsang see ka tsona?`