---
title:  Khumamelo e Sa Feleng
date:  16/03/2024
---

### Bakeng sa Thuto ea Beke ena Bala
Pesaleme 134; Esa. 42:10–12; Tsen. 14:3; Pesaleme 15; Lipes. 101:1–3; Pesaleme 96; Tsen. 14:6–12; Johanne 4:23, 24.

> <p>Temana ea khopolo</p>
> “Ke tla binela Jehova ha ke sa ntse ke phela ke rorise Molimo oa ka ha ke sa ntse ke le teng” (Pesaleme 104:33).

Ha maiphihlelo a rona a mohau le matla a Molimo a eketseha, re qholotseha ho botsa ’moho le Mopesaleme: “Ke tla busetsa’ng ho Jehova? Melemo eohle ea Hae e ho ’na.” (Lipes. 116:12). Karabo e sa qea-qeeng ke ho nehela bophelo ba hao ho tšepahalla Molimo.

Lipesalemeng, Iseraele ha se sechaba feela, empa, “phutheho e kholo” (Lipes. 22:22, 25; Lipes. 35:18). Sena se bontša pitso ea Iseraele ea mantlha ea ho rorisa Molimo le ho ba lipaki ka Eena lichabeng tse ling, hobane Molimo O batla lefatše lohle le kenelle ho batho ba Hae khumamelong. Batho ba Molimo ba amahanngoa le ba lokileng, ba khumamelang Jehova, bao tšepo ea bona eleng ho Eena le leratong la Hae.

Ho rorisa Jehova hara phutheho ho nkuoa e le khumamelo ea ’nete. Sena ha se bolele hore thapelo le thoriso ea motho ka mong Iseraeleng li chechella moarao. Empa, khumamelo ea motho ka mong e fepa khumamelo ea phutheho ka thoriso e nchafetseng (Lipes. 22:22, 25), ha khumamelo ea motho ka mong e fumana matla a maholo likamanong le phutheho eohle. Sechaba sena sa bakhumameli se boetse se bitsoa “mokhatlo oa ba lokileng” (Lipes. 111:1). Ba lokileng ba tseba Molimo (Lipes. 36:10) ’me ba tsejoa ke Molimo (Lipes. 37:18), ’me maiphihlelo ana a kenella likarolong tsohle tsa ho phela ha bona.