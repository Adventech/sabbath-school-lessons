---
title:  "Lichaba: Karolo ea 2"
date:   26/04/2025
---

### Bakeng sa Boithuto ba Beke Ena Bala

Gen. 2:9–17; Dan. 2:31–35; Esa. 17:12, 13; Dan. 7:1–3; Ba-Roma 3:10–19; Tšen. 12:15, 16; Tšen. 10:1–11.

> <p>Teman’a Khopolo</p>
> “Tlohelang, ‘me le tsebe hoba ke ‘na Molimo o busang lichaba, o busang lefatše!” (Lipesalema 46:10).

Ka mengoaha-kholo, batho ba bang ba phehile khang ea hore Molimo o ne a batla hore ho Oa ho be teng, le hore e ne e le morero oa Hae hore batho ba tetebele sebeng le lefung, ‘me ka mokhoa o joalo e mo lebise— ka sebopeho sa Jesu—ho ea sefapanong. Haholo hobane, ke joang a neng a ka bontša ka tsela e bonahalang haholo lerato la Hae ho batho ho feta ho ba shoela sefapanong? Ka bokhutšoanyane, mohopolo o tsoela pele tjena, Molimo o ne a hloka batho ba oele.

Ke maikutlo a tšabehang a malimabe ao. Ha ea ka ea ba morero oa Molimo hore Satane kapa batho ba oele. Bohlaba-phieo ba Satane, hamorao ba batho, e bile bomalimabe bo nang le litholoana tse mpehali, ‘me thabo ea rona ho Eena e ka be e lutse e tletse hoja batsoali ba rona ba pele ha ba ka ba oa.

Bekeng ena, re tla tsoela pele ho talima mathata a bakiloeng ke ho Oa le takatso ea puso ea botho khahlanong le puso ea Molimo. Linnete tsena li bontšoa ka matla bukeng ea Daniele, e bontšang hore Molimo o ne a nepile ha a ne a hlokomelisa sechaba sa Hae ka se tla etsahala ha ba mo furalla ba khetha marena a lefatše, le baetsalibe ba busang baetsalibe—ha se motsoako o motle.

_*Ithute thuto ea beke ena ho lokisetsa Sabatha sa la 3 Motšeanong._