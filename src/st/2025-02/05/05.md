---
title:  Holim’a Lefatše le Leoatle
date:   30/04/2025
---

Karaburetso ea lefatše le leoatle ka Bibeleng, haholo boporofeteng, e na le thuto e kholo. Lemoha taba ea matšoao a lefatše le leoatle boporofeteng ba Bibele, tse hlalohanngoang ka tsela e hlakileng.

“Ka tsela ea ho tšoantša, ha ho kopanngoa lefatše le leoatle, lefatše le atisa ho tšoantša lefatše le nang le taolo, kapa lefatše la Iseraele, ha leoatle le bua ka lichaba tsa Balichaba tse sotlang Iseraele joalo ka ha leoatle le sotla lefatše.”—Beatrice S. Neall, “Sealed Saints and the Tribulation,” ho Symposium on Revelation, Buka ea 1, khatiso. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), leq. 260.

Mohopolong ona, lefatše ke sebaka sa botsitso, se theiloeng holim’a ‘muso oa Molimo; leoatle le emetse lichaba tse meferefere tse hlokang botsitso tse theiloeng holim’a boikhohomoso ba motho.

`Ka taba e hlalositsoeng kaholimo e le eona motheo, bala Tšenolo 12:15, 16 le Tšenolo 13:1, 11. Hlokomela papiso e entsoeng ea metsi le lefatše. Li sebelisitsoe joang, ‘me li ka re ruta eng ka tsela ea ho utloisisa boporofeta?`

Hlokomela hore drakone e sebelisa metsi ho lelekisa mosali (kereke). Joalo ka ha re bone, boporofeteng metsi a tšoantša mebuso ea lefatše le mofere-fere le likharuru tse tsamaellanang le eona. Ka hona, re ka bona kamoo satane e tsebileng ho sebelisa matšoele-tšoele, tlas’a tšusumetso ea baetapele ba oona, ho hlorisa sechaba sa Molimo boholong ba nalane ea kereke.

Hape, Baleti ba Letsatsi la Bosupa ba na le kutloisiso ea hore Tšenolo 12:16 e bua ka phallo ea balumeli ba hlorisitsoeng ho ea Lefatšeng le Lecha. Haeba kutloisiso ea rona ea lefatše le leoatle e nepahetse, see se re’ng ka ho thehoa ha ‘Muso oa Amerika?

A na re ka e nka e le “lefatše” ka tsela e tšoanang le ea “Lefatše la Pallo”—sebaka se behelletsoeng kathoko bakeng sa sechaba sa Molimo? A na e ka ba lona lebaka leo sebata se hlahang lefatšeng se shebahalang joalo ka konyana pele? Leha Amerika e e-so ka e ba “Iseraele e Ncha” joalo ka ha bathei ba eona ba pele ba ne ba batla ho e talima joalo, ka nako e telele e bile lefatše la bolokolohi ba borapeli bakeng sa limilione tsa ba hatelletsoeng borapeling.

Ka bomalimabe sebata se kang konyana se tla bua “joalo ka drakone” (Tšen. 13:11). Machaba a Kopaneng a Amerika, e bileng mohlala oa nako e telele oa bolokolohi ba borapeli bakeng sa ba hlorisitsoeng, e tla fetoha mohlorisi ea kaholimo oa borapeli! Ona ke mohlala o mong oa se etsahalang ha batho ba khetha ho ipusa ho e-na le ho busoa ke Molimo.