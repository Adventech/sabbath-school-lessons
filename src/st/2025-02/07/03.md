---
title:  Likerobime tse Peli
date:   12/05/2025
---

Hang hoba batsoali ba rona ba pele ba lelekoe Serapeng, Molimo o ile a fana ka tšepo ea Mesia (Gen. 3:15). Eaba o etsa letšoao le matla monyako oa Eden: likerobime tse peli tse nang le khanya e phatsimang lipakeng tsa tsona. Re se ke ra lahleheloa ke hore ketsahalo ena e tšoana le areka ea selekane haholo, letšoao la terone ea Molimo (Exod. 25:18).

`Bala Genese 3:21–24. Likerobime li ne li fuoe mosebetsi ofe—‘me hobaneng?`

Leha likerobime li ne li fuoe boikarabello ba ho thibela baetsalibe hore ba se fihle sefateng sa bophelo (Gen. 3:22), li ne li boetse e le letšoao la tšepo, tšepiso, hore ka letsatsi le leng batho ba tla busetsoa paradeising. “Serapa sa Edene se bile teng lefatšeng nako e telele kamor’a hore motho a lelekoe tseleng tsa eona tse ntle. Moloko o oeleng o lumelletsoe ho boha lehae la ho hloka molato nako e telele, ho kena ha bona ho thibetsoe feela ke manyeloi a mabeli. Monyakong oa Paradeisi o lebetsoeng ke likerobime ho ile ha senoloa khanya e halalelang. Adama le bara ba hae ba ne ba e-tla mona ho khumamela Molimo. Hona mona ba ne ba nchafatsa likano tsa bona tsa kutlo ea molao oo tllo ea oona e ba baketseng ho lelekoa Eden. ... Empa ha tsohle li lokisitsoe qetellong, ha ho se ho na le ‘lefatše le lecha le leholimo le lecha’ (Tšenolo 21:1), e tla buseletsoa ka ho apesoa khanya e fetisang ea qalong.”—Ellen G. White, Patriarchs and Prophets, leq. 62.

Tšebeliso ea mantsoe ho Genese 3:24 le eona ea thahasellisa: Bibele e bontša hore Molimo o ile oa “beha” likerobime bochabela ho Edene, ‘me lentsoe la mantlha la se-Heberu le sebelisitsoeng ke shakhan, motso oa lentsoe la “tabernakele” e halalelang (sheba Exod. 25:9, Num. 3:26), moo boteng ba Molimo bo neng bo lula har’a sechaba sa Hae. Leha lentsoe le tloaelehileng shekina, bakeng sa boteng ba Molimo, le sa hlaha ka Bibeleng, le lona, le theiloe holim’a lentsoe le fetoleloang ho ba “tabernakele.” Phetolelo e otlolohileng ea shakhan e ka baleha tjena, “Molimo a tabernakela likerobime bochabela ho Serapa sa Edene.”

Ka Bibeleng, kerobime e amahanngoa le boteng ba Molimo (sheba 1 Likron. 13:6, Lipes. 80:1, le Esa. 37:16), ka ho khetholloha le terone ea Hae, e leng sebaka seo ho sona lebitso la Hae le phatlalatsoang. Re se ke ra hloleha ho hlokomela hore baholo ba 24 ba potileng terone ea Molimo ho Tšenolo 4 le 5 ba bina lithoriso tsa Hae ‘me ba phatlalatsa tokelo ea Hae ea ho busa e le ea hlotseng lintho kaofela (Tšen. 4:11). Sena se ka re thusa ho utloisisa ketsahalo ea teroneng ea Molimo joalo ka baetsalibe ba tšoaretsoeng kamanong le ‘Mopi oa rona.