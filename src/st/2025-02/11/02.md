---
title:  Tlala “Tlung ea Bohobe”
date:   08/06/2025
---

Ba tšoaeang Bibele liphoso ba atisa ho supa ‘nete e bohloko ho phela lefatšeng lena e le bopaki ba hore: (a) Molimo ha o eo, kapa (b) ha a na matla a ho kena lipakeng ha lintho tse bohloko li etsahala, kapa (c) ha a tsotelle ha re utloa bohloko. Bongata ba lipale tsa Bibele, leha ho le joalo, bo fana ka bopaki bo bongata ba hore ha ho le e ‘ngoe ea khakanyo tsena e nepahetseng. Ke ‘nete, Molimo o lumella leloko la botho ho khola litholoana tse bohla tsa bohlaba-phieo khahlanong le Eena. Empa ntle le ho kena-kenana le bolokolohi ba rona ba ho nahana, o lutse a le teng, o lutse a sebetsa nalaneng ea botho, o lutse a re isa tharollong ea moshoelella ea mathata a sebe le tlhokofalo. Pale ea Ruthe e fana ka mohlala o joalo.

`Bala Ruthe 1:1–5. Mathata a ileng a oela Naomi le Ruthe ke afe, ‘me a ne a bakiloe ke eng? See se bontša boemo boo leloko lohle la botho le tobaneng le bona joang?`

Ho na le kobiso polelong e bulang pale ena: ha e-ba le tlala e amang Bethlehem, motseng oo lebitso la oona le bolelang “ntlo ea bohobe.” Motho o hopola khora ea Edene, moo Molimo o ileng oa bolella Adama le Eva hore, “‘Ha e le lifate tsohle tsa tšimo, u tla li ja’” (Gen. 2:16). Leloko la botho le qalile bophelo ba lona ka khora, tlas’a tlhokomelo ea ‘Mopi ea fanang, empa ba fetola boikarabello ba bona ba ho ba bahlokomeli ba tlholeho bakeng sa ho ba makhoba a sebe. “‘U tla ja bohobe ka mofufutso oa phatla ea hao, o be o khutlele mobung oo u ntšitsoeng ho oona,’” Molimo o ile a bolella Adama (Gen. 3:19).

Joalo ka Naomi, re amohuoe lefa leo qalong Molimo o neng o rerile hore e be ke la rona, ‘me bophelo ba rona bo fetohile bo thata. Edene e ne e fanoe e le mpho, empa e seng ntle ho lipehelo: batho ba ne ba na le bolokolohi ba ho ba mahlaba-phieo, empa seo se ne se bolela hore ba tla lokela ho nka boikarabello ho phela ha bona. Qalong, re ne re reretsoe ho “busa” lefatše lohle le sa oang ka tlas’a tlhohonolofatso ea Molimo, empa joale re tobane le mosebetsi oa ho busa le oeleng. Batho ba boichebo ba hlolisanang ho fumana lisebelisoa tse haellang ba etsa hore ho be le bohloko ba lipelo le mahlomola.

Tlokotsi ke e sieang motho a ahlame: lefatše le ntse le hlahisa ka bongata, bopaki bo matla ba lerato la Molimo. Empa pakeng tsa meharo ea botho le tšenyo ea sebe, ka nako tse ling lefatše le bonahala e ka ke lona le re busang ho feta hore rona re le buse. Ka tsatsi le leng, leha ho le joalo, tsena tsohle li tla fela.

`Le kamor’a lilemo tse likete tse tšeletseng tsa sebe le lefu, ke joang lefatše le ntseng le senola limaka tsa lerato la Molimo le matla a hae a ho hlola?`