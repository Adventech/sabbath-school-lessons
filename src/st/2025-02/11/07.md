---
title:  Ho Ithuta Haholoanyane
date:   13/06/2025
---

Bala Ellen G. White, “The First King of Israel,” maq. 605, 606, ho Patriarchs and Prophets.

“Satane e tla tsosa lehloeo khahlanong le ba fokolang ka palo ba hanang ho tsamaea ka litloaelo le meetlo e tloaelehileng. Batho ba maemo le botumo ba tla ikopanya le ba se nang taolo le ba litšila ho bopa lekhotla khahlanong le sechaba sa Molimo. Leruo, bohlale, thuto, li tla bokana ho ba koahela ka lenyatso. Babusi ba hlorisang, baruti, le litho tsa kereke li tla etsa ‘momori khahlanong le bona. Ka lentsoe le ka pene, ka boikakaso, litšoso, le nyeliso, ba tla leka ho felisa tumelo ea bona. Ka tšenyo ea lebitso le maipiletso a tletseng khalefo, batho ba tla phahamisa maikutlo a sechaba. Ha ba se na ‘Ho rialo Mangolo’ ao ba ka a behang khahlanong le ba buelellang Sabatha ea Bibele, ba tla fetohela melaong ea bohatelling ho koala sekheo seo. E le ho fumana botumo le botšehetsi, baetsi ba melao ba tla ananela ho etsa melao ea Sontaha. Empa ba tšabang Molimo, ha ba ka ke ba amohela molao o khahlanong le Melao e Leshome. Lepatlelong lena la ntoa ho tla loanoa ntoa e kholo ea ho qetela toantšanong e pakeng tsa ‘nete le leshano. ‘Me ha rea siuoa ka lekhonono tabeng ena. Kajeno, joalo ka mehleng ea Esthere le Mordekai, Jehova o tla loanela sechaba sa Hae.”—Ellen G. White, Prophets and Kings, maq. 605, 606.

**Lipotso tsa Puisano:**

`U nahana ke hobaneng ha Molimo a lumella sechaba sa Hae ho feta har’a linako tse thata? Lebaka la ho lumella boemo boo ke lefe?`

`Molumeli o itokisa joang bakeng sa mathata a tlang a ka tsamaellanang le botšepehi ho Kreste? U fumana tšepo hokae har’a maemo a thata?`

`U nahana ke hobaneng ha re na le tšekamelo ea ho tsitsa linthong tse thata tsa boporofeta e be re li lumella ho koahela setšoantšo se seholo se fanang ka litaba tse molemo?`

`Motsoalle o tla ho uena kamor’a ho bala buka ea Tšenolo ‘me o u bolella hore o utloa e mo “tšosa.” U ka sebelisa leano lefe ho mo thusa ho utloisisa ka ho hlaka ho fetisang le ho fumana khotso moeeng?`

`Motho e mong o re, “Ha kea kholiseha hore Molimo oa nthata kapa hore oa mpatla. Ha u no tseba tseo ke li entseng, u ne u tla utloisisa lebaka.” U ne u ka fana ka karabo e reng eng? Pale ea Ruthe le Esthere li ne li ka u thusa joang tseleng eo u neng u tla atamela litaba ka eona?`