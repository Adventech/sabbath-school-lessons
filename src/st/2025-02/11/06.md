---
title:  Bakeng sa Nako e Kang Ena
date:   12/06/2025
---

Ho na le boemo bo malimabe har’a Bakreste ba ho rata ho tsitlallela linthong tse thata tsa boprofeta ba Bibele. Re bona hore linako tse thata li tla li re tobile kapele, ‘me boithuto ba boporofeta bo ka etsoa ka tšabo, bo tsepame holim’a mathata ho feta tšepiso ea ho lokisa boemo paleng. Leha Molimo o sa bebole bokamoso, ‘me a bua ‘nete feela ka liketsahalo tse tlang ho etsahala pakeng tsa hona joale le pheletso ea toantšano e kholo, ho bohlokoa kamehla ho bala pale ho isa pheletsong.

Ho na le tsela eo litaba li bonahalang li tsamaea ka eona ka ho tšoana boporofeteng moo Molimo a senolang ‘nete ka bothata bo bakiloeng ke bohlaba-phieo ba botho, e be o re bontša litla-morao. Empa hee kamehla o fana ka tšepo. Ba bang ba talimile boporofeta ba tlokotsi ea ho qetela—“nako ea mahlomola a Jakobo”—ka tšabo leka thothomelo. Ha ho potang hore, liketsahalo tse phethelang ha e na ho ba tse bonolo bakeng sa sechaba sa Molimo. Empa joalo feela ka ha boporofeta ba linako tse thata bo tšepahala, ho joalo feela le ka tšepiso ea topollo.

Ho Tšenolo 12, diabolose o lelekisa monyaluoa oa Kreste ka lehloeo le boiphetetso, empa Molimo o kena lipakeng ho mo lopolla. Pale ea Esthere le eona e na le moo mofumahali a bapalang karolo ea mantlha mofere-fereng oo, ‘me Molimo o mo sebelisa ka matla ho pholosa sechaba sa Hae.

`Bala Esthere 4:13, 14; Esthere 5:1–3; le Esthere 9:20–28. Re ka ithuta eng litemaneng tsee mabapi le mahlomola a rona metsotsong e koalang nalane ea lefatše lee?`

Molimo o hlahisitse kereke ea Hae ea masala bakeng sa motsotso o ikhethang nalaneng. Ha matsatsi a 1,260 a Mengoaha e Lefifi a atamela pheletso, Molimo a ntša monyaluoa oa Hae moo a neng a ipatile (bapisa le Tšen. 12:14) hore a tle a tsamaise molaetsa oa ho qetela oa mohau ho ea lefatšeng: molaetsa oa manyeloi a mararo. Re mona “bakeng sa nako e kang ena” (Esthere 4:14).

Esthere a fumana hore ha a tló tobana le litlhoriso tse tlisoang ke Hamane a le mong: o ile a fumana mohau ho morena, ‘me khabareng sechaba sa habo sa lopolloa. Le rona ha re bang ha re kena metsotsong ea ho qetela ea nalane ea lefatše—Morena o ka hlakoreng la rona, ‘me sechaba sa Molimo le sona se tla lopolloa.

`Lintho tsa tsamaea hantle, bonyane paleng ena, bakeng sa sechaba sa Molimo. Ha se ka mehla ho etsahalang tjena, leha ho le joalo, na ha ho joalo? Hobaneng, ha ho le joalo, re lokelang ho lula re talimile boemo ba nako e telele kamehla hore re tle re boloke tšepo eo re nang le eona ho Kreste?`