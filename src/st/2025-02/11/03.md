---
title:  Ruthe le Boase
date:   09/06/2025
---

Naomi a kopa hore lebitso la hae le fetoloe ho ba Mara, ka lebaka la ho baba ho oetseng holim’a bophelo ba hae (sheba Ruthe 1:20). Kamano ea rona le ‘Mopi oa rona e sentsoe ke sebe ho e ke keng ea loka e re qobelletse bofutsaneng. Bokamoso ba rona bo lerootho, ‘me re qeta bophelo bohle ba rona re ntse re khoahlapisa mathokong a tšimo, re phela ka mafoforetsane a thabo ao re ka tsebang ho a fumana lefatšeng le robehileng. Empa tsena tsohle lia fetoha hang hoba re fumane se tsotehang: Molimo ha oa re lebala.

`Bala Ruthe 2:5–20. Hobaneng ha motsotso oo e le o fetolang boemo paleng ee? U nahana ke hobaneng ha e bile taba tse monate ho Naomi ho fumana ea hore na enoa ea tlang ho ba thusa ke mang?`

Naomi o ne a amohuoe maruo, ‘me ho ka etsahala e be o ne a khutlile hore a tle ho rekisa ka tšimo ea hae a tsebe ho ea lefa melato ea hae pele ba fallela Moabe. Molimo o ne a entse tumello Iseraeleng ea hore batho ba amohuoeng mafa a bona ba a fuoe hape Lefatšeng la Pallo: moamani ea haufi o ne a ka ba thusa ho fumana mobu oa bona. Boase e ne e se sehoai se mosa feela; e ne le oa leloko. Haeba u ne u sitoa ho lefa melato ea hau e be o fumantšoa hape lefa la hau Iseraele, o ne o ka lefelloa ke moamani ea haufi: “‘Ekare ha ngoan’eno ea fumanehileng a ka rekisa ka fapha le leng la naha ea hae, eo e leng oa habo ka ho tsoaloa, ea nang le tokelo ea ho rekolla, ha e be eena ea rekollang se rekisitsoeng ke ngoan’abo’” (Lev. 25:25).

Taba ea ho fumana hore Boase o ne a se pelo e ntle feela le ho fana empa e ne e le oa habo ka tsoalo e ne e le litaba tse monate ka ho fetisisa: bofumanehi boo basali bana ba babeli ba neng ba le kahar’a bona bo ne bo sa lokele ho ba ba ka ho sa feleng.

Ka nako e telele Bakreste ba nkile Boase e le ea tšoantšang Kreste, eo e seng feea ‘Mopi oa rona, empa a khetha le ho ba oa habo rona ka tsoalo—motho oa ‘nete oa nama le mali, e leng le leng la mabaka ao khafetsa le khafetsa e neng a ipitsa “Mor’a motho” (Matt. 12:8, Mareka 8:31, Luka 22:22, Johanne 3:14).

Ke batho ba bangata haholo ba nahanelang Molimo hampe: mohlomong o tla re lumella ho kena leholimong ha re ka nepa tsohle tsa boitšoaro, empa o tla etsa joalo ka lekhonono hobane feela re atlehile ntlheng tse nyane tsa molao. Setšoantšo sa Kreste se hlahisoang ho Boase se hlakola maikutlo ao ka botlalo. Molimo ha a re ele hloko feela; le har’a bofutsana ba rona, O batla re be monyaluoa oa Hae.

`Leka ho nahana ka taba ea hore e seng feela ‘Mopi a fetoha karolo ea po oa Hae empa a ba a o shoela. ‘Nete ee e hlollang e lokela ho ama tsela eo re talimang ho phela ha rona ka eona?`