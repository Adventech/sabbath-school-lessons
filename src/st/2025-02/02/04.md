---
title:  "Potso ea Isaaka: Konyana e Kae?"
date:   08/04/2025
---

Moo Bibele e buileng lekhetlo la pele ka lentsoe seh (Ba-Heberu: konyana) le etsahala paleng e tšoanang moo teng ho buuoang ka lerato lekhetlo la pele, Genese 22. Konyana, ehlile, ke letšoao le tsoellang bukeng ea Tšenolo, moo teng Jesu a bitsoang “Konyana” makhetlo a fetang a mashome a mabeli. Ho e ‘ngoe ea liketsahalo tse matla ka ho fetisisa tsa Tšenolo—moo Johanne a etelang ka teroneng ea Molimo khaolong ea bone le ea bohlano—Konyana e khubung ea taba.

`Bala Genese 22:7, 8; Exoda 12:3–13; le Tšenolo 5:5–10. Pale ea moo Isaaka a batlang a etsoa sehlabelo e re thusa joang ho utloisisa kamoo letšoao la konyana le sebelisitsoeng? Pale ee e looellana joang le seo Johanne a se bonang ho Tšenolo 5?`

Polelo ea pele ea lentsoe seh (konyana) ka Bibeleng e tla ka mokhoa oa potso ea Isaaka: “nku ea secheso e kae na?” (Gen. 22:7). Ka tsela e thahasellisang ho lekana, Bibele eohle e arabela potso eo ka ho pharalla ho hoholo. Libuka tse ling tse 38 tsa Testamente ea Khale li tataisa ‘mali joalo tseleng eo potso ea Isaaka e tsoelang pele ho arabeloa ka lintlha tse eketsehang molebe, ho tloha ho tšebeletso ea Paseka ho ea ho qalo ea borena ba Davida ho ea pele. Pale eohle e tšoauoe ka boporofeta bo hlokang palo ba Mesia bo lebelletsoeng ho arabela potso ea Isaaka. Joale Testamenteng e Ncha, potso e arabeloa moo Jesu a hlahang ka nama le mali, a sebeletsa har’a batho ba Hae, ‘me qetellong a neelana ka bophelo ba Hae ho etsoa sehlabelo sefapanong.

Qetellong, talima moo ho qalang ho buuoa ka Konyana Evangeling ea Johanne, ho Johanne 1:29–34. Ho ne ho batla ho bonahala e ka Johanne Mokolobetsi o araba potso ea Isaaka ka kotloloho e le motho, ‘me le boemo ho no se na bo nepahetseng ho feta boo. Baetsalibe ba ntse ba sokoloha ba kena tlas’a metsi ka mokhoa oa kolobetso, ba tšoantša lefu la moetsalibe le qaleho ea bophelo bo bocha. Moelelong ona, Jesu, Konyana ea Molimo, hang hang, oa hlaha ‘me, ho latela tlaleho ea Mattheu, maholimo a buleha ho mo phatlalatsa: “‘Enoa ke Mora oa ka ea ratoang, eo ke hlahlisoang ke eena’” (Matt. 3:17). Elelloa kamoo lentsoe, Lenyeloi la Morena, le lona le phatlalatsang tharollo ea bothata ba Abrahama le Isaaka ho tsoa leholimong (Gen. 22:11–14).

Ha u loella likhoele kaofela hammoho, ho ea hlaka hore Jesu, Konyana ea Molimo, o nka sebeka sa rona. Sena se chabisa leseli le leholo kutloisisong ea rona ea Konyana e hlabiloeng ponong ea Johanne.

`Hobaneng ha ho tseba hore Jesu ke ea re nkelang sebaka e le taba ea motheo topollong ea rona? Ke tšepo efe eo u ne u ka ba le eona kantle ho Eena, e le ea re nkelang sebaka, haholo kahlolong?`