---
title:  Ho Ithuta Haholoanyane
date:   11/04/2025
---

Bala Ellen G. White, “Tšenolo,” maq. 578–581 ho The Acts of the Apostles.

Lihlopha tse ngata tsa borapeli li lefatšeng li sebetsana feela le likhopolo-taba; ka ho fapana ho hoholo, likhopolo-taba tse fumanehang borapeling ba Bokreste li tsitsitse ka tieo liketsahalong tsa nalane. Bibele ke pale ea Molimo ha a sebetsana le botho boleleleng ba nalane, ‘me ka ho ithuta tšebetsano eo ea likete tsa lilemo, re ka ithuta haholo ka ho se fetohe ha semelo sa Molimo.

Ka nako tse ling, leha ho le joalo, Bakreste ba korotla ka hore ba khathetse ke ho mamela ntho tse tšoanang. Ka nako tse ling ha molaetsa o ikhethang oa rona oa boporofeta o rutoa phatlalatsa, re nahana se ntse re ile ra o utloa ‘me ha ho se secha seo re ka ithutang sona.

Taba ea hore molaetsa oa rona ha o fetohe, o lutse o tšoana, leha ho le joalo, ha e bolele hore o bobebe ‘me ha o qholotse. Taba e fapaneng hole: ha u ithuta litaba tseo re li phetetsoeng ho tsoa kelellong ea Molimo oa bosafeleng, u phakisa o lemoha hore ha ho mohla u tla fihlela pheletso ea taba.

Le leng la mabaka ao Ellen G. White a le supang e le lebaka la ho ngoloa ha buka ea Tšenolo e ne e le ho tsitsisa kereke ea Bokreste molaetseng oa eona oa nalane ka nako tsohle. “Ba bang ba basebetsi ba banyenyane [nakong eo]. . . ba ne ba se ba khathetse ke ho phetaka linnete tse tšoanang. Takatsong ea bona ea ntho e ncha e thahasellisang ba leka ho hlahisa mekhahlelo e mecha ea thuto.”—The Acts of the Apostles, leq. 580. Ho fihlela moo, ha se feela buka e buang ka bokamoso; e boetse ke buka e buang ka bokhale, e reretsoeng ho re boloka metsong ea nalane ea rona ea tumelo e le hore re se khelosoe ke takatso ea ho batla ho iqapela.

**Lipotso tsa Puisano:**

`Mangolo ha a ke a hlolehe ho hlahisa litaba tse ncha le kutloisiso e ncha. E mong o ee a lekanye joang takatso ea ho ithuta ntho e ncha le bohlokoa ba ho lula a tsitsitse linneteng tseo re seng re li neiloe?`

`Kereke e lokela ho atamela botoloki bo bocha ba boporofeta joang? Leha re tseba ho re ho lutse ho na le tse ngata tseo re ka ithutang tsona, re lemoha joang hoba leseli le lecha le bohlokoa kapa empa e le mocheso oa nakoana, kapa eona phoso?`

`Ntoeng ea Bobeli ea Lefatše, ha rasekepe e mong leoatleng la Pacific a rapalletse a le makhatheng a lefu, a hooeletsa ho mooki, “Ke khutsana. Ha ke e-shoa, ke tla hopoloa ke mang na?” Mooki a arabela, “Ke tla u hopola kamehla.” Leha mantsoe a mooki a ne a e-na le morero o molemo ha kalo, le eena o ne a tla shoa haufi kapa hamorao, hammoho joalo le mohopolo oo oa rasekepe oa khutsana. Taba ee e re thusa joang ho bona ho hloka thuso ha maphelo a rona haeba lefu, qetellong, e le lona pheletso?`