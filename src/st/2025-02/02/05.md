---
title:  Ho Sebetsana le Lefu
date:   09/04/2025
---

Mohlomong taba e khopo ka ho fetisisa ea ho phela lefatšeng le khaohaneng le ‘Mopi ke kamoo lefu le larileng kateng kamor’a bophelo bo bong le bo bong, le ikemiselitse ho hlasela nako efe kapa efe. Ke “moputso oa sebe,” kotlo eo re e lefang ka ho arohana le Mohloli o le mong feela oa bophelo tlholehong eohle: ‘Mopi. Ha ho le joalo, le bapala karolo e kholo boporofeteng ba Bibele, ka bobeli boteng ba lona le tharollo ea lona, ebile ha bohlokoa ka ho fetisa, e fumanehang feela ho Jesu le lefung la Hae le tsoho.

Bobeli polelo ea pele ea lefu ka Bibeleng le ketsahalo ea lona li fana ka leseli le leholo sehloohong sena sa mantlha boporofeteng, ho re thusa ho utloisisa botebo ba bothata ba sebe, le ho re fa lisebelisoa tsa bohlokoa molemong oa ho utloisisa tharollo ea Molimo bothateng bona.

`Bala Genese 2:15–17, Genese 4:8–15, 1 Ba-Korinthe 15:15–19, le Tšenolo 1:18. Litemana tsee—tse kenyellelitseng polelo ea pele le ketsahalo ea lefu—li re bolella eng ka hore ke hobaneng ha batho ba e-shoa, kamoo Molimo a talimang lefu, le hore tharollo ea Hae ke efe ka bothata ba rona?`

Re atisa ho re “lefu empa feela e le karolo ea bophelo.” Ha ho joalo. Lefu ke ho fapaneng le bophelo, ho etsolla bophelo; ke ntšunya-khare ea hlahang hosele ea neng a sa rereloa ho ba karolo ea boiphihlelo ba rona mona. Leha re se re tloaetse lefu, lipelo tsa rona li ntse li ipelaetsa ka matla ha re khahlana le lona, joalo ka ha e ka leloko la botho hammoho le ntse le elelloa hore ho na le ho hong ho phoso haholo ka lona. Lefu leha le le bohloko joalo, ho na le liketsahalo tse ling tsa lefu tse bonahalang li le bohloko ho feta tse ling, joalo ka lefu la ngoana. Boholo ba nako, tebello ke hore batsoali ba tla shoa pele ho bana, ‘me re fihletse ho ananela seo e le eona tatellano ea liketsahalo e tloaelehileng.

Lefu la pele le tlalehiloeng Lengolong, leha ho le joalo, le tsamaea khahlanong le tloaelo ena. Pele Adama le Eva ba ka shoa, ba fihletse bohloko ba lefu ha mora oa bona ea lokileng a bolaoa ke ngoan’abo ea sa lokang. E ne e le lefu le hlokang toka ka ho khetholloha.

Nahana ka Jesu, ea lokileng a bolaoa ke ba sa lokang, joalo ka Abele. Ke lefu lefe le neng le ka hloka toka ho feta la Kreste? Ke papiso life tseo motho a ka li fumanang hape pakeng tsa lefu la Abel le la Kreste sefapanong? Sebopeho sa lefu la Abel se re thusa joang ho utloisisa hore ke hobaneng ha Jesu a e-na le “linotlolo tsa ‘nqalo ea bafu le tsa lefu” le seo Molimo a re fang sona ka ho Eena?

`Haeba bothata ba lefu bo sa rarolloe, ke hobaneng ha maphelo a rona e tla ba ha a na thuto, moelelo, le ho hloka molemo? Taba ee e re ruta eng ka kamoo re lokelang ho ba le teboho ka seo Jesu a re etselitseng sona?`