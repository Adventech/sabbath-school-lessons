---
title:  Ho Utloisisa Lerato la Molimo
date:   07/04/2025
---

Karolo ea ho ja sebopeho sa boetsalibe lefa ho bolela ho re chalimo ea rona ea tlholeho eohle e silafalitsoe ke tšekamelo tsa rona tsa boikhabo le boikakaso. Re talima lefatše ka chalimo ea rona e khutšoanyane, ho e-na le ka ea Molimo e tletseng tsebo eohle. Ka mohlomong ha ho na taba e sothiloeng ke leloko la sebe la batho joalo ka ea “lerato.” Tloaelo e ba ho thoholetsa kutloisiso ea lerato e tsepameng holim’a ho ikhotsofatsa e seng ho khotsofatsa ba bang. Katamelo ena e tsepameng ho bo-‘na tabeng ena e etsa hore ho be thata ho utloisisa kamo Molimo a e talimang kateng.

Ho utloisisa sebopeho sa lerato ke ntlha ea bohlokoa ea ho utloisisa boporofeta ba Bibele. E ‘ngoe ea litaba tsa mantlha toantšanong e kholo ke boteng ba ho hloka kutloisiso ea semelo sa Molimo. Ellen G. White, ebile, o phethela kakaretso ea hae ea Toantšano e Kholo ka ho ngola: “Tlholeho eohle e hloekile. Morethetho oa kutloano le khotsofalo o luma ka bophara ba tlholeho. Ho tsoa ho eo ea entseng tsohle, ho phalla bophelo, leseli le khotsofalo, hohle sebakeng se se nang tekanyo. Ho tloha ho ho honyenyane ka ho fetisisa ho isa lefatšeng le leholo ka ho fetisisa, lintho tsohle tse phelang le tse sa pheleng, botleng ba tsona bo sa sirehang le nyakallo e phethehileng, li phatlalatsa hore Molimo o lerato.”—The Great Controversy, leq. 678.

`Bala Genese 22:1–13. Lekhetlo la pele leo ho buuoang ka “lerato” ka Bibeleng le fumaneha ho Genese 22:2. Pale ee e re ruta eng ka sebopeho sa lerato la Molimo?`

Nako le nako, ho kenyelletsa ho fumana ketsahalo ea pele ea taba kahare ho Bibele, ho ka ba bohlokoa ho fumana moo ho buuang ka taba e tšoanang libukeng tse ling tsa Bibele—haholo li-Evangeling. Ho Mattheu 3:17, Mareka 1:11, Luka 3:22, le Johanne 3:16 re fumana moo ho buuang ka “lerato” lekhetlo la pele Evangeling ka ‘ngoe.

Mohlala, moo ho buuoang ka “lerato” lekhetlo la pele ho Johanne (Johanne 3:16) le fana ka leseli le leholo: e bonahala e bua ka pale ea Isaaka holim’a aletare. Tumelo ea Abrahama ho Molimo e ne e le ngata hoo a neng a mo tšepa, a khetha ho lumela hore Molimo o tla tsosa mora oa hae haeba a ne a ka tsoela pele ka sehlabelo (Ba-Heb. 11:19). E ne e le sesupo sa lerato la Molimo ho leloko la botho. O re ratile ho fihlela boemong ba hore a re “nea Mora oa oona ea tsoetsoeng a ‘notši” (sheba Gen. 22:2, 12, 16)—‘me, e be, o mo tsosa bafung. Ka mokhoa o joalo, re neoa tšenolo ea mofuta oa lerato, lerato le iketsang sehlabelo, leo Molimo a nang le lona ho rona.

`Re qala joang ho bontša ba bang mofuta oo oa lerato oa lefato le iketsang sehlabelo leo Molimo a nang le lona ho rona? Hobaneng, ho boholo ba rona, mofuta oo oa lerato e sela mantlha ho rona?`