---
title:  Noha
date:   10/04/2025
---

Taba ea khumamelo ke taba ea mantlha bukeng ea Tšenolo. Mohlohlelletsi le mofani oa matla a tlhophiseho ea borapeli ba bohata o hlalosoa e le “dragone” (Tšen. 13:2–4), ‘me tlhaloso e bo-noha ea kerobime ena e oeleng ha se ka phoso. E re supisa morao Tšimong sa Eden, moo teng noha e ileng ea kena paradeising ea susumetsa Adama le Eva ho mo latela bohlaba-phieong khahlanong le ‘Mopi.

`Bapisa Genese 3:1–5 le Tšenolo 12:1–9. Ke ntlha life tse tšoanang tlalehong ka ‘ngoe? Litaba tse batalatsoang ho hlalosa noha ho Genese li re thusa joang ho utloisisa tse ling tsa litaba tse bakileng ntoa leholimong ena eo ho buuoang ka eona ho Tšenolo?`

Ho na le tlaleho tse peli Mangolong moo satane e khelosang lefatše lohle. Ho Genese, moo teng ho neng ho le teng batho ba babeli feela ba phelang; hape e be tlalehong ea Tšenolo 12 le 13, moo satane e hlalosoang e le ea “thetsang lefatše kaofela” (Tšen. 12:9) hape e le ea fanang ka matla ho ‘muso oa sebata ‘me o etsa hore “lefatše lohle” le se khumamele (Tšen. 13:2, 3). ‘Mokotaba o mong o fumanehang boporofeteng ba Bibele ke sebopeho se sa fetoheng sa toantšano e kholo. Semelo sa Molimo le Lentsoe la hae ha li fetohe, leha e le tsona litaba-tabelo tsa diabolose.

Ka lehlohonolo, kahobane sebopeho sa toantšano e kholo se sa fetohe, ‘me le hobane re na le lintlha tseo re ka li supang boporofeteng ba Mangolo, Bakreste ba tseba ho sesefa lietsahala ‘me ba qale ho elelloa liphoso tsa semoea tse ka bang teng. Molimo o tla lula e ntse e le Eena, ‘me ho joalo feela le ka diabolose. Satane e ka ikhakanya ka mekhoa e sekete, empa likete tsa lilemo tsa nalane ea botho, hammoho le liketsahalo tsa boporofeta tse takiloeng ho Tšenolo, li bontša hore ha e ka ke ea kheloha mokhoeng oa eona e ileng ea o sebelisa Edene. Molimo o re tšepisitse bohlale le temoho (Jakobo 1:5), ‘me ha re hlometse ka ho tiea ha Mangolo, ha rea lokela ho hakoa ke thetso tsa diabolose. Leha, ka bomalimabe, ba bangata ba hakuoe ke tsona, ‘me ba bangata—boholo—le joale ba tla hakoa.

`Lemoha kamoo moetlo o fetohang ha nako e ntse e feta. Litloaelo tsa sechaba lia ritsa; lintho tseo ka nako e ‘ngoe li neng li amoheleha e ba ha li sa amoheleha, kapa ka tsela e fapaneng le eo. Ka hore sesosa le ba amehang toantšanong e kholo ha ba fetohe, Mokreste o loketse ho lemoha lintho life ha a hlahloba meetlo e ritsang? Mohlala, thetso tsa pele tseo diabolose a ileng a li bolela, tse kang hore ho shoa le ke ke la shoa, empa le tla tšoana le melimo—ke kae moetlong oa heno moo u ka fumanang li ntse li boleloa kajeno?`