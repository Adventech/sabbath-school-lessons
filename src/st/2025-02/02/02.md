---
title:  Tšiea ea “Ho Boleloa Khetlo la Pele”
date:   06/04/2025
---

Bongata ba manane-thuto bo qala ka thuto e akaretsang ea liphuputso (e atisang ho fuoa palo ea “101”), e leng thuto e akaretsang litšiea tsa mantlha tse tla fetoha motheo oa boithuto bo tsoelang pele ha u ntse u teba kahar’a thuto eo. Ka tsela e tšoanang, ha u bala Bibele eohle, u tla hlokomela hore Molimo le Eena o na le thuto eo e akaretsang ea liphuputso bukeng ea Genese, moo a hlahisang litaba tse tla hlahlojoa ka botebo ha Bibele e ntse e tsoela pele.

Ha re bua ka tsela e akaretsang, lekhetlo la pele leo taba kapa letšoao le boleloang ka Bibeleng—ka ho otloloha likhaolong tse qalang tsa Genese—u tla fumana hore e theha kutloisiso e akaretsang ea taba eo, e tla u thusa ho utloisisa kamoo e tlang ho sebelisoa hamorao.

Baithuti ba bangata ha ba bua ka taba ena ba re ke “molao oa ho boleloa pele,” leha ho ka nepahala haholo ha ho ka thoe ke tšiea (tlhopheho) ho feta molao, haholo hobane ha oa ngoloa lejoeng, ‘me ho na le maemo a mangata a sa eeng ka molao oo. Tlhopheho e bonahalang e hlaha, bobeli boithutong bo akaretsang ba Bibele le boporofeteng ba Bibele, ke hore butle-butle Molimo o fepa batho ba Hae litaba ha nako e ntse e tsamaea, a qala ka taba e bobebe e be oa e pharalatsa makhetlo a mangata ka lilemo, le ka mengoaha-kholo.

`Bala Esaia 40:7, 8; Malakea 3:6; le Ba-Heberu 13:8. Ke tšiea efe eo u e fumanang litemaneng tsee e ka u thusang ho tsitsisa boithuto ba hau ba boporofeta?`

Boholo ba lefatše la joale bo bua ka “ho kholoeha ho ba ‘nete” ho e-na le “‘nete,” hobane ho akanyoa hore “‘nete” ke ntho e ka sothakoang ea fetoha nako le nako. Kapa maemong a mang, eona taba ea “‘nete” ea belaelloa.

Ha Molimo o tiisa ‘nete, leha ho le joalo, ha a fetole maikutlo a Hae. Hang ha a qala ho ruta batho ba Hae ‘nete, re ka tšepa hore pheta-pheto ea litšiea tse tšoanang tsa Bibele kapa taba ha ho fetole moelelo oa eona, empa ho e-na le hoo, o chabisa leseli le leng le fetisang moelelong oa eona. Ho utloahala haholo boithutong ba boporofeta ba Bibele, ha hole joalo, hore ho be le kutloisiso e batsi ea buka ea Genese, moo teng u fumanang metheo ea taba e bohlokoa e hlalosoa lekhetlo la pele, e be moo u nkang kutloisiso eo ea motheo ho tsamaea le eona joalo ha u pholletsa kahare ho Bibele eohle.

`Hobaneng ho le bohlokoa ho se lumelle eng kapa eng leha e le mang kapa mang, ho sa natse hore na o kheleke kapa o hlakile hakae, ho fokolisa tumelo ea rona Bibeleng le linneteng tseo e li rutang? Ke litsela life tse masene tseo ho fokolisa hoo ho ka tlang ka tsona?`