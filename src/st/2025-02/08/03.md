---
title:  Holim’a Thaba ea Sione
date:   19/05/2025
---

Ho Tšenolo 14, re fumana sechaba sa Molimo se eme holim’a Thaba ea Sione. Thaba ea Sione ea ho qala e ne e le bophirima ho motse oa Jerusalema ea khale kajeno ‘me e ne e nehanoa hore ke tulo ea terone ea Molimo, kapa boteng ba Hae, har’a sechaba sa Hae. Ha nako e ntse e tsamaea, tempele e thabeng, e neng e le Thabeng ea Moria, e ile ea hloauoa e le eona Thaba ea Sione.

Ka mantsoe a mang, ponahalo ena ea masala a Molimo a mehla ea bofelo e hlahisoa ka puo ea sehalalelo, joalo ka liketsahalo tse ling tsa mantlha ka bukeng ea Tšenolo. Re leboha Konyana, sechaba sa Molimo se thabeng ea Hae e halalelang!

`Bala Lipesalema 15 le 24, moo Davida a botsang potso e bohlokoa-hali: “E tla ba mang ea tlang ho aha thabeng ea hao e halalelang?” Bapisa karabo ea hae Lipesalemeng tsena le tlhaloso ea sechaba sa Molimo se emeng holim’a Sione ho Tšenolo 14:1–5. U fumana eng e ka bapisoang? Motho e ba karolo ea sehlopha see joang? Taba ea hore lebitso la Ntate le ngoliloe liphatleng tsa bona e na le bohlokoa bofe? (Tšen. 14:1).`

Tlhaloso ea bao ba lumelletsoeng boteng ba Molimo e fumanehang Pesalemeng ea Davida ke taba e kholo haholo hore baetsalibe feela ba ka e fihlela. Ke bo-mang har’a rona beo kannete ba ka reng haesale re etsa ho lokileng feela? Kapa haesale re bolela ‘nete feela kamoo e leng pelong tsa rona (Lipes. 15:2)? Ha ho le ea mong oa rona ea ka reng re “ke ke ra sisinyeha le ka ho sa eeng kae” (Lipes. 15:5). Ha re re, ha re na sebe, rea ithetsa, ‘me ‘nete ha e eo ho rona (1 Johanne 1:8).

Re sitoa ho fihlela qeto efe kapa efe ha e se ho re feela Konyana ke eona e re neang tokelo ea ho tseba ho ema holim’a Sione. Ha ho buuoe ka Konyana Pesalemenf ea Davida, empa, hang ea hlahella tlhalosong e fumanehang ho Tšenolo 14. Ho joalo ka ha e ka e araba potso ea Davida. Ha e le mona Konyana e tsitsitse holim’a Thaba ea Sione, ka sehalalelang, le rona re ka tseba ho ba teng hobane re ka neoa ho loka ha Hae ho phethehileng, ka tumelo. Re neiloe “sebaka sa ho kena sehalalelong, re se na tšabo, ka mali a Jesu, e leng tsela e ncha e isang bophelong, eo a re hleketseng eona, e phunyang lesira, ke ho re, nama ea hae” (Ba-Heb. 10:19, 20). Kantle ho mali a Hae, re ne re ka ba le tšepo efe? Ha e eo, hantle-ntle.

`Nahana ka litšepiso tsa Bibele ka tlholo holim’a sebe. Hobaneng, le litšepisong tseo, re iphumanang re ntse re haelloa ke ho fihlela mohlala o phethehileng oo Jesu a re behetseng oona, ‘me ke hobaneng ha re hloka bophelo ba Hae bo phethehileng ho ema sebakeng sa rona?`