---
title:  Ruta Baetsalibe Tsela ea Hau
date:   22/05/2025
---

Kamor’a hore Jehova a itlhahise ho Esaia a le teroneng ho Esaia 6:1–8, le kamor’a hore “bokhopo ba hao bo tlositsoe” le “sebe sa hao se phekotsoe,” ke moo a ileng a arabela pitso ea Molimo ka hore, “‘Ke ‘na enoa, roma ‘na’” (Esa. 6:8). Ke hore, hang hoba a tsebe hore o lokile kapele ho Molimo, leha a ne a tseba liphoso tsa hae ha kalo, o na sa ikemiselitse ho sebeletsa Morena.

A na ha ho joalo le ho rona na? Re ka phatlaletsa ba bang evangeli joang haeba re se na eona e le rona? ‘Me re ka ba le eona, ka tumelo ho Jesu le seo a re etselitseng sona.

`Bala Lipesalema 51:7–15. Davida o tšepisa ho etsa eng kamor’a hore a tšoareloe le ho phekoloa sebeng sa hae?`

Ho biletsoa kapele ho boteng ba Molimo, qetellong, ke ho boela o rongoa kantle. Ka bohlale ba Hae, Molimo o laetse balopolloa ho sebetsa e le lentsoe la Hae la mathomo lefatšeng le oeleng. Nakong e ‘ngoe, liqi tsa sechaba sa Hae li tla utloahala ka matla. Tšenolo 18:1 e re bolella hore pitso ea ho qetela ho lefatše le oeleng e tla bonela lefatše lohle.

“Hang hoba motho a tle ho Kreste ho tsoaloa pelong ea hae takatso ea ho tsebisa ba bang ka motsoalle oa bohlokoa eo a mo fumaneng ho Jesu; ‘nete e pholosang, e halalelatsang e sitoa ho koalloa kahare ho pelo ea hae. Haeba re apesitsoe ho loka ha Kreste ‘me re tletse ka thabo ea Moea oa Hae o phelang kahare ho rona, re tla sitoa ho khutsa. Haeba re latsoitse ‘me ra bona hore Jehova o molemo re tla ba le seo re ka se bolelang. Joalo ka Filipi ha a se a fumane Mopholosi, re tla biletsa ba bang kapele ho boteng ba Hae.”—Ellen G. White, Steps to Christ, leq. 78.

Ho Tšenolo 14, melaetsa ea manyeloi a mararo e theiloe holim’a “evangeli ea ka mehla le mehla” (Tšen. 14:6). Ke hore, le pele liphatlalatso li e-tsoa ka ho khumamela ea “‘entseng maholimo, le lefatše, le leoatle, le liliba tsa metsi’” (Tšen. 14:7), kapa ka ho oa ha Babilona (Tšen. 14:8), kapa ka ho khumamela “sebata le setšoantšo sa sona” (Tšen. 14:9)—motheo oa evangeli, oa topollo ho Jesu, oa phatlalatsoa. ‘Me ke hobane melaetsa ea tlhokomeliso ea manyeloi a mararo ha e bolele letho kantle ho tšepo le tšepiso eo ba phatlalatsang melaetsa ena ba nang le eona ho Jesu le ka seo a ba etselitseng sona. Kathoko ho “evangeli ea ka mehla le mehla,” hantle ha re na letho la boleng leo re ka le bolellang lefatše.

`Tsepama tabeng ea hore, pele phatlalatso ea melaetsa ea manyeloi a mararo e qala, re supuoa ho “evangeli ea ka mehla le mehla.” See se lokela ho re bolella eng ka bohlokoa ba mantlha ba ‘nete ee ho tsohle tseo re li lumelang?`