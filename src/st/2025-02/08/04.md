---
title:  Molao ka Lipelong tsa Rona
date:   20/05/2025
---

Masala a khobokaneng holim’a Thaba Sione ba na le lebitso le ngotsoeng liphatleng tsa bona: lebitso la Ntate le la Konyana. (Ho ea belaetsa hore hona e ka ba mabitso a mabeli a fapaneng; Jesu ke setšoantšo sa Ntate hantle!) “Lebitso” Mangolong le tšoantša se fetang feela lereho leo batho ba bitsanang ka lona; le emela semelo. Ho fihlela kajeno, meetlo e mengata e ntse e re motho e mong o na le “lebitso le letle” ha batho ba khahloa ke semelo sa hae.

`Bala Exoda 33:18–23, Exoda 34:1–7, le Pesalema 119:55. Ha Moshe a kopa ho bona khanya ea Molimo, Molimo o ile a tšepisa ho mo bontša eng? Ha latela eng ha Molimo a phatlalatsa lebitso la Hae (Exod. 34:5)?`

Ba bang ba nahana ha khanya ea Molimo e le leseli le phatsimang le sa atameleheng, e leng tlhaloso e lokelehang. Empa khanya ea Molimo e feta feela se bonahalang; khanya ea Hae ke semelo sa Hae. Ho joalo feela le ka lebitso la Molimo.

Ha Bibele e hlalosa masala a na le lebitso la Molimo le ngotsoe liphatleng tsa bona, ha se hore ehlile ho na le litlhaku tse ngoapuoeng moo; ke taba ea ho ba le semelo sa Molimo se ngotsoe kelellong ea hau, pelong ea hau, me joale ke hona bophelo ba rona bonahatsa lerato le semelo sa Molimo. U huletsoe haufi le Molimo, ‘me u mo rata ka baka la Eo e leng Eena le seo a u etselitseng sona.

Ho thahasellisang ha kakang, hape, hore ha Molimo a itlhalosa ho Moshe, o e etsa a e hokela le ho amoheloa ha matlapa a mang a Melao e Leshome ke Moshe, e leng mongolo oa semelo sa Hae. Ka tsela e tšoanang, batho ba nang le “lebitso” la Molimo ho Tšenolo 14 ba hlalosoa e le ba “bolokang litaelo tsa Molimo.” Joale e be u hlokomela mantsoe a fumanehang ho Ba-Heberu: “‘Selekane ke sena se ke tla se etsa le bona kamor’a litšui tseo, ho rialo Morena; ke tla kenya melao ea ka lipelong tsa bona, ke e ngole likelellong tsa bona, o eketsa o re: ha nka ke ka hlola ke sa hopola libe tsa bona le litlolo tsa bona’” (Ba-Heb. 10:16, 17). Ke tlhaloso e joang ea evangeli ena: leha molao oa Molimo o bonahala bophelong ba rona, re ntse re hloka hore libe tsa rona “li se hlole” li hopoloa.

Lebitso la Molimo ke semelo sa Hae. Molao oa Hae oa boitšoaro ke sengoloa sa semello sa Hae. Ba khobokaneng thabeng e halalelang ea Molimo mehleng ea bofelo ba inetsoe kahar’a lerato ho Molimo, lerato le bonahatsoang ke ho utloa molao oa Hae.

`Haeba re bolokoa ka mohau e seng ka molao, joale bohlokoa ba molao ke bofe? (Sheba 1 Johanne 5:3.)`