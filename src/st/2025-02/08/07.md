---
title:  Ho Ithuta Haholoanyane
date:   23/05/2025
---

“Lipesalema tsa Davida li feta boiphihlelong bo bongata, ho tsoa botebong ba letsoalo le molato le ho ikahlola ho isa tumelong e phahameng ka ho fetisisa le puisano e phahameng ka ho fetisisa le Molimo. Tlaleho ea bophelo ba hae e phatlalatsa hore sebe se ka tlisa lihlong le masoabi, empa lerato le mohau oa Molimo li ka fihlela botebo bo tlase-tlase, hore tumelo e ka phahamisa moea o bakang hore o ka fumana monyetla oa ho etsoa bara ba Molimo. Har’a litiisetso kaofela tse phuthetsoeng ke lentsoe la Hae, ke bopaki bo matla ka ho fetisisa ba botšepehi le toka, le mohau oa selekane oa Molimo. ...

“‘Ke hlapantse ho Davida. . . seatla sa ka se tla mo ahisa, letsoho la ka le o tiise. ... Botšepehi ba ka le mohau oa ka li tla ba le eena, ‘me lenaka la hae le tla hola lebitsong la ka; ke tla bea seatla sa hae holim’a leoatle, le letsoho le letona la hae holim’a linka. Eena o tla bitsa ho ‘na, a re: Ke uena ntate, Molimo oa ka, le lefika la poloko ea ka! ‘Me ‘na ke tla ‘mea letsibolo la ka, le ea phahamileng har’a marena a lefatše. Ke tla ‘molokela mohau oa ka ka ho sa eeng kae; selekane sa ka le eena e tla ba sa mehla le mehla.’ Lipesalema 89:3–28.”—Ellen G. White, Patriarchs and Prophets, maq. 754, 755.

**Lipotso tsa Puisano:**

`Leloko la botho le hlolehile ho boloka lehlakore la rona la selekane sa Molimo le rona. Davida, “Monna ea pelong ea Molimo” ho sa natse liphoso tse kholo, o ile a ‘na a sebelisoa ka matla ho bua le rona ka lipehelo tsa topollo ea rona. Davida o tšoantša Jesu ka tsela efe, ea ileng a boloka selekane sa Molimo ka ho phetheha bakeng sa rona e leng tšepo e le ‘ngoe feela ea rona?`

`Ke litemana life Lipesalemeng tseo u fumanang li thusa kapa li na le moelelo ka hore li bontša mofuta oa maiphihlelo ao u fetileng ho oona ka sebele?`

`Hobaneng ha Lipesalema li bua ka tempele khafetsa? Re ka ithuta eng leratong la Davida ho sehalalelo? See se ka re thusa joang ho bona bohlokoa ba seo re nang le sona ho Jesu, e le Moprista oa rona e Moholo leholimong “ea leng ka letsohong le letona la Molimo, hape-hape e sa le eena ea re rapellang” (Ba-Roma 8:34)? Ke hobaneng ha le rona re le batho ba lopollotsoeng, re hloka ho rapelloa ke Kreste leholimong?`

`U ipapisitse le qotsulo ea Ellen G. White e kaholimo, boiphihlelo ba hau e bile bofe ka hore Molimo o phahamise “moea oa hau o bakang hore o be le kabelo ea ho bitsoa mora oa Molimo” kamor’a “lihlong le bomalimabe” tsa sebe?`