---
title:  Khalefo ea Konyana
date:   01/06/2025
---

`Bala Tšenolo 6:12–17. Lemoha lintlha ka botlalo tsa likarabo tsa batho bana ha ba bona liketsahalo tsa matsatsi a bofelo li etsahala ka sekhahla. U elelloa eng boitšoarong ba bona?`

Ho ea thahasellisa hore ba lahlehileng ha ba lle ka hore, “Ke’ng joale hoo?” kapa “Taba ee ke ea mang?” ba bonahala ba tseba se etsahalang. Ha ba bua ka Jesu ba re ke “Konyana,” e leng se hlokang ho be le tsebo e ‘ngoe ka pale ea Kreste. Ba bonahala ba boela ba tseba hore “letsatsi le leholo la khalefo ea Hae le tlile,” ‘me ba tšoasehile boemong bo hlokang tšepo: “Ke mang ea ka emang?”

Pele ho bofelo, evangeli e isoa lichabeng tsohle tsa lefatše (Matt. 24:14), ‘me melaetsa ea manyeloi a mararo e isoa lefatšeng lohle. Feela, ho na le batho ba tla hlahoa tsome—e se hobane ba ne ba se na litaba empa e le ka baka la hobane ba hanne ho lumela le ho latela. Ke lona lebaka leo batho ba joalo ba lahlehang matsatsing a ho qetela.

`Bala Mattheu 24:36–44. Jesu o re re lokela ho ithuta lithuto life paleng ea Noe?`

Jesu o supa paleng ea Moroallo ho re hlokomelisa hore ho tla ha Hae ha bobeli ho tla tla ho sa lebelleha ho ba bangata. Joalo feela ka ho tla Ha Bobeli, Moroallo ha oa tla e le ntho e sa lebellehang ho lefatše hobane ho ne ho se na litaba. Ba ‘nile ba bolella ka se tlang ho etsahala. Ba ne ba mpa ba sa lumele.

Khabareng, batho ba bangata ba ikhothatsa ka hore ha ho feta nako e telele ho bolela hore boporofeta bo fosahetse. Ha a sebelisa pale ea Moroallo e le mohlala, Petrose o ngola hore “le ntse le tseba haholo-holo hobane, mehleng ea morao, ho tla hlaha basomi ba tla tsamaea ka litakatso tsa bona, ba soma, ba re: E kae pallo ea ho tla ha hae? Hobane, ha e sa le ho e-shoa bo-ntate moholo, ntho tsohle li sa ntse li tiile, li sa le joalo ka qalong, ha li hloloa” (2 Pet. 3:3, 4). Ha selemo ka seng se ntse se feta, maikutlo ana a tla ‘ne a tote.

`Boiphihlelong ba motho ka mong, ho tla ha bobeli ha Jesu (kapa maemong a mang, ho tla ha boraro) ha e hole ho feta motsotsoana kamorao ho lefu, ‘me re tseba kamoo bophelo bo fetang kapele kateng. Chalimo ee e ka re thusa joang ho sebetsana le “tieho?”`