---
title:  Daniele 2 le Katamelo ea Nalane ho Boporofeta
date:   15/06/2025
---

Bo bong ba boporofeta bo matla ka ho fetisisa Lengolong lohle ke ba Daniele 2. Ha a ngola lilemo tse fetang tse makholo a mahlano pele ho Kreste, moporofeta a teka nalane ea lefatše, a qala mehleng ea hae Babilona, ho ntoo latela ba-Mede le ba-Persia , Gerike, Roma, le ho pshatleha ha Roma e fetoha lichaba tsa Europo ea ha joale, kamoo li leng kateng kajeno.

Hantle-ntle, ha e bua ka lichaba tsena tsa Europo, temana e ‘ngoe e re “‘ba tla nyalana ba kopantše meloko ea batho, ba ke ke ba momahana, joalo ka tšepe ha e sa momahane le letsopa’” (Dan. 2:43). Boporofeta bona bo phethahetse ka tsela e makatsang. Ke hore, ho sa natse mekhoa eohle ea ho nyalana lipakeng tsa batho (ho tloha ka likhosana ho ea ho bakoetlisuoa ba sesole) ba lichaba tsena, ba lutse ba sa momahana.

Mohlala, lelapa la borena la Britane le bitsoa Ntlo ea Windsor, lebitso le monate la Senyesemane. Leha ho le joalo, lebitso leo le sa tsoa qaptjoa haufinyane—1917 , hantle-ntle. Pele ho moo, lelapa leo le ne le bitsoa Saxe-Coburg-Gotha, lebitso le hlakileng hore ke la se-Geremane, hobane bongata ba batho ba lelapa la borena la Britane—ka ho kopantša “meloko ea batho”—ba ne ba amana le ba-Geremane ka mali. Leha ho le joalo, kamano eo ea mali e ne e sa lekana ho ba thibela ho loana, ‘me joale, nakong ea Ntoa ea Pele ea Lefatše, ha ba leka ho ikhetholla ho lira tsa bona tse hloiloeng, ba fetola lebitso leo ho ba Ntlo ea Windsor.

`Bala Daniele 2:31–45. Toro ea Nebukadnesare e ne e le efe, ‘me Daniele o ile a e toloka joang?`

Boporofeta ba mehla ea bofelo ho Daniele bo latela motheo o theiloeng ho Daniele 2. Ke hore, boporofeta bo latelang kaofela, joalo ka Daniele 2, bo latela tlhahlamano ea ‘muso kamor’a o mong ho fihlela Molimo a thea ‘muso oa Hae o sa feleng (sheba Dan. 2:44; Dan. 7:13, 14). Ka mantsoe a mang, ho porofeta hona ho feta har’a nalane ka tatellano ea mebuso e sa khaotseng, e qala khale-khale ‘me e fella kamoso, le mehleng ea rona. Ke katamelo ea nalane ea ho toloka boporofeta ‘me ke seo litemana li se batlang. Tšebeliso ena ea nalane e bohlokoa ho utloisisa liketsahalo tsa mehla ea bofelo, haholo ha li hlahisoa bukeng ea Tšenolo.

`Daniele 2 e paka joang hore Molimo ha a tsebe bokamoso feela empa, qetellong, bo taolong ea Hae?`