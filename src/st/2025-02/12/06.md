---
title:  Letšoao la Sebata
date:   19/06/2025
---

Joalo ka ha lilemo li fetile ‘me liketsahalo tsa ho qetela, joalo ka molao oa polao le ho kenngoa tšebetsong ha letšoao la sebata, li so etsahalale, ba bang ba bontšitse ho qea-qea, ho belaela, ka botoloki ba liketsahalo tsa ho qetela, ho kenyelletsa le kamoo Sabatha le Sontaha e ka bang tsa mantlha toantšanong ea ho qetela.

Buka ea Tšenolo e hlakile: re khumamela ‘Mpi kapa sebata le setšoantšo sa sona. ‘Me kaha Sabatha ea letsatsi la bosupa ke letšoao la motheo—la ho tloha morao koana Edene ka sebele (sheba Gen. 2:1–3)—la Molimo e le ‘Mpi, ha ho ea lokela ho makatsa hore, tabeng ea ho khummela ‘Mpi, Sabatha ea tla ba khubung. Hape, ha se ka tšohanyetso ‘muso oa sebata o fetotseng molao oa Sabatha ho tloha letsatsing la Bibele ho ea ho la Sontaha, le se nang taelo e tsoang ka Bibeleng. Ka tsebo eo ka kelellong, taba ea ho ameha ha Sabatha le Sontaha tabeng ea khumamelo—hape, e ka ba ‘Mpi (sheba Tšen. 14:6, 7) kapa sebata—e utloahala haholo. Hape, le teng, Testamenteng e ncha re na le boetelli ba taba ea Sabatha ea letsatsi la bosupa le molao oa motho.

`Bala litemana tse latelang: (Matt. 12:9–14, Johanne 5:1–16). Ke taba efe e entse hore baholo ba batle ho bolaea Jesu?`

Ho Mattheu 12, kamor’a hore Jesu a folise monna ea omelletseng letsoho ka Sabatha (Matt. 12:9–13), baholo ba ile ba etsa joang? “Bafarisi ha ba tsoile, ba mo rera, kamoo ba tla ‘molaea kateng” (Matt. 12:14). Lefu ka baka la Sabatha ea letsatsi la bosupa? Ho Johanne 5:1–16, kamor’a pholiso e ‘ngoe ea mohlolo ka letsatsi la bosupa, baholo, “ba hlorisa Jesu, ba batla ho ‘molaea, kahobane a na a etsa tse joalo ka Sabatha” (Johanne 5:16).

Lefu ka lebaka la tloaelo ea batho (ha ho na se thibetseng ho folisa ka Sabatha ka Bibeleng, joalo feela ka ha ho se na letho ka Bibeleng le beileng Sontaha bakeng sa Sabatha) khahlanong le Sabatha ea letsatsi la bosupa? Leha taba e khetholohieng mona ka Jesu e se e tšoanang le ea liketsahalo tsa bofelo, e atametse haholo: molao oa batho khahlanong le molao oa Molimo, ‘me bobeling, molao oo ho tsekisanoang ka oona o tsepame holim’a Sabatha ea Bibeleng.

`Ho shoa ka lebaka le molao o le mong feela oa Molimo? Ke habonolo ha kae e mong a ka lekang ho beha mabaka ho itlhohlolla tabeng eo?`