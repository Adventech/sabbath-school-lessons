---
title:  Litlhoriso tsa Kereke ea Pele
date:   18/06/2025
---

Ha se Testamente ea Khale feela e re fang litšupo tsa liketsahalo tsa ho qetela, empa le Testamente e Ncha e etsa joalo, le eona. Bophelo bo ne bo se bonolo bakeng sa Bakreste ba mongoaha-kholo oa pele. Ba qalile ka ho hlouoa ke bongata ba borapeli bo tšoanang le ba bona, ba ileng ba ba bona ba le kotsi tumelong ea Moshe. Ba boela ba tobana le khalefo ea ‘Muso oa Roma. “Matla a lefatše a ikopanya khahlanong le Kreste ka sebopeho sa balateli ba Hae. Bohedene ba bona hore haeba evangeli e ka atleha, litempele tsa hae li tla hoholeha; kahona a laela makhotla a hae ho timetsa Bokreste. Ha tukisoa mello ea litlhoriso.”—Ellen G. White, The Great Controversy, leq. 39.

Ho na le pale bukeng ea Liketso e bontšang, ka tsela e matla haholo, seo sechaba sa Molimo se ka se lebellang ha re atamela ketsahalo e fumanehan ho Tšenolo 13.

`Bala Liketso 12:1–17. Ke lintlha life tsa pale ee tse supang liketsahalo tsa mehla ea bofelo?`

Jakobo o ne a khaotsoe hlooho, ‘me Petrose o ne a latela; ho ne ho na le kahlolo ea lefu bakeng sa Bakreste. Mohlomong ntlha e ‘ngoe e tsotehang ea pale ena e ka fumanoa tabeng ea hore Petrose o robetse ka bosiu bo lokelang ho ba bo bobe ka ho fetisisa bophelong ba hae—thue hoo lenyeloi le lokelang ho mo phaphatha hore a tle a tsohe!

Petrose, o feela, a ile a lokolloa ka mohlolo ‘me a kena tseleng ho ea kopanong ea balumeli ba neng ba thatafalloa ke ho lumela hore o feela a lokollotsoe, leha ba ne ba ntse ba rapela. Bibele e re ba ne ba tšohile—e leng se etsang hore motho a ipotse hore ke hangata hakae re rapelang empa e be re thatafalloa ke ho lumela hore Molimo o tla feela a arabe lithapelo tsa rona.

Balumeli ba bang ba ile ba lopolloha, ba bang ba bolaoa. Ha re atamela nako ea bofelo, ho tla etsahala se tšoanang. Le Petrose, leha a ile a lopolloa nakong eo, o qetelletse a shoetse tumelo ea hae. Jesu ka sebele o ile a mo bolella le kamoo a tlang ho shoa kateng: “‘Ka ‘nete-‘nete ke re ho uena: Enere ha u sa le mocha, u no u itlama u ‘notši, u itsamaela moo u ratang teng; empa etlare hobane u tsofale, u tla otlolla matsoho a hao, ‘me e mong o tla u tlama, a u ise moo u sa rateng teng. O na a rialo a lekanya mofuta oa lefu leo Petrose a tla tlotlisa Molimo ka lona. Eare hoba Jesu a bolele tseo, a re ho eena: Ntatele!’ ” (Johanne 21:18, 19).

`Hlokomela hore Jesu, kamor’a ho bolella Petrose kamoo a tlang ho shoa kateng, o ntsa tsoela pele hore ho eena, “ ‘Ntatele!’ ” Taba ee e lokela ho re bolella eng ka hore le maemo a ho tobana le lefu ha a lokela ho re sitisa ho latela Morena?`