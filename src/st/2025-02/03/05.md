---
title:  Isaaka le Rebeka
date:   16/04/2025
---

Ha Abrahama a se a tsofetse ‘me ntle le tikatiko a se a nahana ka litšepiso tseo Molimo a mo etselitseng tsona ka leloko la hae (sheba Gen. 15:5), a nea mohlanka oa hae ea tšeptjoang ka ho fetisisa mosebetsi o mahlonoko.

`Bala Genese 24:1–4. Hobaneng ho ne ho le bohlokoa ho Abrahama hore mora oa hae a se ke a nyala “‘ho barali ba ba-Kanana’” (Gen. 24:3)?`

Leha tlhokomeliso ea hae e ne e bonahala e khetholla joalo, taba ea Abrahama e ne e le ea semoea, e seng ea boitšoaro; e ne e le ea tsebo ea Molimo, eseng ea bochaba. Abrahama o ne a tseba ho nyehla ha mekhoa ea borapeli ba ba-Kanana hantle haholo, ho se ho sa buuoe ka borapeli ba bona ba melimo ea bohata, ‘me o ne a tseba kamoo ho tlang ho ba bonolo kateng hore mora oa hae ho kena mekhoeng ena haeba a ne a ka nyala har’ a bona.

Efela, pale ea boholo ba Iseraele ea khale, esita le eona Kereke ea Bokreste ka mengoaha-kholo, e bile ea moo sechaba sa Molimo—se neng se lokela e be se pakela lefatše—e be ke eona e tšoasehang lefatšeng le lithutong tsa lona tsa bohata le tumelong tsa teng. Mohlomong mohlala o moholo oa ‘nete ena e bosula ebile ho tlisoa ha borapeli ba Sontaha, letsatsi la bohedene la letsatsi, sebakeng sa Sabatha ea letsatsi la bosupa, e leng ‘nete e tla bapala karolo e ka sehloohong matsatsing a ho qetela.

`Bala Genese 24:57–67. Ke thuto life tseo re ka ithutang tsona ka Kreste le kereke ea Hae ho tsoa lintlheng tse ling tsa pale ee? Ke eng eo re ka ithutang eona, mohlala, ka boemo ba rona ba ho oa tabeng ea hore Rebeka e ne e le moamani ea thokoana, ea arohaneng le Isaaka?`

Ha ho potang hore re amana le ‘Mopi oa rona, ka ho etsoa ka setšoantšo sa Hae ho tloha sethathong. Re arohantsoe le Eena ke sebe, empa re ntse re nkuoa re le monyaluoa ea lokileng bakeng sa Hae, leha ka khetho tsa rona re ka etsa hore lenyalo lena le be mofere-fere ho feta kamoo le hlokang ho ba kateng.

`E, Molimo oa re rata, re le monyaluoa oa Hae, ho feta kamoo rona re mo ratang kateng. Re ka etsa khetho life, re lokela ho etsa life, kamehla ho matlafatsa lerato la rona ho Molimo? Ka nako e tšoanang, ke khetho life tse ka bolaeang lerato la rona?`