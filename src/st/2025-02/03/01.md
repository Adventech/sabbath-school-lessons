---
title:  Litšoantšo ka Lenyalo
date:   12/04/2025
---

### Bakeng sa Boithuto ba Beke Ena Bala

Gen. 2:23–25, Ba-Ef. 5:29–32, Ezek. 16:4–14, Tšen. 18:1–4, Gen. 24:1–4, Tšen. 19:1–9.

> <p>Teman’a Khopolo</p>
> “Eaba lenyeloi le re ho ‘na: Ngola: Ho lehlohonolo ba bilelitsoeng mokete oa lenyalo la Konyana! La ntoo re ho ‘na: tseo ke lipolelo tsa sebele tsa Molimo” (Tšenolo 19:9).

Bibele e tletse lipale tsa lerato tse senolang lintlha tsa topollo le tsa lerato la Molimo ho batho ba Hae ka matla a maholo. Kamano e haufi ka ho fetisisa, e leng lenyalo, e ipaka ho ba sekolo seo, ha re itumella ho ba le boiphihlelo ba lona kamoo Molimo a n’a rerile, re ka fumana lithuto tse tebileng ka lerato la Hae ho rona, ka kamano ea rona le Eena, le ka tekanyo ea seo a se entseng ho re lopolla.

Kutloisiso tsa hajoale tsa lerato le lenyalo li fokolisitse matla a rona a ho utloisisa seo Molimo a lekang ho re ruta sona ka selekane sa lenyalo. Leha boetsalibe ba botho bo bo sentse lenyalo (joalo ka ntho e ‘ngoe le e ‘ngoe), lenyalo e ntse e ka ba tsela e matla ea ho senola ‘nete, esita le ‘nete ea boporofeta. Ho feta feela ho re thabisa, lenyalo le lokela ho ba sekolo seo ho sona re ithutang lithuto tse tebileng ka rona le kamano ea rona le Molimo.

Bekeng ena re tla lekola litsela tse fapaneng tseo ka tsona Lentsoe la Molimo le buang ka manyalo, a molemo le a mabe. Ke moo re ka fumanang lithuto mehlaleng ena ho utloisisa ka ho fetisa kamoo Molimo a amanang le batho ba Hae, le ha ba haelloa, ‘me re ka ithuta linnete tse ling ka lerato la Hae tse ka re thusang ho utloisisa liketsahalo tsa bofelo ka ho fetisa.

_*Ithute thuto ea beke ena ho lokisetsa Sabatha sa la 19 ‘Mesa._