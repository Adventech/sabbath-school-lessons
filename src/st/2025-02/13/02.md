---
title:  Moporofeta ea Lekhonono
date:   22/06/2025
---

Pale ea Jonase (sheba Jonase 1–4), leha e le khutšoanyane, e matla haholo. Balumeli ba bangata ba ipone ho eona e le baporofeta ba lekhonono. Hape pale phuthetse lintlha tse supang ho liketsahalo tsa kamoso.

`Bala Mattheu 12:38–42. Ke karolo life tsa pale ea Jonase tseo Jesu a buang ka tsona ha a bua le bangoli le Bafarisi? Ke lithuto life tsa kahlolo tse fumanehang polelong ea Hae?`

Jesu o ile a phatlalatsa hore o fetisa Jonase ka boholo. O ne a tseba hore ho tla lefatšeng lena ke ho ea sefapanong, feela a ‘na a tla ho “ho batla le ho pholosa ho timetseng” (Luka 19:10). Jonase o qetile matsatsi a mararo kahar’a hlapi e kholo ka lebaka la libe tsa hae; Jesu o qetile matsatsi a mararo ka lebileng ka lebaka la libe tsa rona. Ke se lefiloeng ho pholosa ba timetseng.

Kajeno, re tseba Jonase e le moporofeta ea lekhonono, ea sa batleng ho ea Ninive. Ka chalimo ea motho, ho bonolo ho utloisisa: ba-Assiria ba ne ba busa ka likhoka. Metako ea ba-Assiria e ne e tletse liponahalo tsa bokhopo bo sa tloaelehang: lichaba tse neng li hlotsoe li ne li bolaoa ka mekhoa e khopo ka ho fetisisa e ka nahanoang. Ke mang ea neng a ka batla ho tobana le monyetla oa ho ea rua pako motseng oa bona o moholo?

Ho na le motsotso oa bohlokoa paleng ena o supang pele ho masala a mehla ea bofelo: Jonase ha a botsoa na ke mang, o araba ka ho re, “‘Ke mo-Heberu, ‘me ke tšaba Jehova, Molimo oa maholimo, ea entseng leoatle le lefatše,’”—polelo e tšoanang haholo le molaetsa oa lenyeloi la pele (Jon. 1:9; Tšen. 14:7). Kannete-nete, ho toboketsa ha hae hore Jehova ke eena ea “‘entse leoatle le lefatše’” ehlile ho mo supa e le ‘Mpi. ‘Nete ena ke ea motheo tabeng ea hore na ke hobaneng ha re lokela ho mo khumamela, ‘me khumamelo e khubung ea liketsahalo tsa bofelo.

Ka nako eona eo, le rona re ronngoe ho ea ruta molaetsa oo ho ka etsahalang o se khahlise ho Babilona ea semoea. Ho re “tlohang ho eena, lona sechaba sa ka” (Tšen. 18:4) ke ho bolella lefatše hore le lokela ho baka—molaetsa oo kamehla o memang karabo e mpe ho batho ba bangata—leha o ka fanoa ka mosa oohla. Ke mang ho rona eo ha a paka a e-so kopane le karabo e mpe, kapa e tletseng bora? E tsamaellana le “mosebetsi” ona.

`U fumana u tšoana le Jonase hakae ka ho uena? U ka tsoan joang boitšoarong boo bo fosahetseng?`