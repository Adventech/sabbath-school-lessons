---
title:  Mokete oa Belshatsare
date:   24/06/2025
---

Kamor’a hore motse oa Ninive o kokobetsoe (612 B.C.) ke ‘muso oa kopanelo o neng o kenyellelitse ba-Mede le ba-Babilona (o etelletsoe pele ke ntat’a Nebukadnesare), motse oa Babilona o ile oa ba le tsosoloso, e ne so ka e bonoa ha e sa le ho tloha mehleng Hammurabi, mofani oa molao oa bona ea moholo. Tlas’a Nebukadesare, ea neng a sa lokolohile bothateng ba litlhaselo tsa ba-Assiria, motse oa Babilona o ile oa hola moruong le tšusumetsong ho fihlela boemo boo lichaba tse haufi leha e ne e le ka lekhonono li ileng tsa tlameha ho ananela ho busa ha eona. E ne e le mofumahali oa lefatše, ‘me lichaba tse neng li lakatsa ho atleha li ne li phatlalatsa botšepehi ba tsona ho eena.

Ka nako eo, seo re ka tsebang ho se bolela, Nebukadnesare o shoele e le molumeli, a bolela hore Molimo oa Daniele, kannete, ke Eena ‘musi ea loketseng oa lichaba tsohle (Dan. 4:34–37). Tlaleho e latelang eo Daniele a fanang ka eona ke ea mohlahlami, motlatsi oa mošoareli boreneng Belshatsare.

`Bala Daniele 5:1–31. Ke lithuto life tsa semoea tseo u ka li fumanang tlalehong ee? Ke eng se ileng sa khopa Belshatsare qetellong?`

Mohlomong karolo e bolutu ka ho fetisisa ea tlaleho ena e fumanoa ho Daniele 5:22. Kamor’a hore a hlalose mathata le ho busetsoa pusong ha Nebukadnesare, Daniele o re ho eena, “‘Empa uena, mora oa hae, Belshatsare, ha ua ka ua kokobetsa pelo ea hao, leha u tsebile taba tsee kaofela.’” Ke hore, leha a bile le monyetla oa ho tseba ‘nete; leha ho ka etsahala hore e be o bone ka mahlo se etsahalletseng Nebukadnesare—o ile a khetha ho iphapanyetsa liketsahalo tsena, eaba, o khetha ho kena tseleng eona e baketseng ea tlileng pele ho eena mathata a mangata.

Joalo ka ha Nebukadnesare a ile a etsa ka ho emisa setšoantšo sa khauta, Belshatsare o ne a nyelisa pepenene seo Molimo oa Daniele a neng a se porofetile. Ka ho sebelisa lijana tsa tempele ka tsela e litšila, o ne a toboketsa taba ea hore Babilona e hlotse ba-Juda ‘me joale ba ne ba ruile lisebelisoa tsa Molimo oa bona tsa borapeli. Ka mantsoe a mang, ba ne ba ntse ba e-na le borena holim’a Molimo enoa ea porofetileng ho oa ha bona.

Kannete-nete, e bile ketso ea nyeliso e felletseng, leha Belshatsare a bile le “bopaki” bo lekaneng, hore a ka ba le tsebo e fetisang. O ne a e-na le tsebo e ngata ka hloohong hore a ka tseba ‘nete; bothata, ha e le hantle, e ne e le pelo ea hae. Matsatsing a ho qetela, ha tlokotsi ea ho qetela e oela lefatše, batho ba tla neoa monyetla oa ho tseba ‘nete, le bona. Ho susumetsang qeto tsa bona, joalo ka Belshatsare, e tla ba lipelo tsa bona.