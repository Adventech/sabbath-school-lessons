---
title:  Ho Ithuta Lentsoe
date:   02/04/2025
---

Baleti ba Letsatsi la Bosupa ba thusitsoe haholo ke William Miller ka kutloisiso ea bona ea boporofeta ba Bibele. Leha kutloisiso ea hae ea litemana tsa mantlha tse kang (Daniele 8:14) e ne e sa phetheha, mokhoa oa Miller oa tšebetso, leha ho le joalo, o ne o le bohlokoa, hobane o betlile tsela bakeng sa tsoalo ea sehlopha sa rona sa masala sa nako ea bofelo.

`Bala Mattheu 5:18, 2 Timothea 3:15–17, le Luka 24:27. Litemana tsee li re ruta eng ka tsela eo ka eona re lokelang ho atamela boporofeta ba Bibele?`

Ka tsela tse ling, ho ithuta Bibele ha ho ea fapana le ho kenya likheo tsa letlapa la malepa a tsoelikaneng a litšoantšo. Haeba u ka tseba ho bokella hammoho likarolo tse peli kapa tse tharo, ha ho bonolo ho bona setšoantšo se felletseng. Mohlomong litšoantšong tseno tse peli tse tharo u ka bona pitsi, e be u so etsa qeto ea hore u ntse

o kopanya setšoantšo sa lipitsi. Empa likaroloana tse ling hape li hlahise khoho le khomo, ‘me hang hore o kopanye likaroloana tse makholo, u hlokomela hore esale u kopanya setšoantšo sa naha, se kenyellelitseng toropo, motebo, le mokoloko oa lithaba tse hojana.

E ‘ngoe ea tsela tsa mantlha tseo ho tsona Bakreste ba fosang ha ba ithuta Bibele ke hore ba nka Mangolo e le pokello ea lipolelo feela tse se nang tieo kapa maele ao ba ka a sebelisang ho sebetsana le boemo bo itseng. Ba bang ba ikela boithutong bo bobebe feela bo hlahang qalong ea Bibele ea Gideon, moo teng u ka fumanang litemana tse ka u thusang mabapi le litaba tse ‘maloa e be ba akanya hoba li emetse botlalo ba lithuto tsa Bibele ka thuto e itseng.

Ka bomalimabe, ba nka katamelo e tšoanang le ka boporofeta, e be ba nka temana e le ‘ngoe ba e ntša moelelong oa eona e be ba e bapisa le liketsahalo tsa joale e seng le Bibele ka botlalo. Hona, ka karolo, ho lebisitse ho ngoloeng ha libuka tse ngata ka boporofeta tse lokelang ho nchafatsoa kamor’a lilemo li se kae hobane li ne li fositse seo li neng li itse se tla etsahala—le nako.

Ke kahona ho leng bohlokoa ho se khethe feela litemana tse itseng tsa taba teng, empa ho ithutoe ka hloko sohle seo Bibele e se bolelang ka taba eo, le ho ela hloko moelelo oo e buuang ka oona. Ho bonolo haholo-holo ho ntša temana moelelong re e etse eng kapa eng eo re e batlang.

`Boiphihlelo ba hau ke bofe ka ba khethang temana tse itseng feela ho leka ho fetisa taba ea bona ka, mohlala, boemo ba bafu? Kapa le ka Sabatha? Tsela e tsoang pele ea ho araba ke efe?`