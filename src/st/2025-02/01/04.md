---
title:  Daniele—Koahela Taba Tseo
date:   01/04/2025
---

`Bala Daniele 12:4. Morena o ne a bolella Daniele eng moo? (bapisa le Tšen. 22:10.)`

Ha se taba e sa tloaelehang ho utloa bareri ba sebelisa Daniele 12:4 ho porofeta ho phahama ha tsebo ea tšebeliso ea mahlale le mahlale haufi le ho tla ha Kreste. Ba bangata ba boetse ba e sebelisa ho hlalosa khatelo pele ho tsa maeto a potlakileng ho bileng teng ho tloha mongoaha-kholong o fetileng. Le bongata ba libuka tsa rona li nkile ntlha-kemo ena. Leha e le botoloki bo utloahalang, e ntse e ka bolela le ho hong hosele.

Bala temana eo hape. Tataiso ea lenyeloi ho Daniele e qala ka taelo ea hore “U koahele taba tseo, umanehe buka ena ka tiiso.” Taba eo ho buuoang ka eona ke buka ea Daniele ka sebele. Mohlomong, ha ho le joalo, e be tsebo e neng e tla eketseha ka sekhahla mehleng ea bofelo ke tsebo ea buka ea Daniele ka sebele?

Sena se etsa buka ea Daniele e fapane ka tsela e itseng le Tšenolo, ka hore Johanne o ile a laeloa ho se koahele buka ea hae (Tšen. 22:10). Tšenolo e ne e reretsoe ho utloisisoa ho tloha sethathong, hobane “‘nako e ne e se e atametse.’” ka ho fapana, Daniele e ne e tla utloisisoa ka ho hlaka nakong e hojana kamoso.

Ka mengoaha-kholo, Bakreste ba bangata ba bohlale ba lekile ho hlalosa buka ea Daniele, ‘me ba bang ba ile ba fihlela katleho e kholo. Kutloisiso ea Daniele e eketsehile ka sekhahla, leha ho le joalo, kamor’a pheletso ea boporofeta ba lilemo tse 1,260, bo felileng ka 1798, ha bongata ba batho ba hlalosang litaba tse thata lefatšeng kaofela ba ile ba fihlela qeto ea hore ho na le ntho e kholo e tlang ho etsahala selemong sa bo-1843. E neng e bonahala ka ho fetisisa, leha ho le joalo, e bile William Miller, eo ho ruta ha hae ho ileng ha thoma Sehlopha se Seholo sa Baleti sa mongoaha-kholo oa leshome le metso e robong ‘me ea qala letoto la liketsahalo tse neng li tla tsoala kereke ea “masala” le kutloisiso e hlakileng ea melaetsa oa manyeloi a mararo.

Tsoalo ea sehlopha sa rona sa ka lefatše lohle, ka mantsoe a mang, ke phethahatso ea boporofeta ba Daniele hore “tsebo e tla eketseha,” “nakong ea bofelo.”

Ka ho fapana, le kantle le ho ahlola topollo ea batho ba bang, nahana ka “lefifi” leo boholo ba Bokreste bo phelang har’a lona. Ntho ea mantlha joalo ka Sabatha ea letsatsi la bosupa feela, e thehiloeng Edene, ha e natsuoe, ebile ea hanoa, ho khethoa Sontaha, e leng letsatsi leo metso ea lona e leng bohedeneng ba bo-Roma. Kapa o nahane ka ho hloka tsebo ho teng ka lefu, ka Bakreste ba bangata bo pharalletseng ba lumelang taba ea bohedene ea hore bafu ba phakisa ba fetela bophelong bo bong, boo ho ba bang e bang le lihele tse tukang ka ho sa feleng.

Ka ho fapana re lokela ho tlala ka teboho—le ho kokobetsoa—ke tsebo ea ‘nete.