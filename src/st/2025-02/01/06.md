---
title:  Papiso kapa Sebele?
date:   03/04/2025
---

E ‘ngoe ea taba tsa mantlha tseo baithuti ba boporofeta ba lokelang ho sebetsana le tsona ke ea ho tseba ho hlokomela hore na puo ea Bibele e lokela ho nkuoa e le joalo ka sebele kapa e le papiso. U etsa qeto joang ea hore sengoli se sebelisitse puo e tšoantšisang, ‘me motho o ee a tsebe se tšoantšisoang ke letšoao leo? Tsela ea bohlokoa ea ho etsa sena ke ho sheba na papiso, kapa letšoao, le sebelisitsoe Bibeleng eohle na, ho e-na le ho sheba na letšoao le sebelisoa joang mehleng ea joale. Mohlala, ba bang ba bona letšoao la Bere le ho Daniele 7 le supa Russia, hobane setšoantšo seo se sebelisoa hajoale e le letšoao la Russia. Ena ha se tsela e tepahalang kapa e bolokehileng ea ho toloka boporofeta ba matšoao.

**Talima litemana tse latelang, u lumella Bibele ho itoloka (ho hlalosa mantsoe a eona). Ke letšoao lefe la boporofeta le teng litemaneng tabeng ka ‘ngoe, ‘me Bibele e re letšoao leo le tšoantša eng?**

`Dan. 7:7, Dan. 8:3, Dan. 7:24`

`Tšen. 1:16, Ba-Ef. 6:17, Ba-Heb. 4:12`

`Tšen. 12:1; Tšen. 21:2; Ba-Ef. 5:31, 32; Jer. 6:2`

Ka ho latela molao o bonolo oa hore Bibele e lumelloe ho hlalosa mantsoe a eona, bongata ba liphiri tse teng matšoaong a boporofeta li nyamela habonolo feela. Mohlala, re bona hore lenaka le ka tšoantša matla a sepolotiki kapa sechaba. Sabole e ka tšoantša Lentsoe la Molimo. Hape, e, mosali a ka tšoantša kereke. Mona re bona ka ho hlaka Bibele e itlhalosa.

Ho setseng ho hloka ho arabeloa, leha ho le joalo, ke hore hobaneng Molimo o bua ka matšoao ho e-na le ho topalla? Hobaneng, mohlala, ha Petrose a ka bua ka Roma ka kobiso a e bitsa Babilona ho 1 Petrose 5:13?

Ho kaba le mabaka a mangata a hore ke hobaneng ha Molimo o khethile ho bua ka matšoao boporofeteng. Tabeng ea kereke ea Testamente e Ncha, mohlala, haeba buka ea Tšenolo e ne buile ka ho toba ea bitsa Roma phehla-marole ea bokhopo bo bokaalo, tlhorisong tse ne se ntse li le mpe tsa kereke ho ne ho ka etsahala li hloe mekoalaba. Ho sa natsehe mabaka, re ka tšepa hore Molimo o batla re utloisise se boleloang ke matšoao ao.

`Leha matšoao a mang le boporofeta bo bong bo setse e le sephiri,ke joang tumelo ea rona e ka tiisoang ke ho tsitsisa maikutlo ho seo re se utloisisang?`