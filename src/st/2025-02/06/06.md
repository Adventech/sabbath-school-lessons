---
title:  Hobane U Bopile Lintho Tsohle!
date:   08/05/2025
---

Makhetlo a ‘maloa, baporofeta ba ile ba atamela ho Molimo ho lekana ka pono hoo ba lumelletsoeng ho bona terone ea Molimo. Ezekiele o e bone kaholimo ho sebaka (Ezek. 1:26); Esaia a etela tempele e leholimong hore a e bone (Esa. 6:1), ‘me ho e ‘ngoe ea litlhaloso tse hlakileng ka ho fetisisa eo re e fuoeng, Johanne o ile a isoa teng a le ponong ho Tšenolo 4 le 5. Lisupo tsa litšebeletso tsa sehalalelo tse Testamenteng ea Khale li ne li supa hore ho na le tsela e le ‘ngoe feela eo ka eona batho ba ka tsebang ho fihla kapele ho boteng ba Molimo: mali a Kreste. (Sheba Lev. 16:2, 14, mohlala.)

`Bala Esaia 6:1–5 le Tšenolo 4:7–11. Ke ntlha life tsa pono tse peli tse tse tšoanang? Ela hloko tatellano ea liketsahalo: ho buuoa ka eng pele? Ho latele eng? Ke ‘nete efe e buang ka Molimo e tiisoang liponong tsee?`

Ponong ka ‘ngoe ea teroneng, ntho e etsahalang pele ke hore babopuoa ba leholimo ba bua ka khalalelo ea Molimo. Ponong ea Esaia, ponahalo ke e hlollang: tempele e tlala mosi e be “metheo ea menyako ea tempele” ea sisinyeha ha lirafime li ntse li phatlalatsa khalalelo ea Molimo. Ponong ea Johanne, lirafime li etsa phatlalatso e tšoanang, “Oa halalela, oa halalela, oa halalela.” (Sheba Ezekiele 10:14, 15 ho fumana libopuoa tse phelang tse hlalosoang e le likerobime.) moporofeta ka mong o bontšitsoe pono e ntlehali ea khanya ea Molimo.

Kamor’a moo re bontšoa boitšoaro ba moporofeta ho ketsahalo eo. Esaia o hooletsa hore eena ke motho ea melomo e litšila (Esa. 6:5), Johanne eena oa lla hobane o tobane le ‘nete e bohloko ea hore ha ho ea fumanoang a lokela (Tšen. 5:4). Ha re tojoa ka ho lokeloa ha Molimo, re fihlela moo re utloisisang boemo ba botho: ha re na tokelo ho hang, ‘me re hloka Kreste e le Mopholosi oa rona.

Satane e hlasetse Molimo ka liqoso tse ngata, e re o iketsetsa liqeto a le mong, o tletse boikhabo, o thata haholo, empa le motsotso o mokhutšoanyane feela kapele ho terone ea Molimo o senola mashano ea Satane. Ke ho bona Kreste e le Eena kannete, “‘Konyana e hlabiloeng’” (Tšen. 5:12), ho re thusang ho bona Ntate kamoo a leng kateng e le kannete. Ho khothatsa ha ka kang ho tseba hore ka ho bona Jesu, re bona kamoo Ntate a leng kateng (Johanne 14:9). Tšenolo e kholo ea kamoo Ntate a leng kateng e bonoa ha Jesu a e-shoa sefapanong bakeng sa rona.

Sefapano, ha ho le joalo, se lokela ho re bontša lintho tse peli: ea pele, kamoo Molimo o re ratang kateng hore e be a ka etsa sena, ho iketsa sehlabelo, bakeng sa rona; ea bobeli, se lokela ho re bontša kamoo re leng baetsalibe ba oeleng hoo e leng feela ka sefapano re ka tsebang ho bolokeha.