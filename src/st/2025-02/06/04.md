---
title:  Konyana ea Paseka
date:   06/05/2025
---

Buka ea Tšenolo e bua ka Jesu e le “Konyana” makhetlo a batlileng a ba mashome a mararo. Ho tloha matsatsing a pele a leano la topollo, batho ba Molimo haesale ba sebelisa likonyana e le sesupo sa Mesia ea tlang. Abele a neelana ka “matsibolo a mang a mohlape oa hae” (Gen. 4:4), ‘me pele Iseraele e tloha Egepeta ho ea lefatšeng la pallo, ba ile ba laeloa ho lopolla letsibolo le leng le le leng la motho kapa la phoofolo ka konyana ea selemo (Exod. 12:5).

`Bala Exoda 12:1–11; Esaia 53:7, 8; 1 Ba-Korinthe 5:7; le Tšenolo 5:6. Litemana tsee li re rua eng ka Jesu e le sehlabelo sa Paseka? See se bolela eng bakeng sa rona ka bo mong?`

Lilemo kamor’a lefu, tsoho, le nyolohelo ea Kreste, Petrose a hetla morao ho se ileng sa etsahala, ‘me a ngola, “Le ntse le tseba hobane, ha se ka tse bolang, ha se ka selifera le ka khauta le lopolotsoeng mokhoeng oa lona oa lefeela, oo le neng le o rutiloe ke bo-ntat’a lona; empa e le ka mali a bohlokoa a Kreste, konyana e se nang letheba le sekoli” (1 Pet. 1:18, 19).

Jesu o phetse bophelo ba botho bo khotsofalitseng khalalelo ea Molimo; ha e le rona bohle re sitiloe, ‘me tsela eo re phelang ka eona bophelo ba rona ba sebe e bolela bohata ka sebopeho sa ‘Mopi oa rona.

Jesu, leha ho le joalo, ea e-ba “Adama oa morao” (1 Ba-Kor. 15:45). Moo re hlolehileng, o phetse ka ho phetheha. Boemong ba Hae ba botho, e ne e le sohle seo leloko la botho le neng le lokela ho ba sona. O ile a bontša khanya ea Molimo ka ho phetheha. “Ea mponang,” a bolella Filipi, “o bone Ntate” (Johanne 14:9).

Jesu, ka nako eo, a thakhisoa ka Paseka, ho bontša ho ea pele hore e ne e le Konyana e neng e tšoantšoa. Ho Johanne 18:19, 20, Jesu o itse “Ke buile. . . sefahlamahlo” ka thuto ea Hae. Ka tsela e tšoanang, mabapi le konyana ea Paseka ho Exoda 12:5, 6, bana ba Iseraele ba ile ba laeloa ho khetha konyana ea Paseka, ‘me e lule “ba e bolokile,” kapa ba e behe pepeneneng ka matsatsi a etelleng pele sehlabelo. Ha moprista e moholo a botsa Jesu ka lithuto tsa Hae, o ile a bua a supa taba ea hore Eena ka sebele sa Hae o bile pepeneneng hore bohle ba mo lemohe. Bophelo ba Hae, mesebetsi ea Hae, lithuto tsa Hae—li ne li senola sohle ka Eena. Ke Konyana e se nang sekoli, pontšo e matla ka ho fetisisa ea ho loka le khanya ea Molimo.

`Ke litsela life tseo re ka bontšang semelo sa Jesu bophelong ba rona hantle ka ho fetisa?`