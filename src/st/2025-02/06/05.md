---
title:  Jesu Tempeleng
date:   07/05/2025
---

Ho na le tsitsipano paleng eohle ea topollo. Molimo o batla ho busetsa kopano eo a neng a na le eona le rona pele ‘me o batla ho atamela haufi le rona. Empa ho tlisa baetsalibe boteng ba Hae ho ka ba timetsa. “Hobane ha u Molimo o ratang bobe,” Davida o ngotse, “Ea khopo ha a amohelehe ho uena” (Lipes. 5:4). Feela ka nako e tšoanang Davida o boela a ngola, “Empa ‘na, ka mohau oa hao o moholo, ke kena ka tlung ea hao, ke khumama ka tšabo tempeleng ea hao e khethehileng” (Lipes. 5:7).

`Bala Haggai 2:7–9. Ha ho ntse ho ahoa tempele ea bobeli, moporofeta Haggai o ile a etsa tšepiso e tsotehang: khanya ea morao ea ntlo ena e tla feta ea ea pele. Boporofeta boo bo ne bo bolela’ng?`

Ha ho neheloa ka tempele ea pele ke Salomone, khanya ea Shekina—boteng ba Molimo eo esaleng e tsamaea le bana ba Iseraele ho ea Kanana—e ile ea tlala ka tempeleng, hoo baprista ba ileng ba sitoa ho ema hore ba qetele bosebeletsi ba bona ba boprista (1 Marena 8:10, 11). Ha ho neheloa tempele ea bobeli, areka ea selekane, e emetseng terone ea Molimo, e ne e le sieo hobane Jeremia o ne a e patile. Boteng ba Molimo ka sebele ha bo ea ka ba tlala tempele ka nako ena. Ho ne ho utloisa bohloko. Ke joang tšepiso ea Haggai e ne e tla phethahala?

E bile tempeleng ea bobeli moo Jesu, Molimo a le nameng, a ileng a hlaha e le Motho, ka nama le mali. Molimo ka sebele sa Hae o ne a tsoile kamor’a lesira, a fetohile e mong oa rona le ho ba le rona lefatšeng lena le robehileng. Hobane Mora oa Molimo joale e ne e le Mor’a Motho, re ne re tseba ho bona sefahleho sa Hae, re utloe lentsoe la He, re bone, mohlala, ha a ama molepera ea sesila ‘me a mo folisa (Matt. 8:3). Ho na le ho re atametsa moo a leng teng, Molimo o re atamelitse ka ho tla moo re leng teng. O theohile ka sebele sa Hae, ho tla ho rona. Ha ho makatse hore Bibele ha e bua ka Jesu e re: “‘Bonang, moroetsana o tla emola, a tsoale mora, ‘me lebitso la hae o tla bitsoa Emmanuele, ke ho re, ha ho fetoloa, Molimo o na le rona’” (Matt. 1:23). Nahana ka se boleloang ke sena: ‘Mopi oa tlholeho eohle ea maholimo le mafatše ha a theoha feela ho tla phela le rona empa le ho re shoela.

`Sefapano ka tsela e fetisisang ntho tsohle ke ponahatso e kholohali ea lerato la Molimo. Ke litsela life tse ling tseo u ka li bonang le ho fihlela ‘nete ea lerato la Molimo ka tsona?`