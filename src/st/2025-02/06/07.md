---
title:  Ho Ithuta Haholoanyane
date:   09/05/2025
---

Mangolo a hlakisa hore ke Kreste feela ea nang le tokelo ea ho re fumantša topollo. Bophelo ba Hae ke bona feela bophelo ba motho bo neng bo se na sebe, mohlala o le mong feela oa bophelo bo neng bo fana ka khotsofalo e phethehileng ea khanya ea Ntate. Ke Konyana ea Molimo e se nang sekoli, ‘me joale o eme hloohong ea leloko la botho e le tšireletseo ea rona ea ka ho sa feleng. Ka nako eona eo, o ile a jara molato oa rona, a khotsofatsa kahlolo eo e leng karabo ea Molimo ho bokhopo ha Johanne a bona ketsahalo e hlollang ea babopuoa ba leholimo ba bokane ho potoloha terone ea Molimo, o bolelloa hore a emise ho lla hobane “‘Tau ea leloko la Juda . . . e hlotse’” (Tšen. 5:5).

Nahana, hape, kamoo sebe se leng sebe kateng, le kamoo leloko la botho le oeleng kateng, hoo lefu la Jesu feela, Molimo ka Sebele, le ka lokelang ho rarolla bothata ba sebe. Ha ho potang, ha ho ne ho na le tsela e ‘ngoe eo ka eona Molimo o ka re pholosang, a sa tlole litšiea tsa ‘muso oa Hae o halalelang, kannete-nete a ka ba ho entse.

“Molao oa Molimo o robiloeng o ne o hloka bophelo ba moetsalibe. ‘Mpong oohle ho ne ho le teng a le mong feela eo, sebakeng sa motho, a ka khotsofatsang se hlokoang ke oona. E re ka ha molao o halalelang o halalela joalo ka Molimo ka Sebele, ke feela ea lekanang le Molimo ea ka etsang tefelo ea tllo ea oona. Ha ho e mong kantle ho Kreste ea neng a ka lopolla motho ea oeleng ho tsoa thohakong ea molao ‘me a mo tlise hape tumellanong le Leholimo. Kreste o ne a ka itjarisa molato le masoabi a sebe—sebe se khopisang haholo ho Molimo ea halalelang hoo se lokelang ho arohanya Ntate leMor’a Hae. Kreste o ne a tla fihla botebong ba mahlomola ho lopolla moloko o senyehileng.”—Ellen G. White, Patriarchs and Prophets, leq. 63.

**Lipotso tsa Puisano:**

`Johanne o bona Konyana e kena phaposing ea terone e bonahala joalo ka ha e ka e “hlabiloe.” Tšenolo 13:8 e re tsebisa hore Jesu o “hlabiloe” ho tloha haesale lefatše le thehoa. Re ka ithuta eng ka Molimo ho tsoa tabeng ea hore leano la topollo le bile teng pele re le hloka?`

`Bongata ba batho ba sa lumeleng ho Molimo bo lumela hore re bang ‘mopong oohle o batang, o sa tsotelleng. Ho fapaneng, Bibele ha e bue ka Molimo feela empa le ka hore o ratile lefatše ha kalo hoo a bileng a theohela tlase ho lona, a ba a le shoela. Re lokela ho talima lefatše ka tsela e fapaneng joang, le sebaka sa rona ho lona, ho fapana le ba sa lumeleng ho Molimo ho hang? Ka mantsoe a man, bonnete ba Sefapano bo lokela ho ama sohle seo re se etsang joang?`

`Ke hobaneng ha bophelo, lefu, le tsoho ea Krste e le tsona feela tsela eo leloko la botho le ka bolokehang? Hape, theko e kaalo e lokela ho re bolella eng ka boholo ba botebo ba sebe?`