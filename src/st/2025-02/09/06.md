---
title:  Hore Poloko ea Hau e Tle e Tsejoe
date:   29/05/2025
---

`Bala Lipesalema 67. Sefela see sa thoriso se u thusa joang ho utloisisa boikarabello ba sechaba sa Molimo ho Tšenolo 14:6–12?`

Li-Engineere mane MIT li hlahisitse motako o motšo hoo se takuoeng ka oona se batle se sa bonahale ho hang. O motšo ho feta botšo bo kileng ba hlahisoa pele. O monya mahlaseli a letsatsi ho fihlela linoko tse ka bang 99.995 lekholong. Le khanya e khanyang ka ho fetisisa e sitoa ho etsa hore se takuoeng ka ‘mala ona se bonahale hohang.

Lipesalema 67 li qala ka boipiletso ho Molimo hore o ke “o re khantšetse sefahleho sa oona, hore tsela ea hao e ke e tsejoe lefatšeng” (Lipes. 67:1, 2). Leanong la topollo, Molimo o entse tsela eo ka eona baetsalibe ba amoheloang hape leseling la hae le phatsimang ka ho fetisisa ba sa timetsoe ke khanya ea Hae; le hona joale, bophelong bona, sefapano sa Kreste se etsa hore Molimo o re khantšetse sefahleho sa oona.

Empa ho na le se fena seo: Molimo o batla ha re ka khantšetsa lefatše leseli la Hae. Ona ke mosebetsi o neng o filoe Iseraele: tempele e ne e lokela ho ba ntlo ea thapelo ho lichaba kaofela: “‘Ke tla ba tlisa thabeng ea ka e halalelang, ke ba thabise ka tlung ea ka ea thapelo; licheso tsa bona le mahlabelo a bona li tla amoheloa hantle aletareng ea ka, hobane ntlo ea ka e tla bitsoa ntlo ea thapelo ho lichaba kaofela’” (Esa. 56:7).

Pesalemeng ena, Davida o re hopotsa hore Molimo o batla hore “tsela ea [Hae] e tsejoe lefatšeng, le poloko ea [Hae] lichabeng tsohle” (Lipes. 67:2). Ka bomalimabe, sechaba sa Molimo se hlolehile mosebetsing ona. Tlaleho ea Iseraele Testamenteng ea Khale e phuthetse likhaolo tse lefifi, joalo ka tlaleho ea kereke ea Bokreste liketeng tse peli tse fetileng tsa lilemo. E ka hoja re takile lipelo tsa rona la botšo bo tsoelelletseng, ho monyela leseli la Molimo re sa le phatsimise.

Ka nako tse ling, re tšoara mokhatlo oa Molimo oa matsatsi a bofelo e le tulo e khethehileng boema fofane e khethetsoeng feela ba tloaetseng ho palama lifofane, e sa kenoeng ke bohle, ‘me re bonahala re khotsofalletse hore lefatše lohle le lokela ho lula litulong tse lerateng pela moo ho palameloang teng, le sa itokisetsa leeto le tlang. Kereke ea masala e ho Tšenolo 14, leha ho le joalo, ha ea khotsofalla feela ho ema holim’a Sione le Kreste, e natefetsoe ke boteng ba Hae. Ho e-na le hoo, ba fofa ho haola le lefatše, ba qeka lefatše ho ikopanya le bona holim’a thaba ea Molimo e halalelang.

`Ke boikarabello bofe boo re le kereke, kapa batho ka bo mong, re lokelang ho bo utloa tabeng ea ho ruta ba bang linnete tseo re li ratang haholo?`