---
title:  Tšepo Har’a Mofere-fere
date:   26/05/2025
---

Boholo ba puo e Lipesalemeng ea tšoantša, empa ha ho fihloa puong e supang pele tokisong ea lefatše la rona, re na le lebaka le lenyane la ho nahana hore e ka ba e ntse e tšoantša feela. Pesalema 46 e re hopotsa hore lefatše lena le tšoarehang le tla angoa haholo ke ho khutla ha Kreste. Empa ha e na ho ba mafika feela le leoatle tse tla ameha; sehlohlolo se seholo sa nalane ea lefatše se tla bolela ho pshatleha ha mebuso ea lefatše—litlhophiso tse soabisang tsa ‘muso oa batho tse bakileng mahlomola ka likete tsa lilemo.

Qetellong mebuso ena, le bokhopo bohle le mahlomola a tlisitsoeng ho batho, a tla fihla pheletsong.

`Bala Jeremia 4:23–26. See se re bolella eng ka pheletso ea lefatše lee, bonyane ho fihlela ho e-na le “leholimo le lecha le lefatše le lecha” (Tšen. 21:1)?`

Boporofeta ba Bibele bo re bontša se tla etsahalla lefatše lena. Pono ea Daniele 7, mohlala, e re bontša leoatle le nang le sefefo leo har’a lona lichaba tsa lefatše li hlahang. Meea ea liqhoebeshano le lintoa e puputla har’a leoatle la Balichaba (lefatše), e hlahisa ‘muso o le mong oa lefatše kamor’a o mong, ‘me ha ho le o mong oa eona o tsebang ho rarolla seo ehlileng e leng mathata a qakileng leloko la botho. Baetapele ba lefatše bao re leng sebete ho ba tšepa khafetsa ba atisa ho iponahatsa e le baetsalibe ba ichebileng bo-bona joalo ka rona bohle.

Ha ho le o mong oa mebuso e bontšitsoeng Danele e ipakang hore ke sebaka se bolokehileng bakeng sa sechaba sa Molimo (leha e meng e ne e le molemo ho feta e meng). Empa rea tseba re na le lehae ‘musong oa Molimo (Ba-Fil. 3:20), ‘me holimo kaholimo ho merusu ea lefatše lena ho na le terone e ke keng ea sisinyeha (sheba Ezek. 1:26). Jesu o rutile hore lefatše le tla eketsa ho kena mefere-fereng ha re atamela nako ea ho khutla ha Hae (Mattheu 24), empa re ka tšoarella ka tumelo, ho sa natse maemo a lefatše la rona, hobane rea tseba Molimo ha a so lahleheloe ke taolo, ‘me o tla phethahatsa litšepiso tsa Hae: “Lichaba li mohoro-horo, mebuso ea sisinyeha. Molimo o utloahatsa lentsoe la oona, lefatše lea qhibiliha. Jehova oa makhotla o na le rona, Molimo oa Jakobo ke qhobosheane ea rona! (Sela)” (Lipes. 46:6, 7). Nako e khutšoanyane, lintho ha li tsamaee hantle haholo, ‘me li ke ke. Nako e telele? Hoo—re leboha Jesu—ke taba esele-sele.

`Ha ho potso, lefatše la rona le bonahala le le mefere-fere le tsoile taolong. Boporofeta ba Daniele 7, mohlala, bo lokela ho re thusa joang ho bona hore qetellong, lintho li tla sebetsa molemong oa rona haeba re ka lula re tšepehile?`