---
title:  Thuto e Fetisisang Litsietsing
date:   25/05/2025
---

`Bala Lipesalema 46. Re ka fumana molaetsa ofe oa tšepo moo har’a mofere-fere o teng hona joale bophelong le ho tseba se tlang ho tla lefatšeng matsatsing a ho qetela ha toantšano e kholo e tsoela pele moo?`

Pesalema 46 e bonahala e ama litaba tseo re li fumanang bukeng ea Ba-Heberu: ea se seng se le molemo ka ho fetisa. Jesu o molemo ka ho fetisa Baprista ba Baholo ba lefatše, sehlabelo sa Hae se fetisa mahlabelo a liphoofolo, le sehalalelo sa leholimo se fetisa se neng se le lefatšeng.

Pesalema ena e nka mothinya o fapaneng, leha ho le joalo. Sengoli ha se nke lintho tse molemo e be o li bapisa le tse molemo ka ho fetisa; o bapisa lefatše la bohlabaphieo—le litholoana tse bohla tseo bo li tlisitseng—le tšepiso ea lintho tse molemo ka ho fetisa tseo Molimo a ntseng a re hlophela tsona.

Ruri, Pesalema ena e tletse tšepo le tšepiso le har’a lesupi le teko le mahlomola le lintoa tseo re tobaneng le tsona, qetellong re lokela ho “tlohelang ‘me le tsebe hoba ke ‘na Molimo” (Lipes. 46:10), ‘me re phomole tiisetsong ea hore ka letsatsi le leng tsena li tla fela ‘me Molimo e tla ba oona o “busang lichaba, o busang lefatše” (Lipes. 46:10).

Hlokomela, hape, se ngoliloeng mona. “Ka baka leo, re keke ra tšoha, leha lefatše le ka sisinyeha, ‘me lithaba tsa tsokotseha mahareng a maoatle” (Lipes. 46:2).

Motho o sitoa ho iphapanyetsa ho hopola liketsahalo tse etsahalang Ho Tleng ha Bobeli: “Leholimo la finahana joalo ka lengolo ha le phuthoa, ‘me lithaba le lihlekehleke kaofela tsa suthisoa litulong tsa tsona” (Tšen. 6:14). ‘Me sena: “Le ntse le lebelletse, ‘me le akofisa ho tla ha letsatsi la Molimo, leo maholimo a tla felisoa ke ho cha ka lona” (2 Pet. 3:12). Lefatše la rona la joale, le makhopo a lona, ha le tlo ba teng ka ho sa eeng kae, ‘me se tlang kamorao ho mona se tšepisa ntho eo likelello tsa rona li sitoang ho se lekanya. Hajoale, leha ho le joalo, re lokela feela re tšoarelle, re tiisetse tumelong re itšoarelletse tšenolong ea Molimo eo re nang le eona, haholoholo ea Jesu sefapanong.

`Ho sa natse hore lintho li mpefetse hakae lefatšeng lena (‘me rea tseba hoba li tlo mpefala le ho feta), ke tšepo efe eo u lokelang ho e fumana ka tsebo ea hau ea molemo, matla, le semelo sa Molimo (nahana: sefapano)?`