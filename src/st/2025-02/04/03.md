---
title:  Pitso ea Abrahama
date:   21/04/2025
---

Khaolong ea leshome ea Genese, re bona ho tsoaloa ha lichaba tse fapaneng. Lentsoe le atisang ho fetoleloa e le “lichaba” ke goyim, leo hape le ka bolelang Balichaba. Genese 10 e re bolella hore leloko la botho le ile la arohana ka linaha, lipuo, malapa, le “lichaba” (Gen. 10:5; sheba le Tšen. 14:6).

Haufi haholo kamor’a ho bua ka taba ena, Molimo o bitsa Abrahama ho tsoa lichabeng tseo hore a tle a fapane le tsona le seo li se emelang.

`Bala Genese 12:1–9. Molimo o ile oa bitsa Abrame (ea bitsitsoeng Abrahama hamorao) hobaneng hore a tsoe naheng ea habo?`

Molimo o ne a rerile hore a tle a sebelise Abrahama ho theha sechaba se tla ema se fapane le mebuso ea batho. Ba ne ba sa lokela ho ba le morena holim’a bona ha e se Molimo ka Sebele. Batho bao ba ne ba lokela ho bontša se neng se tla etsahala ha leloko la botho le ka khutlela ho ‘Mopi. Iseraele e ne e thehetsoe ho ba tlhohonolofatso ho “‘mefuta eohle ea lefatše’” (Gen. 12:3). Molimo o na a ba tšolletse leseli le menyetla e neng e e-so ho bonoe lefatšeng pele ho moo, mohlomong pele ho Moroallo.

`Bala Deuteronoma 4:5–9. Jehova o ne a bolella bana ba Abrahama eng, sechaba se neng se qeta ho ba phethahatso ea tšepiso eo Molimo o neng o e etselitse Abrahama?`

Mona e ne e se motho a le mong ea fanang ka bopaki sechabeng se le seng; mona e ne e le sechaba kaofela seo, ka ho sebetsa hammoho le ka tumellano le Molimo, se neng se ka bontša khanya le semelo sa Hae. Hlokomela, hape, mantsoeng a buuoeng ho bona hore e ne e se feela “litaelo le melao” eo Molimo a neng a ba file eona e neng e ba etsa ba khethehileng haholo, empa ho tiisetsa ho eona ho ne ho tla etsa hore lichaba tse ling li re, “‘“Chaba seno se seholo, ruri ke sechaba se hlalefileng, se nang le kelello”’” (Deut. 4:6). Ho sa natse hore linnete tse neiloeng batho li hlolla hakae, ha ba hloleha ho phela ka tsona, ho li latela, li tla ba tlisetsa lithohako ho e-na le ho ba lehlohonolo le lefu ho e-na le bophelo.

`Tšiea e tšoanang, ea ho se tsebe ‘nete feela empa ho e latela, e sebetsa joang ho Baleti kajeno?`