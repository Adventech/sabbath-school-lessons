---
title:  Nimrode le Nineve
date:   20/04/2025
---

Edene e entsoe ho ba lehae la mapomelo la leloko la botho. Hang hoba sebe se kene, Molimo o ne a se na khetho e ‘ngoe ntle le ho arola botho le Serapa le sefate sa bophelo, nakoana ena bonyane.

Kantle ho Serapa, batho ba ne ba lokela ho sebetsa ka thata ho tšehetsabophelo ba bona bo tsoelang pele. Bophelo ba thatafala ho feta; ra lokela ho phela le bohloko le ka mofufutso oa phatla tsa rona (Gen. 3:16–19). Batsoali ba rona ba pele ba ne ba tšepa hore Morena ea nepahetseng o ne a ka fana ka tsela ea ho boela Serapeng, ‘me ba ne ba tlisa mahlabelo menyakong ea Edene ka tšepo le tebello ea topollo eo Molimo a neng a e fane ho lefatše le oeleng ho tloha sethathong.

“Serapa sa Edene se ile sa tsoela pele ho ba teng lefatšeng nako e telele kamor’a hore motho a lahleloe ntle ho litsela tsa sona tse ntle. ... Adama le bara ba hae ba ne ba tla mona ho tla khumamela Molimo. Hona teng ke moo ba neng ba nchafatsa likano tsa bona tsa kutlo ea molao oo tlolo ea oona e ba baketseng ho lelekoa Edene. Ha leqhubu la bokhopo le pharalla ho tlala lefatše, ‘me bokhopo ba batho ba ba bakela tšenyeho ka moroallo oa metsi, letsoho le neng le lemme Edene la e hula ho tloha lefatšeng. Empa qetellong ha tsohle li lokisitsoe, ha ho se ho na le “maholimo a macha le lefatše le lecha’ (Tšenolo 21:1), e tla busetsoa e khanya le ho khabisoa ho feta sethathong.”—Ellen G. White, Patriarchs and Prophets, leq. 62.

Ba bang, leha ho le joalo, ba sebelitse holima “litharollo” tsa batho bakeng sa mathata a rona a macha, ‘me ha hlaha ke hona metse e meholo, e leng teko ea ho etsa bophelo bo nolofetseng ka ho fetisa, mohlomong le ho leka ho busetsa se lahlehileng Edene.

`Bala Genese 10:1–12. Mona ke moo Bibele e hlahisang batho ba bangata ba nkang karolo lipolotiking ba fumanehileng Bibeleng eohle, ho kenyelletsa Ninive le Babilona. Ho latela seo re se tsebang ka karolo e bapetsoeng ke metse ena hamorao, re ka ithuta eng litemaneng tsee?`

Ba bang ba balile ka Nimrode, ‘me ba etsa qeto ea hore ke mohale ea khabane, joalo feela ka bahale ba hlotseng ba litšomo tsa bohedene. Empa ha Bibele e mo hlalosa e le ea bileng “matla lefatšeng,” le “setsomi sa senatla pel’a Jehova,” ha se thoholetso. Nomrode o bile matla ka khakanyo ea hae, empa o “eme” kapele ho Jehova ka tsela e nyelisang Molimo. Seo re se bonang litemaneng tsena ke pharalatso ea bokoenehi khahlanong le Molimo, bokoenehi bo tla ba teng ho fihlela, bokoenehi bohle bo felisitsoe.

`Hobaneng ha sebe sa bokoenehi khahlanong le Molimo se le masene ho feta kamoo re ka hlokomelang? Re ka itšireletsa joang khahlanong le tšekamelo ee ea botho?`