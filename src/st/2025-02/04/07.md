---
title:  Ho Ithuta Haholoanyane
date:   25/04/2025
---

Bala Esaia 44:24–45:13.

“Hanyane, hanyane, qalong ka ho nanya le ka ho khutsa, ‘me hamorao ka tsela e bulehileng ha se ntse se eketsa matla ‘me se ba le taolo holim’a likelello tsa batho, ‘sephiri sa bokhopo’ sa tsoelapele ka mosebetsi oa sona oa thetso le bonyefoli. Litloaelo tsa bohede tsa fumana tsela ea tsona ho kena kahare ho kereke ea Bokreste ka tsela e batlileng e sa bonahale ho hang. Moea oa ho ikoba le ho ikamahanya o ile oa thibeloa ha nakoana ke litlhoriso tse bohale tseo kereke e ileng ea feta har’a tsona tlas’a bohedene. Empa eare ha litlhoriso li emisa, Bokreste bo kena makhotleng le matlong a marena, a lahla bonolo le boikokobetso ba Kreste le baapostola ba Hae ea nka boikakaso ba baprista le babusi ba bahedene; ‘me sebakeng sa litaelo tsa Molimo, ea kenya maikutlo le litloaelo tsa batho. Tšokoloho ea lefofo ea Constantine, nakong e qalang ea mongoaha-kholo oa bone, e ile ea baka thabo e kholo; ‘me lefatše, le ikhakantseng ka seaparo sa ho loka, la kena kahare ho kereke. Ke moo teng mosebetsi oa ho bolisa o ileng oa akofa ka matla a maholo. Bohedene, ha bo ne bo bonahala bo fekisitsoe, ba fetoha mohloli. Moea oa bona oa laola kereke. Lithuto tsa bona, mekete, le litumela-khoela tsa kenella kahare ho tumelo le borapeli ba ba ipolelang hore ke balateli ba Kreste.”—Ellen G. White, The Great Controversy, maq. 49, 50.

Re ipapisitse le potso e qetellong ea boithuto ba Laboraro, a na bohle ha re kotsing, haholo ha nako ea ho ba moo e ntse e eketseha, ea ho behella “kathoko bonolo le boikokobetso ba Kreste le barutuoa ba Hae” sebakeng sa boikakaso, matla, masiba, le liteko tsa lefatše? Haeba re nahana ha re kotsing, rea ithetsa.

**Lipotso tsa Puisano:**

`Ha Molimo a isa sechaba sa Hae kholehong Babilona, e ne e le motsotso o bohloko ka ho khetholloha. Abrahama o ne a bitsitsoe ho tloha Kaldea ho ea etsa sechaba sa selekane seo e neng e tla ba leseli la lefatše, ‘me joale ba nkuoa ba tlanngoe ka liketane. Nakong ea kholeho ea bona, Molimo o ile a bontša Iseraele se ka beng se etsahetse hoja ba ile ba tšepahala. Nebukadnesare, eena hlooho ea puso e khahlanong le Molimo ka botlalo, o tla ho Kreste (Daniele 4). Qetellong ea kholeho ea bona, Molimo o phahamisa morena oa mo-Persia ho sebetsa e le kemeli ea Kreste, ho lokolla sechaba sa Hae Babilona ‘me a se busetsa lefatšeng la Pallo. Ciruse e ne e se mo-Iseraele, feela Molimo o ile a mo khetha ho bontša leano la topollo ho lefatše ha a busetsa batho ba Molimo ba selekane Jerusalema. Ke thuto efe eo re ka ithutang eona ka kamoo Molimo o talimang batho ho tloha tabeng ea hore joale o ne a sebelisa batho ba tsoang kantle ho Iseraele ho phethahatsa merero ea Hae?`

`Ho ka etsahala e be ha re Babilona, empa ho hokae ha Babilona ho ka ho rona? Re ka elelloa bothata boo joang, ‘me ke joang re ka fetohang?`