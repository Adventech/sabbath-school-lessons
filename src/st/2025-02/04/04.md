---
title:  Ho Neoa Seo U Se Kopileng
date:   22/04/2025
---

Joalo ka ha re fumane qalong, Iseraele e ne e sa lokela ho ba le morena oa motho, joalo ka lichaba tse ling. Kamor’ a nako, leha ho le joalo, Iseraele ea tenyetseha, ‘me ba iphumana ba se ba tsetselela lintho tseo “lichaba,” “balichaba,” ba nang le tsona.

`Bala 1 Samuele 8:4–18. U nahana ke hobaneng ha baholo ba ile ba fumana taba ea morena e khahlisa? Re oela tekong tse tšoanang ka litsela life?`

Ho bohlokoa ho hlokomela hore kopo ea ho ba le morena e ne e le ho hana puso ea Molimo holim’a sechaba sa Hae. Joalo ka ha re fumane, sechaba sena se ne se lokela ho arabela ho ‘Mopi ka kotloloho, ‘me kamano ea bona le eena e ne e bonahatsoa ke sehalalelo le litšebeletso tsa sona har’a tse ling. Ka ho kopa morena, ba ne ba ipitsetsa mathata a tšoanang le ao mebuso ea Balichaba e fetang har’a oona: ho kenngoa sesoleng bakeng sa lintoa tsa morena, ho phethisoa, ho khafisoa, le lintho tse ling tse mpe. Ba ne ba tla fumana hore marena a batho a busa ho latela takatso tsa bona, e seng ka pelo tse fanang, joalo ka ha Molimo a etsa.

Hape, tlhophiso ena e ncha e ne e tla ba ea nako eohle: Iseraele e ne e tla neoa seo e se kopileng, empa nakong eo ba elelloang hore ke ho theohela boemong bo tlase, li tla be li sallane le bona. “‘Mohlang oo, le tla lla ka baka la morena oa lona eo le ikhethetseng eena, empa Jehova a ke ke a le utloa mohlang oo.’” (1 Sam. 8:18).

Molimo o tseba mefokolo ea sechaba sa Hae, ‘me o ile a bolela e sa le pele hore Iseraele e tla batla morena oa motho. Ba feela ba etsa joalo, ‘me boholo ba nalane e halalelang ke pale ea litholoana tse bosula tsa khetho eo.

Bala Deuteronoma 17:14–20. Elelloa hore Molimo ha a re, “Ke tla ba nea morena,” empa o re, sechaba sa Hae se etse qeto haeba se mo batla. Molimo o ne a beile litšireletso bakeng sa ho sireletsa sechaba sa Hae makhopong a mang a ‘muso oa batho—leha, nalane ea sechaba sena le marena a sona e bontšitse, litšireletso tseo li ne li atisa ho se natsoe.

Motho o lokela feela ho talima nalane ea Iseraele kamor’a hore ba etse qeto ea ho ba le morena hore a bone kamoo lintho li ileng tsa mpefala ho bona katlas’a marena ana. Leha marena a mang a ne a le molemo ho feta a mang, le a “molemo” a ne a ntse a etsa liphoso (nahana Davida le Bathsheba). Makhetlong a mangata, sechaba se ne se phela tlas’a puso ea morena a le mong ea neng a etsa “ho leng hobe pel’a Jehova” (sheba 1 Marena 11:6, 1 Marena 15:26, 1 Marena 16:30, 2 Marena 3:2, jj.).

Nakong eo ea khale, kapa le kajeno, mebuso eohle ea batho e na le ntho e le ‘ngoe e tšoanang: baetsalibe ba busang baetsalibe ba bang. Ke eng eo ho ka etshalang hore e fosahale?