---
title:  Tholoana e Thibetsoeng
date:  04/04/2022
---

`Bala Genese 2:16, 17 le Genese 3:1–6 (sheba le Johanne 8:44). Bapisa mantsoe a taelo ea Molimo ho Adama le mantsoe a noha ho mosali. Phapang ke efe mantsoeng ao, ’me se boleloang ke lipolelo tsee ke sefe?`

Ela hloko tsoano ea puisano ea Molimo le Adama (Gen. 2:16, 17) le puisano ea Eva le noha. Ekare noha e nkile sebaka sa Molimo hona hoo e tsebang ho mo feta. Sethathong, o ipotsetsa potso feela, eleng se bontšang hore, mohlomong, mosali h’a utloisisa na Molimo o itseng. E be kamora mona Satane o belaella le ho ba le khoao ka morero oa Molimo, ebile o oa mo hanyetsa.

Tlhaselo ea Satane e fupere ntlha tse peli, lefu le tsebo ea botle le bobe (Gen. 2:17), khahlanong le sena, Satane a re, ba keke ba shoa, eleng se neng se bolela hore batho ba phela ka ho sa feleng (Gen. 3:4). Leha Molimo a ne a thibetse Adama ho ja tholoana ena (Gen. 2:17), Satane o ila a ba khothaletsa ho ja tholoana kaha ho e ja ho ne ho tla etsa ba tšoane le Molimo (Gen. 3:5).

Khang tse peli tsa Satane, ho se shoe le ho tšoana le Molimo; e ile ea kholisa Eva hore a je tholoana. Ntho’e khathatsang ke hore hang ha mosali a etsa qeto ea ho se mamele Molimo ’me a ja tholoana e thibetsoeng, o ile a itšoara joalokaha e ka Molimo ha a sa le eo o se a nketsoe sebaka ke eena. Temana ea Bibele e buoa ka phetoho ena ea semelo. Eva o sebelisa puo ea Molimo: kamoo Eva a boneng tholoana e thibetsoeng kateng, “a bona hore . . . se khahlisa mahlo” (Gen. 3:6), e re hopotsa kamoo Molimo a boneng tlholeho ea hae kateng “a bona . . . hore e molemo” (Gen. 1:4, j.j.).

Liteko tsena tse peli, ea ho se shoe le ho tšoana le Molimo ke metso ea thuto ea ho se shoe e fumanoang Egepata ea khale le tumelong tsa Segerike. Taba-tabelo ea ho se shoe, eo ba neng ba lumela hore e ea halalela, e ile ea qobella batho bana ho boela ba batlana le maemo a halalelang hape-hape, ele hore (ba ne ba tšepa joalo) ba fumane ho se shoe. Ka sekhukhu, tsela ena ea ho nahana e ile ea kenella Bakresteng ba Bajude, ’me e tsoetse tumelo ea hore moea ha o shoe, e teng le likerekeng tse ngata le kajeno.

`Nahana ka litumelo tsohle tse teng kajeno tse rutang hore ha re shoe. Ke joang kutloisiso ea rona ea tlhaho ea motho le boemo ba bafu e li re fang tšireletso e matla khahlanong le thetso tse kotsi tsee?`