---
title:  Ho Ipata Pela Molimo
date:  05/04/2022
---

`Bala Genese 3:7–13. Hobaneng Adama le Eva ba ile ba utloa ba hloka ho ipatela Molimo? Hobaneng Molimo a ile a botsa potso “u hokae na?” Adama le Eva ba ile ba leka ho buella boitšoaro ba bona joang?`

Kamora hore ba etse sebe, Adama le Eva ba ile ba ikutloa ba le feela hobane ba ne ba lahlehetsoe ke liaparo tsa bona tsa khanya, tse neng li bontša boteng ba Molimo, (sheba Lipe. 8:5, bapisa le Lipe. 104:1, 2). Setšoantšo sa Molimo se ne se anngoe ke sebe. Leetsi “ba iketsetsa” poleloaneng ena “ba iketsetsa liaparo” (Gen. 3:7,) ho fihlela ha joale e ne e sebelisitsoe ho Molimo feela (Gen. 1:7, 16, 25, jj). Ke hore ekare ba ile ba nka sebaka sa ’mopi nakong eo ba lekang ho pata sebe sa bona, eleng ketso eo Paulosi a reng ke ho beoa ea lokileng ka mesebetsi (Baga. 2:16).

Ha Molimo a fihla, o ba botsa potso seikarabi “ ‘u hokae na?’ ” (Gen. 3:9), eona potso eo Molimo a ileng a e botsa Kaine (Gen. 4:9). Ka ’nete Molimo o ne a tseba likarabo tsa lipotso tsena. Lipotso tsena li ne li botsoa molemong oa ea molato, ho ba thusa ho hlokomela seo ba se entseng, ha ka nako e tšoanang li tla boela li ba tataisetsa pakong le topollong. Molimo o ile a sebeletsa topollo le topollo ea batho hang feela hore ba etse sebe.

Haele hantle, taba ena kaofela e bontša taba ea kahlolo ea patlisiso, e qalang ka moahloli, ea botsang moqosuoa (Gen. 3:9) ho mo lokisetsa kahlolo (Gen. 3:14–19). Empa o boetse o e etsetsa ho susumetsa pako, e tla isa topollong (Gen. 3:15). Sena ke sona sepheo se bonahalang hohle ka Bibeleng.

Pele, moetsalibe o etsa seo a tummeng ka sona, Adama le Eva ba leka ho qoba kahlolo, ba isa molato ho ba bang. Adama o araba potso ea Molimo ka hore ke mosali eo a mo filoeng ke Molimo (Gen. 3:12)—ke eena ea entseng hore a etse joalo. E n’e le phoso ea mosali (eleng se bolelang hore, e ne boetse e le phoso ea Molimo), eseng eena.

Eva o araba ka hore ke noha e mo thetsing. Kutu-ketso ea Seheberu ‘nasha’, “thetsa” (ho Gen. 3:13), e bolela ho fa motho tebello eo eseng eona le ho etsa hore ba lumele hore seo ba se etsang se nepahetse (2 Marena 19:10, Esa. 37:10, Jeremia 49:16).

Adama o beha molato ho mosali, o re mosali o mo file tholoana (’netenyana e teng mona), e be Eva eena o beha molato ho noha, o re e mo thetsitse (’netenyana e teng le hona mona). Empa taba ke hore ba molato ba le babeli.

`Ba leka ho beha molato mothong e mong ka seo ba se entseng? Hobaneng ho le bonolo ho rona ho oela lerabeng le tšoanang?`