---
title:  Ho Tloha ho Abrahama
date:  01/05/2022
---

`Bala Genese 12:1–9. Hobaneng Molimo a bitsa Abrahama hore a tlohe naheng eabo a sie lapa labo? Abrahama o ila a arabela joang?`

Nako ea ho qetela ha Molimo a buoa le motho, bonyane e rekotiloeng Mangolong, e n’e le ho Nooe, a motiisetsa kamora moroallo hore o tla tlabola selekane le nama eohle (Gen. 9:15–17) le hore ha ho sa tla ba le moroallo o mong oa ka lefatše lohle. Mantsoe a Molimo a macha, joale ho Abrame, a nyallana le tšepiso eo: lichaba tsohle tsa lefatše li tla hlohonolofatsoa ka Abrame.

Phethahatso ea boporofeta bona e qala ka ho siea tsa khale. Abrame o sia sohle seo a neng a se tloaetse, lelapa la hae, le naha eabo. Le karolo ea hae. Boholo ba phallo ena bo utloahala pheta-phetong ea lentsoe la sehlooho “tloha,” le hlahang ha supa tabeng tsena. Taba ea pele, Abrame o sia naha eabo, “Ure ea Bakalde,” eo le eona eleng Babilona (Gen. 11:31, Esa. 13:19). Pitso ena ea ho “tsoa Babilona” e na le histori e telele hara baporofeta ba Bibele (Esa. 48:20, Tsen. 18:4).

Ho falla hoa Abrame ho boetse ho ama lelapa la hae. Abrame o tlameha ho sia lefa la hae le boholo ba seo a ithutileng sona lelokong labo, thuto le tšusumetso.

Leha ho le joalo, pitso ea Molimo ea ho tloha e fupere ho feta mona. Poleloana ea Seheberu lekh lekha, “tloha,” ha e tolokoa e sa hlapolloa, e bolela “uena tsamaea” kapa “itsamaele.” Ho tloha hoa Abrame ha ho ame tikoloho ea hae feela, kapa lona lelapa la hae. Poleloana ea Seheberu e hlahisa ho toboketsa hore eena a tsamaee. Abrame o tlameha ho itšiea, a hlobole karolo ea hae e nang le histori ea hae ea Bobailona.

Sepheo sa ho lahleheloa hona ke “lefatše” leo Molimo a tla ’montša lona. Puo e tšoanang e tla sebelisoa hape tabeng tsa sehlabelo ka Isaaka (Gen. 22:2), ho bontša thaba ea Moria, moo Isaaka a tlang ho etsetsoa sehlabelo teng, le moo Tempele ea Jerusalema e tla ahoa teng (2 Likron. 3:1). Tšepiso ea Molimo ha e felle lehaeng le bonoang, empa topollong ea lefatše lohle. Taba ena e boela e tiisoa tšepisong ea Molimo ea tlhohonolofatso ea lichaba tsohle (Gen. 12:2, 3). Kutu- ketso barakh, “hlohonolofatsa,” e hlaha makhetlo a mahlano khaolong ena. Mothati oa tlhohonolofatso ena ea ka lefatše lohle e sebetsa ka “peo” ea Abrame (Gen. 22:18, Gen. 26:4, Gen. 28:14). Temana mona e buoa ka “peo,” eo qetellong e tla phethahatsoa ka Jesu Kreste (Liketso 3:25).

`E be k’eng eo mohlomong Molimo ao bitsetsang ho e sia; ke hore, ke karolo efe ea bophelo ba hao eo u lokelang ho arohana le eona hore u mamele pitso ea Molimo?`