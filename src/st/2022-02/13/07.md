---
title:  Nahanisisa ka Botebo
date:  24/06/2022
---

Ellen G. White, “Joseph and His Brothers,” ho Patriarchs and Prophets, maq. 233–240.

“Bophelo ba Josefa bo hlalosa bophelo ba Kreste. Ebile mōna o entseng hore bana babo ba mo rekise ho ba lekhoba; ba ne ba nahana hore ba tla mo thibela ho ba moholo ho ba feta. Joale ea re ha a rekisetsoa Egepeta, ba ithorisetsa hore ha ba sa tla utloa ka litoro tsa hae, hore ba tlositse khonahalo eohle ea hore li ka etsahala. Empa ketso ena ea bona ea fetoloa ke ea Molimo a ileng a etsa hore eona ntho’eo ba neng ba e thibela e etsahale. Ka ho tšoana, baprista le baetapele ba Bajude ne ba mōnela Kreste, ba tšaba hore o tla hohella batho bohle ho eena. Ba ’molaea, ho mo thibela ho ba Morena, empa ka ketso eo, ba etsa hore seo se etsahale.

“Josefa, ka bokhoba ba hae Egepeta, o ile a lopolla lelapa la ntat’ae, taba ena ha e eaka ea fokotsa molato oa bana ba babo. Ka ho tšoana, ho thakhisoa ha Jesu sefapanong ke lira tsa hae ho mo entse Mopholosi oa batho bohle, mopholosi oa batho ba oeleng, le Morena oa lefatše lohle; empa bobe bo entsoeng ke babolai ba hae e n’e le ketsahalo e mpe hona hoo e kang letsoho la Molimo ha se lona le neng le tataisa liketsahalo tseo bakeng sa khanya ea hae le molemong oa motho. “Jolokaha Josefa a ile a rekisetsoa bahetene ke bana babo, le Kreste o ile a rekisetsoa lira tsa hae ke e mong oa barutuoa ba hae. Josefa o ile a etselletsoa a hlahleloa chankaneng ka baka la seriti sa hae; le Kreste o ile a nyatsoa a furalloa ka baka la ho loka hoa hae, bophelo ba hae ba ho iketsa sehlabelo bo neng bo khalema sebe; leha a ne a se na molato, o ile a fuoa tsuo ka bopaki ba paki tsa leshano. Mamello le bonolo ba Josefa, hara ho hlokeloa toka le ho etseletsoa, ho ikemisetsa ho tšoarela ha hae, kutloelo-bohloko ea hae baneng babo ba tsoileng tseleng, ho emetse ho mamella ntle le ho belaela ha Mopholosi ho batho ba senyehileng, le tšoarelo ea hae eseng ho babolai ba hae feela, empa le ho bohle ba tlileng ho eena ba ipolela libe ba kopa tšoarelo.”—Ellen G. White, Patriarchs and Prophets, leq. 239, 240.

**Lipotso tsa ho Qoqoa**

`➊ Kamora ho hlokahala hoa Jakobo, bana babo Josefa ba ile ba tšoha hore joale Josefa o tlo batla ho iphetetsa. See se re rut’ang ka molato oo ba neng ba ntse o kakatletse? Karabo ea Josefa e re ruta eng ka tšoarelo ea ea molato?`

`➋ Tse ling tsa ntho tse tšoanang tseo u ka li fumanang bophelong ba Josefa le ba Jesu ke life?`

`➌ Tsepamisa maikutlo tabeng ea hore leha Molimo a tseba bokamoso, re ntse re lokolohile ho ikhethela. Re nyalanya taba tsee tse peli joang?`