---
title:  Tšepo ea Lefatše la Pallo
date:  23/06/2022
---

`Bala Genese 49:29–50:21. ’Moko-taba e meholo e fumanoang qetellong ea buka ea Genese ke efe?`

Qetello ea Genese e entsoe ka liketsahalo tse tharo tse tletseng tšepo.

Ea pele, ke tšepo ea hore Iseraele e tla khutlela Lefatšeng la Pallo. Moshe, sengoli sa Genese, o hlalosa mafu le ho patoa ha Jakobo le Josefa e le liketsahalo tse supang lefatšeng la Pallo. Hang-hang kamora tlhohonolofatso ea hae le boporofeta ba “meloko e leshome le metso e ’meli ea Iseraele” (Gen. 49:28) Jakobo o nahana ka lefu la hae, ’me o laela bara ba hae ho mo epela naheng ea Kanana, lehaheng le tšimong ea Makpela, moo Sara a epetsoeng teng (Gen. 49:29–31). Thlaloso e phetang mokoloko oa phupu ea hae ho ea Kanana e fetoha ketella-pele ea phallo ea ho tsoa Egepeta e etsahetseng lilemo-lemo kamora moo.

Ea bobeli, ke tšepo ea hore Molimo o tla fetola bobe botle. Kamora lefu le kepelo ea Jakobo, bana babo Josefa ba khathatsehile ka bokamoso ba bona. Ba tšohile hore Josefa o tla iphetetsa. Ba tla ho Josefa ba ithapalatsa ka pela hae, ba itokiselitse ho ba bahlanka ba hae (Gen. 50:18), eleng ketsahalo e re hopotsang litoro tsa boporofeta ba Josefa. Josefa o boela a ba tiisetsa ho se “tšohe” (Gen. 50:19), poleloana e supang bokamoso (Gen. 15:1); hobane se neng se “reretsoe ho ba bobe” khahlanong le eena, “Molimo a se etsa botle” (Gen. 50:20), ’me a etsa hore liketsahalo tseo e be tse isang topollong (Gen. 50:19–21; bapisa le Gen. 45:5, 7–9). Ke hore, le hara ho hloleha ho ho kalo-kalo ha batho, borena ba Molimo bo tla fetola tsohle.

Ea boraro, ke tšepo ea hore Molimo o tla lopolla batho ba oeleng. Pale ea lefu la Josefa temaneng tsena tsa Genese, se seholo ho feta lefu la hae feela. Se makatsang, Josefa h’a laele hore masapo a hae a patoe. Empa o supa nakong eo “ruri Molimo o tla le etela, ’me nakong eo, le tle le tlose masapo a ka koano” (Gen. 50:25), eleng seo ba ileng ba se etsa, lilemo-lemo kamora moo, e le ho phetha taelo eo (sheba Exoda 13:19). Qetellong, tšepo ea Lefatše la pallo, Kanana, ke letšoao, ketella-pele ea tšepo ea moshoelella ea pholoso, ea khutlisetso, ea Jerusalema e ncha lefatšeng le Lecha— tšepo ea moshoelella ea rona bohle, tšepo e tiisitsoeng ke lefu la Shilo.

`Bala Tsenolo 21:1–4. Litemana tsee li emetse tšepo e babatsehang ho feta tsohle, eo re nang le eona joang? Ntle le tšepiso ena, ke tšepo efe eo re nang le eona ho e na le lefu feela leo eleng tharollo ea mathata a rona kaofela?`