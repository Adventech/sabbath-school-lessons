---
title:  Jakobo o Hlohobolofatsa Josefa
date:  21/06/2022
---

Ha Jakobo a le haufi le lefu, o hopola pejana ha a ne a khutlela Bethele (Gen. 35:1–15), h’a tla fumana tšepiso e nchafalitsoeng ea “ho ruoa ka ho sa feleng” (Gen. 48:4) e neng e fuoe Abrahama (Gen. 17:8). Tšepo ea lefatše la pallo ka hona, ke khothatso e mo fang morolo h’a atamela ntši tsa lebitla. Ka hona, Jakobo o retelehela ho bara ba babeli ba Josefa, ba tsoaletsoeng Egepeta, o oa ba hlohonolofatsa, empa o etsa seo a ipapisitse le tšepiso ea kamoso malebana le peo ea hae.

`Bala Genese 48. Hobaneng Jakobo a ile a hlohonolofatsa bara ba babeli ba Josefa moo, eseng litloholoana tse ling tsa hae?`

Bara ba babeli ba Josefa, Manase le Efraime, ke tsona feela litloholo tse hlohonolofatsoang ke Jakobo. Ka hona, ba tloha boemong ba ho ba litloholoana ho ea ea ho ba bara (Gen. 48:5). Leha tlhohonolofatso ea Jakobo e bontša boholo ba ea bobeli (Efraime) holima ea pele (Manase), tlhohonolofatso ea Jakobo e malebana le Josefa feela. (Gen. 48:15).

Seo re se bonang mona ke bopaki ba motho ka mong ba ho tšepahala hoa Molimo ho bona le tšepiso ea hae ea bokomoso ba bona. Jakobo o buoa ka Molimo oa Abrahama le Isaaka (Gen. 48:15), ea faneng ka lijo le tšireletso ho bona. Ke eena Molimo ea “’namoletseng bobeng bohle” (Gen. 48:16). Jakobo o boetse o hopola “Molimo oa Bethele” (Gen. 31:13), eo a betaneng le eena (Gen. 32:29) ea fetotseng bitso la hae ho tloha ho Jakobo ho ba “Iseraele” (Gen. 32:26–29).

Ka ho buoa ka maiphihlelo ana ohle, moo Molimo o fetolang bobe botle, Jakobo o buoa ka tšepo ea hae ea hore Molimo h’a na nka taolo ea maphelo a litloholo tsa hae hona joale feela, joalokaha a entse ho eena le Josefa, o nahana le ka bokamoso, mohlang litloho-tloholoana tsa hae li khutlelang Kanana. Tšepo ena e hlakile ho tloha ka moo a buoang ka Sikeme ka teng (Gen. 48:22), ha se hore o buoa ka sekotoana sa naha seo a neng a se rekile feela (Gen. 33:19) empa hape ke sebaka seo masapo a Josefa a neng a tla patoa teng (Josh. 24:32) hape moo naha e tlang ho aroleloa meloko e leshome le metso e meraro teng (Josh. 24:1). Le hara tsohle tse etsahetseng, Jakobo o ile a beha ka kelellong litšepiso tsohle tsa Molimo ea ileng a re “malapa ohle lefatšeng a tla hlohonolofatsoa ka lelapa lena” (Gen 12:3).

`Bala Liketso 3:25, 26. Ho ea ka Petrose, tšepiso ee ea Genese 12:3 e ne e phethatsoa joang? Rona, re fumane tlhohonolofatso ee joang?`