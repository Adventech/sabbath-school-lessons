---
title:  Jakobo o Hlohonolofatsa Bara ba Hae
date:  22/06/2022
---

`Bala Genese 49:1–28. Bohlokoa ba tlhohonolofatso ea Jakobo bareng ba hae ke bofe semooeng?`

Ka holimo ho boporofeta bo malebana le histori ea hang hang ea meloko ea Iseraele, Jakobo o bona Mesia le tšepo ea pholoso ea moshoelella. Tšepo ena e se ntse e bontšitsoe mantsoeng a pele a Jakobo “mehleng ea bofelo” (Gen. 49:1), eleng se ka bontšang ho tla ha Morena Mesia (Esa. 2:2, Dan. 10:14).

Litemana joale li bua ka bokamoso ba leloko la e mong le e mong oa banna bana. Tsena ha se pheletso tse ngotsoeng lejoeng, joalokaha e ka ke Molimo ea entseng hore ba fete hara tseo ba tla feta hara tsona; empa ke tlhaloso ea tse tla tlisoa ke limelo tsa bona le bana ba bona. Mohlala, hore e be Molimo o oa tseba hore mang- mang o tla bolaea batho ba senang molato, ho fapane hole-hole le hore ke Molimo ea neng a batla hore motho ea joalo a etse ketso eo e soto.

`Bala Genese 49:8–12. Ke boporofeta bofe bo fanoang moo, ’me ke hobaneng bo le bohlokoa?`

Kaholimo-limo ho bolokolohi ba ho ikhethela, Molimo o tseba bokamoso, ’me o hlophisitse hore Mesia a tsoaloe lelokong la Juda. Juda (Gen. 49:8–12), eo letšoao la hae e leng tau (Gen. 49:9), o emetse borena le thoriso. Juda o tla tsoala morena Davida, empa le Shilo, ke hore, ea tla tlisa shalom, “khotso” (Esa. 9:6, 7) eena “lichaba li tla mo utloa” (Gen. 49:10).

Ka nako e telele Bajuda ba bone sena e le boporofeta bo supang ho tleng ha Mesia, ka ho tšoana, Bakreste le bona ba bone temana ena e supa ho Jesu. “Le lichaba li be li mo utloe” (Gen. 49:10), ke hore, mohlomong, ketella-pele ea tšepiso ea Testamente e Ncha “hore mangole ohle a khumamele lebitso la Jesu” (Bafilipi. 2:10).

Joalo kaha Ellen G. White a ngotse: “Tau, morena oa naha, ke letšoa le letle bakeng sa moloko ona, leo Davida a tsoileng ho lona, ’me mora Davida Shilo, ‘tau ea ’nete ea leloko la Juda,’ ea tla khumameloa ke mebuso eohle lichaba tsohle li mo fa tlotla.”—Patriarchs and Prophets, leq. 236.

`Hobaneng re lokela ho fa Jesu tlotla hona joale, le pele lichaba tsohle li etsa joalo?`