---
title:  Botlokotsebe
date:  12/04/2022
---

`Bala Genese 4:3–8. Methati e entseng hore Kaine a bolae ngoana’bo ka eona ke efe? Sheba le 1 Johanne 3:12.`

Se etsoang ke Kaine se habeli: “Kaine a halefa haholo, ’me sefahleho sa hae sa sosobana” (Gen. 4:5,). Khalefo ea Kaine e ne e tobile, ho bonahala joalo, Molimo le Abele. Kaine o ne a halefetse Molimo hobane a ne a utluisisa hore ke lehlatsipa la ho hlokeloa toka, a boetse a koatetse Abele hobane a ne a mo monela. A mo monela k’ang? Ka kabelo feela? Ka ’nete ho tlameha ho ne ho e na le ntho tse ngata tse neng li etsahala tse re sa li tsebeng, tse fetang se hlahang litemaneng tsena tse ’maloa. Ho sa natsoe hore na tsona e n’e le life, ka ’nete Kaine o ne a e-na le khatello ea maikutlo kaha kabelo ea hae e n’e sa amoheloa.

Lipotso tse peli tsa Molimo ho Genese 4:6 li amana le maemo a mabeli a Kaine. Joaloka ho Adama, Molimo o botsa lipotso, eseng hobane a sas tsebe karabo, empa hobane a batla Kaine a itekole ’me a utlouisise lebaka la maemo ao a leng ho oona. Joaloka kamehla, Morena o sebeletsa ho lopolla batho ba hae ba oeleng, leha ho bonahala hantle hore ba mo sitetsoe. Joale, kamora ho botsa lipotso tsena, Molimo o eletsa Kaine.

Taba ea pele, u khothaletsa Kaine ho “ ‘etsa hantle,’ ” ho itšoara hantle. Ke pitso ea pako le hore a fetole mehopolo ea hae. Molimo o tiisetsa Kaine hore “ ‘o tla amoheloa’ ” a tšoareloe. Ka mantsoe a mang, o re Kaine a ka amoheloa ke Molimo, empa sena se tla etsoa ka lipehelo tsa Molimo eseng tsa Kaine.

Ka lehlakoreng le leng, “‘ebang u sa etse hantle, sebe se laletse monyako, ’Me litakatso tsa sona li lebile ho uena, u mpe u se hlole’ ” (Gen. 4:7,). Keletso ea Molimo e senotse metso ea sebe, ’me eona e fumanoa ho Kaine ka boeena. Le hona mona, Molimo o eletsa Kaine, o leka ho mo tataisetsa tseleng eo a lokelang ho ea ka eona.

Lentsoe la Molimo la bobeli la keletso le malebana le moea oa Kaine ka sebe sena, se laletseng monyako, seo “‘litakatso tsa sona li leng ho uena.’ ” Molimo o khothaletsa boithibo: “‘U mpe u se buse.’” Motheo ona ona o phetoa ke Jakobo, h’a hlalosa hore “empa motho e mong le e mong o ee a lekoe ke ho hoheloa le ke ho chachehisoa ke takatso eo eleng ea hae. (Jakobo 1:14,). Evangeli e re fa tšepiso, eseng feela ea tšoarelo ea sebe empa le tlholo ea sona. (Sheba le 1 Bakori. 10:13.). Qetellog, ntle le eena, ha ho motho eo Kaine a ka mo jarisang molato ka baka la sebe sa hae. Na ha ho joalo le ho rona bohle?

`Ke sefe seo pale ee e mali-mabe e re rutang sona malebana le bolokolohi ba khetho le malebana le malebana le kamoo Molimo a ke keng a re qobella ho mo mamela kateng?`