---
title:  Tlhaselo ea Josefa
date:  06/06/2022
---

Leha liketsahalo tse ileng tsa latela li bile mpe hakaalo, ha ho thata ho li utloisisa. Ho phela ’moho le motho eo u mo hloileng, eo le amanang le eena, ka ’nete ho ne ho se kamoo ho ke keng hoa tlisa mathata a mangata.

Ha fela ha e-ba joalo.

`Bala Genese 37:12–36. See se re ruta’ng malebana le kamoo pelo tse mpe tse bolileng li ka bang kotsi kateng, le kamoo li ka susumetsang mang le mang ho se etsa?`

Bana babo Josefa ba ile ba mo hloea hobane ba ne ba mo monela ka baka la ho ratoa ke Molimo (Liketso 7:9), molemo o tlang ho tiisoa khatong e ’ngoe le e ’ngoe liketsahalong tse latelang. Ha Josefa a lahlile tsela o fumanoa ke motho ea ’montšang tsela (Gen. 37:15). Ha bana babo Josefa ba rera ho ’molaea, Rubene o kena lipakeng, o hlahisa hore a se bolaoe empa a lahleloe lemeneng (Gen. 37:20–22).

Ho thata ho utloisisa mofuta oa lehloeo le bontšoang mona, haholo-holo ngoaneng ueno. Ho tla joang hore e be bahlankana baa ba entse ntho’e mpe hakaalo? Ha ba’ ka ba nahana, leha e se e le motsotsoana feela, kamoo ketso e tla ama ntata bona kateng? Ha re tsebe hore na ba ne ba koatetse ntat’a bona hakae ka baka la lerato la hae ho Josefa—ho etsa sena ho e mong oa bana ba hae, ka ’nete e n’e le ntho’e mpe-mpe. Ke pontšo e matla ha ka kang e bontšang kamoo batho ba ka bang khopo kateng!

“Empa ba bang ba bona [bana babo] ba ne ba sa phuthuloha; ha b’a ka ba fumana khotso eo ba neng ba e nahana kamora ho iphetetsa. Eaba sehlopha sa bahoebi sea hlaha. E n’e le sehlopha sa Ba-Ishmaele ba tsoang mose ho Jorodane, ba le tseleng e ea Egepeta ba nkile linoko le liphahlo. Eaba Juda o hlahisa hore ba rekisetse Josefa batho bana, ho e na le ho mo tlohella ho shoa. Ha a se a tlohile tseleng ea bona, ba tla sala ba sena molato oa mali a hae.”—Ellen G. White, Patriarchs and Prophets, leq. 211.

Kamora hore ba mo lahlele ka mokoting, ba rera ho ’molaea hamorao, hoa feta sehlopha, eaba Juda o hlahisa hore ba ba rekisetse ngoanabo bona (Gen. 37:26, 27). Kamora hore Josefa a rekisetsoe ba-Mediane (Gen. 37:28), ba-Mediane ba mo rekisetsa motho e mong Egepeta (Gen. 37:36), e ba joalo ho lebelloa khanya ea hae ea kamoso.

`Ke hobaneng ho le bohlokoa ho kopa matla a Molimo bakeng sa ho fetola limelo tse mpe pele li ka itšenola ka ketso tse joalo, neng neng bophelong ba hao, tse ka etsang u etse ntho tseo u neng u sa nahana u ka li etsa?`