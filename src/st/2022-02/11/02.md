---
title:  Mathata a Lelapa
date:  05/06/2022
---

Qetellong, Jakobo o ile a tsitsa lefatšeng. Ha Isaaka eena ebile “mojaki,” temana e boetse e re Jakobo “a aha naheng eo” (Gen. 37:1). Empa, ebile hona nakong eo a ahileng naheng eo mathata a ileng a qala, nakong ena ka hara lelapa. Ntoa mona ha e malebana le ho ba le lefatše kapa tšebeliso ea seliba; e malebana le semoea.

`Bala Genese 37:1–11. Ke ntho life tsa ka lapeng tse entse hore Josefa a hlouoe ke bana babo hakaalo?`

Ho tloha qalong, re utloisisa hore Josefa, mora oa Jakobo oa boqhekung (Gen. 37:3), o ile a natefeloa ke likamano tse ikhethang le ntatae, ea ileng “a morata ho feta bana babo” (Gen. 37:3), seaparo sa khosana (2 Sam. 13:18), se bontšang morero oa Jakobo oa ho phahamisetsa Josefa, mora oa Ragele oa matsibolo, ho ba e moholo- holo.

Bokamoso bo ile ba tiisa takatso ena ea Jakobo hobane Josefa o ile a qetella a fumana litokelo tsa ho ba mora oa matsiboloho (1 Likron. 5:2). Ka hona, ha ho makatse hore e be bana babo Josefa ba ile ba mo hloa hakana-kana, hona hoo ba neng ba sitoa ho buisana le eena ka khotso (Gen. 37:4).

Ho feta mona, Josefa o ne a lutse a bolela ha bana babo ba entse ntho lisele (Gen. 37:2). Ha ho motho ea ratang lehlaba-phieo.

Joale eare ha Josefa a ba bolella litoro tsa hae, tse bontšang hore Molimo o tla ’meha kaholimo ho bana babo ’me ba tla mo khumamela, ba mo hloea ho feta. Bo ’nete ba toro ena bo tiisoa ke taba ea hore e ea phetoa (sheba Gen. 41:32). Leha Jakobo a ile a khalema mora hae mahlong a bohle (Gen. 37:10), o ile a boloka taba tsena pelong ea hae, a nahanisisa seo e se bolelang a ba a emela phethahatso ea sona (Gen. 37:11). Se boleloang ke hore, mohlomong botebong ba pelo ea hae o ne a tseba hore e ka ’na eaba ho na le ho hong litorong tsena. O ne a nepile, leha ka nako eo a ne a sa tsebe hakaalo-kalo.

`Bala Mattheu 20:26, 27. Ke motheo ofe oa bohlokoa o senoloang moo, ’me re ka ithuta ho bontša seo e se rutang joang maphelong a rona?`