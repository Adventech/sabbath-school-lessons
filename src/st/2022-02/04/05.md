---
title:  'Selekane: Karolo ea Pele'
date:  20/04/2022
---

Joale ke nako eo selekane se tšepisitsoeng se neng se lokela ho phethahatsoa. “ ‘Empa ke tla hlaba selekane sa ka le uena; ’me u tla kena arekeng uena, le bara ba hao, le mosali oa hao, le basali ba bara ba hao ha mmoho le uena’ ” (Gen. 6:18,). Papisong le tšoso e halalelang ea ho senya (Gen. 6:17), selekane sena ke tšepiso ea bophelo.

`Bala Genese 8:20. Ntho’a pele eo Nooe a ileng a e etsa h’a qeta ho tsoa ka arekeng ke efe, hobaneng?`

Joaloka Adama le Eva, ba hlileng ba khumamela Molimo ka sabatha hang kamora matsatsi a tšeletseng, Nooe o khumamela Molimo hang kamora moroallo, eleng ketsahalo e ’ngoe ea Tlholeho. Leha ho le joalo, ho na le phapano ketsahalong tsena tse peli tsa khumamelo. Ho fapana le Adama le Eva ba neng ba khumamela Molimo ka kotloloho, Nooe eena o ile a tlameha ho etsa sehlabelo. Ke hona mona moo ho buuoang ka aletare khetlo la pele ka Bibeleng. Sehlabelo ke “kabelo ea secheso” (‘olah), sehlabelo sa khale-khale se qaphakileng haholo. Ho Nooe, sehlabelo sena e n’e le sa teboho (bapisa le Numer. 15:1–11), se fanoa ho bontša teboho ea hae ho ’Mopi ea mopholositseng.

`Bala Genese 9:2–4. Moroallo o ile oa ama joang lijo tseo batho ba li jang? Taba ee eama joang molao oa Molimo oa boits’oaro?`

Ka baka la litla-morao tsa moroallo, lijo tsa limela li ne se li sa fumanehe joaloka pele. Ka hona, Molimo a lumella batho ho ja nama ea liphoofolo. Phetoho ena ea lijo e tlisitse phetoho likamanong tsa motho le phoofolo, papisong le se bileng teng pele qalong ea tlholeho. Tlhalosong ea tlholeho, batho le liphoofolo ba ne ba arolelana mofuta oa lijo o tšoanang ’me ba ne ba sa loane. Kamora moroallo oa metsi, ho bolaea liphoofolo ho ile hoa tlisa tšabo le thothomelo likamanong (Gen. 9:2). Hang hoba ho qalelloe ho jana, ha ho potang hore batho le liphoofolo ba ile ba ba le likamano tse fapaneng hole-hole le seo ba ileng ba natefeloa ke sona Edeneng.

Leha ho le joalo, ho liha hlooho ha Molimo, ho ne ho e na le pehelo tse peli. Ea pele ke hore e n’e se liphoofolo tsohle tse ka jeoang. Ea pele e n’e hlakile ka hore na “tse hoekileng le tse sa hloekang” ke life eleng seo e neng e le karolo ea tatellano ea Tlholeho (sheba Gen. 8:19, 20; bapisa le Gen. 1:21, 24). Ea bobeli e n’e hlakile e bile e le ncha, e reng ba se je mali, hobane bophelo bo maling (Gen. 9:4).