---
title:  Ketsahalo ea Moroallo
date:  18/04/2022
---

Kutu-ketso ‘asah, “etsa,” e buoang ka ketso tsa Nooe, e boetse ke lentsoe la sehlooho tlhalosong ea Genese ea tlholeho (Gen. 1:7, 16, 25, 26, 31; Gen. 2:2). Ketso tsa Nooe tsa ho mamela li tšoana le ketso tsa Molimo tsa tlholeho. Seo re ka se nkang mona ke hore moroallo ha se fela taba ea hore Molimo o ahlola batho, empa le hore Molimo o oa re lopolla.

`Bala Genese 7. Ke hobaneng ha tlhaloso ea moroallo e re hopotsa tlhaloso ea tlholeho? Ke lithuto life tseo re ka ithutang tsona tšoanong ea ketsahalo tsee tse peli?`

Ha u balisisa litemana tse hlalosang moroallo u bona tšebeliso ea mantsoe le lipoleloana tse tloaelehileng paleng ea tlholeho: “supa” (Gen. 7:2, 3, 4, 10; bapisa le Gen. 2:1–3); “e tona le e tšehali” (Gen. 7:2, 3, 9, 16; bapisa le Gen. 1:27); “ka ho tšoana hoa tsona” (Gen. 7:14; bapisa le Gen. 1:11, 12, 21, 24, 25); “liphoofolo,”

“linonyana,” “lihahabi” (sheba Gen. 7:8, 14, 21, 23; bapisa le Gen. 1:24, 25); le “phefumoloho ea ho phela” (Gen. 7:15, 22; bapisa le Gen. 2:7).

Ka hona, Pale ea moroallo e baleha joaloka pale ea tlholeho. Ho phetoa hona hoa mosebetsi oa tlholeho ho thusa ho bontša hore Molimo ea hlolang ke Molimo ke eena Molimo o timetsang (Deut. 32:39). Empa ho phetoa hona ho boetse ho phatlalatsa molaetsa oa tšepo: moroallo o reretsoe ho ba tlholeho e ncha, e tsoang ka metsing, eleng se isang bophelong bo bocha.

Ho phalla hoa metsi ho bontša hore ketsahalo ena ea tlholeho, haele hantle, e bontša ho etsolloa hoa tlholeho ea Genese 1. Papisong le Genese 1, e hlalosang ho arohana hoa metsi a holimo le a tlase (Gen. 1:7), moroallo o etsa hore a kopane kaha a ile a tlola meelii ea oona (Gen. 7:11).

Ketsahalo ena e bontša molaetsa o loantšanang: Molimo o tlameha ho senya se teng hore a lumelle hore o be le tlholeho e ncha kamora moo. Tlholeho ea lefatše le lecha e hloka hore la khale le senngoe. Ketsahalo ea moroallo e bontša topollo ea lefatše ea ka moso qetellong ea nako: “‘Eaba ke bona leholimo le lecha le lefatše le lecha, hobane leholimo la pele le lefatše la pele li ne li fetile’ ” (Tsen. 21:1; bapisa le Esa. 65:17).

`Ke’ng e hlokang ho timetsoa ka ho rona hore re boptjoe bocha? (Sheba Baro. 6:1–6.)`