---
title:  Boikarabello ba Batho
date:  31/03/2022
---

Hang kamora hore Molimo a bope monna oa pele, o ile a mo fa limpho tse tharo: serapa sa Edene, (Gen. 2:8), lijo (Gen. 2:16), le mosali (Gen 2:22).

`Bala Genese 2:15–17. Boikarabello ba monna tlholehong le ho Molimo ke bofe?`

Maikarabello aa a mabeli a nyallana joang?

Boikarabello ba pele ba motho bo malebana le tlhaho ea tikoloho eo Molimo a ’mehileng ho eona: “ho e lema le ho e lebela” (Gen. 2:15,). Kutu-ketso ‘avad, “ho hlokomela,” le bontša mosebetsi. Ha hoa lekana ho fumana mpho feela. Re lokela ho e sebetsa le ho etsa hore e be molemo—eleng thuto eo Jesu a ileng a e pheta setšoantšong sa hae sa litalenta (Matt. 25:14–30). Kutu-ketso shamar, “ho boloka,” e bontša boikarabello ba ho boloka seo u se fuoeng.

Boikarabello ba bobeli bo malebana le lijo tsa hae. Re lokela ho hopola hore Molimo o li file batho (sheba Gen. 1:29). Molimo o boetse a re ho eena “ ‘haele lifate tsohle tsa tšimo u tla li ja’” (Gen. 2:16,). Batho ha b’a etsa lifate, ekasitana le tsona lijo tse ho tsona. E n’e le mpho, mpho ea mohau.

Empa hape ho na le molao mona: ba ne ba tla amohela le ho natefeloa ke mpho ea Molimo ea mosa ea “ ‘lifate tsohle.’” E le karolo ea mohau ona, leha ho le joalo, Molimo o kenyeletsa thibelo. Ba se je se seng sa lifate. Ho natefeloa ntle le thibelo e itseng ho ka isa lefung. Motheo ona o ne o nepahetse serapeng sa Edene, ’me le kajeno o ntse o le teng linthong tse ngata.

Boikarabello ba boraro ba motho bo malebana le mosali, mpho ea Molimo ea boraro: “monna o tla tlohela ntat’ae le ’m’ae, o tla khomarela mosali oa hae” (Gen. 2:24,). Polelo ena e sa tloaelehang ke phatlatso e matla e bontšang boikarabello ba motho malebana le selekane sa lenyalo le sepheo sa ho ba “nama e le ’ngoe” eleng hore motho a le mong (bapisa le Matt. 19:7–9).

Lebaka la hore e be ke monna (eseng mosali) ea sieang batsoali ba hae e ka ’na eaba ke ka baka la Bibele la ho sebelisa lentsoe la botona ho bontša batho bohle; ka hona, mohlomong e ka nna eaba taelo ena e boetse e sebetsa le ho mosali. Leha ho le joalo, tlamahano ka lenyalo, leha e le mpho e tsoang ho Molimo, le fupere boikarabello ba motho hang hoba a fuoe mpho ena, boikarabello bo holima monna le mosali ba ho phethahatsa mpho ena ka botšepehi.

`Nahana ka tsohle tseo u li filoeng ke Molimo. Maikarabello a hao ho tsona ke afe?`