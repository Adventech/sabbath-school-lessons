---
title:  Mothetsi o oa Thetsoa
date:  24/05/2022
---

`Bala Genese 29:1–30. Molimo o lumella thetso ea Jakobo joang, hobaneng? Ke lithuto life tseo Jakobo a ileng a ithuta tsona?`

Ntho’a pele eo Jakobo a e bonang h’a fihla moo a eang ke lejoe, mohlomong se mo hopotsang lejoe le Bethele, eleng se bontšang boteng ba Molimo (Gen. 28:18, 19). Ke lona lejoe lena, le tla fa Jakobo monyetla oa ho busisana le Ragele. Ha Jakobo a utloa ho tsoa ho balisana hore Ragele o tla noesa linku tsa hae, o kopa balisana ho mo phahamisetsa lejoe. B’a hana, eleng se fang Jakobo monyetla oa ho le phahamisa a le mong, le ho itsebahatsa ho Ragele (Gen. 29:11).

Ragele a arabela ka ho mathela ha habo. Kopano ea pele ea Jakobo le Ragele e bile molemo: “Jakobo a rata Rakhele” (Gen. 29:18), hona hoo lemo tse supileng tseo a li sebelitseng ha Labane hore a fuoe Ragele li bileng joaloka “matsatsi a ’maloa” (Gen. 29:20).

Leha ho le joalo, kamora lemo tsena tse supileng, Jakobo a thetsoa. Bosiung ba lechato, o fuoa Lea, moholoane oa Ragele, eseng Ragele, ’me o hlokomela ha ba se ba le mealong. Labane o ile a nka monyetla ka pherekano e bileng nakong ea mokete le ho bona hore Jakobo o nkehile hona hoo. Se thahasellisang ke hore Jakobo o sebelisa kutu e tšoanang le ea “ho thetsa” (Gen. 29:25) e sebelisitsoeng ke Isaaka ho bontša boitšoaro ba Jakobo ho ntata’e le ho moholoane oa hae (Gen. 27:35).

Hlokomela hore kutloisiso e tšoanang e boetse e fuperoe ho lex talionis (molao oa likamano) “leihlo bakeng sa leihlo, leino bakeng sa leino” (Exoda 21:24; bapisa le Gen. 9:6), eleng se qobellang ea utloisitseng e mong bohloko ho tobana le bohloko bo utluloeng ke ea utloisitsoeng bohloko. Ka mokhoa o tšoanang, seo Jakobo a se entseng ho e mong joale se etsoa ho eena.

Jakobo o oa utloisisa bohloko ba ho ba hoba lehlatsipa la thetso. Se qabolang ke hore, Molimo o sebelisa thetso ea Labane ho ruta Jakobo ka thetso ea hae. Leha Jakobo joaloaka “mothetsi” (Gen. 27:12) a tseba hantle hore na thetso k’eng, o oa makala h’a bona hore ke lehlatsipa la thetso. Ka hona, o botsa potso, “ ‘U nthetselits’eng?’ ” (Gen. 29:25), eleng se bontšang hore o oa tseba hore thetso ke ntho’e fosahetseng.

`Leha Jakobo e bile mothetsi, ke eena ea ileng a thetsoa. Ke joang re ithutang ho tšepa Molimo leha re sa bone “toka” e etsoa, ha re bona batho ba etsang bokhopo ba sa etsoe letho, kapa ha re bona motho ea senang molato a sotleha?`