---
title:  Jakobo le Esau
date:  22/05/2022
---

`Bala Genese 25:21–34. Bapisa semelo sa Jakobo le Esau. Ke lintlha life tsa Jakobo tse mo entseng hore a lokeloe ke tlhohonolofatso ea Isaaka?`

Ho tloha ba sa le ka poleong ea ’m’a bona, re bona hore Esau le Jakobo ba fapane ’me ba tla loantšana. Ha Esau a hlalosoa e le setsomi se matla se mathang naheng, Jakobo o bonoa e le motho ea “bonolo” ea lutseng ka tenteng a tebisisitse maikutlo. Lentsoe la Seheberu tam, le fetoletsoeng ele “bonolo” ke kutu-ketso e sebelisoang ho Noe le Jobo, le tolokoang e le “ea senang molato” ho Jobo (Job 8:20) le “ea lokileng” ho Noe (Gen. 6:9).

Phapano ena ea limelo e bonahala haholo ha ba se ba holile (Gen. 27:1–28:5). Ha Esau a fihla hae a khathetse a lapile, Jakobo o mo phehela linaoa. Ho Esau, ho utloa monko oa lijo le ho li bona “ ‘kajeno’ ” (Gen. 25:31) ho bohlokoa ho feta tlhohonolofatso ea kamo eo ea ho ba mojalefa (bapisa le Baheb. 12:16, 17).

“Litšepiso tse ileng tsa etsetsoa Abrahama ’me tsa tiisetsoa mora hae li ile tsa bolokoa ke Isaaka le Rebeka ele tsona ntho tse bontšang litakatso le tšepo ea bona. Esau le Jakobo ba ne ba tseba litšepiso tsena. Ba ne ba rutiloe ho nka boja-le e le ntho’e bohlokoa-bohlokoa, kaha e ne sa knyeletse lefa la maruo a lefatše feela, empa le boholo semoeeng. Ea bo fumaneng o ne a tlameha ho ba Moprista oa lelapa la hae, ’me lelokong la hae, ho tla tsoa mopholosi oa lefatše lohle.”—Ellen G. White, Patriarchs and Prophets, leq. 177.

Ho Jakobo, ho fapana le ngoanabo, bohlokoa ba tlhohonolofatso ea kamoso ea semoea ke sona se bohlokoa. Ke ka hona hamorao, kamora ho itšunya-tšunya ha ’m’ae (sheba Genese 27), Jakobo o rera ho thetsa ntat’ae, a bile a sebelisa lebitso la “‘Jehova Molimo oa hau’” (Gen. 27:20) ho ntšetsa-pele thetso ena, leha e ne e le bakeng sa ntho’eo a tsebang hantle hore e molemo.

Litholoana li bile bohla, tsa eketsa mathata a lelapa le neng le se ntse le sa tsitsa.

`Jakobo o ne a batla ntho’e monate, ntho’e molemo, ’me sena e n’e le ntho’e ratehang (haholo-holo papisong le moea oa ngoana’bo). Empa, o ile a sebelisa thetso le leshano ho e fumana. Ke joang re ka qobang kotsiea ho oela lerabeng le tšoanang la ho etsa bobe hore re fumane “botle”?`