---
title:  Senoelo Se Nohang
date:  15/06/2022
---

`Bala Genese 44. Ke hobaneng ha Josefa a ile a beha senoelo se nohang ka sesho- baneng sa Benjamini, eseng ho e mong oa baena?`

Pale ena e tšoana le e kamora eona. Joaloka pele, Josefa o fana ka litaelo tse hlakileng; ’me hape-hape, o tlatsa lisere-sere tsa banna bana ka lijo. Leha ho le joalo, khetlong lena, Josefa o kenyeletsa taelo e makatsang, ho kenya senoelo sa hae se ikhethang mokotleng oa Benjamini.

Ka hona, liketsahalo li nka mothinya o sele. Ha leetong la pele baena ba ile ba khutlela Kanana ho ea lata Benjamini, joale ba lokela ho khutlela Egepeta ho kopana le Josefa. Kaha leetong la pele baena kaofela ba ile ba fumana ntho tse tšoanang ka mekotleng ea bona, joale Benjamini o qolloa e le eena ea nkileng senoelo sa Josefa. Hoa utloahala, Benjamini eo ebileng moeti oa bohlokoa, ea fuoeng tlhokomelo e ikhethang, ke eena ea neng a le haufi le senoelo sa morena, joale ke ’melaelloa, a qosetsoa ho utsoa senoelo seo sa bohlokoa-hlokoa. O tlo ea teronkong.

Hore e be Josefa o sebelisitse senoelo se nohang ha ho bolele hore o ne a lumela matleng a sona. Josefa “le ka mohla h’a ka a lumela matla a mahlohonolo, empa o ne a ikemiselitse ho etsa hore ba lumele hore ba lumele hore o na le matla a ho noha liphiri tsa maphelo a bona.”—Ellen G. White, Patriarchs and Prophets, leq. 229.

Senoelo sena sa masela-mose ho Josefa e n’e le monyetla oa ho tsosa lefapha la ea matla ohle, ka ho etsa joalo, a tsose letsoalo la hore ba ikutloe ba le molato pela Molimo. Ena ke eona tsela eo Juda a tolokang molaetsa oa se boleloang ke Josefa, hobane o buoa ka molato oo Molimo a o fumaneng ho bona (Gen. 44:16). Hape, ho utsoa senoelo seo sa bohlokoa ho tla etsa hore kotlo e boima e utloahale, eleng se tla qholotsa menahano ea baena ba bang.

Boholo ba maikutlo a baena le seo ba se etsang li bohlokoa. Bohle ba tlamahane mmoho bohlokong bo tšoanang, ba utloela Benjamini bohloko, ea tla lahleha joaloka Josefa, e be o fetoha lekhoba joaloka eena Egepeta, leha joaloka eena, a ne a se na molato. Ke ka hona Juda a hlahisang hore e be eena ea eetsuoang lekhoba “ho e na le” Benjamini (Gen. 44:33), joalokaha ramo e ile ea etsoa sehlabelo “bakeng sa” Isaaka (bapisa le Gen. 22:13). Juda o itlhahisa e le sehlabelo, ea nkang sebaka, seo sepheo sa sona eleng ho mamella “bokhopo” bo tla bolaea ntat’ae (Gen. 44:34).

`Ke tšiea efe ea lerato, joaloka e bontšitsoeng karabong ea Juda, e bontšoang ketsahalong ea ho nkela sebaka? Ke joang mofuta oo oa lerato o hlalosang Thuto-Molimo ea Bibele ea Pholoso? (Sheba Baro. 5:8.)`