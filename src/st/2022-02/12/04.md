---
title:  Josefa le Benjamene
date:  14/06/2022
---

Ho hoa ka hoa ba bonolo ho Jakobo ho lumella Benjamini ho tsamaea, mora oa hae le Ragele ea se a setse a le mong. O ne a tšaba hore o tla lahleheloa ke eena, joalokaha a lahlehetsoe ke Josefa (Gen. 43:6–8). Ke nakong eo lijo li neng li felile tu! (Gen. 43:2) e ba Juda o itlama hore o tla bona Benjamini oa khutla (Gen. 43:9) Jakobo a qtelletseng a lumetse hore ba khutlele Egepeta khetlo la bobeli, a lumella Benjamini ho tsamaea le bana babo.

`Bala Genese 43. Boteng ba Benjamini bo bile le tšusumetso efe liketsahalong tsee?`

Boteng ba Benjamini bo bapala karolo e kholo liketsahalong tsena. Nakong eo bana bohle ba emang ka pela Josefa, Josefa o bona Benjamini feela (Gen. 43:16). Benjamini ke eena ea bitsoang “ngoaneso” (Gen. 43:29). Ha Benjamini a bitsoa ka lebitso, bana ba bang kaofela ha ba bitsoe ka mabitso; hothoe feela ke “banna” (Gen. 43:16).

Josefa o bitsa Benjamini “‘mora’ka,’” e le tiisetso e ikhethang ea ho ratoa (Gen. 43:29; bapisa le Gen. 22:8). Tlhohonolofatso ea Josefa e bontša “mohau” (Gen. 43:29), eleng ho bontša kopo ea hae ea mohau, o neng o sa tle (Gen. 42:21). Josefa o khutlisetsa mohau oo a sa kang a o fumana ho bana bababo ho Benjamini.

Ha bana babo Josefa ba tšaba hore ba tla hlahleloa chankaneng ka baka la chelete e khutlisitsoeng, Josefa o ba lokisetsa mokete ka baka la boteng ba Benjamini. Ke joalokaha ha e ka Benjamini o na le tšusumetso maemong ana ohle. Nakong eo bara bohle ba lutseng ka tlhahlamano ea lilemo tsa bona ele ho hlonepha melao e tataisang tlhompho, ke Benjamini oa ho fela ea ngoatheloang ha hlano ho feta ba bang bohle (Gen. 43:33, 34). Empa le ha ho le joalo, ho khetholloa hona haho ba khathatse, joalokaha ho etsahetse lilemo lemo khale koana ha Josefa a ne a ratoa ho ba feta ke ntata’e, eleng se ileng sa tlisa ketso ea bona e mpe ngoaneng oa bo bona le ho ntat’a bona (Gen. 37:3, 4).

“Ka ketso ena ea ho etsetsa Benjamini molemo o ne a tšepa hore o tla bona hore na ngoana’bo oa ho fela le eena o oa moneloa le ho hlouoa joaloka eena na. Ka ho nahana hore Josefa h’a utloisise puo ea bona, bahlankana bana ba ipuoela ka bolokolohi; eleng se ileng sa mo fa monyetla o motle oa ho ithuta hore na ba ikutloa joang hantle. A lakatsa ho ba leka ho feta mona, a re pele ba tsamaea, ssenoelo sa hae se patoe ka seshobeng sa e monyenyane ho bona.”—Ellen G. White, Patriarchs and Prophets, maq. 228, 229.