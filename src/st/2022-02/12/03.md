---
title:  Josefa O Toba Bana Babo
date:  13/06/2022
---

`Bala Genese 42. Ke’ng e etsahetseng moo, ’me ke joang e senolang tlhohonolofatso ea Molimo, le hara bobe ba batho le boitšoaro bo bobe ba batho?`

Komello e qobella Jakobo ho roma bara ba hae Egepeta ho ea reka koro. Se makatsang, ke Jakobo ea tlang ka leano lena (Gen 42:1). Monna moholo ea mali- mabe enoa, lehlatsipa la maemo ao a senang taolo holima oona, ka ho se tsebe, o qala liketsahalo tse tla qetella li lebisitse ho kopaneng le mora oa hae eo a mo lletseng nako e telele.

Taba ea hore kopano e tataisoa ke ea matla ohle e bontšoa ke ntho tse peli tsa bohlokoa. Ea pele, e bonahala e le phethahatso ea toro tsa Josefa. Ketsahalo e porofetiloeng litorong tsa Josefa: “‘mangata a lona . . . a inamela eaka’” (Gen. 37:7, NKJV)—joale e ea etsahala. Josefa o hlalosoa e le “’musisi oa naha” (Gen. 42:6) le “morena oa naha” (Gen. 42:30, 33). Maemo ana a matla a Josefa a fapana le a bana babo ba bahloki, ba ileng ba “ba inama fatše ka lifahleho” (Gen. 42:6)—bona bana babo ba 10 ba ileng ba soma Josefa ka toro tsa hae baba ba se tšepe hore li tla phethahala (Gen. 37:8).

Taba ea bobeli, kopano ena e entsoeng ke leholimo e hlalosoa e le karabo. Puo le ’moko-taba o utloahalang mona li toboketsa hore ketsahalo tsena tse peli ke phetetso e nang le ponahaletso. Poleloana ena, “ba bolellana” (Gen. 42:21) e ile ea sebelisoa ha ho reroa Josefa (Gen. 37:19). Ho hlola chankaneng ha bana babo (Gen. 42:17) ho tšoana le ho hlola ha Josefa chankaneng (Gen. 40:3, 4). Haele hantle, bana babo Josefa ba utloa seo ba se entseng ngoan’bo bona, mohlomong lemong tse ka bang 20 tse fetileng. “Eaba ba bolellana , ba re, ‘Ka ’nete re kile ra siteloa ngoan’abo rona ha a ntse a re rapela, ra se e ra mo utloa, ke ka baka lena tsietsi ena e re oetseng’” (Gen. 42:21).

Mantsoe a Rubene “ ‘Ke mona mali a hae a latiloe’ ” (Gen. 42:22), e bontšang temoso ea hae mohlang oo “ ‘se tšolleng mali’ ” (Gen. 37:22, NKJV), re toboketsa nyalano pakeng tsa seo ba tobaneng le sona ha joale, le seo ba se entseng.

`Bongata ba rona, ehlile, re entse ntho tseo re li soabetseng. Ke joang, ka hohle kamoo re ka khonang, re ka lokisang sohle seo e bang re se entse? Hape, ke hobaneng ho amohela litšepiso tsa Molimo tsa tšoarelo ka Jesu li le bohlokoa hakale ho rona (sheba le Baro. 5:7–11)?`