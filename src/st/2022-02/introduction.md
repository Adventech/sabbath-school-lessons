### Buka Ea Tšimoloho

Genese e buoa Ka Jesu: Jesu Mohlōli oa rona, Jesu Mophelisi oa rona, Jesu Molopolli oa rona. Moapostola Johanne h’a ngola kamora lilemo tse ka bang sekete kamora hore Moshe a ngole Genese e ileng ea chalametsa le mengoaha ho fihleng mehleng ea bapateriareka, o bontša Jesu tlholehong tjena: “Lentsoe le ne le le tšimolohong, ’me Lentsoe le ne le le ho Molimo, ’me Lentsoe e ne e le Molimo. Le ne le le ho Molimo tšimolohong. Lintho tsohle li entsoe ke lona ’me hara lintho tse leng teng, ha ho letho le entsoeng ka ntle ho lona. Bophelo bo ne bo le ho lona, ’me bophelo e ne e le leseli la batho.” (Johanne 1:1-4,).

Johanne o ngotse eng moo? “Tšimolohong” lintho tsohle tse entsoeng, lintho tsohle tse kileng tsa e ba sieo, li bile teng—ka Jesu. Tlholeho eohle—ho tloha linkhung tsa linaleli tsa mollo le khanya tse saballang hara sepaka-paka se-ka rimi ea baesekele, ho ea ho DNA e nyenyane e loheletsoeng seleng ka makhethe, ho ea ho maqhubu a bilohang—kaofela li entsoe le ho bolokoa ke Jesu. Buka ea Genese ke pale ea pele Mangolong tlholehong ena le topollong ea tlholeho ena. Mona bukeng ena, ke hona fela moo lefatše le fumanang tlhaloso ea tlholeho ea rona ea “semolao.”

Lentsoe la Senyesemane Genese le bopiloe ka kutu ea Segerike Genese, e bolelang “tšimoloho,” lona le nkiloe ho la Seheberu bere’shit, “tšimolohong”—lentsoe la pele la buka ena (eleng, lentsoe la pele Bibeleng!). Genese e re fa motheo, oo Mangolo ’ohle a latelang a thehiloeng holima oona. Kaha ke eona ea pele, le hore ke motheo oa tsohle te tlang kamora eona, Genese ke buka e qotsoang hangata ho feta tsohle Mangolong.

Genese e bohlokoa hobane ke buka eo, ho feta mesbetsi eohle e teng, kae kapa kae, e re thusang ho utloisisa hore na re le batho, re bo mang, eleng ’nete e bohlokoa kajeno, nakong eo re nkoang re se letho haese litholoana tsa tšohanyetso, hothoe re qhomme lejoeng. Kapa, joalokaha Rasaense e mong a bolela hore rona batho re “mobu o kopantsoeng ka makhethe,” (che, ha u shebisisa o tla fumana hore ho joalo, empa ele hore ho ea ka eena, tlhaho e kopantse mobu oo!). leha ho le joalo, Genese e re senolela tlhaho ea rona ea ’nete, ea hore re libupuoa tse bopiloeng ka setšoantšo sa Molimo hantle ka sepheo le morero, lefatšeng le phethahetseng. Genese e boetse e hlalosa ho oa; ke hore, hore na hobaneng lefatše la rona le se lele lebe le hore na hobaneng le rona re le babe.

Ka lipale tsa eona tse hlollang tsa mehlolo (tlholeho, litlhaho, mookoli) le likahlolo (moroallo, Sodoma le Gomora) tse pakelang batho ka boteng bo halalelang ba Molimo, Genese e ea hlolla. Empa Geneese e boetse ke buka ea lipale tsa batho tse hapang maikutlo tsa lerato (Jakobo le Rakhele), tsa lehloeo (Jakobo le Esau), tsa tlhaho (Isaaka, Jakobo, bara ba Jakobo), tsa lefu (Sara, Rakhele, Jakobo, Josefa), tsa polao (Kaine, Simeone, le Levi), le tsoarelo (Esau le Jakobo, Josefa le bana ba bo). E boetse ke buka e nang le lithuto tse malebana le boitšoaro (Kaine le Abele) tumelo (Abrahama, Jakobo), le tšepisong ea pholoso (ho khojoa hoa noha, Lefatše la Pallo).

Kotareng ena, ha re na ho bala le ho ithuta buka ea Genese fela—re tla nateloa ke lipale tsa eona tse monate ’me re ithute ho tsamaea le Molimo oa tlholeho betere, Molimo oa Abrahama, Isaaka le Jakobo.

Leha ho le joalo, liketsahalo tsa libaka tseo liketsahalo li etsahetseng ho tsona—ho tloha Edene ho ea Babele, ho ea Lefatšeng la pallo, ho ea Egepeta, ho ea tšepisong ea lefatše la pallo—li re hopotsa hore le rona re mehahlaula le ho matlafatsa tšepo ea rona ea lefatše la ’nete la pallo, maholimo le lefatše le lecha. Ha re ntse re latela baphetoa bana ba tletseng maqepheng a Genese, re tla elelloa hore ho sa natsoe hore na nako, sebaka, meetlo le maemo li fapane hakae—hanagata lipale tsa bona, li tšoana le tsa rona.

_Jacques B. Doukhan, DHL, ThD, ke Porofesa e seng e behile meja fatše ea Seheberu le tlhaloso ea Testamente ea Khale mane SDA Theological Seminary, Andrews University._