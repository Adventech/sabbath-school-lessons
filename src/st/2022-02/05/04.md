---
title:  Puo e le ’Ngoe
date:  26/04/2022
---

`Bala Genese 11:1–4. Hobaneng ha “batho ba lefatše kaofela” ba ne ba e-na le tjantjello ea ho kopana hakalo?`

Poleloana ena, “lefatše lohle” e buoa ka lequloana la batho, ba neng ba phela kamora Moroallo. Lebaka la kopano ena le bontšoa ka ho hlaka: ba batla ho aha tora hore ba fihlele leholimong (Gen. 11:4). Haele hantle, sepheo-pheo ke ho nka sebaka sa Molimo, ’Mopi hantle. Bohlokoa ke hore, tlhaloso ea sepheo sa batho bana le ketso tsa bona li pheta sepheo le ketso tsa Molimo tlhalosong ea tlholeho: “ba re” (Gen. 11:3, 4; bapisa le Gen. 1:6, 9, 14, j.j.); “re ikhahela” (Gen. 11:3, 4; bapisa le Gen. 1:26). Sepheo sa bona se hlakile hantle: “ ‘re iketsetse lebitso’ ” (Gen. 11:4,), eleng puo e sebelisoang haho buuoa ka Molimo feela (Esa. 63:12, 14).

Ka bokhutšoane, liahi tsa Babele li ile tsa itumella ho ba le morero o sele oa ho nka sebaka sa Molimo, ’Mopi. (Rea tseba na ke mang ea hlohlellelitseng sena, ha ho joalo? Sheba Esa. 14:14). Ruri mehopolo ea Moroallo e tlameha e bile le tšusumetso porojeteng ena ea bona. Ba ile ba haha tora e phahameng hore ba tle ba phonyohe Moroallo o mong oa metsi, ebang ho ka etsahala, ba sa natse tšepiso ea Molimo. Mohopolo oa Moroallo o ne o bolokiloe meetlong ea Babilona, leha o ne o sothiloe, o amahanngoa le khaho ea motse oa Babele (Babilona). Sepheo sena sa ho fihlela leholimong le ho nka sebaka sa Molimo, ke sona se ileng sa e ba moea oa Babilona.

Ke ka hona pale ea Tora ea babele eleng sepheo sa bohlokoa le bukeng ea Daniele. Ha ho buuoa ka Sheneare, e khakolang pale ea Tora ea Babele (Gen. 11:2), le boetse le halaha qalong ea buka ea Daniele, ho bontša moo Nebukadnesare a isitseng lisebelisuoa tsa tempele ea Jerusalema teng (Dan. 1:2). Hara likhaolo tse ling tse ngata tsa buka, ketso ea Nebukadnesare ea ho aha setšoantšo sa khauta, hona sebakeng se tšoanang, hona “thoteng” e tšoanang, ke tlhaloso e hlakileng ka ho fetisisa ea mofuta ona oa ho nahana. Ponong ea hae ea mehla ea bofelo, Daniele o bone ketso e tšoanang ea chaba tsa lefatše tse kopanang ha ’moho khahlanong le Molimo (Dan. 2:43, Dan. 11:43–45; bapisa le Tsen. 16:15, 16), leha mona teko ena e sa pase, joalokaha e hlolehile Babele.

`Sengoli se tummeng sa Lefora ngoaha-kholong e fetileng se kile sa re sepheo se seholo sa motho ke ho leka “ho ba Molimo.” Hantle k’eng ka rona, ho tloha ka Eva Edeneng (Gen. 3:5), se re hohellang leshanong lee le kotsi?`