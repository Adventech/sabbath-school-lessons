---
title:  “A Re Theoheng”
date:  27/04/2022
---

`Bala Genese 11:5–7 le Lipesalema 139:7–12. Hobaneng Molimo a ile a theohela lefatšeng moo? Ketsahalo e ileng ea mo susumeletsa ho etsa joalo ke efe?`

Se makatsang ke hore, leha batho ba ne ba e ea holimo, Molimo o ile a tlameha ho theohela tlase ho bona. Ho theoha hoa Molimo ho tiisa boholo ba hae. Molimo o tla lula a le moo re ke keng ra mo fihlela. Teko efe kapa efe ea ho nyolohela ho eena re kopane le eena leholimong e tla lula bohlanya feela. Ka hona, ha ho potang, ke ka hona, elehore Molimo a re pholose; Jesu o ile a theohela ho rona; ruri ho ne ho se mokhoa o mong oo a ka re lopollang ka oona.

Kobiso e kholo Toreng ea Babele e bonoa polelong ea Molimo: “ho tla bona motse le tora” (Gen. 11:5). Molimo h’a ka a theoha ho tla bona (Lipe. 139:7–12; bapisa le Lipe. 2:4), empa a etsa joalo leha ho le joalo. Taba ena e toboketsa kamoo Molimo a ikamahanyang le batho kateng.

`Bala Luka 1:26–33. See se re ruta’ng mabapi le ho theohela ho rona ho etsoang ke Molimo?`

Taba ea ho theoha ha Molimo e re hopotsa ho lokafatsoa ka tumelo le tšebetso ea mohau oa Molimo. Eng kapa eng eo re ka e etsetsang Molimo, o ntse a tla theoha hore a kopane le rona. Ha se seo re se etsetsang Molimo se re tlisang ho eena le topollong. Empa, ke khato e nkuoang ke Molimo e tla re lopolla. Haele hantle, ke ka makhetlo a mabeli temana ea Genese e re bolellang ka Molimo ea “theohetseng tlase,” eleng se bontšang kamoo a neng a tsotella kateng ho tseba se etsahalang tlase moo.

Ho ea ka temana, Molimo o ne a batla ho felisa bonngoe ba bona bo tebileng, boo, ho latela tlhaho ea bona ea sebe — bo ka isang bobeng bo fetisisang. Ke ka hona a khethileng ho ferekanya puo tsa bona, ho felisa mokhatlo oa bona oa kopano.

“Mekhatlo ea liaahi tsa Babele e feletse ka masoabi le ho hloleha. Seemahale sa ho ikutloa sa fetoha sa bophooqo. Empa, batho ba ntse ba nkile eona tsela eo—ba itšetlehile holima bona, ba latola molao oa Molimo. Ke lona leano lena leo Satane a lekileng ho le thakhola leholimong; lona le ileng la sebelisuoa ke Kaine h’a etsa kabelo ea hae.”—Ellen G. White, Patriarchs and Prophets, leq. 123.

`Ke joang re bonang mohlala o mong oa boikhabo bo hlokang tekano ba motho paleng ea Tora ea Babele, ’me ke joang, qetellong, ho tla feila? Ke lithuto life tsa motho ka mong tseo re ka inkelang tsona paleng ee?`