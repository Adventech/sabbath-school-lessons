---
title:  Nahanisisa ka Botebo
date:  29/04/2022
---

Bala Ellen G. White, “The Tower of Babel,” maq. 117–124, ho Patriarchs and Prophets.

“Ba ile ba etsa qeto ea aha toropo, hara eona ba aha tora telele-telele. Ketso ena e n’e reretsoe ho thibela batho ho hasana ka likoloni. Molimo o ne a laetse batho hore ba tlale lefatše, ho le lema le ho le busa; empa liahi tsena tsa Babele li ile tsa itjoetsa hore li tla iketsa sechaba se le seng, le ho fumana borena bo tla qetella e le ba lefatše lohle, e be toropo ea bona e fetoha motse-moholo oa lefatše lohle; khanya ea oona e n’e tla etsa hore lefatše lohle le o hlomphe le o rate, ’me bathehi ba oona ba tume lefatšeng lohle. Thora e ntlehali, e fihlelang leholimong, e n’e reretsoe ho ema e le seemahale sa bohlale le matla a baahi ba eona, e be setumo sa bona se fetela litloho-tloholoaneng tsa bonna.

“Baahi ba lithoteng tsa Shineare ha b’a ka ba lumela selekane sa Molimo sa hore a keke a hlola a senya lefatše ka Moroallo. Bongata ba bona bo ile ba hana boteng ba Molimo ’me ba re Moroallo ebile ketsahalo ea tlhaho feela. Ba bang ba ile ba lumela hore ea matla ohle o teng, ’me ba lumela hore ke Molimo ea timelitseng lefatše la pele ho Moroallo; eaba pelo tsa bona, joaloka ea Kaine, tsa nyokholoha ka borabele khalanong le eena. E ’ngoe ea ntho tse ka pela bona nakong eo ba ahang tora e n’e le ho itšireletsa ebang moroallo o ka tla hape. Ka ho etsa moaho o fetang moo metsi a ileng a fella teng, ba ne ba tšepa hore ba tlabe ba sireletsihle kotsing efe kapa efe. Joale e be kaha ba tlabe ba fihlella marung, ba nahana hore ba ka batlisisa sesosa sa moroallo. Taba ena kaofela e ne reretsoe ho phahamisa boikhohomoso ba baahi ba eona ho feta le ho tlosa likelello tsa meloko e hlahlamang ho Molimo ho li isa borapeling ba litšoantšo.”—Ellen G. White, Patriarchs and Prophets, maq. 118, 119.

**Lipotso tsa ho Qoqoa**

`➊ Ke mohla ofe oo re nang le oona histroring, kapa le nakong eona ena, oa mathata a ka hlahelang ba lekang ho iketsetsa lebitso? ?`

`➋ Ke joang, re le kereke, re ka qobang kotsi, leha re sa lemohe, ea ho leka ho ikahela Tora ea rona ea Babele? Tse ling tsa litsela tseo re ka etsa see ka tsona ke life, leha re sa lemohe?`