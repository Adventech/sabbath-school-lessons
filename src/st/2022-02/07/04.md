---
title:  Letšoao la Selekane sa Abrahama
date:  10/05/2022
---

`Bala Genese 17:1–19 le Baroma 4:11. Bohlokoa ba boporofeta le semoea sa moetlo oa lebollo ke ofe?`

Ho hloka tumelo hoa Abrahama, joalokaha ho bonoa paleng e latellang (Genese 16) ho ile hoa senya thello ea leeto la semoea la Abrahama le Molimo. Molimo o ne a khutsitse nakong eno. Khetlo la pele joale, Molimo o buoa le Abrahama hape. Molimo o boela a tsamaea ’moho le Abrahama ’me o mo khutlisetsa moo a entseng selekane le eena (Gen. 15:18).

Joale, leha ho le joalo, Molimo o mo fa letšoao la selekane seo. Moelelo oa lebollo o tšohluoe nako e telele ke baithuti ba Bibele, empa kaha moetlo oa lebollo o kenyeletsa tšollo ea mali, (sheba Exoda 4:25), ho ka utlousisoa moelelong oa sehlabelo, ho bontšang hore o ile a fuoa ho loka (bapisa le Baro. 4:11).

Ho boetse ho bohlokoa hore selekane sena, se tšoauoang ka lebollo, se hlalosoa ka mantsoe a supang morao boporofeteng ba pele ba Mesia (bapisa Gen. 17:7 le Gen. 3:15). Tšoano ena ea litemana tse peli e supa hore tšepiso ea Molimo ho Abrahama e feta tlhaho ea batho ea nama feela; e fupere tšepiso ea semoea bakeng sa batho bohle ba lefatše. ’Me tšepiso ea “selekane sa kamehla” (Gen. 17:7) e supa mosebetsi oa peo ea Mesi, sehlabelo sa Kreste se fanang ka netefaletso ea bophelo bo sa feleng ho bohle ba ba se amohelang ka tumelo le sohle se fuperoeng ke tumelo (bapisa le Baro. 6:23 le Tite 1:2).

Se thasellisang ke hore, tšepiso ena ea bokamoso bo sa feleng e fuperoe phetolong ea lebitso la la aAbrame le Sara. Mabitso a Abrame le Sara a ne a bontša maemo a bona a ha joale feela: Abrahama e bolela “ntate ea phahameng” ha Sara e bolela “Khosatsana eaka” (khosatsana ea Abrahama). Phetolelo ea mabitso a bona ho “Abrahama” le “Sara” ho ne ho bontša bokamoso: Abrahama e bolela “ntat’a lichaba-chaba” Sara e bolela “khosatsana” (ea bohle). Ka mokhoa o tšoanang, le ha o sie kobisonyana, lebitso la Isaaka (“o tla tšeha”) ke sehopotso sa ho tšeha ha Abrahama (letšeho la pele le rekotiloeng Mangolong, Gen. 17:17); ke letšeho la ho belaela, kapa mohlomong la ho hlolloa. Hore na ke lang, leha a lumetse seo Jehova a mo tšepisitseng sona ka ho hlaka, Abrahama o ile a sokolisoa ke ho e phela ka tumelo le tšepo.

`Ke joang re ka ithutang ho lumela leha, ka nako tse ling, re sokolisoa ke ho lumela, joaloka Abrahama? Ke hobaneng ho le bohlokoa hore re se lahle tšepo, le hara lipelaelo?`