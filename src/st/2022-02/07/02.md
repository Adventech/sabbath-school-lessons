---
title:  Tumelo ea Abrahama
date:  08/05/2022
---

`Bala Genese 15:1–21 le Baroma 4:3, 4, 9, 22. Abrahama o bontša se boleloang ka ho phela ka tumelo joang? Se boleloang ka sehlabelo seo Molimo a itseng Abrahama a se etse ke ofe?`

Karabo ea pele Molimo mabapi le ho khathatseha hoa hae ka mojalefa (Gen. 15:1–3) ke hore o tla ba le mora ea tsoang “thekeng la hae” (Gen. 15:4). Puo e tšoanang e sebelisoa e moporofeta Nathane ho bontša peo ea Morena Mesia ea tlang (2 Sam. 7:12). Abrame o ile a tiisetsoa ’me “a lumela Jehova” (Gen. 15:6), hobane o ne a utloisisa hore phethahatso ea tšepiso ea Molimo ha e ea itšetleha ho lokeng ha hae empa ha Molimo (Gen. 15:6; bapisa le Baro. 4:5, 6).

Taba ena ha e ea tloaeleha, haholo-holo moetlong ono. Bolumeling ba Maegepeta a khale-khale, mohlala, kahlolo e n’e etsoa ka ho sheba mesebetsi ea motho ea ho loka li bapisoa le tsa molingoana Maat, ea neng a emetse khalalelo e lokileng. Ka bokhutšoane, u lokela ho fuoa “topollo.”

Joale Molimo o thakhola tšebeletso ea mahlabelo hore Abrahama a e etse. Haele hantle, sehlabelo se supa lefu la Kreste bakeng sa libe tsa rona. Batho ba bolokiloe ka mohau, mpho ea ho loka ha Molimo, e bontšoang ka lihlabelo tsena. Empa tšebeletso ena e fetisa molaetsa o ikhethang ho Abrame. Ho tsubella nama tsa sehlabelo hoa manong (Gen. 15:9–11) ho bolela hore litloho-tloholoana tsa Abrame e tlaba makhoba “‘lemo tse makholo a mane’” (Gen. 15:13), kapa meloko e mene (Gen. 15:16). E be molokong oa bone, litlo-tloholoana tsa Abrame “ ‘li khutlela koano’” (Gen. 15:16).

Pono ea ho qetela ea tšebeletso ea sehlabelo e ea thahasellisa: “lelakabe la mollo la tsamaea pakeng tsa mekhekhetho eo” (Gen. 15:17). Mohlolo ona o sa tloaelehang o supa boikitlaetso ba Molimo ba ho phethahatsa tšepiso ea hae ea selekane ea ho fa litloholo tsa Abrame naha (Gen. 15:18).

Meeli ea Lefatše lena la Pallo, “ ‘ho tloha nokeng ea Egepeta, ho ea nokeng e kholo, noka ea Eufrate’ ” (Gen. 15:18) e re hopotsa meeli ea serapa sa Edene (bapisa le Gen. 2:13, 14). Boporofeta bona bo fupere se fetang phallo le naha ea Baiseraele feela. Pheletsong ea boporofeta bona, ka ho nka naha ea Kanana hoa litloholo tsa Abrame, ho runya taba ea topollo ea mehla ea bofelo ea batho ba Molimo, ba tla khutlela serapeng sa Edene.

`Ke joang re ka ithutang ho ho tsepamisa maikutlo ho Kreste le ho loka hoa hae e le eona feela tšepo ea rona ea topollo? Ho etsahala’ng ebang re qala ho bala mesebetsi ea rona e metle?`