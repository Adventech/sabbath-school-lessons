---
title:  Ho ba Sebete
date:   13/01/2026
---

`Bala Bafilipi 1:23, 24. Paulose o bolelang ha a re ho tloha le ho ba le Kreste” ho “molemo ka ho fetisisa”?`

Litemana tsena ke tse ling tsa tse sa utloisisoeng haholo lilemo-lemo. Lirapeng tsa boithuto ba beke ena, Paulose o shebane le phapano e pakeng tsa ho phela le ho shoa. Mokreste o phele Kreste, ebile a ka nna a shoela Kreste. Maemong a joalo, seo ke “kuno” hobane bopaki ba rona bo ba matla-matla le ho fana ka tšusumetso e kholo (Bafilipi 1:21). Ha ho potang hore motho o fela a lumela haeba a ikemiselitse ho shoela tumelo ea hae.

Empa re lokela ho boela re ananela hore bafu ba shoele-shoi! Ha “ba tsebe letho.” Ba phomola lebitleng ho fihlela mohla tsoho (sheba Moekl. 9:5; Johanne 5:28, 29). Ke ka hona a ileng a re ho Lazaro,ea neng a shoele, “motsoalle oa rona Lazaro o robetse; empa ke ea ea, hore ke mo tsose borokong” (Johanne 11:11).

Haeba, ha batho ba e shoa, ba ea leholimong, nahana feela hore na ho ka be ho bile joang ho Lazaro. Kamora matsatsi a mane Lazaro a inyakalatsa paradeising, lenyeloi le fihla ka taba “tse bohloko”: “Lazaro ngoaneso, phephi, Jesu O re u khutlele lefatšeng. U ke se lule mona.”

Ha re latella phoso ho fumana hore na hantle e reng, re qalella ho bona kamoo e senang kelello kateng. Lefu le tšoana le boroko bo senang litoro boo Jesu A tlang ho tsosa balateli ba Hae ba tsepahalang ho bona mohlang a tlang labobeli; e be ’moho holimo ho kopana le Jesu ka ho sa feleng (sheba 1 Bathes. 4:16, 17).

Ho “tloha” ha Paulose bophelong bona ho ba le Kreste, ho bolela ho ba le eena litlhorisong le lefung (2 Tim. 4:6) hore “a fihlele tsoho ea bafu” (Bafilipi 3:11). Hape, o ne a hlaketsoe ke hore o tla koala mahlo a hae lefung, le hore ntho e latelang eo a tla e tseba, ka ho panya ha ntši, e tla ba ho bona Jesu, ea tla mo nka, ’moho le batho bohle ba Molimo, ho ea sebakeng seo Jesu A se lokiselitseng bohle ba mo ratang (Johanne 14:3, 1 Bakor. 2:9).

Leha a ne a ikemiselitse ho shoela Kreste, Paulose o ne a tseba hore ho no ka ba betere bakeng sa Bafilipi hore “a sale nameng” (Bafilipi 1:24). Se thahasellisang ho Bakreste, hore na ho betere ho phelela Kreste kapa ho mo shoela ha ho bonolo hakaalo ho arabela. Paulose o ne a “holehuoe ka nga tse peli” (Bafilipi 1:23), pakeng tsa ho phela le ho phomola lebitleng.

`Hape-hape, ho sa khathalehe hore na ha re batle ho shoa hakae, na u se u kile oa nahana ka kamoo motsotso oo u shoang, ntho’e latelang eo u tla e tseba ke ho khutla ha Kreste? Ke joang monahano oo u ka u thusang ho utloisisa kamoo Paulose a nahanang kateng moo?`