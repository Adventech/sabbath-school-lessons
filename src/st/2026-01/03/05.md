---
title:  Emang le Tiile Bonngoeng
date:   14/01/2026
---

Thapelo ea Jesu ea ho qetela ho barutuoa ba Hae e ne e tletse ’moko-taba o le mong: bonngoe. Jesu O ile A sheba ka nqane ho sefapano a bona kopano ea Hae le Ntate oa Hae le kopano ’moho le rona hape: “Ntate, bao u ’neileng bona, ke rata hore moo ke leng teng, le bona ba be teng le ’Na, ba tle ba talime khanya ea ka, eo u ’neileng eona” (Johanne 17:24). Jesu O ile A rapela hore Ntate a boloke bana ba hae “ba tle ba be bang joaloka rona” (Johanne 17:11). O boetse a toboketsa litlamorao tse mpe tsa ho se be le kopano—e ba lebaka le sitsisang ba bangata ho se lumele. Ka makhetlo a mabeli thapelong ena e khutšoane, Jesu O toboketsa hore bonngoe ba rona le Eena le Ntate ke hore “lefatše le tle le lumele” le ho re “lefatše le tle le lumele hoba u nthomile” (Johanne 17:21, 23).

`Bala Bafilipi 1:27 u e bapise le Johanne 17:17–19. Jesu le Paulose ba re sa bohlokoa-hlokoa bonngoeng kerekeng ke sefe?`

Lentsoe la Segerike Bafilipi 1:27 le tolokiloeng “le itsamaele ka mokhoa o tšoanelang” ke politeuomai, se bolel’ang “ho phela joaloka moahi”—eseng oa ’muso ofe kapa ofe oa lefatše empa oa ’muso oa leholimo. Thuto ea thabeng e fana ka setšoantšo se setle sa se boleloang ka ho ba bana ba Ntate ea Maholimong le litho tsa ’muso oa Hae: ho fumaneha moeeng, bonolo, ho lapa le ho nyoreloa ho loka, ho ba mosa, ho hloeka pelong, ho sebeletsa khotso, ho reteletsa lerama le leng, ho rata lira tsa hao, ho hlohonolofatsa ba re rohakang, ho etsa ba re hloileng hantle. Ka bokhutšoane, “ho etsa etsa se lokileng, u rate bokhabane, le ho tsamaea ka boikokobetso le Molimo oa hao” (Mikea 6:8).

Ho thata ho koata kapa ho ferekanela motho ea joalo, kapa ha ho joalo? Ka nako tse ling re nena batho bao re bonang ba lokile hona hoo. Re ka ba ra qobelleha ho ba phenya-phenya hore feela re fumane sekoli o tiisa hore ha baa loka joaloka moo ba bonahalang kateng, hore feela re ikutloe re le betere. Empa, hobaneng re sa shebe kamoo re ka bang le lerato kateng, ra ba mosa, ra ba mosa le ho ikokobetsa?

Ellen G. White o buile ka ba “ratang lefatše le menono ea lona ho feta ho rata Molimo kapa ’nete.”—Testimonies for the Church, vol. 5, leq. 277.

Ka hona, hangata ho hloka bonngoe ka kerekeng ho kolla boikhohomosong. “Kaha boikhohomoso le takatso tsa lefatše ke tsona tse ratoang, moea oa Kreste o tlohile, ’me boiphahamiso, liqabang, le lintoa li kene ho ferekanya le ho fokolisa kereke.”—Testimonies for the Church, vol. 5, maq. 240, 241.

Ho bohlokoa ha kaakang hore bohle re ithute boikokobetso le bonolo tseo Jesu a re bontšitseng tsona! Re ka ba le kereke e fapaneng hakae, ha ho joalo?