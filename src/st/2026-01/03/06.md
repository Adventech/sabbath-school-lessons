---
title:  Bonngoe bo sa Tšohang
date:   15/01/2026
---

`Bala Bafilipi 1:27–30. Ke joang bonngoe ba rona le “ho loana ’moho bakeng sa tumelo ea evangeli” li amana joang le ho se tšabe letho?`

Leano la Satane ke ho arola e be o oa hlola. Ho se kopane ho kotsi. Jesu O itse, “ntlo ha e na le likarohano, e keke ea tiea” (Mareka 3:25). Ke tšia e bonolo eo Satane a thabang ha re e lebala. Bonngoe ba rona bo re thusa ho phethahatsa karolo ea rona ea boporofeta joaloka Masala a boporofeta ba Bibele (Tsen. 12:17), ho phatlalatsa “evangeli ea kamehla le mehla” ho “lichaba tsohle, lipuo, le batho bohle” (Tsen. 14:6). Kaha bonngoe bo bohlokoa hore re phethahatse thomo ea rona ea ho hasa molaetsa ona oo re o filoeng ke Molimo, ’me le thapelo ea Jesu ho Johanne 17 e supa “’nete” ea Lentsoe la Molimo e le e ’ngoe ea ntho tsa bohlokoa-hlokoa bonngoeng (Johanne 17:17, 19), molaetsa oa rona o ka se aroloe thomong ea rona kapa bonngoeng ba rona. Tsena tse tharo li ema ’moho kapa li oela ’moho. Ebang e ’ngoe ea linotlolo tsena tse tharo e le sio, ha ho kamoo re ka atlehang kateng. Leha ho le joalo, ebang re na le tsona li le tharo, ha ho letho leo re ka le tšabang. Ha rea lokela “ho tšosoa” ke sera ho hang (Bafilipi 1:28). Satane ke sera se hlotsoeng. Leha e ba re lokela ho bolaeloa tumelo ea rona, ha ho letho le ka re thetsang haeba re “chesehela botle” (1 Pet. 3:13). Diabolose ha a na matla a ho thibela mohoanto o ea pele oa ’nete ea Molimo.

`Bala litema tse latelang tsa Bibele ’me u akaretse ’moko-taba oa tsona ka bokhutšoanyane: Mattheu 10:38, Liketso 14:22, Baroma 8:17, 2 Timothea 3:12.`

Bophelo ka bo bona lefatšeng lena la sebe bo thata, le ho ba “atlehileng” haholo ba rona. Jobo e ne e le monna ea lokileng; le Molimo O ile A re Jobo “o tsamaea ka ho loka, le ka bokhabane, ea tšabang Molimo, ea sesefang bobe” (Jobo 1:1). Leha ho le joalo, ka letsatsi fela, tsietsi tsa mo oela mmoho le lelapa la hae. Ke mang ea e-so ithute, ebang ke ba maiphihlelo a motho ka mong kapa ka ho bona se etsahaletseng ba bang, hore bophelo mona ho bonahala bo pheloa, ntǆing tsa selomo, ’me haho mohlang u tsebang hore na u tla oela neng ka selomong? Ho sotleha, ka nako e ’ngoe, ke bohobe ba rona bohle. Qetellong, leha ho le joalo, ho betere ho sotleha bakeng sa Kreste ho e na le ho sotlehela eng kapa eng.

`Ke tšepo efe, ke khothatso efe, eo re le Bakreste, re nang le eona hara ho sotloha ha rona?`