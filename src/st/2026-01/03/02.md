---
title:  “Kreste O tla Tlotlisoa”
date:   11/01/2026
---

`Bala Bafilipi 1:19, 20. Ke eng e bonahalang e le tebello ea Paulose malebana le sephetho sa nyeoe ea hae. Ke’ng eo a nkang e le bohlokoa ho feta ho se fumanoe a le molato?`

Leha Paulose e ne e se setlokotsebe, lena e ne e se lekhetlo la pele a neng a koalloa chankaneng, o ne a sa tšosoe ke ho hlorisoa. Ho Bakorinthe o ile a hlalosa ho hlorisoa ha hae ho fihlela nakong eo a leng: “le ka literonko, ke bile lefung hangata, ke shapiloe ka phafa ke Bajude ha hlano, lichapo tsa e ba mashome a mane, ha hlokahala e qetellang; ke shapiloe ka thupa hararo, ke tlepilitsoe ka majoe hang, ke shoetsoe ke sekepe hararo, ke hlotse letsatsi le le leng le boisu bo le bong bolibeng ba leoatle. Ke bile maetong hangata, ke batlile ke timella linokeng, ka batla ke timela hara masholu, ka batla ke timetsoa ke balichaba, ka batla ke timella metseng, ka batla ke timella mafeelleng, ka batla ke timela leoatleng, ka batla ke timela ke bana ba mahata. Ka ba litsietsing le bothateng, ka hloka boroko hangata, ka lapa ka nyoroa, ka itima lijo hangata, ka hatsela, ka senyeheloa ke likobo.” (2 Bakor. 11:23–27).

Empa pele re nahana hore litsietsi tsena e n’e le tsona tse ka sehloohong ho Paulose, o phakisa a re, “leha ho sa baloe litsietsi tse tsoang ka ntle, ke likiloe ka matsatsi ohle ke lipelaetso tse tsoang ho li kereke.” (2 Bakor. 11:28).

`Bala 1 Bakorinthe 4:14–16; 1 Bathesalonika 2:10, 11; Bagalata 4:19; le Filemone 10. Ke likamano life tseo Paulose a nang le tsona le kereke tseo a li thehileng le batho bao a ba hapetseng ho Kreste?`

Joaloka Jesu, ea faneng ka sohle ho re pholosa, Paulose o ne a ikemiselitse “ho ntšetsoa le ho ntšuoa” molemong oa balumeli ’moho le eena (2 Bakor. 12:15). Empa, se makatsang ke hore, ha liketso tsa motho li tšoana le tsa Kreste haholo, ha a sa ratoa le ho amoheloa ke ba bang. “Bohle ba ratang ho phela ka borapeli bo ho Jesu Kreste ba tla hlorisoa joalo.” (2 Tim. 3:12). Empa mohlomong Bakreste ba tšepahalang ba sala e le tsela e matlahali ea ho senola ’nete ea evangeli (bapisa le Bafilipi 1:7). “Mamello le thabo ea Paulose nakong ea ho koalloa ha hae ho ho lelele ho senang toka, sebete le tumelo ea hae, ebile thero e sa feleng.”—Ellen G. White, The Acts of the Apostles, leq. 464.

`Sheba kamoo u phelang le ho tšoara ba bang kateng haholo-holo batho ba sa u etseng hantle. Ke mofuta ofe oa bopaki ba Jesu boo u fanang ka bona?`