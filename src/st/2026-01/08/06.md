---
title:  Ho Boelanya Tsohle
date:   19/02/2026
---

`Bala Bakolose 1:19, 20. Poelano ee e tlang ka sefapano ke eng, ’me eona e pharaletse hakae?`

Paulose o sebelisa tlhaloso e thahasellisang haholo ea segerike ho qetella tlhaloso ea hae ea Jesu, a supa morao ho Ntate ka kotlolo, eo ho buuoeng ka Eena ho Bakolose 1:12. Ke botlalong Ntate A ileng A khotsofalla ho lula ho Jesu (bapisa le Bakol. 2:9). “Botlalo” boo ke’ng? Johanne o re ke khanya ea Ntate, “e tletseng mohau le ’nete” (Johanne 1:14).

Empa, ho ea ka temana ena, “botlalo” boo, bo kenyeletsa ntho tse ngata. Bo kenyeletsa bosafeleng ba Molimo le ho ba teng ka Eena, le matla a Hae a ho bopa le ho bopa-bocha. Ho feta mona, e toboketsa bohlale ba Hae ba ho hlola sebe le lefu ka mokhoa o sa kholoeheng ho hang—sefapano. Ka hona a fetola sesebelisuoa seno se eisehang bopaki ba lerato la Hae la ka ho sa feleng sebupuoeng se seng le se seng se hlǀtsoeng. “Hobane Molimo O ratile lefatše hakaalo, O bile oa le nea Mora oa oona ea tsoetsoeng a inotsi hore e mong le e mong ea lumelang ho Eena a se ke a timela, a mpe a be le bophelo bo sa feleng” (Johanne 3:16).

Tsela e le ’ngoe feela eo sebe se ka hloleloang ruri, ’me tsohle tse ka boelanngoang li boelanngoe, e akaretsoa mona ’neteng e babatsehang: Molimo O ratile—O ratile lefatše, o re ratile hona hoo a tetseng sohle ho re pholosa ka lefu la Kreste sefapanong. Lentsoe la Segerike le buoang ka “lefatše” ke kosmos, eleng se ka kenyeletsang tlholeho eohle. Paulose o buoa tlhaloso ea ka lefatše lohle a ipapisitse le ho latela Kreste: “re pepesitsoe pela lefatše [kosmos, maholimo le lefatše], le pel’a manyeloi, le le pel’a batho” (1 Bakor. 4:9).

“Leholimo le ile la talima ka masoabi le ho makala ha Jesu a leketlile sefapanong....

ka bophelo ba borabele, Satane le bohle ba kopanang le eena ba ipeha boemong boo ba ke keng ba utloana le Molimo hona hoo boteng ba Hae ebang mollo o timetsang ho bona. Khanya ea eo eleng Lerato e tla ba timetsa. Qalong ea Toantšano e Kholo, manyeloi a ne a sa e utloisise....

“Empa ha ho na ba joalo mohlang toantšano e kholo e felang. E ba leano la topollo le fihla pheletsong, semelo sa Molimo se senoleloa libupuoa tsohle tse bohlale. . . .

“Ka hona, manyeloi a ka nyakalla ha a sheba sefapano sa Mopholosi. Kreste ka Boeena O ile A utloisisa litholoana tsa sefapano se entsoeng Kholkhotha ka botlalo. Ho tsena tsohle O ile A sheba pele, nakong e tlang ho lla sefapanong, ‘ho phethehile.’”—Ellen G. White, The Desire of Ages, Leq. 760–764.