---
title:  Tholoana ea Evangeli
date:   07/01/2026
---

Likamano tsa Paulose le Bakolose li ne li fapane le tsa Bafilipi. O ba kenyelelitse hara ba “sa kang ba bona sefahleho sa ka nameng” (Bakol. 2:1). Leha ho le joalo, Paulose o oa ba tiisetsa, joalokaha a entse ho Bafilipi, hore o leboha Molimo ka bona le hore “o lutse” a ba rapella.

`Bala Bakolose 1:3–8. Ke lintho life tse tharo tseo Paulose a lebohang Molimo ka tsona?`

Paulose o tlisa litšia tse tharo tseo a buuileng ka tsona kae-kae ’moho: tumelo, tšepo le lerato (sheba 1 Bakor. 13:13, 1 Bathes. 1:3, 1 Bathes. 5:8). Hlokomela hore Paulose ha a rorise Bakolose ka ntho tsena. O leboha Ntate, hore e be li hara limpho “tse ntle tse phethehileng” tseo re li fuoang ke Eena (Jakobo 1:17). Ha re bona lerato leo Molimo a nang le lona bakeng sa rona, se re isa tumelong ho Kreste (Baef. 2:4–8), ’me re fumana tšepo ea leholimo. Petrose o e hlalosa e le “lefa le sa boleng, le senang sekoli, le sa omelleng, le boloketsoeng lona leholimong” (1 Pet. 1:4).

Paulose o boetse a toboketsa hore evangeli e ea tšepeha hobane e itšetlehile holima “Lentsoe la ’Nete.” Ena ke tlhaloso eo Paulose a e sebelisang kae kae h’a buoa ka Lentsoe la Molimo le susumelitsoeng (sheba 2 Bakor. 6:7, 2 Tim. 2:15). Ho fapana le “lentsoe la batho,” le “sebetsang” ka ho lona ba lumetseng (1 Bathes. 2:13) le ho etsa thato ea Molimo (Esa. 55:11). Ka hona, ho hasoa evangeli, matla a Molimo a bonahatsoa ka mosebetsi oa Moea O Halalelang lipelong tsa ba utloang, e be batho b’a arabela. Evangeli ka bo eona e hlahisa litholoana kaha ke “Lentsoe la Bophelo” (Bafilipi 2:16).

Mohlomong se makatsang ka ho fetisisa ke ho pharalla ha evangeli ka nakoana e khutšoane hakaalo. Lilemo tse ka bang 30 fela kamora lefu le tsoho ea Kreste, Paulose o ne a re e jetsoe “lefatšeng lohle” (Bakol. 1:6). Kamoraonyana ho moo khaolong eona eo, o re “evangeli boleletsoe babupuoa bohle ba tlasa leholimo” (Bakol. 1:23). Marang-rang a mebila e meholo ea Roma a ile a etsa hore ho be bonolo ho tsamaea le ho buisana, eleng eona tsela eo evangeli ea Paulose e ileng ea pharalla hakaalo kapele. Empa ke matla a Molimo a sebetsang ka Lentsoe le tlisang tsoalo ea bophelo ba semoea mothong (Jakobo 1:18, 1 Pet. 1:23), ho mo etsa sebopuoa se secha ho Kreste (2 Bakor. 5:17).

`Ho Bakolose 1:5, Paulose o ngola ka “tšepo eo le e beetsoeng maholimong.” U utloisisa tšepo eo joang, ’me ke hobaneng ha e buoa le uena u le motho, leha ’nete e le hore ha e ea u lokela?`