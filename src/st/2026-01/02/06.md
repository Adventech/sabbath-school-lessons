---
title:  Matla a Thapelo
date:   08/01/2026
---

`Bala Bakolose 1:9–12. Ke likopo life tse ikhethang tseo u li fumanang thapelong ea Paulose?`

Paulose o rapella hore “le tlale tsebo ea thato ea oona.” Paulose o hlalosa ho tseba thato ea Molimo e le “bohlale le kutloisiso ea semoea” (Bakol. 1:9). Taba ea pele, bohlale bo tlisoa ka ho tšepa Molimo ka botlalo, ka ho ikemisetsa ho etsa thato ea hae (Johanne 7:17), le ho se itšetlehe kutloisisong ea rona re le batho (Lipro. 3:5). Empa hangata ho hlaha potso e reng, “thato ea Molimo ka ’na maemong aa ke efe?” Ho na le mehloli e meraro e meholo eo re ka ithutang thato ea Molimo nakong eo re e batlang ka thapelo:

- Mohloli o moholo oa bohlale ke Bibele. “Lentsoe la hao ke lebone la maoto a ka, ke leseli tseleng ea ka” (Lips. 119:105).
- Thato le tataiso ea Molimo li ka boela tsa tsejoa ka maemo a fetang kutloisiso ea motho, ka ho mo kopa ho bula kapa ho koala menyako (sheba Bakol. 4:3).
- Re tataisoa ke Moea O Halalelang hang ha re ithutile ho tseba lentsoe la oona: “itsebe tsa hao li tla utloa lentsoe kamora hao le reng, / ‘tsela ke eona ena, tsamaeang ho eona, / esere la ea ka ho le letona/ Kapa ka ho le letšehali” (Esa. 30:21).

Paulose o rapella hore Bakolose ba “tsamaee ka mokhoa o khahlisang Morena” (Bakol. 1:10). Ehlile, ha ho motho ea tsoaloang a “khahleha” empa Molimo O nka re khahleha ka mohau oa Hae e be O re bitsetsa ho phela re ipapisitse le sepheo seo se se holo (Baef. 4:1, 1 Bathes. 2:12). Paulose o sebelisa kutu-ketso “tsamaea” kapa “tsamaile” makhetlo a mang a mararo hape-hape hona lengolong lena fela (Bakol. 2:6, Bakol. 3:7, Bakol. 4:5). Ho bolela ho phela le etsa se hlokoang ke molao oa Molimo (Exod. 18:20), eleng se ka etsahalang fela ka mosebetsi oa Moea O Halalelang (Ezek. 36:27).

Paulose o boetse o rapella hore maphelo a bona (le a rona) a ke a fele a “khahlise” Morena, e be o thathamisa tsela tse ’maloa tsa ho etsa joalo: “Le behe litholoana mesebetsing eohle e metle” (Bakol. 1:9, 10); ha “le ntse le hola tsebong ea Molimo” (Bakol. 1:10); hape, ka “ho leboha” (Bakol. 1:12).

`Haeba motho a ka u botsa, “u tseba joang hore Molimo ke Eena ea u isang koa kapa koa?” U ka arabela joang—hobaneng?`