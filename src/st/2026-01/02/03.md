---
title:  Kopo tsa Thapelo tsa Paulose
date:   05/01/2026
---

Lilemong tsa ho feta, ho bile le moruti ea neng a buoa ka lithapelo tse neng li buoa ’na, ’na, ’na le litakatso kapa litlhoko tsa ka. O ile a re ke “lithapelonyana tse tletseng bo ’na,” hobane Molimo o na le ntho tse kholo ka kellong ea Hae.

`Bala thapelo ea Paulose ho Bafilipi 1:9–11. Khubu ea eona ke’ng ’me ke kopo life tse kholo tseo a li etsang? Sheba se u ruta’ng ka thapelo?`

Thapelo ena e na le mantsoe a 43 fela ka Segerike, empa e fupere lingongoreho tsohle tsa Paulose, tseo a tlang ho li hlalosa ka botebo ha Epistole e ntse e tsoela- pele: lerato, tsebo, temoho, ho ba oa ’nete, ho se bake likhathatso, le ho loka hoo re nang le hona ka Jesu Kreste. Ka hara thapelo ena, le mantsoeng a fetileng a thapelo tsa Paulose tsa teboho, khubu ea taba mona e holima kereke ka moka. Thapelo ea Paulose kaofela e holima ba bang, o rapella kereke eohle le boiketlo ba eona. Ha re ke re shebeng tse ling tsa lintlha tsa thapelo ena:

_Lerato la lona le ’ne le eketsehe kamehla._ Paulose h’a rapelle kholo ea lerato feela, empa hore le tataisoe ka tsela e itseng: “ka tsebo le ka kelello” (Bafilipi 1:9). Ha ho buuoa ka tsebo ha ho buuoe feela ka tsebo ea lithuto, empa tsebo ea ntho tsa semoea e ka fumanong feela ka ho ba le setsoalle le Molimo le ho ithuta lentsoe la Hae. (sheba Baef. 1:17, Baef. 4:13, 1 Tim. 2:4).

_Kelello._ Sena se hlalosoa ke Paulose e le ho khona “ho lemoha litaba tse fetisang ka molemo” (ho li khetholla ho tse sa amoheleng) (Bafilipi 1:10).

_Le ’ne le hloeke._ Lentsoe lena ka Segerike le bolela “ho ahloloa ke mahlaseli a letsatsi” ’me le bontša liketso tse senang sekoli: “Tsohle tseo Bakreste ba li etsang li lokela ho phenyeletsa joaloka mahlaseli a letsatsi.”—Ellen G. White, Reflecting Christ, leq. 71.

_Le se ke la khoptjoa._ Sena se bolela ho se be lejoela khupiso, ho se bue kapa ho etsa lintho tse ka etsang hore ho be thata ho motho ho lumela.

_Ho loka ka Jesu Kreste._ Paulose o hlalosa taba ena ka botlalo ho Baroma le Bagalata hape u tlo e hlalosa ho Bafilipi 3. Ha re na ho loka hoo eleng ha rona, empa re na le seo re se fuoang ke Kreste feela.

`Ho sohle seo re se etsang, ke joang lerato la la rona le ka “eketsehang kamehla”(Bafilipi 1:9)? Ke hobaneng ha seo se le bohlokoa bophelong ba Mokreste? (Sheba le 1 Bakor. 13:1–8.)`