---
title:  Khaotsang Bolefatše
date:   09/03/2026
---

Re utloa mapetjo a mangata kajeno: “Emisang ho loana!” “Felisang libetsa tsa nutllere!” empa leo ho seng mohla re le utloang ke lena, “Felisang bolefatše!” Lona ha lena sebaka nthong tse etsang kelello lefatšeng la rona. Ha se hore mapetjo ana a fosahetse kapa seo a se buellang se fosahetse. Empa a bonela haufi hoo, ha motho o sheba kamoo bosafeleng bo leng haufi kateng. Re lokela ho sheba ntho tse holimo, ka ho sa feleng.

`Bala Bakolose 3:5, 6 (sheba hape le Baro. 6:1–7). Re khona ho ba le maiphihlelo a se boleloang ka ho bolaea bo-oena le bolefatše ’me re phelele “lintho tse holimo” joang? (Bakol. 3:1)`

Leha re shoele le Kreste semoeeng, “litho” tsa rona—ke hore, liteko tseo ’mele le kelello tsa rona li reng tsona—li tlameha ho bolauoa.

Empa re lokela ho lemoha ntho tse peli malebana le taelo ena.

Ea pele, ho Bakolose 3:1, Popeho ea lentsoe la Segerike le sebelisoang ke Paulose, le hlahisa hore, haele hantle, re tsositsoe le Kreste. Ea bobeli, taelo e ho Bakolose 3:5 ke litla-morao tsa ’nete eo (“Ka hona”). Re ka bolaea ntho tsa lefatše (bohlola, ho se hloeke, maikutlo, litakatso tse mpe, ho khala, jj) kaha feela re tsositsoe le Kreste ’me re na le bophelo Hae ba semoea le matla a ho ntša ntho tse tsena ka likelellong le maphelong a rona.

Se thahasellisang, moo lentsoe lena le hlahang hape Segerikeng poleloaneng e tšoanang hantle le e hlahang ho Bakolose 3:6, “bohale ba Molimo,” ke ho Baroma 1:18. Molimo “o tlohella” batho litseleng tsa bona tse senyehileng, ’me ka hona khalefo ea hae e boela “e tlela” (sheba Tsen. 6:16, 17) “bana ba ho se lumele” (Bakol. 3:6). Ho Baroma 1:18, Paulose o buoa ka “ho hloka borapeli le ho se loke,” a lekanya “ho se hloeke” (ka tšebeliso ea lentsoe le tšoanang la Segerike le fumanoang ho Bakolose 3:5) ka ho otloloha ho bontša batho ba itlopang “litakatso tsa lipelo tsa bona, ba tle ba tlontlolle ’mele ea bona” (Baro. 1:24).

Ba tlontlolla ‘mele ea bona joang? Ea pele, hobane ba hana ho ananela ’Mopi empa le ka “litakatso tse lihlong, hobane hara bona basali ba fetotse mokhoa oa bona oa thlaho, ho etsa ka oo eseng oa hlaho. Ka mokhoa o joalo, le bona banna ba lesitse ho etsa le mosali ka mokhoa oa teng, ’me ba chesitsoe ke ho lakatsana; banna ba etsang manyala le banna ba bang” (Baro. 1:26, 27).

`Ke joang re ka latelang mantsoe aa “Le bolae ke hona lintho tsa lona tse leng lefatšeng” (Bakol. 3:5)?`