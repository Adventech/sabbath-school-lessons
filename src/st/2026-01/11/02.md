---
title:  Kelello e Leholimong
date:   08/03/2026
---

`Bala Bakolose 3:1–4. Ke boemo bofe boo Paulose a reng boa hlokeha ho rona hore likelello li shebe leholimong? U nahana seo se bolelang?`

Ha u le tlhorong ea thaba, u khona ho bona naha e pharaletseng e u pota-potileng. Ho tloha nakong e sa tsejoeng, lithaba li fumane litila-tile tsa batho ba batlanang le ho ba haufi le Molimo (sheba Lips. 121:1, 2). Le lithaba tse iketselitsoeng ke batho, tse bitsoang ziggurats, li ile tsa etsoa ke bahetene ka sepheo se tšoanang—ho kopana le melingoana. Se thahasellisang, teropo ea Ure, eo ho ileng ha thoe Abrahama a tsoe ho eona, e ne e na le Ziggurat e kholo e neng e bonahala u le hole-hole. Empa ho fetola bophahamo ha ho mohla bo ka atametsang mang kapa mang pela leholimo ha ho tluoa semoeeng. Le ka mohla matla a motho a keke.

Empa, ke ka mohlolo oa mohau feela, moo re shoeleng le Kreste re phahamisitsoeng le Eena (se tšoantsisoang ka kolobetso [Bakol. 2:12, 13]), ho leng bonolo ho atamela haufi le leholimo.

Hlokomela hore ho tloha qalong ea Bakolose 3, kamoo thatiselletso ea se holimo, ke hore, se leholimong, e phetoang kateng: “batlang ntho tse holimo,” “moo Kreste a lutseng,” “lintho tse holimo,” “Kreste ho Molimo,” “le Eena khanyeng” (Bakol. 3:1–4).

Re ka amohela hore ho na le tse ngata bophelong ba Mokreste tse sa utloisiseheng. Ke joang motho a ka fela “a shoa” a be “a tsosoe” ha re ntse re ’mona hantle hore o ntse a tšoana hantle, ha a na maiphihlelo a ho shoa le ho tsoha ho hang? Ho na le ntho tse ngata tse sa utloahaleng kelellong ea nama le mali, e sa susumetsoang ke Moea O Halalelang. Empa ho bao likelello tsa bona eleng tsa moea, kaha ba fumane pelo e ncha e tšepisitsoeng ke Molimo, lefu sebeng le ho tsosoa le Kreste ke linnete tse phelang. Joalokaha sefela se tiisa: “U mpotsa hore ke tseba joang hore O oa phela? O phela ka pelong ea ka.”

Leha ho le joalo, Paulose o fana ka taelo tsena hobane ho na le bohloki bo sa feleng bakeng sa bophelo bona ba semoea hore bo nchafatsoe (sheba 2 Bakor. 4:16). Kannete, re ka oela ra lahleha! ’Me ha ho mohla re sireletsehileng khahlanong le liteko bophelong bona.

Ka hona, re tlameha hore, re khethe tsatsi le leng le leng “ho batlana le ntho tse holimo” (Bakol. 3:1). Bophelo ba rona ba ka ho sa feleng bo “patiloe le Kreste ho Molimo” hantle (Bakol. 3:3), empa ponahatso ea ka ntle ea bophelo bono e tla ba patuoe.

`Menahano ea hau e hokae: boholo ba nako e holimo kapa tlase? Ebang e tlase, u fetola moo e shebileng teng joang?`