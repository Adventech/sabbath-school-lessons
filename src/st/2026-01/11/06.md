---
title:  Ho Phela Bophelo bo Bocha
date:   12/03/2026
---

Khathatseho ea Paulose bakeng sa khotso le bonngoe ka kerekeng e hlaha hantle litemaneng tse qetellang tsa Bakolose 3. Re se re shebane le khotso ea Molimo ka botebo (sheba Thuto ea 7). Ho fapana le pax Romans, pax Christi ha se khotso e suteloang ho tsoa ka ntle empa e lokela ho re “busa” ho hlaha ka hare. Sena se ka etsahala ha feela Kreste A nkile taolo.

`Bala Bakolose 3:16, 17. Ka kotloloho, ke sefe se etsang hore Kreste A khone ho nka taolo, ’me ke seabo sefe se bapaloang ke ’mino tabeng tsee kaofela?`

Puo e mona e hlalosa haholo. E etsa setšoantšo sa Lentsoe la Kreste le ikahela ka ho rona. Sena se etsahala ha re bala Bibele ka hlokolosi ele hore re mamele le ho ithuta bohlaleng ba Molimo. Haele hantle, leha lentsoe la Segerike le batla le sa hlaka, ’mino o bapala karolo ea bohlokoa ho “rutaneng le ho khothatsana ka lipina” (Bakol. 3:16).

Empa eseng ’mino o mong le o mong, Paulose o sebelisa puo e tobang mona le ho Baefese 5:19: “lipesaleme le lifela le lipina tsa semoea.”

Leha re ka se tsebe hantle, ho bonahala phapano e etsoa mona pakeng tsa pokello ea lipesaleme Testamenteng ea Khale le pokello e holang ea lifela tsa Testamenteng e Ncha. “lipina tsa semoea” e ka nna eaba lentsoe le batlang le akaretsa bakeng sa pina efe kapa efe ea thoriso e malebana le bophelo ba semoea kapa bophelo ba kereke. Mantsoe a lipina ke tsela e ’ngoe ea ho ruta li’nete tsa semoea le ho fana ka litaelo tsa ho phela bophelo bo bocha ba Bokreste. Lifela tse ngata tsa khale li na le melaetsa e matla e holisang tšepo le tiisetso ho Mokreste, tse hlokeng haholo lefatšeng lena le lutseng le re hulela tlase habonolo.

Tšusumetso ea ’mino e matla haholo. Ha Davida a ne a letsa harepa, ’mino ono o ne o thoba Morena Saule (1 Sam. 16:23). Empa e itse ha Davida a fetoha sera sa hae, khalefo le lehloeo la Saule li ile tsa phahama (1 Sam. 18:10, 11). ’Mino o pholileng oa tlelasiki liteko li netefalitse hore o theola khathatseho, o ntlafatsa tšebetso ea boko, o oa khatholla, o thoba bohloko, ’me o ntlafatsa likamano.

`Re bolelloa hore sohle seo re se etsang, “re etse sohle ka lebitso la Morena Jesu” (Bakol. 3:17). Na u otlanya thupa le lefatǆe hore u fela u etsa seo? Haeba ho se joalo, u ka fetoha joang; ke hore, ke’ng eo u lokelang ho khaotsa ho e etsa ebang u sa e etse ka lebitso la Morena?`