---
title:  Nahanisisa Ka Botebo
date:   13/03/2026
---

“Ha moea oa Molimo O laola pelo le kelello, moea o sokolohileng o tlerola pina e ncha; hobane o lemoha hore maiphihlelong a hae tšepiso ea Molimo e phethahalitsoe, hore tlola ea hae e tšoaretsoe, sebe sa Hae se koahetsoe. O bontšitse pako ho Molimo tlolong ea molao oa Hae o halalelang, le tumelo ho Kreste, ea shoeleng bakeng sa ho lokafatsa batho. ‘Ha re beiloe ba lokileng ka tumelo, re na le khotso ho Molimo, ka Jesu Kreste, Morena oa rona.’ Baroma 5:1.

“Empa kaha maiphihlelo ana ke a hae, Mokreste ha a lokele hore e be joale o se a phutha matsoho, a khosofalla seo a se etselitsoeng. Ea ikemiselitseng ho kena ’musong oa moea o tla lemoha hore matla le sefutho sa tlhaho se manganga, se tšehetsoang ke matla a ’muso oa lefifi, li tsoile letšolo khahlanong le eena. O tlameha ho nchafatsa boinehelo ho Kreste, a loane le bobe tsatsi le leng le le leng. Litloaelo tsa khale, mafutso a ntho tse mpe, a tla lula a batla ho mo laola, ’me o lokela ho lula a falimehile kamehla khahlanong le tsona, a loane ka matla a Kreste hore a li hlole. . . .

“Matla a bophelo bo holimo, bo hloekileng, bo lokileng, ke tlhoko ea rona ea mantlha. Lefatše le nka karolo e kholo ea menahano ea rona, ha ’muso oa Molimo o nka e nyenyane.

“Litekong tsa hae tsa ho fihlela sepheo sa Molimo bakeng sa hae, ha letho le tlamehang ho nyahamisa Mokreste. Phethahalo ea boitšoaro le ea semoea, ka mohau le matla a Kreste, li tšepisoa bohle. Jesu ke mohloli oa matla, mohloli oa bophelo. Bakeng sa rona, O ntša makhotla ohle a matla a leholimo. Ka khato e ’ngoe le e ’ngoe, re ama matla a Hae a phelang.”—Ellen G. White, The Acts of the Apostles, Leq. 476–478.

**Lipotso tsa Ho Qoqoa:**

`Maiphihlelo a hao ka tšepiso ea hore “u lokafalitsoe ka tumelo” ke afe? Tšepiso ee e babatsehang e fetotse bophelo ba hao joang? tšepiso eo e boela e amana le taba ea hore u boetse u “tsositsoe le Kreste” joang?`

`Ho uena ho bolelang hore kelello ea hao e lule e le leholimong? Na ho bohlokoa ho feta ho etsa botle lefatšeng? Teka-tekano re e fumana joang?`

`Nahana ka tšusumetso eo bophelo ba hao bo nang le eona ho ba bang. Leha re tloetse ho nahana ka sena re shebile tšusumetso ea motho ka mong, re ka reng ka tšusumetso ea rona re le kereke? Kereke ea hao ea lehae e susumetsa motse joang?`

`Bala Bakolose 3:11. See se lokela ho re bolellang malebana le bonngoe boo re lokelang ho ba le bona ho Kreste?`