---
title:  Ho Nchafatsoa Tsebong
date:   10/03/2026
---

`Bala Bakolose 3:6–11. Paulose o ntšetsa pele menahano ee ea hae joang?`

Mantsoe a qalang a Bakolose 3:8 a bontša phetoho e kholo ho tloha lefung ho ea bophelong: “empa joale.” Lentsoe “joale” Segerikeng le tiisa ka matla. Joale, ke ho re, kaha le tsositsoe le Kreste ’me le sheba ntho tse holimo, bophelo ba hao ba ha joale bo lokela ho bontša phapano e bonahalang papisong le ba khale. Kamora ho “bolaea tse lefatšeng tsa lona” (Bakol. 3:5), “joale lahlang le lona ntho tseo kaofela, e leng bohale, le ho itšena, le lonya, le linyefolo, ’me polelo e lihlong e se ke ea tsoa melomong ea lona” (Bakol. 3:8).

Bohale le ho koata li ka hlalosa karabo ea Molimo e halalelang malebana le sebe (re amme taba ena maobane) joalokaha ho ka etsahala ho Jesu (Mareka 3:5, Tsen. 6:16). Empa, rona re khothaletsoa ho “potlaka ho utloa, ho lieha ho buoa, ho lieha ho halefa, hobane khalefo ea motho ha e hlahise ho loka ha Molimo” (Jakobo 1:19, 20). Lonya le lakaletsa e mong e mong mali-mabe. Nyefolo e reretsoe ho senya seriti. Paulose o boetse o khalema puo e hlohlontšang litsebe e mpe. Qetellong, ho buelana mashano ho thibetsoe (bapisa le Lev. 19:11, 18), “le hlobole motho oa khale le liketso tsa hae” (Bakol. 3:9).

`Paulose o boleang ka “motho oa khale” papisong le “motho e mocha”? Sheba Baroma 6:6 le Baefese 4:22–24.`

Likutu-ketso tseo Paulose a fanang ka tsona bakeng sa phetoho ena ho tloha ho oa khale ho ea ho e mocha e hlahisa liaparo, joalokaha e ka motho o hlobola marantha a khale a litšila ’me a apesoa ka ncha tse tšoeu (bapisa le Zaka. 3:4). Paphang e tšoanang ea tsa khale le tse ncha e etsoa malebana le selekane sa khale le se secha, tse hlalosoang ka tatellano ka lengolo la molao le ka ntle le molao o ngotsoeng ke Moea ka pelong (2 Bakor. 3:4–18).

Papiso tsena li hlalosa tšokoloho le tholoana tsa eona, eleng seo Paulose a se bit- sang “popo e ncha” (2 Bakor. 5:17). Re “nchafalla tsebong ka setšoantšo sa ea ’mopi- leng [Kreste]” (Bakol. 3:10), eo eleng setšoantšo sa Molimo o sa bonoeng (Bakol. 1:15). Ho fumana tsebo ea Kreste ka Lentsoe la Hae ho re “fetolela setšoantšong se le seng le eena ka khanya e isang khanyeng” (2 Bakor. 3:18). Sena se re beha kaholima meetlo, meeli, le marako tse hara sechaba (Bakol. 3:11), kaha re baahi ba ’muso o holimo.