---
title:  Ho Hloma Kelello e Ncha Kapa ho E sebetsa?
date:   20/01/2026
---

Bongata ba likhamphani lefatšeng ka bophara bo sebetsana le tekhenoloji e kopanyang matla a likomporo a ho nahana ho a kopanya le boko ba motho. Ka mantsoe a mang, ka ho hokela likelello komporong, boramahlale ba tšepa ho susumetsa menahano ea rona ka likomporo. Leha ho hloma nthoena ka bokong ba motho ho ka fana ka tšepo ea litholoana tse ntle, tse akhang ho thusa ho laola lefu la ho akheha, ho sithabela maikutlo, le bohloko ba Parkinson, tšebeliso e kotsi ea eona ha e thata ho ka e nahana. Ho laola kelello ha ho hole hohang.

Ka tsela tse ling, nthoena e se le teng. Likelello tsa rona li tšoana le komporo, leha li e phahametse haholo. Letlaburu la litaba tse lulang li kena leo re hahlametsoeng ke lona letsatsi le letsatsi le “porokerema” likelello tsa rona, le laola tsela ea ho nahana, ’me le tataisa liketso tsa rona. Ha re qoela hara bophatlalatsi, tsela eo lefatše le nahanang ka eona e khomaretsoa kelellong tsa rona, e be re qalella ho nahana ka ho tšoana. Ekare likelello tsa batho ba bang li hlonngoe kapa li bopeletsoe ho tsa rona.

Re tšoana le Jesu, ho ba le “thato ea Moea” (Baro. 8:6). “Litaba tsa Molimo ha ho motho ea li tsebang ha e se Moea oa Molimo” eleng seo Paulose a se bapisang le “moea oa lefatše” (1 Bakor. 2:11, 12). Tichere ea rona ke mang? Re ithut’ang ho eona?

`Bala Bafilipi 2:5. U nahana ho bolelang ho ba le “pelo” ea Kreste?`

Qetellong, re ka fetola likelello tsa rona, empa re ka se fetole lipelo tsa rona, ke Molimo feela ea ka etsang joalo. Moea O Halalelang o hloka ho sebetsa lipelo tsa rona, o sebelisa “sabole ea Moea” (Baef. 6:17), “Lentsoe le matla le phelang” la Molimo, “lea hlaba, le ee ho kena likhaohanong tsa pelo le tsa moea, le manonyelllong le mookong, ’me le ahlola le mehopolo ea pelo” (Baheb. 4:12). Ke ka Moea O Halalelang feela re ka itsebang e le kannete, hobane, ka tlhaho, eona pelo ea rona e ea re thetsa (Jer. 17:9). Lentsoe la Seheberu bakeng sa “ho thetsa” (‘aqov) le bontša sebaka se likoti se re etsang re khoptjoe; ho feta moo, le bolela menahano e hlokofatsang, e sothehileng, e khobehileng. Re lokela ho nchafatsoa ka “nchafalo” ea kello tsa rona hore re tle re “lemohe ho ratoang ke Molimo, ho molemo ho khahlehang” (Baro. 12:2).

`Hobaneng ho le bohlokoa hore re latele seo Paulose a re bolellang sona moo: “Ha e le ka ho hong bana beso, tsohle tsee eleng tsa ’nete, tsohle tse hlomphehang, tsohle tse lokileng, tsohle tse hloekileng, tsohle tse ratehang, tsohle tse botumo bo botle, tsohle tse bokhabane bo bong le poko e ’ngoe li leng teng ho tsona, le ke le hopole tsona”(Bafilipi 4:8)?`