---
title:  Litaelo tsa Batho
date:   05/03/2026
---

`Bala Bakolose 2:20–23. U utloisisa likhalemelo tsa Paulose joang u ipapisitse le ntlha tse ling tse tšohluoeng khaolong ee?`

Joaloka epistoleng ea Hae ho Bagalata, Paulose o hlalosa ngongoreho holima ho boloka mekete ea Bajude e le “litaba tsa qalo tsa lefatše” (Bakol. 2:8, 20; bapisa le Baga. 4:3, 9). Ka mantsoe a mang, joaloka Tempele ea Lefatše, ntho tsena ke tsa lefatšeng, empa boahi ba rona ke ba leholimong. Ha rea lokela ho ikimetsa ka melao ea mekete hobane e ne mpa e le seriti sa ’nete eo ha joale re natefetsoeng ke eona ka Kreste. Ke hore, leha qalong e fanoe ke Molimo, mekete ena, ha e se e phethile mosebetsi oa eona, ha e sa hlokeha.

Kaha litaelo tsena kaofela li ile tsa felisoa sefapanong, joalokaha ho bontšitsoe ka letsoho le halalelang le tabotseng lesela la tempele (Matt. 27:51; bapisa le Dan. 9:27), Bakreste (ho kenyeletsa le Bakreste ba Majude) ha ba tlasa litaelo tsena. Ka ho inehela ho tsona, re tla be re hlaha re tšoana le lefatše lena, le fetang, papisong le lefatše le lecha leo re le tšepisitsoeng ho Kreste.

Ka holimo ho tsohle, re sheba pele ho “maholimo le lefatše tse ncha, moo ho loka ho ahileng teng” (2 Pet. 3:13) eseng feela tokiso ea lena la khale.

Ntle le taba ea hore Bafarise le Bangoli ba ne ba kenyelelitse ntho tse hlokoang ke motho holima litaelo tsa Moshe (sheba Mareka 7:1–13), ntšetso-pele ea mekete ea Testamente ea Khale, e neng e phethahalitsoe ke Kreste, e ne e se e sa hlokoe ke leholimo, e ne e se e le meroalo e itlisetsoang ke batho. Kannete, ho bonahala e ka e ne e ba moroalo oa tumelo, ho e na le ntho e e holisang. Ho bonolo ho qala ho sheba ho etsa ntho tsena eseng feela ho iketsa hore u be holimo ho ba sa li etseng, eleng ntho’e mpe holekana, empa mohlomong, le hore e be ka sekhukhu o etsa hore ba bang ba bone u se u lokeloa ke pholoho ho ba feta, eleng leraba leo re sa batleng ho iphumana re tšoasehile ke lona.

Historing eohle ea Bokreste, Baithuti ba Bibele ba oetse tekong ea ho etsa liphatlalatso tsa selumeli tse supang tsela, joale ba eba kaholimo ho mosebetsi oa Moea O Halalelang ho tataiseng Balumeli ho se boleloang ke temana. Kreste ka boeena ke seliba seo ho kollang ’nete ea Mangolo joalokaha Paulose le lingoli tse ling tsa Bible li rutile.

`Ke joang re ka etsang bonnete ba hore re utloisisa hantle hore motheo oa rona oa pholoho o thomehile ho seo Jesu A re etselitseng sona, ka ntle ho rona, bakeng sa rona —ho sa natsoe sohle seo A se etsang ka ho rona?`