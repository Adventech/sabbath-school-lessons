---
title:  Matla a Evangeli
date:   26/02/2026
---

`Bala Bakolose 1:28, 29. Paulose o tsepamisitse maikutlo ho eng? Hobaneng u nahana hore “batho bohle” e phetoa makhetlo a mararo?`

Ntlha-kholo ea thero ea Paulose e ne e le Kreste ea thakhisitsoeng (1 Bakor. 1:23). Ho ea ka Baefese 5:27, sepheo sa sehlabelo sa Kreste ke hore “A tle A ikemisetse eona pela Hae, e le kereke e senang letheba le letsika, leha e le letho le joaloka tseo.” Ka hona, sepheo sa Paulose sa ho ruta evangeli ke ho “hlahisa batho bohle e le baphethehi ka ho Jesu Kreste” (Bakol. 1:28). O etsa sena ka ho ruta le ho hlo- komelisa—ho ruta lintlha tse itseng tsa thuto le liketso tsa Bokreste (2 Bathes. 2:15, 1 Tim. 4:11, 1 Tim. 5:7, Tite 1:9) le ho lemosa ka litla-morao tsa ho hana evangeli le ka kotsi ea litichere tsa leshano (Liketso 20:29–31, Baro. 16:17).

Ke ka mokhoa oo re holang ho ba Bakreste ba tiileng kateng, ka ho amohela lithuto le ho mamela likhalemelo tsa Mangolo. Ho hola ke ntho’a bohlokoa. Batsoali ba ngoana ba ketekele khatelo-pele e ’ngoe le e ’ngoe—pele e ba mantsoe, e be ho tsamaea, le ho ithuta ho bala. Ke motsoali ofe a kekeng a tšoha ebang ngoan’a hae, kamora lemo tse itseng, o ntse a sa tsebe ho tsamaea kapa ho buoa? Kholo le tsoelo- pele li tloaelehile ebile li lebeletsoe. Ho joalo le ka bophelo ba Bokreste.

Lentsoe la Segerike le tolokiloeng “kholo” (teleios) le bolela ho phetheha le ho se be le sekoli. Ka ketsahalo ea kholo ea Mokreste, re hlokomela hantle botebo ba molao oa Molimo le hore tlhoko tsa oona “lipharaletse haholo feela” (Lips. 119:96). Rea utloisisa hore o kenyeletsa “menahano le tse lakatsoang ke pelo” (Baheb. 4:12). Empa re lokela ho ba hlokolosi, eleng ka hona Paulose a sebelisitseng lentsoe “hlokomelisa(tsosa)” ho Bakolose 1:28. Tsela e bonahalang “e lokile... e isa lefung” (Lipro. 14:12). Temoho ea semoea e tlisoa ke tsebo e tataisoang ke moea ea Lentsoe la Molimo. Hangata lithuto tsa bohata li na le ’netenyana li mpa li eketsa kapa ho tlosa ho itseng ho ka Bibeleng (sheba Esa. 8:20). Hangata ho sebetsang ke ho tlosa, haeba e se ka ho ba le khoao ka se buuoang ke Molimo, bonyane ka ho ipotsa hore na se fela se buoa le ’na kajeno na. Re lokela ho ba masene joaloka linoha empa re hloke maano joaloka maeba ha ho tluoa tabeng ea ho hlalohanya linnete tsa Mangolo ho tse fosahetseng.

`U utloisisa se boleloang ka “baphethehi ka ho Jesu Kreste” joang? (Bakol. 1:28). Kutloisiso ea seo Jesu A se fihletseng bakeng sa rona sefapanong e re thusa joang ho tseba se boleloang ka hoba “baphethehi ka ho Jesu Kreste”?`