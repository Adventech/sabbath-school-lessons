---
title:  Ho Boelangoa Mesebetsing e Mebe
date:   22/02/2026
---

`Bala Bakolose 1:21, 22. Ke sefe seo Paulose a se bolelang ka karohano le ho ba lira? ’Me tebello ea litholoana tsa lefu la Kreste? (sheba le Baef. 5:27)?`

Paulose o lutse a bontša setšoantšo se lefifi sa batho, bonyane ba se nang ho loka ha Kreste. ’Me ke mang kajeno, lilemo tse ka bang kete tse peli kamora moo, a ka hananang le taba eo? Motho e mong o kile a re thuto e le ’ngoe fela ea Bakreste e sa hlokeng ho nkuoa ka tumelo ke boetsalibe ba batho.

Leha hole joalo, esale sebe se ba teng, Molimo O nkile boikarabello ba ho re boelanya, re le babe joalo, le Eena. Ke hore, ho tloha qalong, Molimo O sebelelitse ho rarolla bothata ba sebe, leha e ba tharollo e ka fumanoa feela ka lefu la Hae sefa- panong.

Edeneng, o ile a hooeletsa Adama, setho sa Hae sa popo, “u hokae?” (Gen. 3:9). ’Me kajeno, O ntse A tsoelapele ho batlana le nku ea Hae e lahlehileng—rona. O batlana le e mong le lemong oa rona. O na le leano le hlakileng la ho re fumana, ka tšebeliso ea khubu ea tšepiso ea evangeli ea Genese 3:15, hloeano pakeng tsa rona le Satane.

Ka nako tse ling evangeli e etsoa e be thata hona hoo e qetellang e sena moelelo bophelong ba batho ba ngoaha-kholo ona. Empa e bonolo, e otlolohile hona hoo.

Evangeli e na le likarolo tse tharo:

Ea pele, kaha re sitoa ho ipholosa, Jesu O tlile ho shoela libe tsa rona. (Sheba Baro. 5:6–8.)

Ea Bobeli, ka ho amohela lefu la Hae e le la rona ka tumelo, pako le kolobetso, rea lokafatsoa ’me re lokolohe thohakong ea sebe. (Sheba Baro. 5:9–11; Baro. 6:6, 7.)

Ea boraro, bophelo boo re bo phelang ha joale ke litholoana tsa ho boelana le Kreste, ho ba le maiphihlelo a matla a Hae a popo-bocha, le bophelo ba Hae bo phel- ang ka hare ho rona. (Sheba 2 Bakor. 5:17–21, Baga. 2:20.)

Ena ha se methati kapa likhato tse arohaneng. Li ka etsahala kaofela ka nako e le ’ngoe, hang ha re le malala-a-laotsoe ho amohela Jesu maphelong a rona. ’Me li nchafatsoa tsatsi le leng le le leng ha re inehela ho Eena hoseng ho hong le ho hong. Ho sa natsoe hore na motho ka mong o fumane maiphihlelo a mosebetsi oa Jesu oa ho pholosa joang bophelong ba hae, kamehla motheo o lutse o le holima lefu la Jesu. Re lokela ho lula re khutlela moo.

`Ha u icheba, semelo sa hao, bo kahare-hare ba hau, seo u se bonang se u bolella eng malebana le kamoo u hlokang sefapano kateng?`