---
title:  Mehlala
date:   08/02/2026
---

Kaofela ha rona, nakong e itseng, re bile le batho bao re ba khallang ’me re batla ho tšoana le bona. Baneng, ho bohlokoa hore ba be le mehlala e metle. Ha e le hantle, eona e kaba ’m’e le ntate. Ha ba hola, ba tla fumana mehlala e meng, mohlomong e nyallanang le lefapha leo ba le khethileng kapa libukeng tse buoang ka bophelo ba motho tseo ba li balileng. Ba ka boela ba ithuta kamoo baphetoa ba itseng ka Bibeleng ba ileng ba tobana le liqholotso kateng e be ba li bapisa le maphelo a bona. Ka bomalimabe, bophatlalatsing ba kajeno, ho nyeunya mehlala e mebe. Re sesa ka hara lipale tse hohelang ho qhobotsa konopo—tse tletseng takatso tse senang thuso tsa maphelo a linaleli a hlankaneng. Ba bali ba Paulose Filipi, leha bona ba ne

sa sokolisoe ke inthanete, ba ne ba tobane le qholotso e tšoanang.

’Nete ke hore, lefatše leo Paulose a neng a phela ho lona le ne le bolile haholo, le sena boitšoaro, le khohlahetse, joaloka la rona kajeno. Esale ho e na le bokhopo, ho tla lula ho e na le bokhopo—bonyane ho fihlella qetellong—bokhopo bo bongata feela. Potso ho rona ke hore na: re arabela taba ee joang?

`Bala Bafilipi 3:17–19. Mehlala e mebe le e metle e hlalosoa joang moo? Ke linotlolo life tse fanoeng ho e hlalohanya?`

Ha rea lokela ho fosa lerato la Paulose ho bao a sa lumellaneng le bona—o oa ba llela! Ela hloko hore haa ba bitse lira tsa hae empa “lira tsa sefapano sa Kreste” (Bafilipi 3:18). Paulose o ne a lemohile hore mona taba e kholo-kholo e kotsing, eleng, kamoo sefapano se choatlang marako se re behe bohle maemong a lekanang, re le baetsalibe ba hlokang Mopholosi (sheba Baef. 2:11–14).

Hape, taba esa lokeleng ho tlolisoa mahlo ke ea kamoo Paulose a khothaletsang Bafilipi ho shebana le mehlala e metle, eseng e mebe; ho ithuta hantle, bao maphelo a bona a tšoanang le ba hae. Se thahasellisang, ke hore Paulose o sebelisa puo e tšoanang ha a hlokomelisa Baroma hore “le iponele ho ba hlaisang likhaohano le likhopiso ka ho senya thuto eo le ithutileng eona, ’me le ba sesefe” (Baro. 16:17). Bathetsi ba Roma ba hlalosoa e le ba “sa sebeletseng Morena oa rona Jesu Kreste empa limpa tsa bona” (Baro. 16:18).

`Haele hantle, leha Jesu e le mohlala o phethahetseng, ho na le ba bang, bao maemong a itseng, e kabang mehlala e metle. Ka mokhoa o tšoanang, uena u mohlala o joang ho ba bang?`