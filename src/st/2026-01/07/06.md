---
title:  Linotlolo tsa Khotsofalo
date:   12/02/2026
---

`Bala Bafilipi 4:10–13, 19. Ke linotlolo tseo Paulose a fanang ka tsona bakeng sa bophelo bo khotsofetseng bo tletseng thabo?`

Ha maemo a tlokosi a re oela holimo (tlala, bokulo, ho lemala, tahlehelo), motho o qala ho nahana ka ntho tsa bohlokoa e le kannete le ho tsepamisa maikutlo litlhohonolofatsong tseo hangata re senang taba le tsona. Ha re “kokobetsoa” (Bafilipi 4:12), “bohloking” kapa re sala “re sena letho” ke moo tumelong e kenang khabong. Ka ‘nqe ngoe, ha re “hlabile khobe ka lemao” re lokela ho lula re alimehile hobane monono ke moholi (sheba Lipro. 23:5). Joalokaha Jobo le Paulose ba re hopotsa, ha rea tla le letho lefatšeng lena ha re hlaha, ’me ha ho letho leo re tla ea le lona lebitleng (Jobo 1:21, 1 Tim. 6:7).

Hlokomela litšepiso tse latelang tsa Bibele:

- Pesaleme 23:1—“Jehova ke Molisa oa ka; nkeke ka hloka letho.”
- Mattheu 6:32—“Ntat’a lona ea maholimo O oa tseba hore le hloka tsena tsohle.”
- 1 Pettrose 5:7—“Lahlelang lipelaelo tsohle tsa lona ho Eena, hobane O oa le hlokomela.”
- Bafilipi 4:19—“’Me Molimo oa ka O tla le tlatsetsa ka tsohle tseo le li hlokang, ka monono oa oona, khanyeng ka Jesu Kreste.”

Le e monate ho li feta kaofela: “Nka etsa tsohle ka Kreste ea mphang matla” (Bafilipi 4:13). Mohlomong kaofela ha rona re ka sitoa ho utloisisa hore na “tsohle” ke lifeng. Hantle-ntle, joaloka likopong tsohle tsa hore Molimo A thusetse a matlafatse, re lokela ho kopa ho latela thato ea Hae. Empa hangata, ha re kope ntho tseo re tsebang hantle hore ke thato ea Hae. Ke ka hona Jakobo 4:2 e reng, “ha le na letho ka hobane ha le kope”

Tse ling tsa lintho tseo re ka li kopang ka sebete ke tsena hobane rea tseba hore li nyallana le thato ea Molimo:

- Pholoho ea moratuoa kapa motsoalle (1 Tim. 2:3, 4)
- Sebete sa ho paka tumelo ea hao (Tsen. 22:17)
- Tšoarelo ha re baka le ho furalla libe (1 Johanne 1:9)
- Matla a ho mamela melao ea Molimo (Baheb. 13:20, 21)
- Lerato ho ba re hloileng ba re etsa hampe (Matt. 5:44)
- Bohlale bakeng sa maemo a qholotsang (Jakobo 1:5)
- Ho utloisisa ’nete e Lentsoeng la Molimo (Johanne 8:32)

`U sebetsana le ntho tseo u li rapeletseng empa li e-so etsahale joang, kapa mohlomong tseo hoseng mohla li tla phethahala?`