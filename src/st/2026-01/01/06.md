---
title:  Likereke tsa Filipi le Kolose
date:   01/01/2026
---

`Bala Bafilipi 1:1–3 le Bakolose 1:1, 2. Likereke tse Filipi le Kolose li hlalosoa joang, ’me ke bohlokoa bofe boo tlhaloso ee e nang le bona?`

Litumeliso tsa Paulose tse tloaelehileng Liepistoleng tsa hae o bitsa Bakreste ba libakeng tseo “bahalaleli”; ke ho re, ka kolobetso, ba khethetsoe ho ba batho ba Molimo ba khethehileng, joaloka sechaba sa Iseraele, ka moetlo oa lebollo (Exoda. 19:5, 6; bapisa le 1 Pet. 2:9, 10), ba ne ba khethiloe ho ba “sechaba se halalelang.” (Sena haho letho leo se amanang le lona malebana le tloaelo ea kereke ea Roma ea ho etsa batho “bahalaleli”.)

Taba e boelang e thahasellisa ke tšoano e teng pakeng tsa litumeliso tsena tsa Liepistole tse peli. Paulose o buoa ka “balebeli le bahlanka” (Bafilipi 1:1) ba leng Filipi le “baena ba tšepahalang ho Jesu Kreste” (Bakol. 1:2) ba leng Kolose. Ha Testamente e Ncha e buoa ka “baena ba tšepahalang,” ke hobane ba e na le bosebeletsi bo ikhethang ka kerekeng (sheba Baef. 6:21, Bakol. 4:7, 1 Pet. 5:12). Ka hona, ho bonahala ha Paulose a sa bui le litho tsa kereke feela, empa le baetapele ba kereke tse literopong tsena. Taba ea ho hlahella ha liofisi tse hlaloaong ka ho totobala libakeng tse ling (mohlala, ho 1 Tim. 3:1–12, Tite 1:5–9) ho paka boteng le bohlokoa ba tlhophiso ho tloha nakong eo kereke e neng e qala.

Ho koetlisa basebetsi mmoho ba kang Timothea Epafrase le ho hlomella boetapele ba kereke e ne ele taba e ka sehloohong ho Paulose, ’me e ile ea holisa mosebetsi oa hae oa boevangeli. Ka mantsoe a mang, ho ne ho e na le leano le hlakileng la ho tsoa le ho boloka meea. Bo Pula-maliboho ba rona ba Masala ba ile ba latela ’motlolo oa tlhophiso ea Kereke oa Testamente e Ncha, sena se bonoa lingoloeng tse ngata tsa Review and Herald tsa bo 1950 li bontša. Haele hantle, James White o ile a re, “tlhophiso e halalelang ea Testamente e Ncha e lekane ho hlophisa kereke ea Kreste. Ebang ho ne ho hlokahala se fetang sena, tšusumetso e ka be e fane ka sona.”—“Tlhophiso ea evangeli"” The Advent Review, and Sabbath Herald, Dec. 6, 1853, leq. 173. Khale haholo pele Paulose a ka ngolla likereke tsena, Baapostola ba ne se ntse ba qaleletse ho kenya liofisiri ka kerekeng ea Jerusalema (sheba Liketso 6:1–6, Liketso 11:30), e neng e lokela ho ba “’motlolo oa tlhophiso libakeng tse ling tsohle moo barumuoa ba ’nete ba tlang ho hapa meea ka evangeli.”—Ellen G. White, The Acts of the Apostles, leq. 91.

Ke taba e tsebahalang haholo hore Paulose o ile a sebelisa lingoloa tse ling nakong eo a neng a ngola Liepistole tsa hae. Timothea o boetse o boleloa e le morumuoa- ’moho kae kae (mohlala, sheba 2 Bakor. 1:1, Filemone 1). Taba ea hore Paulose o tsoela-pele ho sebelisa “ke” ho e na le “re” e supa hore matla a hae ke khubu ea liepistole tsena.