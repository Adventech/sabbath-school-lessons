---
title:  “Hlonepha Batho ba Joalo”
date:   29/01/2026
---

`Bala Bafilipi 2:25–30. Paulose o hlalosa Epafrodite joang? Ke liketso le menahano e joang tsa mosebeletsi eo oa Mokreste tse senolang semelo sa hae?`

Epafrodite ho buuoa ka eena lengolong lena fela, empa re ithuta tse ’maloa ho makhetlo ana ao ho buuoang ka eena. Ha re mo ahlola ka lebitso la hae, (le bolelang lequloana le makatsanang la Afrodite), e ne e le mohetene pele a sokoloha. Ho ’mitsa “mosebetsi ’moho” ho supa hore o ne a le sehlahlo borumuoeng, mohlomong a sebetsa le Paulose Filipi. Ka ho ba “lesole ’moho” (bapisa le Bafilipi 1:27) ho tlameha ho bolela ntoa tseo Efaprodite a ileng a tobana le tsona evangeling, a ikemisetsa ho lahleheloa ke bophelo ba hae (Bafilipi 2:30).

Joaloka “morumuoa” (Segerike, apostolos) ea hlouuoeng ke kereke e Filipi, Efaprodite o romeloa ho ea sebeletsa Paulose teronkong le ho hlokomela lithoko tse ling tseo a ka bang le tsona (Bafilipi 2:25). Ke eena eo Bafilipi ba ileng ba mo tšepela ho nka lichelete tsa bona bakeng sa ho thusa Paulose (Bafilipi 4:18). Likabelo tsena li ne li le bohlokoa hobane, lijo, liaparo, mealo le likobo, kapa sohle se hlokoang ke batšoaruoa teronkong ea Roma, ba tlameha ho ithekela kapa ba li tlisetsoe ke ba leloko le metsoalle (bapisa le Liketso 24:23). Haufi le qetello ea ho koalloa ha hae khetlo la bobeli Roma, Paulose o ile a kopa Timothea ho “etsa ka matla ho tla e-so be mariha” hore “u ntlele le kobo” eo ke e siileng Trooase (2 Tim. 4:21, 13). Ho hlakile hore Paulose o tla hloka jasana ena e morumo ea ulu ka seleng ea majoe e batang. E boetse e bile Efaprodite ea ileng a tšepeloa ho isa epistole ena ho Bafilipi (sheba Ellen G. White, The Acts of the Apostles, Leq. 479).

Mohlomong ka baka la mathata a neng a le Fillipi (sheba Thuto ea 4), Paulose “a bona ho hlokeha” hore a khutlise Epafrodite kapele ho feta kamoo ho neng ho lebeletsoe, ’me a kopa Bafilipi ho “mo amohela Moreneng ka thabo” (Bafilipi 2:29). Paulose o hloka ho etsa bonnete ba hore ha ba khathatsehe ka maemo a hae teronkong. O boetse o toboketsa hore Efaprodite ke mofuta oa motho eo Bakreste ba lokelang ho o hlonepha, eseng ka baka la moruo oa bona kapa maemo sechabeng empa ka baka la moea oa bona oa ho iketsa sehlabelo ho lateleng mohlala oa Jesu (Bafilipi 2:6–11; bapisa le Luka 22:25–27). Lentsoe la Segerike bakeng sa ho ho hlonepha le hlahang makhetlo a ’maloa Testamenteng e Ncha: ho mohlanka eo molebeli “a mo hlomphang” (Luka 7:2), ho bao ba bontšoang hlompho moketeng (Luka 14:8), le Jesu eo eleng lejoe “la bohloko” la motheo (1 Pet. 2:4, 6). Hore Epafrodite o kenyelletsoa sehlopheng sena, o tlameha, hore e be, ha ho potang, e ne e le monna ea tšepahalang.