---
title:  Nahanisisa Ka Botebo
date:   30/01/2026
---

“Ea emang haufi-ufi le Kreste e tla ba ea habotseng moea oa sehlabelo sa hae sa lerato lefšeng,—lerato le se nang boikhantšo, ha le ikhohomose, . . . ha le etse ho soabisang, ha le ipatlele tsa lona, ha le hopole bobe’ (1 Bakorinthe 13:4, 5),—lerato le tsamaisitseng barutuoa, joalokaha le tsamaisitse Morena oa rona, ho fana sohle, ho phela ho sebetsa le ho iketsa sehlabelo, le ho isa lefung, bakeng sa ho pholosa batho. Moea o ile oa bonoa bophelong ba Paulose, o ile a re, ‘Kreste O tla tlotlisoa ’meleng oa ka, leha e le ka ho phela ha ka, leha e le ka ho shoa ha ka. Hobane ho ’na ho phela ke Kreste, ’me ho shoa ke moruo.’ Bafilipi 1:21, 20.”—Ellen G. White, The Desire of Ages, Leq. 549. “Nako ha e hole eo teko e tla oela moea o mong le o mong. Letšoao la sebata le tla qobelloa ho rona. Bao ka khato le khato ba inehetseng nthong tsa lefatše le ho qoela hara litloaelo tsa lefatše ho tla ba bobebe ho bona ho inehela matleng ao, ho e na le ho inehela lehloeong, ho songoa, ho koalloa chankaneng, le lefu. . . .

“Ha bongata ba baena ba ’mampheli-pheli ba hlahella pooaneng khahlanong le ba ’nete, ba ipatileng ba tla bonahala, ka mehoo ea li hosana tlasa folakha ea Kreste. Bao esale ba cha ntši ba sa itšepe ba tla iphatlalatsa pepenene hore ke ba Kreste le ’nete ea Hae. Ba fokolang le ho ba lesisitheho ka kerekeng ba tla tšoana le Davida— ba ikemiselitse ho etsa ka sebete. Ha bosiu bo le bolelele bathong ba Molimo, linaleli li phatsima ho feta. Satane o tla hlokofatsa ba tšepehang; empa ka lebitso la Jesu ba tla hlahella e le bahloli.”—Ellen G. White, Testimonies for the Church, vol. 5, Leq. 81, 82.

**Lipotso tsa Ho Qoqoa:**

`Nahana ka tlhokomeliso e qotsulong e kaholimo malebana le “bao khato le khato ba tlang ho inehela nthong tsa lefatše ba qoele hara litloaelo tsa lona.” E kaba seo se kenyelletsa ntho life? Qoqang ka kamoo sena se ka sebetsang eseng ho motho ka mong feela empa le ho kereke ka moka.`

`Molimo o re, “‘ba ’Ntlotlisang, le ’Na kea ba tlotlisa’ ” (1 Sam. 2:30). Re tlotlisa Molimo joang? Na ho tšoana le “ho isa khanya ho oona” (Tsen. 14:7)? Hobaneng ho le joalo kapa ho se joalo?`

`Ke joang re ka utloisisang taba ea ho sebetsa pholoho ea rona ntle le ho oela lemeneng la ho sebeletsa molao?`