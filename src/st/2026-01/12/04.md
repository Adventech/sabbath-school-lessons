---
title:  Likamano Mosebetsing
date:   17/03/2026
---

`Bala Bakolose 3:22–25 le Bakolose 4:1. Ke litaelo life tse fuoang makhoba? Ke metheo efe e fumanehang moo bakeng sa likamano mesebetsing ka kakaresto?`

Kajeno batho ba hlahisa bokhoba e le tsela ea ho nyenyefatsa tse ling tsa lithuto tsa Bibele tsa nako e fetileng, haeba ha se ho eisa Mangolo kaofela. Empa, se qabo- qabolang, batho bana ha ba natse maemo a Iseraele ea Testamenteng ea Khale kapa kereke ea Testamente e Ncha hohang. Batho ba entsoe ka setšoantšo sa Molimo, ’me, joaloka libupuoa tsohle tsa Molimo tse bohlale, ba bopetsoe bolokolohi. Melao ea Moshe e ne e thibela Maiseraele ho ba makhoba a ka ho sa feleng (Deutr. 15:12) ’me ha behoa lemo tse tšeletseng e le tse kaholimo-limo tseo motho a ka li sebeletsang hore a patale mokoloto oa hae (Exod. 21:2–6,Lev. 25:39–43). Bokhoba ka Bibeleng, leha bo nyonyeha hakaalo ho rona kajeno, ha se letho papaisong le tloaelo tsa bok- hoba tse bonoeng lefatšeng la Bophirima morao tjena, hoo e neng e le thohako le tlhekefetso e mpe ho batho.

Mehleng ea Testamente e Ncha, kereke e ne e tlameha ho sebetsa e ipapisitse le melao Roma, e neng e lumella thuo ea makhoba, “Empa, ho fapana le mefuta ea bokhoba ea mehleng ena, melao ea Roma e ne e fa makhoba litokelo le menyetla e itseng, ’me ho leka ho loantša tloaelo ena ho ka be ho ile ha ba le khahlamelo e mpe khasong ea evangeli.”—Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), Leq. 166.

Haele hantle, ka hara kereke, ho fapana le hara puso ea Roma ka kakaretso, boi- karabello ba pele ba lekhoba bo ne bo le ho Molimo. Beng ba bona ba ne ba lokela ho ba tšoara hantle, “le ntse le tseba hore le lona le na le Morena leholimong” (Bakol. 4:1). Ho feta mona, Paulose o ile a laela Filemone ho se hlole a tšoara Onesimase joaloka lekhoba la hae empa joaloka moena (Filemone 16). Haele hantle, ka bobeli Testamenteng e Ncha le ea Khale, balumeli ba bitsoa makhoba (kapa bahlanka) ba Molimo (mohlala, sheba, Lips. 34:22, Luka 17:10, 1 Pet. 2:16).

Leha e ba re sa rate maemo ao tse ling tsa litemana tsa Bibele li ngotsoeng ho ona, re ntse re tlamehile ho amohela matla a temana tseo. Hoseng joalo, re ipeha ka holimo ho mangolo ka meetlo ea rona. Ntho’e betere eo re ka e etsang ke ho sheba sohle seo Bibele e se buoang ka sehlooho se itseng pele re fihlela qeto malebana le se boleloang ke Bibele ka sona.

`Shebisisa kamoo sehlooho sena se ka sebetsang kateng likamanong tsa hao mosebetsing. Metheo ea eona e ka u thusang joaloka mookameli kapa mohiruoa?`