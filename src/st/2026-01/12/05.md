---
title:  Ho Rapellana
date:   18/03/2026
---

`Bala Bakolose 4:2–4. Ke metheo efe ea thapelo eo u e fumanang litemaneng tsee? Ke kopo life tsa thapelo tse etsuoang ke Paulose?`

A mang a mantsoe a bohlokoa ao re ka a buoang ho motho ea loanang le maemo afe kapa afe, ebang ke a lelapa, bophelo, ke ana, “Ke ntse ke u rapella.” Ena ke tsela e khiloeng ke leholimo bakeng sa khokahano le ho buisana. “Ke karolo ea leano la Molimo ho re fa, e le karabo ea thapelo, seo A neng A keke A re fa ebang re sa se kopa.”—Ellen G. White, The Great Controversy, Leq. 525.

Hlokomela khahlamelo e kholo eo thapelo e nang le eona e sebelisoang ke Paulose: “Tiisetsang,” “le falimehele,” le “ka teboho”—ho bontša hore ena ke thapelo ea tumelo (Bakol. 4:2). O re bolella ho rapela “kamehla” (Baef. 6:18) hape “re sa khotse” (1 Bathes. 5:17). Se makatsang ho feta, leha “re sa tsebe seo re lokelang ho se rapella... Moea O re tlatsa mefokolong ea rona ka mefehelo e sa khaotseng” (Baro. 8:26).

`Bala Bakolose 4:3. Ke “monyako oa lentsoe” oo Molimo A ka o bulelang oona hore u arolelane tumelo ea hau?`

Sa bohlokoa hape, Paulose o bile a rapella mantsoe a nepahetseng. Ka nako tse ling, ha re bala mangolo a hae, kapa re bala lipuo tsa hae bukeng ea Liketso, re nahana hore moapostola o ne a lutse e le kheleke, ho se mohla a se tsebeng na a ka reng. Empa mona ke enoa o kopa ho rapelisoa hore a hase molaetsa “ka ho hlaka” (Bakol. 4:4). O boetse o sebelisa Lentsoe la bohlokoa la Segerike (dei) qetellong ea poleloana ea temana, le ka tolokoang e le “ke tlameha ho buoa,” ho supa tlhokeho ea leholimo mosebetsing oa ho hasa evangeli. O hlokometse bohlokoa ba ho fa batho ba maemong a holimo ’musong oa Roma evangeli, ho kenyeletsa lelapa la Sisare.

“Ha se hore u tlamehile ho khumama nako ena kaofela ha u rapela. Etsa tloaelo ea ho buisana le Mopholosi ha u le mong, ha u tsamae, leha u phathahane ka mosebetsi oa letsatsi le letsatsi. Etsa hore pelo e lule e phahametse holimo bakeng sa likopo tse khutsitseng tsa thuso, tsa leseli, tsa matla, tsa tsebo. Etsa hore phefumoloho e ’ngoe le e ’ngoe e be thapelo.”—Ellen G. White, The Ministry of Healing, Leq. 510, 511.