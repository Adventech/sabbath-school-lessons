---
title:  Ho Tsamaea ka Bohlale
date:   19/03/2026
---

’Nete ea bohlokoa-hlokoa, eo re le Bakreste, re ka e tsebang ke efe? Ehlile, ke hore Jesu Kreste O shoetse libe tsa rona le hore, ka ho ba le tumelo ho Eena, re ka ba le bophelo bo sa feleng. Ena ke ’nete eo re neng re keke ra e tseba ka bo rona. Empa, ke ’nete eo re neng re lokela ho e bolelloa kapa ho e senoleloa. ’Me re e senoletsoe Lentsoeng la Molimo.

Ho na le ’nete e ngata, tsebo le bohlale tseo re neng re keke ra li tseba ebang e ne e se ka seo Molimo A re senoletseng sona Lentsoeng la Hae. Empa tsebo ena le bohlale ha rea li fuoa e le tsebo feela, e le nthoe’o re lokelang ho e tseba feela. Empa, re lokela ho e phela ’nete, tsebo le bohlale tsena.

`Bala Bakolose 4:5, 6. Ke maemong afe moo Paulose a hlalosang hore re tlameha “ho tsamaea ka bohlale”? hobaneng ho tlameha ho ba joalo?`

Ka bomalimabe, re le Bakreste, ka nako tse ling ha re letho haese Bakreste feela! ’Me joalokaha Paulose a bontšitse (a qotsa Esaia 52:5), Israele e ne e boetse e le lefika ho ba sa lumelang: “Hobane lebitso la Molimo le nyefoloa ka baka la lona hara bahetene” (Baro. 2:24). Tsela eo re tšoarang ba bang ka eona, haholo-holo bao eseng ba tumelo ea rona, e bohlokoa haholo (sheba Tite 2:5, 2 Pet. 2:2). Lelapa la Mokreste, kopano ea bacha bakeng sa thapelo ho e na le ho tsoa tseleng, mosa feela, le moea o fatše o nang le mamello li hoelehetsa haholo ho ba shebileng hore na tumelo ea rona ke ea ’nete kapa che.

Ho Bakolose 4:6, Paulose o tsepamisa maikutlo mantsoeng ao re a buoang: “Polelo tsa lona e be tse molemo ka mehla.” Mantsoe ao re a buoang ha a lokele ho ba bonolo le ho loka feela, a lokela ho chofuoa le ho tlala mohau oa Molimo ka tšusumetso ea Moea O Halalelang.

“Tse nokiloeng ka letsoai.” Ho fapana le tlhaloso ea lefatše ea puo “e letsoai,” mantsoe a rona a tlameha ho ba monate le ho hohela bamameli ba rona.

“Le tle le tsebe kamoo le lokelang ho araba e mong le e mong kateng.” Ke Moea O Halalelang feela O ka re fang mantsoe a nepahetseng ka nako e nepahetseng bakeng sa sepheo se nepahetseng le ho lokisa likelello tsa bamameli bakeng sa molaetsa oo re “tlamehang” hoo arolelana (hona mona hape, deiis e sebelisitsoe—sheba thuto ea maobane moo e buoang ka Bakolose 4:4).

`Nahana ka Mantsoe a hau, liketso tsa hau, le kamoo u tsamaeang kateng pela ba bang. Ke molaetsa ofe oo u o fetisang ka tumelo ea hau le se boleloang ke ho ba Mokreste?`