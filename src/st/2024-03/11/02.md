---
title:  Ho se Lebalehe
date:  08/09/2024
---

`Bala Mareka 14:1–11. Ho hoketsoe pale life tse peli moo, ‘me li loellana hammoho joang?`

Mareka 14:1 e bontša hore Paseka e ne se e le matsatsi a mabeli a tlang. Ho ka etsahala e be kopano ena e etsahetse e le Labobeli kapa Laboraro bekeng eona eo. Baholo ba na le leano le nako. Ba itlhokela feela mokhoa oa ho fihlela pakane ea bona. O tla hlaha moo ba sa lebellang.

Pale ena ke ea bohlano ea bokena lipakeng ho Mareka. (sheba thuto ea 3). Pale ea ‘momori khahlanong le Jesu e amahanngoa le pale ea mosali ea tlotsang moriri oa Jesu ka setlolo se monko o monate. Batho ba babeli ba sa tšoaneng ba etsa lintho tse peli tse fapaneng, ba bontša phapano e makatsang.

Mareka ha a bolele na mosali enoa ke mang. Mpho ea hae e hlollang ho Jesu e ema e fapane le keko ea Judase ho Morena oa hae. Ha a boleloe ka lebitso; [monna] o hlalosoa e le e mong oa ba leshome le metso e ‘meli. Boleng ba mpho ea hae [mosali] bo ea hlalosoa; theko ea hae [Judase] ke tšepiso feela ea chelete.

Ha ho fanoe ka lebaka le khethollohileng la ho etsa sena, empa baeti ba tlung ba hlolloa ke seo ba se lekanyang e le tšenyo e kholo e ka lekanang le moputso oa selemo kaofela ka ho tšela Jesu ka setlolo. Leha ho le joalo, Jesu o ba kena hanong ho mo arabella ‘me o re seo mosali eo a se entseng se tla kenella phatlalatsong ea evangeli lefatše lohle e le seo a tla hopoloa ka sona. Ha se lebalehe. Kannete-nete, li-Evangeli tse ‘ne li bolela pale ena ka tsela e ‘ngoe kapa eane, mohlomong ka lebaka la mantsoe a Jesu a fetotseng ketso ea hae sehopotso.

Keko ea Judase le eona ha e lebalehe. Mareka o akanya hore sesosa sa hae e ne e le meharo. Evangeli ea Johanne e totobatsa taba ena (Johanne 12:4–6).

Mareka e phuthetse ho bapala ka lentsoe “molemo” e le ho bontša hore maikemisetso a mabeli kapa litaba, li ntse li etsahala paleng tsena. Jesu o re ketso ea mosali e “molemo/ntle” ho Mareka 14:6. O re o ka etsetsa mafutsana “molemo” kamehla (Mark 14:7) ‘me ho Mareka 1:9, O bitsa ketso ea hae karolo ea “Litaba tse Molemo/evangeli.” Ho Mareka 14:11, Judase o tsomana le “monyetla o motle” oa ho eka Jesu. Seo papatso ena ea mantsoe e se supang ke hore ‘momori oa batho oa ho timetsa Mesia o tla fetoha karolo ea pale ea evangeli hobane o butsoisa thato ea Molimo ka ho fana ka Mora oa Oona bakeng sa pholoho ea motho.

`Ba-Roma 8:28 e thusa joang ho hlalosa e etsahetseng moo?`