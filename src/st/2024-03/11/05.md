---
title:  Ho Siea Tsohle ho Baleha ho Jesu
date:  11/09/2024
---

`Bala Mareka 14:43–52. Ho etsahala eng moo e bohlokoa haholo leanong la pholoho?`

Ho ea tšosa hore e mong oa ba neng ba le haufi le Jesu ke eena ea mo ekang ho lira tsa Hae. Li-Evangeli ha li pharalle ka tšusumetso ea Judase. Empa Ellen G. White o ngotse hore: “Judase o na a rata chelete haholo ka tlhaho; empa o na a sa bola ho lekana ho etsa ketso e kang ena pele. O ile a nosetsa moea o mobe oa meharo ho fihlela e le oona o busang bophelo ba hae. Lerato la hae la mammone le ile la imela lerato la hae ho Kreste. Ka ho fetoha lekhoba la bokhopo bo bong a inehela ho Satane, hore a khanneloe botebong bofe le bofe ba sebe.”—Ellen G. White, _The Desire of Ages_, leq. 716.

Keko ka bo-eona e etsoa ke bohle, le ke ba sebelisang baeki (bapisa le Matt. 27:3–7). Empa ketso ea Judase e khopo ka ho khetholloha hobane o batla ho pata keko ea hae tlas’a boikhakanyo ba setsoalle. O fa mokhopi letšoao la hore motho eo a tla mo aka ke eena eo ba lokelang ho mo tšoara. Ho bonahala e ka Judase o ne a batla ho pata bohlaba-phieo ba hae ho Jesu le ho barutuoa.

Ha lubeha ha ba tšoara Jesu. E mong o hula sabole (Johanne 18:10, 11 e re e ne e le Petrose) o khaola tsebe ea mohlanka oa moprista e moholo. Jesu o bua le mokhopi, o ba khalemella ho etsa sekhukhung seo ba neng ba tšaba ho se etsa phatlalatsa, ha a ne a ntse a ruta ka tempeleng. Empa Jesu o qetella ka ho bontša kamoo ho phethahatsoang Mangolo. Ke sesupo se seng sa taba e ‘ngoe ea ntlha tse peli tse fetisoang Tlalehong ea Thakhiso—hore thato ea Molimo eea phethatsoa leha thato ea motho e sebetsa ho timetsa Mesia.

Barutuoa bohle ba baleha, ho kenyelletsa le Petrose, eo leha ho le joalo a tla boea sekoele, a setse Jesu morao a le thokoana a ba a qetella a ikentse khathatsong. Empa Mareka 14:51, 52 o bua ka mohlankana ea neng a latela Jesu, e leng tlaleho e fumanehang mona feela e seng li-Evangeling tse ling tse bokelletsoeng. Ba bang ba nahana e ne e le eena Mareka ka sebele, empa ha e na bopaki. Se makatsang ke hore o baleha a tsotse. Mohlankana enoa, ho na le ho siea tsohle a “latele” Jesu, o siea tsohle ho “baleha” ho Jesu.

`Nahana ka taba e tšabehang ea hore ho ba lekhoba la bokhopo bo le bong ho lebisitse Judase ho seo a se entseng. See se lokela ho re bolella eng ka ho hloea see le, ka mohau oa Molimo, ho se hlola?`