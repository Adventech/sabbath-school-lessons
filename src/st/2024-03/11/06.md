---
title:  U Mang?
date:  12/09/2024
---

`Bala Mareka 14:60–72. Bapisa kamoo Jesu a arabetseng liketsahalo ho fapana le seo Petrose a se entseng. Re ka fumana lithuto life phapanong tsee?`

Mareka 14:53–59 e hlalosa ha Jesu a tlosoa kapele ho lekhotla la Sanhedrine le karolo ea pele ea teko. Ke ketsahalo e khathatsang kelello. Hangata le hangata baholo ba leka hore qoso ea bona ho Jesu e atlehe. Sengoli sa Evangeli se bontša kamoo bopaki e ne e le ba bohata ‘me lipaki li ne li sa lumellane.

Qetellong, baprista ba baholo ba phahama ba buisana le Jesu ka kotloloho. Qalong Jesu ha a arabe. Ke moo moprista e moholo a mo behang tlas’a kano kapele ho Molimo (sheba Matt. 26:63) e be o mo botsa potso e otlolohileng hore na ke Mesia. Jesu o ananela ka tieo ka tsela e bulehileng hore ke Eena, ‘me o bua ka Daniele 7:13, 14 moo e buang ka Mor’a oa Motho a lutse letsohong le letona le ho tla ka maru a leholimo. Taba ena e boima haholo ho moprista e moholo, ea itabolelang liphahlo a kopa Jesu a ahloloe, e leng seo lekhotla le se etsang hang. Baholo ba qalella ho nyefola Jesu ka ho mo tšoela ka mathe, ba mo koahela sefahleho, ba mo otle, ba re a bolele na ke mang ea mo otlileng.

Ha Jesu a le kahare a ntse a qosoa ‘me a ntse a fana ka bopaki bo tšepehang, Petrose o kantle a ntse a fana ka tlaleho ea bohata. Ena ke pale ea botšelela ebile e le ea ho qetela ea bokena lipakeng ho Mareka, moo khanyetsano e hlakisoang. Batho ba babeli ke bana, Jesu le Petrose, ba etsa ketso tse fapaneng. Jesu o fana ka bopaki ba ‘nete, ha Petrose a fana ka ba bohata. Makhetlo a mararo Petrose o atameloa ke mohlanka kapa batho ba ikemetseng haufi, ‘me lekhetlo ka leng a hana ho amahanngoa le Jesu, a bile a rohakana a bitsa mahlapa hona moo.

Ke nako ena eo mokoko o llang khetlo la bobeli, ‘me Petrose a phakisa ho hopola boporofeta ba Jesu hore o tla latola Morena oa hae hararo bosiung bona boo. Eaba o qalella ho bokolla. Taba e makatsang ke ena—qetellong ea nyeoe ea Hae, Jesu o kupetsoa mahlo o joetsoa hore a “porofete!” Taba e ne e le ho mo tlaka kaha a ne a se na ho bona ea mo otlileng. Leha ho le joalo, nakong eona eo ba etsang sena, Petrose o ntse a latola Jesu tlase kantle lebaleng, a phethahatsa bo bong ba boporofeta ba Jesu. Ka baka leo, ka ho latola Jesu, Petrose o bontša hore Jesu ke Mesia.

`Ke mantsoe afe a tšepo ao o ka a fang motho eo, leha a batla ho latela Jesu, a hlolehang ho etsa joalo ka nako tse ling? Ke mang har’a rona ea e-so hlolehe ho latela seo re tsebang Jesu a se batla ka nako tse ling?`