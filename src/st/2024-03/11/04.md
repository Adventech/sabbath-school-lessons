---
title:  Gethesemane
date:  10/09/2024
---

`Bala Mareka 14:32–42. Jesu o ile a rapela eng Gethesemane, ‘me thapelo e ile ea arabeloa joang?`

Jesu a furalla marako a Jerusalema moo ba neng ba jella Paseka teng, a pholletsa ka Phula ea Kidrone le barutuoa ba Hae ho ea serapeng se mesikong ea Thaba ea Mehloare. Lebitso Gethesemane le bolela setlhotlo sa ole, ho supa hore ho ne ho na le setlhotlo sa ole ea mehloare haufi. Sebaka se nepahetseng hantle ha se tsejoe hobane ba-Roma ba ile ba liha lifate tsohle tse Thabeng ea Mehloare nakong ea tlhaselo ea A.D. 70.

Ha Jesu a kena serapeng, o siea barutuoa ba Hae moo o fetela pele le Petrose, Jakobo, le Johanne. Empa o boela a siea ba bararo bana le bona e be o fetela pejana a le mong. Ho itšehla thajana hona ho supa hore Jesu o ntse a tsoela pele ho itšehla le ho ba mong ho tobana le tlhokofalo ea Hae e tlang.

Jesu o rapela hore senoelo sa tlhokofalo se tlosoe, empa haeba feela e le thato ea Molimo (Mareka 14:36). O sebelisa lentsoe la se-Aramaic Abba, leo Mareka a le fetolelang e le “Ntate.” lentsoe leo ha le bolele “Ntate [ha ngoana a bitsa ntate oa hae]” joalo ka ha ba bang ba lekanya. Lentsoe le sebelisoang ke ngoana ha a bua le ntate oa hae ke abi (sheba Raymond E. Brown, The Death of the Messiah, Anchor Bible Reference Library [New York: Doubleday, 1994], pok. 1, maq. 172, 173). Leha ho le joalo, tšebeliso ea lentsoe Abba, Ntate, ha e ntse e phuthetse kamano e haufi ea lelapa, e sa lokeloeng ke ho lahloa.

Seo Jesu se rapellang ke hore senoelo sa tlhokofalo se tlosoe. Empa o inehela thatong ea Molimo (bapisa le Thapelo ea Morena, Matt. 6:10). Ho ea hlaka tlalehong eohle ea Thakhiso hore karabo ea Molimo thapelong ea Jesu ke “Che.” Ha a na ho tlosa senoelo sa tlhokofalo, hobane lefatše le neoa pholoho ka boiphihlelo bona boo. Ha u tobana le mathata, ho ea khothata ho ba le metsoalle e u tšehetsang, ho Ba-Filipi 4:13, Pauluse o bua ka ho etsa tsohle ka Ea mo fang matla. Ba bangata a lebala Ba-Filipi 4:14, moo Moapostola a ngolang a re: “Leha ho le joalo, le entse hantle, ha le nthusitse bohloking baka.” Sena ke seo Jesu a na a se laba-labela Gethesemane. O tlile makhetlo a mararo a batla khothatso ho barutuoa ba Hae. Makhetlo a mararo ba ne ba robetse. Qetellong, ooa ba tsosa ho re ba tsamaee le eena ba ee ho tobana le teko. O lokile, ha ba ea loka.