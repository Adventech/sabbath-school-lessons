---
title:  Botoloki ba Jesu
date:  22/07/2024
---

Jesu o ne a qetile ka setšoantšo, ho se tlhaloso e fanoeng hang hang. Ho latela temana ea (Mareka 4:1), Jesu o se buile kapele ho “bongata bo boholo.” Ea e-ba hamorao, har’a sehlotšoana se senyenyane (Mareka 4:10), moo a hlalosang se neng se boleloa ke setšoantšo.

`Bala Mareka 4:13–20. Jesu o ile a toloka setšoantšo sa mojali joang?`

Jesu o toloka setšoantšo ka ho hloaea lintho tse kathoko ho pale tseo lintlha tse ngata tsa pale li li emelang. Botoloki bo bontša hore pale ena ke papiso ea lokolohileng e buang ka lefatše la ‘nete, e seng feela ho bua ka taba e le ‘ngoe.

Jesu o bapisa peo le “lentsoe.” Sena se supa Lentsoe la Molimo, ka ho otloloha ha le rutoa ke Jesu. Jakobo 1:21 e re, “Ka baka leo, lahlang litšila tsohle tsa lonya, ‘me le amohele ka bonolo lentsoe le hlomiloeng ka ho lona, le tsebang ho boloka meea ea lona.”

Mefuta e fapaneng ea mobu ke mefuta e fapaneng ea bamameli. Botoloking ba Jesu, e mong le e mong o utloa lentsoe; ke hore, mefuta eohle ea mobu e jetsoe peo ho eona. Empa kamohelo eea fapana. Mobu o tseleng o thata, ‘me linonyana li hlotha peo. Jesu o bapisa sena le ha Satane a tlosa ‘nete. Mobu o majoeng o na le botebo bo fokolang. Jesu o bapisa ona le batho ba nang le boitlamo bo sa tebang; ha ba so bale theko ea borutuoa. Mobu o har’a meutloa o khama peo e jetsoeng ho oona. Jesu o hlalosa sena se emela mathata a bophelo le maruo a khamang Lentsoe. Empa mobu o motle o emela ba utloang Lentsoe ‘me ba le amohela, hore le hole le hlahise lijalo tse ngatahali.

Tlhaloso tse telele ka ho fetisisa ke tsa bamameli ba mobu o majoeng le e har’a meutloa. Ha a hlalosa bamameli ba mobu o majoe, Jesu o supa lintlha tse hanyetsanang—ba amohela Lentsoe ka thabo empa e ba barutuoa ba nakoana. Ha litlhoriso li tla, ba ea kheloha. Bamameli ba mobu o har’a meutloa ba fapane. Ha ba lahlehe ka lebaka la nako tse thata empa e le ka lebaka la nako tse monate— chalimo ea bona e holim’a lintho tsa lefatše ho e-na le ‘muso oa Molimo. Tsotello le khathatseho tsa bona li holim’a seo lefatše le ka se fanang.

`Lemoha bophelo ba hau. Na litšobotsi tsa mobu o pela tsela, o majoeng, o har’a meutloa li ntse li nyenyeleoa ho kena boiphihlelong ba hau? Sena se ka etsahala ka tsela e masene ho feta kamoo u ka nahanang. U ka etsa khetho efe ho fetoha, haeba ho hlokeha?`