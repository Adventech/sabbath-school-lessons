---
title:  ‘U Rata ha Ke u Etsetsa’ng?’
date:  22/08/2024
---

`Bala Mareka 10:46–52. Bartimea o ile a etsa joang ha Jesu a feta?`

Ho fihlela mothating ona Evangeling ea Mareka, ntle le mekhelo e se mekae, haesale Jesu a ntsa bolella batho hore ba khutse ka mehlolo ea Hae le ka hore ke mang. Tlalehong ena, ha a tloha Jeriko, monna oa sefofu ea kopang pel’a tsela, ha a utloa hore ke Jesu oa Nasaretha, a qalella ho hooeletsa, “‘Oho, Mor’a Davida, Jesu, nkutloele bohloko!’” (Mareka 10:47). Ho ipapiseng le ‘mokotaba oa tšenolo/lekunutu oa buka ena, letšoele le nka boikarabello ba ba laelang hore ho be le khutso ha ba ntse ba leka ho tholisa mokopi eo ea lerata ntle ho katleho.

Empa Bartimea ha a tšohe ebile o hooeletsa ho feta, “‘Mor’a Davida nkutloele bohloko!’” (Mareka 10:48). Mantsoe a hae ke boipolelo ba tumelo ho Jesu e le Mesia le tšepo ea hore o tla mo folisa. Boemo “Mor’a Davida” mehleng ea Jesu le ne le na le taba tse peli tse hokelletsoeng ho lona—pusetso ea morena teroneng ea Iseraele (bapisa le Esaia 11; Jer. 23:5, 6; Jer. 33:15; Ezek. 34:23, 24; Ezek. 37:24; Mik. 5:2– 4; Sak. 3:8; Sak. 6:12), le hore motho eo e tla ba mofolisi le ea lelekang meea e litšila.

Jesu oa ema o ba laela ho bitsa monna eo oa sefofu. Ka mafolofolo óhle monna oa sefofu o lahla likobo tsa hae o tla ho Jeu. Lifofu mehleng ea Jesu li ne li le maemong a tlase ka ho fetisisa a sechaba, hammoho le bahlolohali le likhutsana. Bana ba batho ba ka tlase ho boemo ba boipheliso ‘me ba tlokotsing e kholo. Kobo e ne e le setšireletso sa monna enoa. Ho e siea moea ho bolela hore o ne a na le tšepo ea hore Jesu o tla mo folisa.

Jesu ha a mo soabise. Efela, bohle ba tlang ho eena ba kopa thuto li-Evangeling ba e fumana ka mehla. Jesu o botsa potso e tšoanang le eo a ileng a e botsa Jakobo le Johanne ho Mareka 10:36, “‘U rata ha ke u etsetsa’ng?’” (Mareka 10:51). Ntle ho tikatiko, monna oa sefofu o kopa ho boela a bona, ‘me Jesu o mo buseletsa hona hang hang. Ebile monna eo oa sefofu o mo latela tseleng.

Pale ena ke mokoallo oa borutuoa ho Mareka, e sebetsa e le sephethela ‘moho le pale ea ho folisa monna oa sefofu oa Mareka 8:22–26. Lipale tsena tse peli li bontša kamoo borutuoa bo lutseng holim’a ho bona lefatše ka mahlo a macha, ka nako tse ling ka ho se hlake qalong empa e le ho latela Jesu kamehla tseleng eo a etellang pele ho eona.

`Ke ka tsela life ka nako tse ling u kileng oa hooeletsa, “Oho, Mor’a Davida, Jesu nkutloele bohloko!”? Ho ile ha etsahala eng, ‘me o ile oa ithuta eng boiphihlelong boo?`