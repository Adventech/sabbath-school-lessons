---
title:  Na le ka Tseba Ho Noela Senoelong seo Ke Tla Noela ho Sona?
date:  21/08/2024
---

`Bala Mareka 10:32–45. Litemana tsee li senola joang ho hloka kutloisiso ho ntseng ho tsoela pele ha barutuoa e seng feela mabapi le thomo ea Jesu empa le ka se boleloang ke ho mo latela?`

Jesu o atamela Jerusalema maetong a Hae, ‘me ha a ntse a tsamaea o phuthollela barutuoa ba Hae tse tlang ho etsahala moo. Ha se ketsahalo eo ba lumelang ho eona kapa eo ba batlang ho e utloa. Ho qaqa ha Jesu ka lintlha tsa lefu la Hae le tsoho ke ho hlollang. Empa ha e le ntho eo u sa batleng ho e utloa, ho bonolo haholo ho iphapanyetsa eona.

Sena ho hlakile ke seo Jakobo le Johanne ba se etsang ha ba tla ho Jesu ka kopo ea lekunutu. Ka nepo, Jesu o botsa hore ba hle ba pharalatse taba ea bona, ‘me ba araba ka hore ba batla ho lula ka letsohong la Hae le letona le le letšehali khanyeng ea Hae. Ho bonolo ho ahlola kopo ea bona e le ho rata maemo. Empa banna bana ba babeli ba neetse bophelo ba bona bosebeletsing ba Jesu, ‘me takatso ea bona ha se ea boikhabo ka botlalo.

Jesu o leka ho tebisa kutloisiso ea bona holim’a seo ba se kopang. O ba botsa hore na ba ka noela senoelong seo a tla noela ho sona kapa ba kolobetsoa ka kolobetso eo a tla kolobetsoa ka eona. Senoelo sa Hae e tla ba senoelo sa mahlomola Gethesemane le sefapanong (bapisa le Mareka 14:36), ‘me kolobetso ea Hae e tla ba lefu le lepato (Mareka 15:33–47), moo liketsahalo tsa teng li tla tšoana le tsa kolobetso ea Hae e ho Mareka 1.

Empa Jakobo le Johanne ha ba e bone. Ba ikarabella ka bonolo feela hore ba tla tseba. Jakobo e bile oa pele ho baapostola ea shoeleng lefu la boshoela tumelo (Liketso 12:2). Johanne ke eena moapostola ea phetseng nako e telele ka ho fetisisa ‘me a lelekelloa Patmose (Tšen. 1:9). Empa o bontša hore litulo khanyeng li lokisoa ke Molimo.

Barutuoa ba bang ba ile ba arabela karabo ea Jesu joang? E seng hantle haholo. Lentsoe le tšoanang la se-Gerike, aganakteō “hohalefa, ho hlonama,” le sebelisitsoe ho Mareka 10:41 joalo ka ho Mareka 10:14, ha ho buuoa ka khalefo ea Jesu holim’a ho hanela bana ho tla ho Eena.

Ebile Jesu o biletsa sehlopha hammoho ho Eena hore a tle a fane ka thuto ea Hae ea bohlokoa ka ho fetisisa. O bontša hore babusi ba Balichaba ba sebelisa matla molemong oa bona. Empa ‘musong oa Molimo matla a lokela ho sebelisoa kamehla ho phahamisa le ho hlohonolofatsa ba bang. Jesu o etelletse pele e le Morena ‘musong oa Molimo. Joang? Ka ho neelana ka bophelo ba Hae ho ba topollo—e seng seo balateli ba Hae ba neng ba lebelletse ho se utloa.

`Ho bolela’ng ho uena u le Mokreste ho ba “mohlanka” oa ba bang? Ke hore, u ka bonahatsa tšiea ee joang letsatsi le letsatsi ha u ntse u kopana le batho?`