---
title:  Jesu le Bana
date:  19/08/2024
---

`Bala Mareka 10:13–16. Jesu o ile a etsa eng bakeng sa ba ileng ba tlisa bana ho Eena?`

Leha bana ba ne ba ratoa haholo lefatšeng la khale (haholo bashanyana moetlong o okametsoeng ke banna), tlhaho le bongoana li ne li se bonolo. Boemong boo ho neng ho se na litšebeletso tsa bophelo tsa sejoale-joale, kotsi ho basali ha ba pepa le masea a qetang ho hlaha, bana ba banyane, le bana ka kakaretso e ne e le holimo. Lichaba tse ngata li ne li na le meriana ea setso le likhoeetsa tse neng li sebelisoa ho sireletsa ba fokolang khahlanong le meea e mebe.

Leha bana ba ne ba batloa, ba ne ba le tlase maemong a sechaba, boemong ba makhoba ha e le hantle (Ba-Gal. 4:1, 2). Lefašeng la Gerike-Roma, ba neng ba kooafetse kapa ba nyatseha ba ne ba lahleloa ka nokeng. Bashanyana ba ne ba ratoa ho feta banana; nako tse ling bana ba banana ba ne ba nyahlatsoa hore ba tle ba ichoelle. Ka nako tse ling bana bana ba laluoeng ba ne ba “pholosoa,” hore feela ba holisoe e be ba rekisoa e le makhoba.

Ho bonahala barutuoa ba ne ba sa utloisisa thuto ea Jesu ho Mareka 9 ea ho amohela ‘muso oa Molimo joalo ka ngoana (Mareka 9:33–37). Joale ke bao ba khalemela ba tlisang bana ho Jesu, mohlomong ka ho nahana hore ha a na nako ea ntho tse tlase joalo.

Ba ne ba fosa. Jesu o ne a halefile. Hohle ho Mareka, Jesu o na le boitšoaro bo hlakileng ba ho arabela batho, ‘me ho a thusa ho fumana hore bo bong ke bo matla khahlanong le ba neng ba sitisa bana ho tla ho Eena.

O bua ka thata hore barutuoa ba suthe tseleng ea bana. Hobaneng? Hobane ‘muso oa Molimo ke oa bona, ‘me motho o lokela ho o amohela ka boitšoaro le katamelo e kang ea ngoana—mohlomong ke taba e buang ka tšepo e bonolo feela ho Molimo.

“Se lumelle hore semelo sa hau se senang tšoano le sa Kreste ho hlahisa Jesu hampe. Se hanele bana ho tla ho Eena ka bohale le pelo e mpe ea hau. Se ke oa ba fa lebaka la ho nahana hore leholimo ha e na ba sebaka se monate haeba u ka ba teng. Se ke oa bua ka borapeli e le ntho eo bana ba ke keng ba e utloisisa, kapa oa etsa e ka ba ne ba sa lebelloa ho amohela Kreste bongoaneng ba bona. Se ka ba fa maikutlo a fosahetseng a hore borapeli ba Kreste ke borapeli bo bosula, ‘me le hore ha ba tla ho Mopholosi ba lokela ho lahla tsohle tse etsang bophelo bo be monate.”—Ellen G. White, _The Ministry of Healing_, maq. 43, 44.

`U ka senola Jesu ka tsela e molemo o fetisang joang ho bana ba u potileng?`