---
title:  Leano la Molimo ka Lenyalo
date:  18/08/2024
---

`Bala Mareka 10:1–12, hape le Genese 1:27 le Genese 2:24. E ne e le leraba lefe le neng le ipatile tlas’a potso ea Bafarisi ka tlhalo, ‘me Jesu o ile a ruta thuto efe ha a arabela?`

Seratsoaneng sena, Bafarisi ba botsa Jesu na ho molaong ho hlala mosali. Har’a Bafarisi, tlhalo e ne e le molaong. Taba e ne e le mabaka a ho hlala. Sekolo sa Shammai se ne se thibela ka tsela e ka bakang litaba—ha feela ho se na pelei, ho nyahlatsa ka nama, ho nyahlatsa maikutlong, kapa ho hloka botšepehi. Sekolo sa Hillet se ne se sa tiisa haholo, se lumella tlhalo ka mabaka afe kapa afe, leha methati ea ho fana ka tlhalo e ne e le thata, ho thusa hore lintho li theole sekhahla.

Joale, ho bonahala ho makatsa hore ba ka botsa Jesu potso e akaretsang, e ka amoheloang ke bohle mabapi le tlhalo. Kamor’a potso ena ho ne ho na le leraba la ho kenya Jesu khathatsong le Heroda Antipase, ‘musi oa tikoloho e bochabela ho Jordane, moo Jesu a neng a le teng ka nako eo. Antipase o ne a hlalile mosali oa hae a nyala Herodiase, mosali oa moena oa hae. Heroda o ne a khaotse Johanne Mokolobetsi hlooho ka lebaka la ho mo khalemela ka boitšoaro bona ba hae bo bobe (sheba Matt. 14:1–12).

Jesu o araba potso ea bona ka ea Hae, ka ho botsa Bafarisi na Moshe o laetse eng tabeng eo. Qotsulo eo Bafarisi ba buang ka eona ha ba araba e hlaha ho Deuteronoma 24:1–4, e hlalosang ketsahalo e ‘ngoe ea ho nyala hape kamo’a tlhalo. Ba-Iseraele mehleng ea Moshe ba ne se ntse ba hlala. Molao o hlalosoang ho Deuteronoma 24 o ne o leka o sireletsa mosali. Empa mehleng ea Jesu taba ena e ne sothiloe ke Sekolo sa Hillel ho nolofatsa ho fumana tlhalo ka mabaka afe le afe. Ka mokhoa o joalo, molao o nong o reretsoe ho sireletsa mosali o ne o sebelisoa ho etsa hore ho be bonolo ho mo lahlela ntle.

Ho e-na le ho pheha khang ka molao oo o hlahang ho Deuteronoma 24, Jesu o ba khutlisetsa morerong oa mantlha oa Molimo ka lenyalo, ho Genese 1 le 2. O hlalosa hore tšimolohong Molimo o entse monna le mosali (Gen. 1:27), batho ba babeli. E be moo a kopanyang le ‘nete e ho Genese 2:24, hore monna o tla siea batsoali ba hae a khomarele mosali oa hae, ‘me ba babeli e tla ba nama e le ‘ngoe. Taba ena ea bonngoe e ba eona motheo oa taba ea Jesu ea ho tiisa tlamahano ea lenyalo. Seo Molimo o se kopantseng, ho se be motho ea se arolang.

`Phutheho ea heno e ka etsa joang ho matlafatsa lenyalo mahareng a lona? U thusa joang bao manyalo a bona a se ntse a qhalane?`