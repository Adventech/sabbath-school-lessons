---
title:  Letsete le Fetisisang
date:  20/08/2024
---

`Bala Mareka 10:17–31. Ke lithuto life tse bohlokoa tsa tumelo le tefo ea borutuoa, bakeng sa mang le mang, e hlahellang moo?`

Katamelo ea monna enoa e bontša ho tiea ha hae le ho hlompha Jesu. Ooa matha, ooa mo khumamela, e be o botsa potso ea mantlha bakeng sa bokamoso ba moea o mong le o mong—ke ntho life tse hlokoang hore motho a rue bophelo bo sa feleng? Jesu o arabela ka ho bua ka letlapa la pele la Melao e Leshome. Hape, monna enoa o bontša cheseho ea hae ka ho re o e bolokile kaofela, ho tloha bonnyaneng ba hae.

li-Evangeling tsena tse ‘ne kaofela, Mareka ke eena feela ea ngotseng hore Jesu o ne a rata monna eo. Ho na le se khahlisang ka cheseho ea monna enoa. Empa Jesu o leka tieo ea hae ka ho mo laela hore a rekise sohle seo a nang le sona ‘me a mo latele. ‘Monna a furalla likola li le ka mahlong hobane o ne a na le maruo a mangata. Hantle, o ne a sa boloke melao, o tlotse oa pele, a beha se seng kaholimo ho Molimo bophelong ba hae. Maruo a hae e ne e le molingoana oa hae.

Jesu o hlalosa kamoo maruo a thetsang kateng le kamoo ho leng bonolo hore phoofolo e kholo joalo ka kamele e tsoe ka sobana le lenyane joalo ka la nale ho feta hore morui a kene leholimong.

Barutuoa ba makatsoa ke mantsoe a Jesu ‘me ba ipotsa hore na e be ke mang ea tla bolokeha. Jesu a fana ka puo ea mantlha ho Mareka 10:27. “‘Ke ntho e sitang batho, empa ha e site Molimo; hobane Molimo tsohle o ka li etsa.’”

Mareka 10:27 e bonahala e le sebaka se setle sa ho phethela pale ena: u sitoa ho ea leholimong ka matla a hau, u hloka mohau oa Molimo hore u tle u bolokehe.

Empa ke ha Petrose a phasoloha a re eena le metsoalle ea hae ba tlohetse tsohle ‘me ba latetse Jesu. Jesu o arabela ka hore eng kapa eng eo le e siileng ha se letho ha e bapisoa le seo le tlang ho se amohela, hajoale le “mehleng e tla tla.”

Taba ke ena: Ke lefu la Kreste le rarollang molato oa motho, e be mohau oa Kreste, le tsoho ea Hae bafung, ke tsona tse fanang ka matla a kutlo ea litaelo tsa Hae.

`Bala Ba-Roma 6:1–11. Litemana tsee li senola bonnete ba mohau oa Molimo joang maphelong a rona, bobeli ka ho re lokafatsa le ho re etsa batho ba bacha ho Eena?`