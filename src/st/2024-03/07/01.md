---
title:  'Ho Ruta Barutuoa: Karolo ea I'
date:  10/08/2024
---

### Bakeng sa Thuto ea Beke ena Bala
Mareka 8:22–38; Matt. 20:29–34; Johanne 12:25; Mareka 9:1–50; Mal. 4:5, 6; Luka 9:30, 31.

> <p>Teman’a Khopolo</p>
> “Eare hobane a biletse bongata le barutuoa ba hae ho eena, a re ho bona: Motho, leha e ka ba mang le mang, ea ratang ho ntatela, a ke a itele, a ipelese sefapano sa hae, ‘me a ntšale morao” Mareka 8:34).

Karolo ea pele ea Mareka e tsepame holim’a hore na Jesu ke mang. Lithuto tsa Hae tse matla le mehlolo li re supa hona tseleng e tšoanang: Ke Mesia. Motsotsong ona oa bohlokoa moo botlalehi bo fetohang, Jesu o tla botsa barutuoa ba Hae hore na bona ba lumela hore ke mang.

Petrose o tla fana ka karabo e hlakileng ea potso eo, ‘me hang Jesu o tla qalella ho hlalosa hore na mehato ea Hae e le Mesia e lebisa hokae, moo re tsebang hore ke sefapanong.

Karolong ea ho qetela ea Mareka 8 ho fihlela qetellong ea Mareka 10, Jesu o tsepame holim’a ho ruta barutuoa ba Hae ka leeto la Hae. Likhaolong tsena, o tla fana ka boporofeta ba ka sefapano. Tsena li tla lateloa ke litaelo tse khethehileng ka borutuoa. Lithuto tsena tse matla li ntse li ameha le kajeno.

Karolo ena ea Evangeli ena ea bobeli e tšoauoa ka ho folisoa ha banna ba babeli ba fapaneng ba lifofu, e mong bohareng ba Mareka 8 le e mong qetellong ea Mareka 10. Mehlolo ena e “tšehetsang” e bontša ka matla kamoo borutuoa bo kenyelletsang chalimo e tebileng ea semoea mabapi le hore Jesu ke mang le moo a eang. Joalo feela ka ha lithuto tsa Hae li ile tsa qholotsa barutuoa lilemo tse 2,000 tse fetileng, li ntse li tsoela pele ho qholotsa barutuoa le kajeno ka theko e phahameng, le molemo, ea ho latela Jesu.

_*Ithute thuto ea beke ena ho lokisetsa Sabatha sa la 17 Phato._