---
title:  Theko ea Borutuoa
date:  12/08/2024
---

`Bala Mareka 8:31–38. Jesu o ruta eng moo ka theko ea ho sala Kreste morao?`

Barutuoa ba fihletse ho fetoha ha litaba kamanong ea bona le Jesu. Joale ba se ba tseba hore ke Mesia. ‘Mali oa Mareka o tsebile sena ho tloha qalong ea buka (Mareka 1:1) ka mokhoa o joalo o na le monyetla kaholimo ho barutuoa bao ka nako tse ling ba tlailang.

Jesu ha a qala ho bitsa barutuoa, o ile a re o tla ba etsa ba tšoasang batho (Mareka 1:17). Ha ho a ka ha e-ba le puo ea mathata. Empa joale ha ba se ba tseba hantle hore na ke mang, o ba phuthollela mokolokotoane oa thomo—hore e ka khona a fete har’a mahlomola a mangata, a latoloe a be a bolaoe, e be o tsoha kamor’a matsatsi a mararo.

Ke litaba tse nyarosang. Petrose, ea qetang ho bolela hore Jesu ke Mesia, o mo hulela kathoko o mo omanyetsa ho bua litaba tse joalo. Tsena tsohle li boletsoe puong e sa otlollohang, empa joale sengoli sa Evangeli se tlaleha mantsoe a Jesu, mantsoe ao ho lokelang hore e be a ile a hlaba Petrose ha a a utloa. O re Petrose ke Satane ‘me o mo joetsa hore a tlohe tseleng ea Hae, kaha mehopolo e joalo ha e lumellane le thato ea Molimo.

“Mantsoe a Petrose a na sa thuse kapa hona ho fana ka setšabelo ho Jesu bakeng sa hora ea moleko e kholo e tlang e mo tobile. A ne a sa lumellane le morero oa Molimo oa mohau ho lefatše le lahlehileng, kapa leha e le eona thuto ea ho ipeha sehlabelo eo Jesu a neng a tlile ho e ruta ka mohlala oa Hae.”—Ellen G. White, _The Desire of Ages_, leq. 415.

Balateli ba Jesu ba bilelitsoe ho ba le mokolokotoane o tšoanang le oa Hae—ho inkela sefapano ba mo latele. Ho thakhisoa e ne e le mofuta oa polao o khopo, o tlontlollang, hape o tšabehang ka ho fetisisa oo ba-Roma ba neng ba na le oona. Motho e mong le e mong o ne a batla ho qoba sefapano. Kahona, ke joang motho e mong a ka batlang ho ea sefapanong e le sesupo sa boinehelo ba hae ho Jesu?

Jesu ha a hlalose feela theko ea borutuoa empa o hlalosa le boleng ba bona bo boholo. Khanyetsanong ea tumelo ea Bokreste, ho lahleheloa ke bophelo ke ho fetoha tsela ea ho bo fumana. Ka ho fapana, ho rua lefatše lohle e be u hloloa ke bophelo bo sa feleng ke taba e sa utloahaleng. Joalo ka ha mo-Evangeli Jimm Elliott a e behile ka makhethe sengoloeng sa hae sa Mphalane 28, 1949, “Ha se leoatla ea fanang ka seo a sitoang ho se boloka hore a tle a fumane seo a ke keng a batla ho lahleheloa ke sona.”

`“‘Ea ratang bophelo ba hae, o tla lahleheloa ke jona; empa ea hloeang bophelo ba hae lefatšeng lena, o tla bolokeha bophelo bo sa feleng’” (Johanne 12:25). U bile le boiphihlelo bo joang ba mantsoe aa?`