---
title:  Monna ea Phetseng Hantle Liheleng
date:  15/08/2024
---

`Bala Mareka 9:42–50. Ke eng e hokelang lithuto tsa Jesu hammoho litemaneng tsee?`

Qalong, seratsoana sena se ka bonahala e ka ke lithuto tse sa tšoaneng tsa Jesu tse lahletsoeng hammoho feela li se na letho le lumellanang kapa ntle ho lebaka. Leha ho le joalo, ha u shebisisa u tla fumana hore thuto e ‘ngoe le e ‘ngoe e latelang e na le mantsoe a e hokelang le e fetileng. Seratsoana sena se likoloha lintlheng tse tharo tsa mantlha tse qhobelang thuto pele khato ka khato—“u liela,” “mollo,” le “letsoai.” Thuto ea pele ke ea “ba banyenyane,” e leng balumeli ba bacha. Litichere le baetapele ba fuoa boikarabello ‘musong oa Molimo oa ho hlokomela balumeli bana ba bacha ka tlhokomelo e khethehileng, ho latela lipehelo tsa tlhokomelo tsa Testamente ea Khale tsa ho hlokomela ba fokolang ka ho fetisisa sechabeng mehleng eo ea khale—bahlolohali, likhutsana, baeti. Jesu o bua pheteletso, hore ho ka ba molemo hore motho a lieloe leoatleng a qoele ho e-na le ho etsa hore “ba banyenyane” bana ba etse sebe.

Poleloana “ho u liela” e lebisa thutong e telele ka ho fetisisa seratsoaneng. Lilotho tse peli lia khahlana. Sa pele, a na Jesu o feela a ruta batho ho khaola letsoho kapa leoto kapa ho khoetela leihlo? Sa bobeli, e le hore o ruta hore mollo oa lihele o cha ka ho sa feleng? Karabo ea potso ea pele ke che, Jesu ha rute ho retla—taba eo e ne e hanoa se-Judeng (bapisa le Deut. 14:1, 1 Marena 18:27, 28). Morena o sebelisa peepe ho fetisa taba ea Hae. Haeba ho lahleheloa ke letsoho, leoto, kapa leilo ho a tšabeha, e tla ba koluoa e ka kang hore Mokreste a ka etsa sebe!

Potso ea bobeli le eona e fumana karabo e hanyetsang; che, Jesu ha a rute hore mollo oa lihele o tuka ka ho sa feleng. Re tseba joang? Pele, seratsoana sena se phuthetse moelelo oa ho qabola. Nahana batho ba kena motseng oa leholimo ba le leihlo le le leng kapa leoto kapa letsoho le le leng. E be u nahana batho ba felletseng ka litho ba ikela liheleng. Na ha ea lokela ho ba ka tsela e fapaneng? Motho ea phetseng hantle liheleng? Seo ke motlae. Setšeisa se joalo ka litaba tse tiileng joalo ka tseo se etsa hore motho a nahane hore o fetisa taba ka pheteletso. Sebe se lokela ho nkuoa ka tieo e kholo hoo ho ka bang molemo ho lahleheloa ke letsoho, leoto kapa leihlo ho feta ho etsa sebe.

Ha e le tabeng ea lihele tsa ka ho sa feleng teng, litholoana tsa teng ke tsona tseo e leng ts ka ho sa feleng, e seng mollo ka boona. “‘Hobane Molimo o ratile lefatše hakalo, o bile oa le nea Mora oa oona ea tsoetsoeng a ‘notši; hore e mong le e mong ea lumelang ho eena, a se ke a timela, a mpe a be le bophelo bo sa feleng’” (Johanne 3:16). Ba lahlehileng ha ba che ka ho sa feleng; empa ba lahlehile ka ho sa feleng— phapano e kholo haholo!