---
title:  E Moholo ke Mang?
date:  14/08/2024
---

`Bala Mareka 9:30–41. Ke eng e fapaneng ka boporofeta ba bobeli ba Jesu ka lefu la Hae le tsoho (bapisa le Mareka 8:31)? Hape, barutuoa ba phehile khang ka eng, ‘me Jesu o ba fa taelo efe?`

Boporofeteng ba pele, Jesu o bua ka ba tla mo hana le ho mo bolaea. Boporofeteng ba bobeli, o bua ka taba ea hore o tla ekoa. Moeki ha a suptjoe ka monoana khetlong lena, empa ‘mali o sa nts’a tseba na ke mang ka baka la ho hloauoa ha Judase (sheba Mareka 3:19). Hape hape Morena o bua ka ho bolaoa ‘me a tsohe kamor’a matsatsi a mararo. Empa barutuoa ba bonahala ba se na thahasello lintlheng tsa boporofeta bona ho feta pele. Litaba tse sa amoheleheng ha li tsose moqoqo.

Ho Mareka 8:27, Jesu o ne a le Leboea ho Leoatle la Galelea pel’a Sesarea Filipi. Ho Mareka 9:30 o pholletsa ka Galelea, ‘me ho Mareka 9:33 o kena Kapernauma. Ka mokhoa o joalo, ha ho thata ho bona leeto la Hae ho tloha Leboea ho ea Boroa. Leha ho le joalo, O kena Kapernauma a le mong ha barutuoa ba leshome le metso e ‘meli ba saletse morao. Katlung, o botsa ka khang ea bona tseleng. Ha ho ea buang, e leng letšoao le hlakileng la ho se phutholohe ka baka la potso eo, joalo ka ha e ka ke bana ba tšoeroeng ba etsa phoso eo ba e tsebang le bona hore ke phoso. Puisano ea bona e ne e le holim’a hore na ke mang e moholo ho bona. Leha batho ba bangata ba ke keng ba lumela habonolo, potso ena ea hore na ke mang e moholo ke ntho eo motho e mong le e mong a nahanang ka eona. Empa ‘musong oa Molimo, taba ena ea hlanoloa.

Jesu o arabela bothata bona ka mehato e ‘meli. Oa pele, o bua polelo e hlakileng ea hore ho ba oa pele (e moholo), u lokela ho ba mohlanka. E be ke moo Jesu a bontšang seo a se bolelang ka ketso. Ho hlakile ngoana o ne a eme haufi a mametse. Jesu o nka ngoana o ‘meha har’a sehlopha. Taba eo e tlameha e ne e tšosa ngoana. Eaba Jesu o nka ngoana ka liatleng tsa Hae, e leng ketsahalo e phuthollang. O ruta hore ha u ka amohela ngoana, oa amohela Eena. ‘Me ha u mo amohela, u amohela Ntate. Ka mokhoa o joalo, ngoana ea tlase-tlase o hokahane le Molimo ka Sebele.

Johanne o botsa potso ka batho ba kathoko, ‘me Jesu o ruta thuto ea bohlokoa hore ba sa re haneleng ba re thusa. Morena o tiisa hore ho thusa ba bosebeletsing ba Bokreste, le ka liketso tse nyenyane, ha li fete feela li sa eloa hloko leholimong.

`Kutloisiso ea Bibele ea boholo phapanong le ea lefatše ke efe? U sebeletsa efe?`