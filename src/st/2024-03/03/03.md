---
title:  Pitso ea Levi le Taba ea Boitimo
date:  15/07/2024
---

`Bala Mareka 2:13–22. Levi e ne e le mang, mora oa Alfea, ‘me hobanengha ho ne ho ka ba le khanyetso ea hore e be morutuoa oa Jesu?`

Balekhetho mehleng ea Jesu e ne e le bahlanka ba ‘muso tlas’a puso ea lehae kapa ea Roma. Ba ne ba na le botumo bo bobe har’a sechaba sa ba-Juda Judea hobane ba ne ba atisa ho nka se sengata ho feta se hlokoang ‘me ba rua ka ho nkela baahi ba habo bona. Buka ea se-Juda e hlalosang molao oa borapeli, Mishnah tractate Tohoroth, e re, “Haeba babokelli ba lekhetho ba kena ntlong [bohle ba kahare ho eona] ba ba sesila. ”

Kahona, ha ho makatse hore bangoli ba botsa ka ho se ananele, “O jela’ng le ba-lekhetho le baetsalibe?”

Jesu o ile a arabela potso ea bona joang? Ha a e hane. Ho na le hoo, oa e hlanola, ka ho bontša hore batho ba kulang, e seng ba phetseng hantle, ke bona ba hlokang ngaka. Ke moo a ikhapelang lebitso la ngaka ea semoea, e ka folisang moea o kulang ke sebe. A na ngaka ha ea lokela ho ea moo ba kulang ba leng teng?

Mareka 2:18–22 o nka taba e ncha. Ke khubu ea pale tsena tse tharo tse sebetsanang le qhoebeshano. Moo karolo e fetileng e neng e kenyelletsa mokete o entsoeng ke Levi, pale ena e latelang e lutse holim’a taba ea boitimo. E kenyellelitse potso ea hore na hobaneng ha barutuoa ba Jesu ba sa itime lijo joalo ka barutuoa ba Johanne Mokolobetsi le ba Bafarisi ba etsa. Jesu o arabela ka setšoantšo seo ho sona a bapisang boteng ba Hae moketeng oa lenyalo. E ne e tla ba mokete oa lenyalo o makatsang haeba bamemuoa bohle ba itimme lijo. Empa Jesu o porofeta nako eo monyali a tla tlosoa, a tšoaela sefapanong. Ho tla ba le nako e ngata ea boitimo ka nako eo.

Jesu o tsoela pele ka litšoantšo tse peli tse tšoaeang phapano e teng pakeng sa lithuto tsa Hae le tsa baetapele ba borapeli—setsiba se secha seaparong se tsofetseng, le veini e ncha kahar’a makuka a khale. Ke tsela e makatsang hakaakang ea ho hlalohanya lithuto tsa Kreste le tsa baetapele ba borapeli. E bontša kamoo litsela tsa litichere li se li bolile kateng. Le borapeli ba ‘nete bo ka fetoloa lefifi ha batho ba se hlokolosi.

`Ke bo mang bao kajeno ba ka talingoang joalo ka ba-lekhetho mehleng ea Jesu? Re ka fetola tsela eo re ba nkang ka eona joang?`