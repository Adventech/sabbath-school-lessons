---
title:  Morena oa Sabatha
date:  16/07/2024
---

Ho Mareka 2:23, 24, Bafarisi ba ngosa barutuoa ka ho roba Sabatha. Ho latela tloaelo ea ba-Juda, mefuta ea mosebetsi e 39 e ne e thibetsoe ka Sabatha, eo, likelellong tsa Bafarisi, e neng e kenyellelitse se ileng sa etsoa ke barutuoa.

`Bala Mareka 2:23–28. Jesu o thiba qoso e etsoang ke Bafarisi joang?`

Jesu o arabela ka pale ea ha Davida a ja mahobe a pontša a halalelang (1 Sam. 21:1–6). Mahobe a pontša a ne a tlosoa ka Sabatha; kahona, leeto la Davida ho ka etsahala e be e ne e le la ho phonyoha ka tšohanyetso e le Sabatha. Jesu o bolela hore haeba Davida le banna ba hae ba ne ba na le tokelo ea ho ja mahobe a pontša, barutuoa ba Jesu ba na le tokelo ea ho ja liqoapi tsa koro.

Jesu o tsoela pele ho bontša hore Sabatha e etselitsoe ho tsoela batho molemo, e seng ho fapaneng le hoo, ‘me le hore motheo oa litaba tsa Hae ke hore ke Morena oa Sabatha.

`Bala Mareka 3:1–6. Pale ee e hlakisa ntlha ea Jesu joang ea hore Sabatha e entsoe ka lebaka la motho?`

Jesu ke eo hape o tobana le qhoebeshano le baetapele ba borapeli holim’a Sabatha. (hlokomela, leha ho le joalo, hore qhoebeshano ena ha e holim’a letsatsi la Sabatha ka bolona.) Baetapele ba borapeli ba batla ho ngosa Jesu ka hore na o folisa ka Sabatha. Jesu ha a koekoetle ho ba araba. O beha phapano mahareng a ho etsa ho molemo le ho hobe kapa ho etsa kotsi, ho pholosa bophelo kapa ho bolaea. Karabo ea potso ea Hae e hlakile; ho etsa ho molemo le ho pholosa bophelo ke liketso tse lokelang ka ho fetisa ho etsuoa ka Sabatha.

Jesu o tsoela pele ho folisa monna, e leng se halefisang bahanyetsi ba Hae, bao hang ba qalellang ho etsa leano la ho mo timetsa. Se makatsang ka pale ena ke hore bao ba batlang ho tšoara Jesu ka ho roba Sabatha ke bona ba neng ba ntse ba roba Sabatha ka ho etsa morero oa ho mo bolaea ka lona tsatsi leo.

`Ke litšiea life tsa poloko ea Sabatha tseo u ka iphumanelang tsona litlalehong le liqholotso tseo re tobanang le tsona mengoaheng ea joale ha re boloka Sabatha?`