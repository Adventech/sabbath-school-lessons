---
title:  Ho Folisa Ea Omeletseng Litho
date:  14/07/2024
---

`Bala Mareka 2:1–12. Motho ea omeletseng litho o ne a batlana e eng ha a tla tlisoa ho Jesu, ‘me o ile a fumana eng?`

Monna o ne a omelletse litho; metsoalle ea hae e mene, kahona, ea lokela ho mo jara ho mo tlisa ho Jesu. Kamor’a hore ba phunye marulelo ba nanabeletse monna eo ho Jesu, Mareka 2:5 e ngotse hore eaba Jesu o bona tumelo ea bona. Tumelo e ka bonahala joang? Joalo ka lerato, e bonahala ka liketso, joalo ka ha qophello ea metsoalle eo e bonahala pontšeng.

Tlhoko e bonahalang ea monna eo e ne e le ea ‘mele. Leha ho le joalo, ha a fihla kapele ho Jesu, mantsoe ao Jesu a a bolelang ke tšoarelo ea libe. Monna enoa ha a bue letho nako ena eohle. Ho e-na le hoo, ke baetapele ba borapeli ba bontšang ho se khotsofale (ka likelellong tsa bona) ka seo Jesu a qetang ho se bua. Ba nka mantsoe a Hae a nyefola, a rohaka Molimo, a ikukela boemo boo e leng ba Molimo a le mong. Jesu o khahlana le bahanyetsi bana boemong ba bona ka ho sebelisa mokhoa o tloaelehileng oa bo-rabi oa ho aha taba o bitsoang “hanyane ho fihela haholo.” Ke ntho e ‘ngoe hore libe tsa motho li tšoaretsoe; ke ntho e ‘ngoe esele ho etsa hore motho ea omeletseng litho a tsamaee. Haeba Jesu a ka etsa hore monna eo a tsamaee ka Matla a Molimo, ho nka boemo ba ho tšoarela libe ho fumana tiiso ha ho le joalo.

`Bala Mikea 6:6–8. Temana tsee li hlalosa se neng se etsahala pakeng tsa Jesu le baetapele joang?`

Baetapele bana ba borapeli ba ile ba lahleheloa ke ho hlileng e leng ha bohlokoa: toka, mohau, le ho tsamaea ka boikokobetso kapele ho Molimo. Ba ne ba tletse ka ho sireletsa kutloisiso ea bona ea Molimo hoo, ba neng ba foufetse hore ba ka bona ha Molimo a sebetsa kapele ho Mahlo a bona. Ha ho na se bontšang e ka banna bao ba ile ba fetola maikutlo a bona ka Jesu, leha a ne a ba file bopaki bo lekaneng hore ba ka tseba hoba Jesu o tsoa ho Molimo: e seng feela ka ho ba tsebisa hore a ka bala likelello tsa bona (e leng ntho e seng bonolo ka boeona), empa le ka ho folisa motho ea omeletseng litho boteng ba bona ka tsela eo ba sitoang ho e hana.

`Re ka etsa joang ho qoba leraba le tšoanang le leo banna baa ba oetseng ho lona: ho tsitlallela ho khomarela sebopeho sa borapeli ho ba ileng ba lahleheloa ke pono ea seo ehlileng e leng sa bohlokoa borapeling ba ‘nete (sheba Jakobo 1:27)?`