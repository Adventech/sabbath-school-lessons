---
title:  Bosebeletsi ba Sabatha bo Bong
date:  09/07/2024
---

`Bala Mareka 1:29–34. Jesu o ile a thusa lelapa labo Petrose joang, ‘m ke lithuto life tsa semoea tseo re ka li fuming tlalehong ee?`

Kamorao ho tšebeletso e hlollang ea sinagoge, o phomola le sehlotšoana sa hae se senyenyane sa barutuoa (Petrose, Andrease, Jakobo, le Johanne) lapeng labo Petrose, ho hlakile hore e ne e le ho qeta letsatsi la Sabatha moo ho nang le lijo tsa setsoalle boena.

Empa ketsahalo e apareloa ke leru la khathatseho: mohoehali oa Petrose oa kula o tšoeroe ke feberu, eo mehleng eo ea khale e neng e bolela hore o tlo fola kapa oa shoa. Ba bolella Jesu ka bokulo boo, ‘me O tšoara mohoehali oa Petrose ka letsoho ooa mo phahamisa. Hang a qalella ho sebeletsa litlhoko tsa bona. Mohlala o matla hakaakang oa tšiea ea hore ba bolokiloeng, ba folisitsoeng, ke Jesu ba tla sebeletsa ba bang ka baka leo!

Hohle kahare ho Mareka ho etsahala hangata hore e be Jesu o folisa motho ka ho mo ama feela (sheba Mareka 1:41; Mareka 5:41), leha ka linako tse ling ho sa buuoe ka ho ama (sheba Mareka 2:1-12, Mareka 3:1-6, Mareka 5:7-13).

Jesu o na a so qete ka bosebeletsi letsatsing leo. Kamor’a hore letsatsi le likele ha tla bongata ba batho tlung ea Petrose ho tla folisoa, ha ho hloke lipotso hore lebaka ke ho bona se etsahetseng sinagogeng letsatsing leo kapa ka ho utloela ka sona. Taba ea hore sengoli sa evangeli ha se phetele babali hore batho ba liehile ka lebaka la lihora tsa Sabatha e bontša hore o ne a lebelletse hore babali ba hae ba tseba ka Sabatha. Mokhoa ona oa Mareka o tsitsitse ho babali ba hae e le ba bolokang Sabatha.

Mareka o re motse oohle o ne o bokane monyako mantsiboeng ao (Mareka 1:33). Ho ka be ho nkile Jesu nako hore a thuse batho bao.

“Hora kamor’a hora ba fihla ba tsamaea; hobane ho ne ho se ea tsebang na letsatsi la hosane le tla fumana Mofolisi a ntse a le har’a bona. Kapernauma e ne e e-so ho bone letsatsi le tšoanang le lena. Moea o ne o tletse lentsoe la thabo le mehoo ea tokoloho. Mopholosi o ne a thabile ka lebaka la thabo eo a e tsositseng. Ha a ntse a bona mahlomola a ba neng ba tlile ho Eena, pelo ea Hae ea tlala kutloelo-bohloko, ‘me a ithabela matleng a Hae a ho busetsa bophelo bo botle le thabo.

“Jesu ha a ka a emisa ho sebetsa ho fihlela mohlokofali oa ho qetela a imolotsoe. E ne e se e le bosiu bo boholo ha matšoele a tsamaea, ‘me ho e-ba le khutso lelapeng la Simone. Letsatsi le bileng lelelele le thabisang le ne le fetile, ‘me Jesu o ne a batla phomolo. Empa eare ha motse o sa aparetsoe ke sephume sa boroko, Mopholosi, ‘a tsoha ka matjeke, . . . a tsoela ntle, a ea sebakeng se khutsitseng, ‘me teng a rapela.’ ”—Ellen G. White, _The Desire of Ages_, leq. 259.