---
title:  “Ntatele”
date:  07/07/2024
---

`Bala Mareka 1:16–20. Ke bomang banna bao Jesu a ileng a ba bitsa ho ba barutuoa, ‘me karabelo ea bona e bile efe?`

Mareka 1 ha e na mantsoe a mangata a Jesu a tlalehiloeng. Leha ho le joalo, Mareka 1:17 e na le mantsoe a Hae ho batšoasi ba babeli ba lihlapi, Simone, eo hamorao a bitsitsoeg “Petrose,” le moena oa hae Andrease. Banna bana ba babeli ba eme lebopong la leoatle la Galelea, ba akhela letlooa.

Ha hona moo ho buuoang ka seketsoana kapa sesebelisoa se seng sa ho cheha lihlapi, se ka fanang ka maikutlo a hore banna bana ba babeli ha ba atleha ho tsa lichelete. Ho Mareka 1:19, 20, Jakobo le Johanne ba ka sekepeng ba na le ntat’a bona le bahlanka, e leng se fanang ka maikutlo a hore ba ne ba ruile ho feta Petrose le Andrease. Luka, o bontša hore Petrose o na le seketsoana le hore, hantle-ntle, Jakobo le Johanne e ne e le balekane ba Petrose le Andrease (sheba Luka 5:1–11). Empa Evangeli ea Mareka ho ka etsahala e be e fana ka phapano mahareng a lihlopha tsena tse peli tsa baena, e le ho bontša phapano ea hore Jesu o bitsa ba nang le hona le ba se nang hona ka bobeli ho ba barutuoa.

Pitso ea Jesu ho banna bana e bonolo, e topile, hape ke ea boporofeta. O ba laela hore ba mo latele; ke hore, e be barutuoa ba Hae. O bontša hore ha ba ka latela pitso ea Hae, o tla nka mosebetsi oa ho ba etsa ba tšoasang batho.

`Nahana lebaka le entseng hore banna bana hang (Mareka 1:16– 20) ba siee tsohle ba latele Jesu.`

Evangeli ea Johanne e taka setšoantšo ka botlalo bo fetisang (sheba Johanne 1:29–42). Ho bonahala e ka baena bana e ne e le balateli ba Johanne Mokolobetsi ‘me ba utloa phatlalatso ea hae ea hore Jesu ke “‘Konyana ea Molimo, e tlosang libe tsa lefatše’” (Johanne 1:29). Ba ile ba teana le Jesu ‘me ba hlola nako le Eena pel’a Noka ea Jordane. Ka hona, kamohelo ea bona ea pitso ea bosebeletsi ba Jesu e ne e se feela papali kapa boithapollo. Ba ne ba e nahanisitse.

Empa ke hobaneng ha Mareka a sa fane ka lintlha tse eketsehileng? Ho ka etsahala hore, e be ke ho tiisa taba ea matla a Jesu. Oa bitsa, batšoasi ba lihlapi ba ikemiselitseng ba ea arabela, ‘me maphelo a bona, le lefatše ka bo lona, ha li hlotse li tšoana.

`O bilelitsoe ho lesa eng e le hore u tle u latele Jesu? (Nahana ka se boleloang ke karabo ea hau, haholo haeba u sitoa ho nahana ka se seng.)`