---
title:  U ka Boloka Lekunutu?
date:  11/07/2024
---

`Bala Mareka 1:40–45. See se re ruta eng ka Jesu le kamoo a neng a amana kateng le sechaba se sekisetsoang?`

Lepera kamoo le hlalosoang litemneng tsena, le Testamenteng ea Khale kaofela, le ne le sa bue ka seo kajeno se tsejoang e le lefu la Nansen (lepera la ‘nete). Lentsoe la Bibele le ne le ka tolokeha hantle ha ho ne ho ka thoe “lefu la letlalo la botšabeho” ‘me le ne le ka kenyelletsa le mafu a mang a seoa. Lefu la Hansen ho ka etsahala e be le ile la fihla lefatšeng la khale la bochabela bo haufika lilemo tsa bo mongoaha- kholo oa boraro B.C. (sheba David P. Wright le Richard N. Jones, “Leprosy,” _The Anchor Bible Dictionary_, pok. 4 [New York: Doubleday, 1992], maq. 277–282). Kahona, molepera eo ho buuoang ka eena seratsoaneng sena ho ka etsahala e be o na e-na le lefu la Hansen, leha re sa tsebisise bonnete ba se neng se tšoere monna enoa, empa re tseba feela hore se ne se tšabeha.

Molepera a beha tšepo ho Jesu hore o tla mo hloekisa. Ho ea ka Levitike 13, molepera o ne a le sesila ‘me o ne a lokela ho qoba ho teana le batho ba bang (sheba Lev. 13:45, 46).

Leha ho le joalo, Jesu ka ho susumetsoa ke kutloelo-bohloko a mo atamela ‘me a mo ama. “Jesu a mo utloela bohloko, a nanabetsa letsoho la hae, a mo ama, a re: Kea rata, u ntlafale” (Mareka 1:41). Ketso ena e ne lokela ho silafatsa Jesu ho fihlela mantsiboea, moo teng a neng a tla hlokoa ho hlapa hore a tle a boele a hloeke (bapisa le Levitike 13–15). Empa Mareka o hlakile hore Jesu ha a ama monna enoa ea kulang o mo hloekisitse lepera. Ka mokhoa o joalo, Jesu o ne a sa silafala ka ho ama monna eo.

Jesu o romella monna enoa ho moprista ka taelo ea hore a eo fana ka sehlabelo seo Moshe a ileng a laela hore se etsuoe bakeng sa maemo a joalo ho Levitike 14. Evangeling ea Mareka kaofela, Jesu o ema e le mosireletsi le motšehetsi oa seo Moshe a se rutileng (sheba Mareka 7:10; Mareka 10:3, 4; Mareka 12:26, 29–31). Chalimo ena e fapana le ea baetapele ba borapeli, bao litemaneng tse ho Mareka 7, 10, le 12 ba fetolang sepheo sa mantlha sa lithuto tse fanoeng ka Moshe. Lintlha tsena li hlalosa taelo ea Jesu hore monna a khutse ho Mareka 1:44. Haeba a ne a ka bolela ka pholiso ea hae ke Jesu, o ne a ka ‘na a bakela moprista lenyatso le ho etsa qeto e leeme khahlanong le Jesu.

Empa molepera ea hloekisitsoeng o bonahala a sa utloisise taba ena, ‘me ka ho se mamele taelo ea Jesu, o phatlalatsa litaba hole le haufi, a etsa hore ho be thata ho Jesu ho kena metseng phatlalatsa bakeng sa bosebeletsi.

`Re ka ba hlokolosi joang hore re se etse lintho tse ka sitisang khaso ea evangeli, ho sa natse na maikemisetso a rona ke a molemo hakae?`