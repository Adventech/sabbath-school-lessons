---
title:  Ho Ithuta Haholoanyane
date:  12/07/2024
---

Read Ellen G. White, “At Capernaum;” le “Thou Canst Make Me Clean,” maq. 252–266, ho _The Desire of Ages_.

Ke setšoantšo sefe sa Jesu seo Mareka 1 e se hlahisang? Jesu o na le borena ba ho bitsa barutuoa, ‘me ba arabele. Oa halalela ho fapana le matemona a tlas’a Satane. Ntoa e kholo e ntse e tsoela pele pakeng tsa botle le bobe, ‘me Jesu o na le matla ho feta matemona. Jesu o na le kutloelo-bohloko ho batho ba kulang ‘me ooa ba thusa, a ba ama ha mohlomong ho ne ho se e mong ea ka ba amang.

“Sinagogeng Jesu o ile a bua ka ‘muso oo a tlileng ho o theha. Le thomo ea Hae ea ho lokolla ba litlamong tsa Satane. O ile a kenelloa ke lerata le tšabehang. Monna ea hlanyang a tla a matha ho hlaha har’a batho, a hooelelitse, ‘Taba ea rona le uena ke efe, uena Jesu oa Nazaretha? Hleka u tlile ho re timetsa na? Kea u tseba, u Mohalaleli oa Molimo.’

“Eaba ke moo ho tlalang pherekano le ho makala. Mahlo a batho a tloha ho Kreste, ‘me mantsoe a Hae eaba ha a sa mametsoe. Ona e ne e le morero oa Satane ho isa phofu ea hae sinagogeng. Empa Jesu a khalemela motemona, a re: Khutsa, u tsoe mothong eo. Eaba moea o litšila oa mo sisinya, o ntse o hooa ka lentsoe le leholo, oa ntoo tsoa ho eena.’ . . . Eena eo ea ileng a hlola Satane lefeelleng la teko o ile a talimana hape le sera sa Hae. Motemona o ile oa tiisa ka matla a oona oohle ho tsoela pele ka taolo ea oona holim’a phofu ea oona. Ho inehela mona e tla be e le ho nea Jesu tlholo Empa Mopholosi a bua ka borena, ‘me a lokolla ea litlamong.”—Ellen G. White, _The Desire of Ages_, maq. 255, 256.

Ka eona nako eo, Morena oa rona a tsoela pele ka bosebeletsi bo phathahaneng, a ea sebakeng le sebakeng, a teana le batho ba bangata. O ne a boloka katamelo ea Hae bosebeletsing le bathong e khutsitse, e tsitsitse joang? Ha ho potso hore e ne e le ka boiphihlelo ba Hae ba letsatsi le letsatsi ba thapelo.

Nahana na linako tsa tšebetso moo u sebetsang li eme joang mabapi le nako ea thapelo le boithuto ba Mangolo. Fumana se ka u sebeletsang, ‘me u nke nako eo ho bopa moea oa khotso, ka tataiso ea Moea le Lentsoe la Molimo.

**Lipotso tsa Puisano**

`Buisanang sehlopheng ka taba ea thpelo le bohlokoa ba eona bophelong ba Bokreste. Ke lipotso life tseo batho ba nang le tsona ka sepheo le matla a thapelo?`

`Sehlopheng, bua ka maemo ao ho ka bang molemo ka ho fetisisa, ka linako tse ling, ho se bue haholo ka tumelo ea rona. Hobaneng ha taba eo e ka ba bohlale feela, le teng re ka etsa taba eo joang re sa bebole bopaki ba rona?`

`“Balepera” ba teng sechabeng sa heno kajeno ke bafe? Kereke ea henoe ka ba fihlela le ho “ama” batho ba joang ka bo mong ho ba tlisetsa evangeli?`