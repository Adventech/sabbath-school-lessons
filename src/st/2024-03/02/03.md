---
title:  Tšebeletso ea Khumamelo e sa Lebaleheng
date:  08/07/2024
---

`Bala Mareka 1:21–28. Ke boiphihlelo bo fe bo sa lebaleheng bo ileng ba etsahala sinagogeng ea Kapernauma, ‘me ke linnete life tsa semoea tseo re ka iphumanelang tsona tlalehong ee?`

Boholo ba Bakreste bo na le metsotso e sa lebaleheng leetong la bona la Bokreste—qeto ea ho latela Jesu; letsatsi la kolobetso ea bona; thero e matla moo teng ba ileng ba utloa boteng ba Molimo. E meng ea metsotso ena ho ka etsahala e be ha e lebalehe feela empa e be e ne e fetola le bophelo.

Ho ka etsahala e be ho bile joalo le ka batho ba Kapernauma ka Sabatha se hlalosoang ho Mareka 1. “‘Me ba tsota thuto ea hae, hobane o na ba ruta joalo ka motho ea tletseng borena, e seng joalo ka bangoli” (Mareka 1:22). Ha Jesu a ntse a ruta, motho ea nang le motemona, ha ho potang hore o ne a anngoe ke matla a thuto ea Jesu, a hooeletsa, “Taba ea rona le uena ke efe, uena Jesu oa Nazaretha? Hleka u tlile ho re timetsa na? U Mohalaleli oa Molimo” (Mareka 1:24), eaba Jesu o ntša motemona.

Nahana ka se ka boleloang ke mantsoe ana a tsoang ho motemona.

Pele, motemona o bitsa Jesu hore ke “Mohalaleli oa Molimo.” O ananela hore Jesu ke moromuoa ea halalelang oa Molimo, ho fapana le makhotla a litšila a hlokang khalalelo a Satane. Motho o lebelletse lintho le batho ba halalelang maemong a khumamelo, e seng lintho tse litšila tse sa hloekang. Kahona, paleng ena ho na le phapano e hlakileng pakeng tsa makhotla a bottle le makhotla a bokhopo. Mona re ka bona bonnete ba toantšano e kholo. Mohlomong batho ba ne ba so tsebe na Jesu ke mang, empa motemona o tseba hantle ‘me ebile o e ananela phatlalatsa.

E hlahlamang, taelo ea ho tsoa ho monna ea utloisiseha, empa bohaneng taelo ea, “Khutsa?” ho qala mona ho Mareka ‘moko-taba o tsotehang oa hlahella: Taelo ea Jesu ea khutso ka hore na ke mang. Barutehi ba bitsa sena “Lekunutu la Mesia.”

Taelo ea Jesu ea ho khutsa e utloahala hantle ka lebaka la maemo a lipolotiki ka tebello ea Jesu nakong ea Hae. Ho ne ho le kotsi ho ba Mesia. Feela, litaelo tsa ho khutsa li kopane le litšenolo tse sa totobetseng tsa hore na Jesu ke mang. Se tla hlaka hamorao ke hore boleng ba Jesu ha bo ka ke ba pateha, ‘me ‘nete ea hore na ke mang e fetoha khubu ea molaetsa oa evangeli. Batho ha ba hloke feela ho tseba hore Jesu ke mang empa ba hloka le ho etsa qeto ea hore na ba tla mo arabela ho tla ha Hae joang le seo ho se bolelang ho bona.

`Ha u leka ho pakela ba bang, ke neng e ka bang bohlale ho se bolele tsohle tseo re li lumelang mabapi le “ ‘nete ea joale”?`