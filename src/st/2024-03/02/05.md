---
title:  Lekunutu la Bosebeletsi ba Jesu
date:  10/07/2024
---

`Bala Mareka 1:35–39. Ke lithuto life tsa bohlokoa tse ka fumanehang moo ho tsoa ho seo Jesu a se entseng?`

Jesu a tsoha e sa le ka meso, a tsoa tlung, ‘me a ea sebakeng se khutsitseng, feelleng ho ea rapela. Mareka 1:35 e tiisa thapelo e ne e le eona ketso eo Jesu a na tsepamisitse maikutlo ho eona. Maetsi a mang oohle a polelong a beuoe ka tšobotsi ea kakaretso—a tsoha, e tsoa tlung, a tsamaea (kaofela a boemong ba botlalo ho ea ka maetsi a se-Gerike). Empa leetsi “a rapela teng” e boemong ba ho se phethehe, boemo bo sebelisoang ho hlalosa, ka kotloloho mona, ketsahalo e tsoellang. O na ntsa rapela, a tsoela pele ho rapela. Hape temana e tiisa kamoo e neng e le ka matjeke kateng ha Jesu a tsoa tlung, ho bolelang hore nako ea Hae ea thapelo boinotšing e bile telele haholo.

Li-Evangeling kaofela, re kopana le Jesu e le monna oa thapelo (sheba Matt. 14:23, Mareka 6:46, Johanne 17). Sena se bonahala e le se seng sa liphiri tse matla tsa bosebeletsi ba Jesu.

`Bala Luka 6:12. See se ruta eng ka bophelo ba thapelo ba Jesu?`

Bakreste ba bangata ba na le nako tse khethehileng tsa thapelo. Tloaelo ena e molemo ‘me e nepahetse, empa le teng e ka fetoha tloaelo, ntho e seng e iketsetsoa ka tloaelo feela. Tsela e ‘ngoe ea ho fetola ho ba tloaelo feela ke ho fetola nako ea thapelo nako le nako kapa ho rapela ka nako e telele ho feta ea tloaelo. Taba ke ho se ikoalle kahara mokhoa oa ho etsa litaba o ke keng oa fetoha.

Petrose le balekane ba hae ha ba ka ba tsamaea le Jesu ho ea sebakeng sa thapelo. Ka mohlomong Petrose o ne a tseba sebaka seo, hobane ba ile ba feela ba mo fumana. Taba ea bona ea hore batho bohle ba ne ba batlana le Jesu e utloahala e supa hore o ne a latellisa boiphihlelo ba letsatsi la maobane le neng le thabisa ka ho folisa le ho ruta ho eketsehileng. Ka ho makatsa, Jesu oa hanana ‘me o supa masimo a nammeng ka ho fetisa a libaka tse ling. “Jesu a re ho bona: A re eeng metseng e re teetseng, ke tle ke rute le teng, hobane ke tletse hona” (Mareka 1:38).

`Haeba Jesu ka sebele sa Hae o ne a hloka ho qeta nako e ngata thapelong, rona, ke nako e kae eo re loelang ho e qeta thapelong? Mohlala oa Jesu o re’ng ho rona?`