---
title:  Basali Lebitleng
date:  24/09/2024
---

“Basali ba neng ba eme pel’a sefapano sa Kreste ba ile ba lebela le ho emela hore lihora tsa Sabatha li fete. Tsatsing le qalang beke, hoseng ka matjeke, ba nka leeto ho leba lebitleng, ba nkile linoko tsa bohlokoa ho tlotsa setopo sa Mopholosi. Ba ne ba sa nahane ka ho tsoha ha Hae bafung. Letsatsi la tšepo ea bona le ne le liketse, ‘me bosiu bo ne bo oetse holim’a lipelo tsa bona. Ha ba ntse ba tsamaea, eaba ba ntse ba hopotsana ka liketso tsa Kreste tsa mohau le mantsoe a Hae a khothatso. Empa eaba ha ba hopole mantsoe a Hae, ‘Ke tla boela ke le bona hape.’ Johanne 16:22.”—Ellen G. White, _The Desire of Ages_, leq. 788.

`Bala Mareka 16:1–8. Ho etsahetse’ng, basali ba arabetse joang pele?`

Ho tloha qalong ea Evangeli, ‘mali o tseba hoba Jesu ke Mesia. Empa mongolong ka bo-oona, motho oa pele ea se nang batemona ea bolelang hore Jesu ke Mesia ke Petrose, ho Mareka 8:29. ‘Me polelo ena ha e etsahale ho fihlela bohareng ba buka!

Hohle kahare ho Mareka, Jesu o bolella batho hore ba khutse ka hore na ke mang kapa ka pholiso eo a ba etselitseng eona. Ho Mareka 1:44, o laela molepera ho se bolelle leha e le mang ka pholiso ea hae. Ho Mareka 5:43, o laela Jairuse le mohats’ae ho se bolelle motho ka ho tsosoa ha morali oa bona. Ho Mareka 7:36, o laela sehlopha sa batho ho se bolelle motho hore o folisitse semumu sa tutu-tsebe. E be moo a laelang barutuoa ba Hae hore ba se bolelle batho hore ke Mesia (Mareka 8:30, sheba le Mareka 9:9). Ha ho potang hore lebaka leo ka lona Jesu a ba bolellang hore ba khutse e ne e le ho itumella ho qeta bosebeletsi ba Hae ho latela boporofeta ba Daniele 9:24–27.

Joale, ketsahalong ena, le kamor’a ho bolelloa ka ho tsoha ha Jesu, basali, ka tšabo le ho makala, ba ile ba baleha lebitleng ‘me, bonyane qalong, ba se ke ba bua ka se etsahetseng.

Khutso eo, leha ho le joalo, ha ea ka ea e-ba ea nako e telele. Nakong eo re fihlang pheletsong ea buka ea Mareka, re bala eng ha e se see? “’Me ba tsoela ntle ho ea ruta hohle, ‘meMorena a sebetsa le bona le ho tiisa molaetsa ka mehlolo e tsamaeang le ona” (Mareka 16:20).

Ka mokhoa o joalo, sepheo sa ho khutsa ka Jesu le ka hore na ke mang le ka seo a se entseng sea qhalakana. Buka e felella ka ho ruta “hohle.”

`Hobaneng ha re sa lokela ho khutsa ka Jesu le ka seo a se entseng? Ke mang eo u ka mo bolellang kajeno ka Jesu le ka leano la pholoho?`