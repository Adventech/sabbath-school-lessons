---
title:  Ho Hlaha ho Maria le Ba Bang
date:  25/09/2024
---

`Bala Mareka 16:9–20. Litemana tsee li tlatsetsa eng paleng ea tsoho?`

Ho ka batlang e e-ba kaofela ha Mareka 16:9–20 e na le ho tšoana le litemana tse ling tsa Testamente e Ncha—Maria Magdalena lebitleng ho ea bona Jesu (Matt. 28:1, 9, 10; Johanne 20:11–18; bapsa le Luka 8:2); banna ba babeli ba ‘mona tseleng motseng (Luka 24:13–35); ba leshome le motso o mong ba neoa thomo (Matt. 28:16–20, Luka 24:36–49, Johanne 20:19–23).

Motho oa pele oa ho bona Jesu a phela ke Maria Magdalena (Johanne 20:11–18). Basali ba bang le bona ba ‘mone (Matt. 28:8–10). Ke taba e kholo hore batho ba ho bona Morena ea tsohileng pele ebile basali. Hobane basali lefatšeng la khale ba ne ba se na boemo bo phahameng e le lipaki, haeba pale e ne e iqapetsoe, ho ne ho ka ba bonolo ho bua ka banna e le bona lipaki tsa pele. Empa ha se banna, ha se ba Leshome le Metso e ‘Meli, empa ke mosali. O tloha a ea ho bolella barutuoa litaba tse molemo, empa ha ho makatse, hore ha ba ka ba lumela bopaki ba hae, mohlomong hobane bo ne bo utloahala e le ntho e ke keng ea etsahala, hape, ka bomalimabe, hobane Maria e ne e le mosali.

Baloaneli ba pale ea tsoho ea Jesu ba sebelisitse taba ena, ea hore basali ke bona ba pele ba ho bona Jesu, e le bopaki bo matla ba bonnete ba pale ena.

`Ho etsahala’ng ho Mareka 16:14 se sa utloahaleng haeba pale ee e iqapetsoe?`

Ebile, haeba ba ne ba ntse ba iqapela pale, hobaneng ha ba ne ba ka itlhahisa hampe ha kalo? Jesu o ile a lokela ho ba khalemela ka lebaka la “ho thatafala ha lipelo” tsa bona. Litlaleho tsa Evangeli, ho tloha nakong ea ho tšoaroa ha Hae ho fihlela ho iponahatseng ha Hae kamor’a tsoho, li hlahisa balateli ba Jesu ka tsela e mpe: ba baleha, ba latola, ba sa lumele, joalo joalo. Sena ha se utloahale haeba pale e ne e iqapetsoe.

Ka ho fapana, phatlalatso ea bona e sebete e sa sisinyeheng hamorao ka Kreste ea tsohileng, le tšepo e tlisoang ke hona ho bohle, e fana ka bopaki bo matla ba bonnete ba lipolelo tsa bona.

`Re ka itšireletsa joang hore re se ole lerabeng la pelaelo la semoea le ho se lumele? Hobaneng re lokela ho ikhokahanya le Kreste ea tsohileng kamehla?`