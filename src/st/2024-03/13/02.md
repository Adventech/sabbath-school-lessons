---
title:  Ho Ithabela Tsohong
date:  22/09/2024
---

`Bala Mareka 15:42–16:6. Ho etsahala eng moo, ‘me ke hobaneng ha pale ee e amana le tlaleho ea tsoho?`

Lingoli tsohle tsa Evangeli li lumellaha hore Jesu o shoele tsatsing leo ba le hlalosang e le la “Tlhekelo” (Matt 27:62; Mareka 15:42; Luka 23:54; Johanne 19:14, 31, 42). Batoloki ba bangata ba utloisisa sena se bua ka ho tloha ha le phirima Labone ho fihlela ha le phirima Labohlano. Jesu o shoele mantsiboeeng a Labohlano ‘me a potlakisetsoa ho patoa pele letsatsi le likela.

Nakong ea Sabatha, Morena o ile a phomola lebitleng, le barutuoa ba Jesu ba ile ba phomola. “‘Me ka tsatsi la Sabatha, ba phomola ka molao” (Luka 23:56), e leng ketso e sa tloaelehang haeba, hantle, Jesu a ne a nyenyefalitse, bonyane likelellong tsa bona, ho tlama ha poloko ea molao oa bone.

Boisung ba Moqebelo, basali ba reka linoko, ‘me hoseng ha Sontaha, ba ea lebitleng ka takatso ea ho ea qetela mosebetsi o tloaelehileng oa lepato. Ehlile, Jesu o ne a le sieo mono!

Ho tloha khale ba mongoaha-kholo oa bobeli, Bakreste ba ile ba bona bohlokoa ba hore Jesu o tsohile ka Sontaha. Ona e bile ona motheo oa khalaletso ea Sontaha. Empa na ke seo Testamente e Ncha e se rutang?

`Bala Ba-Kolose 2:10–12. Sehopotso sa tsoho ea Jesu Testamenteng e Ncha ke efe?`

Ha ho na temana le e ‘ngoe ka Bibeleng e buang ka khalaletso ea Sontaha e le sehopotso sa tsoho. Sehopotso seo ke kolobetso. “Ka baka leo, re ile ra patoa le eena ka ho kolobetsoa lefung, hore, joalo kaha Kreste a tsohile bafung ka khanya ea Ntat’ae, le rona re tsamaee ka bophelo bo bocha” (Ba-Roma 6:4).

Ho sa natse thuto e fosahetseng ea borapeli ba Sontaha, re le Baleti re lokela ho ithabela tsohong ea Jesu ea Sontaha. Ka lefu la Hae le tsoho, Jesu o hlotse lefu, ‘me ka tsoho ea Hae, re na le netefaletso ea tsoho ea rona.

> <p></p>
> “Ho bokoe Molimo, Ntat’a Morena oa rona Jesu Kreste, kahobane ka boholo ba mohau oa oona o boetse o re tsosoletse tšepong e phelisang ka ho tsoha ha Jesu Kreste bafung” (1 Pet. 1:3).

`Bona bonnete boo Pauluse a neng a e-na le bona ka tsoho ea Jesu. Re ka ba le bonnete bo joalo joang, le rona?`