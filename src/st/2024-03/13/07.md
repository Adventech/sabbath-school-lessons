---
title:  Ho Ithuta Haholoanyane
date:  27/09/2024
---

Bala Ellen G. White, “‘The Lord Is Risen,’” le “Go Teach All Nations,” ho _The Desire of Ages_, maq. 779–787 le maq. 818–828.

“Ho molumeli, Kreste ke tsoho le bophelo. Bophelong ba Mopholosi bophelo bo neng bo lahlehile ka lebaka la sebe bo ea busetsoa; hobane o na le bophelo ka ho Eena hore a ka tsosa mang le mang eo a mo batlang. O neuoe matla a ho fana ka ho se shoe. Bophelo boo a ileng a neelana ka bona bothong, o bo nka hape, o bo nea motho. ‘Ke tlile hore li be le bophelo, ‘me li bo bone ka ho fetisisa.’ ‘Empa e mong le e mong ea noang metsi ao ke mo neang ‘ona, a ke ke a hlola a nyoroa le ka mohla o le mong, ‘me metsi ao ke mo neang ‘ona, e tla ba ka ho eena seliba sa metsi a phallelang bophelong bo sa feleng.’ ‘Ea jang nama ea ka, le ho noa mali a ka, o na le bophelo bo sa feleng; ‘me ke tla mo tsosa ka tsatsi la bofelo.’ Johanne 10:10; 4:14; 6:54.

“Ho molumeli, lefu ke ntho e fokolang. Kreste o bua ka eona joalo ka ha e ka ke ntho ea ho panya ha ntśi feela. ‘Ekare ha motho a boloka lentsoe la ka, a ke ke a bona lefu le ka mohla o le mong.’ Ho Mokreste, lefu e mpa e le boroko, motsotsoana oa khutso le bofifi. Bophelo bo patiloe le Kreste ho Molimo, ‘me ‘‘Kreste, e leng bophelo ba lona, mohla a hlahang, le lona le tla hlaha le eena khanyeng.’ Johanne 8:51, 52; Ba-Kol. 3:4.”—Ellen G. White, _The Desire of Ages_, maq. 786, 787.

Le batho ba nalane ba sa lumeleng, ba sitoang ho amohela bonnete ba tsoho, ba amohela feela hore Jesu o ne a bolauoe empa kamor’a lefu la Hae batho ba bangata ba bolela hore ba bone Kreste ea tsohileng, ka baka leo ba qala motso oa se ileng sa fetoha kereke ea Bokreste. Ba bang, ha ba leka ho hlalosa hore ke hobaneng ha ba bolela taba ena, ba re Jesu o ne a e-na le lefahla la Hae kapa barutuoa ba pele ba ne ba bona ntho e sieo (hallucinate), ba nahana ba bone Jesu. Ba bang ba re Jesu ha a ka a hla a shoa e le kannete, a mpa a ilibana ea ba hamorao oa phaphama. Ba bang ba re babopuoa ba hlahang sebakeng ba ile ba fihla ba nka setopo sa Hae. Ho talima khang tsena kaofela, le lebaka leo li sa lokeng ka lona, sheba Clifford Goldstein, _Risen: Finding Hope in the Empty Tomb_ (Pacific Press, 2021)

**Lipotso tsa Puisano**

`Hobaneng ha barutuoa ba ne ba ka bua leshano ka tsoho ea Jesu? Ho tsoa ho tsohle tseo re li tsebang, ba tobane le lehloeo feela, ho nenoa, le tlhoriso bakeng sa tumelo ea bona. Ba ne ba tla be ba fumane molemo ofe ka ho iqapela pale ee?`

`Ke bopaki bofe ba tsoho ea Jesu bo kholisang ka ho fetisisa ho uena? Arolelana mabaka a hau le sehlopha sa hau.`

`Tsepama holim’a seo tšepo e kholo ea tsoho ea Jesu e re etsetsang sona. Bala 1 Ba-Korinthe 15. Pauluse o beha bohlokoa bo bokae holim’a tsoho ea Jesu?`