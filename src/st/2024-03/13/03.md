---
title:  Letlapa la Ribolloa
date:  23/09/2024
---

`Bala Mareka 16:1–8 and 1 Ba-Korinthe 15:1–8. Litemana tsee li tšoana ka eng?`

Pale ea tsoho e hlaha Evangeling ka ‘ngoe. Sengoli ka seng sa Evangeli se e ngola ka chalimo e fapaneng, empa kaofela li na le ‘moko-taba o hlahang le ho 1 Ba-Korinthe 15:1–8.

Ho hlahella ntlha tse ‘ne khafetsa—a shoa, a patoa, a tsoha, a bonoa. Ho Mareka a shoa le a patoa li khaolong ea 15. A tsoha le a bonoa li hlaha khaolong ea 16, empa ka tsela e fapaneng. Mareka 16:7 e bua ka kopano e Galelea, ‘me le tla ‘mona teng (shea Johanne 21).

Batho ba bang ba nka e le taba e makatsang hore Bakreste ba lumela ho Morena ea tsohileng. Empa bopaki ba tsoho ea Hae bo ea tšoareha hape bo lumellana le kelello. Ho qala, sohle seo motho a lokelang ho se etsa ke ho lumela ho Molimo e le ‘Mopi (sheba Genese 1 le 2) ‘me taba ea tsoho, ea mohlolo, eea utloahala. Molimo o hlot- seng maholimo le mafatše, le bophelo lefatšeng, ho fela a e-na le matla, a ho tsosa Jesu. Boteng ba Molimo ha ho etse hore tsoho ea Jesu e be e ne e ke ke ea qobeha, ho mpa ho e etsa hore e utloahale.

Ho latelang, lebitla le ne le se na letho. Le boranalane ba sa lumeleng ho Molimo ba amohela taba eo. Haeba ho ne ho se joalo, polelo ea tsoho ea Hae e ne e tla hloleha ho tloha sethathong, hobane boteng ba ‘mele oa Hae moo bo ne bo tla senya lipolelo tsohle tsa hore o tsohile.

Ho hlahlamang hoo, tlhaloso ea hore barutuoa ba Hae ba mo utsoitse ha e sebetse. Ha ho ka moo barutuoa ba neng ba ka nyenyelepa ho feta balebeli. ‘Me le haeba ba ne ba entse joalo, ‘me ba fumana setopo, hobaneng ha barutuoa ba sa ka ba tšoareloa ho se utsoa? Karabo ke hore baholo ba ne ba tseba hore barutuoa ha ba ka ba etsa joalo.

Hape, batho ba bangata ba pakile hore ba bone Kreste ea tsohileng. Ba bangata, ho kenyelletsa le barutuoa, ha ba ka ba kholoa esale sethathong. ‘Me sera se le seng se matla, Pauluse, ha a bolele feela hore o bone Morena ea tsohileng, empa le hore boiphihlelo ba hae bo fetotse tsela ea bophelo ba Hae, ka tsela e tebileng.

Qetellong (leha ho na le mabaka a mang a mangata), motho a ka hlalosa ho hlaha ha kereke ea Bokreste joang, e thehiloeng ke batho ba neng ba bolela hore ba bone Morena ea tsohileng? Hobaneng ha batho baa ba ne ba ka ikemisetsa ho shoela leshano leo ba le tsebang? Bopaki ba bona bo tsitsitseng, bobeli hang kamor’a lefu la Hae (Liketso 3:15), le lilemo hamorao (1 Pet. 1:3) bo fana ka bopaki bo matla ba tsoho ea Hae.

`U ka re’ng haeba e mong a ne a ka u botsa, U na le bopaki bofe ka tsoho ea Kreste?`