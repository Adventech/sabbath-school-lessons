---
title:  Na u Ka Utloa ho Seba Kaholim’a Khooeletso?
date:  29/07/2024
---

`Bala Mareka 5:1–20. Re ka ithuta eng ka qhoebeshano e kholo tlalehong ee e makatsang ‘me, hape, le ka matla a Jesu?`

Haeba bosiu ba pele ho letša bo ne bo sa lebalehe, ho fihla ho ba-Gerasene hoseng ho hlahlamang ho ne ho hlolla ka tsela e tšoanang. Nalane ea monna ea kenoeng ke matemona e phetoa ka botebo bo utloisang pelo bohloko. O ne a roba mahlaahlela oohle, a itlhahlatha ka majoe. “Ho ne ho se motho ea ka mo thapisang” (Mareka 5:4)—eaba o teana le Jesu.

Monna eo a tla ho Jesu a matha—ha ho thoe letho ka barutuoa (ba lokela ba ile ba itlheka). Monna eo ha a fihla pel’a Jesu, a itihela fatše kapel’a Hae. Lentsoe “a itihela fatše” le toloka leetsi la se-Gerike proskyneō, le atisang ho tolokoa e le “ho khumamela.” Ho bonahala e ka monna enoa o ile a bona Jesu e le motho ea ka mo thusang. Ha a ahlamisa molomo oa hae, matemona a ka ho eena a hooeletsa ho Jesu, ea neng e utloa kopo e sebang ea monna ho kopa thuso kaholimo ho lerata la matemona. Ha a mo rapela hore a romele mohlapeng oa likolobe, Jesu a’a lumella. Mohlape kaofela oa likolobe, o ka bang kete tse peli, oa matha oa itihela ka metsing. E ne e le koluoa ea moruo ho beng ba tsona.

Ho makatsang ke hore matemona a ne a tseba hantle hore Jesu ke mang, hape a ne a tseba ho hloka matla ha oona khahlanong le Eena, ke ka hona a ileng “a mo rapela” habeli (Mareka 5:10, 12) ho etsa ho ea ka kopo ea oona. Ho hlakile, a ne a tseba matla a Hae holim’a oona.

Pale ena e na le litšobotsi tse peli tse hlahellang kaholimo. Ea pele, e tletse lintho tse sa hloekang, kapa tse sesila ho latela molao oa Testamente ea Khale. Mabitla le bafu ba ne ba sa hloeka (Num. 19:11, 16). Ho lutla mali ho ne ho etsa motho a be sesila (Levitike 15). Likolobe li ne li sa hloeka (Lev. 11:7).

Empa, ea bobeli, e phahamelang bona ba ho se hloeke ke toantšano e eang pele le morao pakeng tsa makhotla a botle le bobe. Jesu o ntša matemona (ntlha tse peli bakeng sa Jesu), matemona a bolaea likolobe (ntlha tse peli bakeng sa Satane), empa Jesu o romella morao monna ea folisitsoeng e le paki ea Hae (ntlha tse tharo bakeng sa Jesu). Ka tsela tse ling monna enoa e ne e le mo-evangeli ea hlokileng lehlohonolo ka ho mokhoa o makatsang, empa o ne a na le pale eo a lokelang ho e pheta e makatsang ka ho fetisisa.

`Ke tšepo efe eo re ka e fumanang paleng ee ka matla a Jesu ho u thusa ho eng kapa eng eo u loanang le eona?`