---
title:  O Khutsisa Sefefo
date:  28/07/2024
---

`Bala Mareka 4:35–41. Ho etsahala eng paleng ee, ‘me ke lithuto life tseo re ka li fumanang ho eona ka hore na Jesu ke mang?`

Qalong ea Mareka 4, Jesu o kena sekepeng o ruta matšoele a lutseng lebopong. Ho Mareka 4:10–12, ho bonahala e ka o ile a tsoa seketsoaneng a buisana le barutuoa lekunutung. Joale, kamor’a ho ruta letsatsi lohle, barutuoa ba Jesu ba kene seketsoaneng, “joalo ka Eena,” ka mantsoe a mang, ba khathetse haholo. Hang o khaleha mosangoaneng oa seketsoana, oo e ka bang o ne o le karolong ea seketsoana e thata. Ho tsoha sefefo se seholo letšeng, joale seketsoana se kotsing ea ho teba ha barutuoa ba mo tsosa. Jesu o khalema moea le maqhubu o a laela hore a khutse. Ho ba le ho khutsa ho hoholo holim’a letša. Ho ea utloisiseha hore barutuoa ba tšohile haholo ka ponahatso ena ea matla a Molimo.

`Bala Lipesalema 104:1–9. Setšoantšo sa Jehova moo se bapiseha joang le sa ha Kreste a khutsisa sefefo?`

Pale ea Mareka 4:35–41 e kena hantle kahar’a tsela ea ho etsa lintho ea Bibele, ea “_theophany_”—ponahalo ea Molimo kapa le leng la manyeloi a Hae. Ho na le lintlha tse hlano tse tšoanang liketsahalong tsena: (1) ponahatso ea matla a Molimo, (2) tšabo ea motho, (3) taelo ea ho “Se tšabe,” (4) mantsoe a tšenolo ao Molimo kapa lengeloi ba hlahileng ka baka la óna, (5) karabo ea motho ho tšenolo eo. Tse ‘ne tsa tse hlano li hlahella paleng ena—ho khutsisa leoatle ke ponahatso ea matla a Molimo, tšabo ea barutuoa ke tšabo ea botho. Potso ea hore “Le boi ke’eng hakalo?” ke “Se tšabeng.” Potso ea barutuoa, “Enoa ke mang?” ke karabelo ea botho. Ho sieo ke mantsoe a tšenolo. Lintlha tse sieo li kenella ho Taba ea Tšenolo/Sephiri se tletseng bukeng eohle, moo ‘nete ka Jesu e tlang ho hlahella. Mona potso ea barutuoa, “Na enoa ke mang, ha a utluoa ke ke moea le ke leoatle?” e susumetsa ‘mali ho tlatsa karabo ea mantsoe a salletseng a tšenolo—Ke Mora oa Molimo, Morena ka Sebele.

`Nahana ka matla a Molimo. Ke joang u ka ithutang ho itšetleha ka matla aa le ho a tšepa bophelo bohle ba hau?`