---
title:  Ho Hana le Ho Amohela
date:  31/07/2024
---

`Bala Mareka 6:1–6. Hobaneng batho ba motseng oa habo Jesu ba mo hanne?`

Hangata ha motho oa toropo e nyenyane a tuma, batho ha habo koana ba nyakalla mofuthung oo oa ho eloa hloko. E seng Nazaretha. Ba ne ba tenehile ba bile ba makalletse katleho ea Jesu e le moruti le mofolisi. Phetoho ea Hae ho tloha ho boahing ho ea ho botichere e ne e bonahala e ba thatafalla hore ba ka e amohela. Ho ka etsahala e be hape ho ne ho na le lehloeo la hore o ense mehlolo ea Hae boholo Kapernauma (sheba Luke 4:23). O na a sa ntsa bile le khanyetsano le lelapa la bo (Mareka 3:31–35).

`Bala Mareka 6:7–30. Thomo ea Baapostola ba Leshome le Metso e ‘Meli e fapana joang le ho khaoloa hlooho ha Johanne Mokolobetsi?`

Ena ke pale ea boraro e kenanang ho Mareka (sheba thuto ea 3). Thomo ea Baapostola ba Leshome le Metso e ‘Meli ea ho nka molaetsa oa Jesu ho ea hohle o eme o fapane haholo le ho hlahleloa chankaneng le ho khutsisoa ha Johanne Mokolobetsi. Barutuoa ba laeloa ho se jarelle haholo le ho itšetleha tšehetsong ea ba bang. Tlhophiso ena e etsa baromuoa ba itšetlehe ho batho bao ba ba sebeletsang, e leng se thusang hore ba hokahane le ba hlokang molaetsa oa bona. Empa Mokolobetsi o ne a se na khokahano e joalo le Heroda le lelapa la hae. Lefu la Johanne le tlalehoa ka botebo bo nyarosang ha leano la Herodiase le fumana monyetla ho hlokeng botsitso le takatsong ea Heroda. Morali oa Herodiase o bonahala a tlatsetsa morerong ona o soto oa kopo e malimabe ea hore hlooho ea Mokolobetsi e tlisoe ka mokeke.

Ho khutsisoa hona ha lentsoe le hooang la Mokolobetsi ho etsahala ka nako e le ‘ngoe le le eo Baapostola ba Leshome le Metso e ‘Meli ba phatlalatsang pako, joalo feela ka ha Mokolobetsi a entse. Lefu la Johanne le supa pele ho la Jesu. Johanne oa bolaoa, oa patoa, e bile o tlalehoa a tsohile bafung (Mareke 6:14–16, 29), joalo ka ha ho tla etsahala ka Jesu (Mareka 15 le 16). Pale tsena tse peli tse tšoanang li supa tlokotsi e tlang bakeng sa Jesu le balateli ba Hae.

`U kile oa hanoa joalo ka Jesu kapa oa feta tlokotsing e sa utloisiseheng? U ile oa ithuta eng maiphihlelong ao e ka u thusang nakong e tlang ha ntho e joalo e ka etsahala?`