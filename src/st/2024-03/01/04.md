---
title:  Moromuoa
date:  02/07/2024
---

`Bala Mareka 1:1–8. Ba phetoa ke bo mang litemaneng tsee, ‘me ba bolela le ho etsa eng?`

Litemana tsena li na le baphetoa ba sehlooho ba bararo: Jesu Kreste ho Mareka 1:1 o bua ka Molimo Ntate (ho latela mantsoe a Mareka 1:2), le Johanne Mokolobetsi, moromuoa le moreri eo e leng eena mophetoa oa sehlooho karolong e qetellang ea litaba tseo.

Mareka 1:2, 3 e phuthetse qotsulo e tsoang Testamenteng ea Khale eo Mareka a fanang ka eona ho hlalosa se tlang ho etsahala paleng. Seo Mareka a se qotsulang ke se kopantseng lipoleloana tse tsoang ho Exoda 23:20, le Esaia 40:3, le Malakia 3:1.

`Bala Exoda 23:20, Esaia 40:3, le Malakia 3:1. Litemana tse tharo tse li na le eng e tšoanang?`

Exoda 23:20 e bua ka lenyeloi leo Molimo o tla le romela ho tsamaea kapele ho Iseraele ho ba fihlisa Kanana. Esaia 40:3 e bua ka Molimo o hlahang lefeelleng o tsamaea tseleng e lokisitsoeng kapele ho oona. Malakia 3:1 e bua ka moromuoa ea tsamaeang kapele ho Morena ho lokisa tsela ea Hae. Boraro ba tsona litemana tsena kaofela li bua ka leeto.

Litaba tse ho Esaia li na le tlamahano le bosebeletsi ba Johanne Mokolobetsi ‘me li tsepame holim’a _Tsela ea Morena_. Evangeling ea Mareka, Morena Jesu o leetong. Tlaleho e fetang kapele e totobatsa moelelo ona oa leeto, leeto le tla lebisa sefa- panong le lefung la Hae la sehlabelo bakeng sa rona.

Empa ho loketse ho etsahale tse ngata pele a ka fihla sefapanong. Leeto le mpa le sa qala, ‘me Mareka o tla re qoqela ka lona.

Ka ho ipapisa le qotsulo e tsoang Testamenteng ea Khale ho Mareka 1:2, 3, Johanne Mokolobetsi o biletsa tšokolohong, ho furalla sebe, le ho boela ho Molimo (Mareka 1:4). A apere joalo ka moporofeta oa khale Elia (bapisa le 2 Marena 1:8), o bua ho Mareka 1:7, 8 ka Ea tlang kamorao ho eena ea leng moholo ho eena. Polelo ea hae ea hore ha a lokeloe le ke ho fasolla maqhoele a seeta sa Eo ea Tlang e bontša chalimo e phahameng eo a ang le eona ka Jesu.