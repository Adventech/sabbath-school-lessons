---
title:  Monyetla oa Bobeli
date:  01/07/2024
---

`Bala Liketso 15:36–39. Hobaneng ha Pauluse a ile a hanela Johanne Mareka, ‘me ke hobaneng ha Barnabase a ile a mo fa monyetla oa bobeli?`

Lebaka leo Pauluse a ileng a hanela mohlankana enoa le fanoa ho Liketso 15:38. Mareka o ne a ile a ikhula ho bona eaba ha a tsoele pele tšebetsong ea thomo. Boitšoaro ba Pauluse bo ea utloisiseha, haeba bo topile. Bophelo ba boromuoa, haholo lefatšeng la khale, bo ne bo le thata bo le litlhoko li ngata (bapisa le 2 Ba-Kor. 11:23–28). Pauluse o ne a itšetlehile ho baromuoa ‘moho le eena ho mo thusa ho jara boima ba mosebetsi oo o qholotsang le maemo a oona. Ka chalimo ea hae, motho ea nyahlalitseng kapele ha kaalo o ne a sa lokeloe ke sebaka sehlopheng sa baromuoa se loanang le matla a bobe se tšoarane ka matsoho.

Barnabase a hanyetsa. O ne a bona bokhoni ho Mareka ’me o ne a sa batle ho siea mohlankana morao. Ha qoba khang e kholo haholo lipakeng tsa Pauluse le Barnabase holim’a Johanne Mareka hoo ba ileng ba arohana. Pauluse a khetha Silase ho tsamaea le eena, eaba Barnabase o nka Mareka.

Liketso ha e hlalose lebaka la Barnabase la ho khetha ho tsamaea le Mareka. Hantle-ntle, seratsoana sena ke sa ho qetela seo ho sona banna bana ba babeli ho buuoang ka bona ho Liketso. Empa se thahasellisang, ha se lekhetlo la ho qetela ho buuoa ka Mareka Testamenteng e Ncha.

`Bala Ba-Kolose 4:10, 2 Timothea 4:11, Filemone 24, le 1 Petrose 5:13. Litemana tsee li supa eng ka ho phahama ha Mareka?`

Ho bonahala ho ne ho etsahetse phetoho e makatsang ho Mareka. Litemaneng tsena, Pauluse o bontša boleng ba Mareka ho eena le ho thomo. Pauluse o ‘mala e le e mongo oa basebetsi ‘moho le eena ‘me o batla Timothea a tle le eena. 1 Petrose e hlalosa hore Petrose le eena o ne a na le kamano e haufi le Mareka. Buka tsena tse tse ngoliloeng ke Pauluse le Petrose ho ka etsahala e be li ngoliloe qalehong ea lilemo tsa bo A.D. 60, lilemo tse ka bang 15–20 kamorao ho boiphihlelo ba Liketso 15. Ho hlakile hore Mareka o ile a phahama ho hloleheng ha hae, ka ho hlaka ka baka la tšepo eo motsoal’ae, Barnabase, e bileng le eona ho eena.

`Nahana ka nako eo uena kappa motsoalle oa hau a kileng a hloleha ‘me oa fuoa monyetla oa bobeli. Boiphihlelo boo bo ile ba o fetola joang le ba ileng ba u thusa? E ile ea fetola bosebeletsi ba hau joang ho ba bang?`