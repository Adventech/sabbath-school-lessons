---
title:  Molao o Moholo
date:  29/08/2024
---

`Bala Mareka 12:28–34. Ke potso efe e tebileng eo mongoli ea setsoalle a ileng a e botsa, ‘me Jesu o ile a fana ka karabo efe e habeli?`

Evangeling ea Mareka ho fihlela mona, boholo ba baholo, kantle ho ba fokolang, ba na le bora ho Jesu. Sena ke ‘nete haholo Jerusalema, moo Jesu a tobileng baholo ka khumamelo ea tempeleng—e khubung ea bo-Juda. Ka mokhoa o joalo, hore e be mongoli a ka mamela ka hloko likhang a be a ananele likarabo tsa Jesu ho bontša ka bobeli botšepehi le sebete maemong a renang a lehloeo ho Jesu. Ho ne ho ka ba bonolo ho emella morao feela u talima, le haeba motho a ne a utloela Jesu bohloko. Empa monna enoa ha a etse joalo.

Mongoli o phunyelletsa pelong ea borapeli ka potso ea hore na molao o moholo ka ho fetisisa ke ofe. Jesu o mo araba ka bonolo le ka ho hlaka, a qotsa Shema, boipolelo ba tumelo se-Judeng bo tsoang ho Deuteronoma 6:4, 5. Molao o moholo ka ho fetisisa, ho bolela Jesu, ke hore u rate Molimo oa hau ka pelo ea hau eohle, le ka moea oa hau oohle, le ka khopolo ea hau eohle, le ka matla a hau ohle—ke hore, ka botlalo ba seo u leng sona. Jesu o fa mongoli enoa phaello ka ho lokolisa le molao oa bobeli oa bohlokoa ka ho fetisisa, a qotsa Testamenteng ea Khale hape, khetlong lena ho Levitike 19:18, oa ho rata oa heno joalo ka ha u ithata.

Ka nako tse ling batho ba ipotsa hore na ke joang ho ka laeloang lerato. Moelelo o motsong oa taelo ena ho Deuteronoma o thusa ho hlalosa. Puo e tsoa litumellanong tsa khale pakeng tsa mahlakore a mabeli, ‘me lentsoe le bolelang “lerato” le bua ka ho tšepahalla litumellano, le ho li boloka ka botšepehi. Ka mokhoa o joalo, leha e sa motsule taba ea maikutlo a tebileng mahareng a mahlakore ka bobeli e tsepame haholo tabeng ea ho bontša botšepehi.

Mongoli o ne a na le botšepehi ‘me o ile a bona ho hlaka le bonolo ba karabo ea Jesu ‘me a rialo. Motho o se a ka nahana ho honotha ho bileng teng ho baholo kaha mongoli enoa o tiisitse hore karabo ea Jesu e nepahetse, e leng ntho eo ho seng motho ea na ikemiselitse ho e etsa. Jesu le eena a thoholetsa mongoli ka karabo ea hae e tletseng botšepehi, ka hore ha a hole le ‘muso oa Molimo. Ho se be hole ha ho bolela ho ba kahare. Seo mongoli a neng a se batla e ne le ho hloaea hore na Jesu ke mang ‘me a mo latele, khato e tsoelang pele leetong la tumelo.

`Re ithuta ho rata Molimo joang le ho rata ba habo rona joalo kaha re ithata? Hobaneng ha sefapano e le senotlolo sa ho latela litaelo tsee?`