---
title:  Ke Mang ea Itseng u Ka Etsa Joalo?
date:  27/08/2024
---

`Bala Mareka 11:27–33. Baholo ba fane ka qholotso efe ho Jesu, ‘me o ile a e arabela joang?`

Letsatsi kamor’a hore Jesu a hloekise mapatlelo a tempele, baholo ba mo toba mapatlelong a tempele, ba mo botsa na ke ka matla afe a entseng tsa letsatsi le fetileng. Ha ba batle ‘nete ba batla leraba la ho mo tšoasa. Haeba a ka re ke ka matla a Molimo, ba tlo hana hore ‘metli feela oa mapolanka a ka ba le matla a joalo. Haeba a lumela hore ke ka matla a motho, ba tlo mo nka feela e le leoatla.

Empa Jesu o bona leraba la bona ‘me o re o tla araba potso ea bona ha ba ka araba eo a tla e botsa. Potso ea Hae e ba hore na kolobetso ea Johanne Mokolobetsi e ne e tsoa ho Molimo kapa e ne e tsoa ho batho. Hang, baholo ba elelloa hore ke bona ba tšoasehileng lerabeng. Haeba ba ka re e ne e tsoa ho Molimo, Jesu o tla re, “Ke hobaneng ha le sa ka la lumela ho eena?” Haeba ba ka re e ne e tsoa ho batho, ba tšaba sechaba. Eaba, ba bua thetso ea hore ha ba tsebe. Sena se fa Jesu monyetla oa ho hana ho araba potso ea bona.

`Bala Mareka 12:1–12. Jesu o latellisitse ho hana ho araba ha Hae ka eng, ‘me ha etsahala eng ka baka leo?`

Jesu o pheta setšoantšo sa tšimo ea morara, monga, le basebelisi, ba hirileng tšimo eo. Pale eo Jesu a e phetang e na le ho tšoana ho hongata le setšoantšo sa tšimo ea morara se ho Esaia 5, moo Molimo a etsang qoso khahlanong le Iseraele e hlokang botšepehi. E mong le e mong o ne a tla elelloa papiso ena, haholo baholo.

Pale ena e qala ka tsela e sa tloaelehang ka ho fetisisa ha le hore basebelisi ba hana ho fana ka litholoana tša tšimo ho monga eona. Ho na le hoo, ba hlekefetsa le ho bolaea bahlanka ba hae. Qetellong, monga tšimo o romela mora oa hae ea ratoang, eo a lebelletseng hore ba tla mo hlonepha. Empa ha ho be joalo. Ho makatsang ke hore ba fana ka mabaka a hore haeba ba ka bolaea mora, tšimo e tla ba ea bona. Ho se inahane ha bona ho ea makatsa ‘me le kahlolo eo ba tla e neoa ea lokela.

Seo Jesu a na a se etsa paleng ena e ne e le ho fa baholo tlhokomeliso e mahlonoko ka moo mehato ea bona e lebisang teng. Ha se talingoa tsa tsela ena, setšoantšo sena sa Hae ke tlhokomeliso ea lerato. Ha ba so fetoe ke nako ea ho fetoha ho qoba kahlolo e tlang e sa cheche. Ba bang ba tla baka, ba amohele Jesu. Ba bang ha ba na ho baka.