---
title:  Maikarabello a Lefatše le Litholoana tsa Leholimo
date:  28/08/2024
---

`Bala Mareka 12:13–27. Ho etsahala eng moo, ‘me Jesu o ruta linnete life?`

Baholo ba ne ba leka ho tšoasa Jesu ka seo ba ka se sebelisang ho mo qosa, e ka ba ho ‘musi oa Roma kapa ho sechaba. Qhoebeshanong ena, e ne e le taba ea ho lefa lekhetho. Nakong le sebakeng sena, ho hana ho lefa lekhetho ho ne ho ka nkuooa e le bohlaba-phieo khahlanong le ‘muso oa Roma, e leng tlōlo e kholo ea molao.

Karabo ea Jesu ea ho fa Sesare seo e leng sa Sesare le ho fa Molimo seo e leng sa Hae e lopollotse Jesu lerabeng feela ea boela ea fana ka thuto ka boikarabello ba molumeli ho ‘muso. “O ile a phatlalatsa hore kaha ba phela tlas’a tšireletso ea ‘muso oa Roma, ba fane ka tšehetso eo ‘muso oo o e hlokang, ha feela sena se sa hanyetsane le boikarabello bo phahameng ka ho fetisa. Empa leha ba ntse ba ikobela melao ea naha ka khotso, ka linako tsohle ba lokela ho fana ka tšehetso ea bona ea pele ho Molimo.”—Ellen. G. White, _The Desire of Ages_, leq. 602.

Ho latelang kamor’a moo ke potso ea tsoho ea bafu. Basaduse e ne e le sehlopha sa baprista se neng se amohela feela libuka tse hlano tsa Moshe e le tsona Lengolo. Ba ne ba sa lumele tsohong ea bafu. Boemo boo ba bo tekang kapele ho Jesu mohlomong bo ne bo akanya. Bo ne bo bua ka baena ba supileng le mosali a le mong. Ho latela melao ea Moshe, ho boloka leruo kahara lelapa, haeba monna a e-shoa a se na bara, moena oa hae o ne a nyala mohlolohali eo oa hae, ‘me bana ba tla tsoaloa lenyalong leo e ba ba monna ea shoeleng ka molao (Deut. 25:5–10).

Ka ho leka ho bontša ho hloka boleng ha thuto ea tsoho, Basaduse ba supa taba ea maqakabetsi a likamano ea hore na mosali eo e tla ba oa mang tsohong ea bafu. Jesu o araba potso ea bona ka mehato e ‘meli, a bua ka Mangolo le ka matla a Molimo. Oa pele, o hlalosa matla a Molimo tsohong ‘me o bontša hore ha ba ka ke ba nyala leholimong. Joale e ba moo a sireletsang thuto ea tsoho ka ho ipiletsa ho Exoda 3:1–22, moo Molimo a bontšang hore ke Molimo oa Abrahama, Isaaka, le Jakobo. Jesu o tšoaela hore ba tla tsosoa; ha ba ka ke ba lula ba shoele haeba Molimo ke Molimo oa Abrahama, Isaaka, le Jakobo, ba shoeleng, hajoale.

`Haeba motho e mong a ne a ka u botsa, “Na u tseba matla a Molimo”? u ne u tla araba joang, hobaneng?`