---
title:  Liqhoebeshano tsa Jerusalema
date:  24/08/2024
---

### Bakeng sa Thuto ea Beke ena Bala
Mareka 11; 1 Marena 1:32–48; Zak.9:9, 10; Esa. 56:7; Jer. 7:11; Mareka 12:1–34.

> <p>Teman’a Khopolo</p>
> “‘Me ha le ema le rapela, enore ha le e-na le taba le emong, le mo tšoarele, hore le Ntat’a lona ea maholimong a le tšoarele litlolo tsa lona” (Mareka 11:25).

Letoto la liqhoebeshano tse hlano mahareng a Jesu le baholo li tlalehiloe ho Mareka 2 le 3 (sheba thuto ea 3). Thutong ea beke ena, ha Jesu a fihla Jerusalema, o ba le letoto la liqhoebeshano tse tšeletseng le baholo. Mokhahlelo oa liqhoebeshano tse peli e tšoana le liphethelo qalehong le qetellong ea bosebeletsi ba Hae lefašeng. Mokhahlelo ka mong o sebetsana le lintlha tsa bohlokoa tsa bophelo ba Bokreste. Litaelo tsa Jesu, le har’a litlhaselo tsena tse matla, li thusa ho tataisa balumeli ka lintlha tsa bohlokoa tsa tumelo le taba tsa bophelo ba letsatsi le letsatsi.

Baholo ba tla ho toba, ho ferekanya, le ho shobella Jesu likobo molaleng, empa ha ba ke ba atleha le ka mohla. Karolo ea thuto ea beke ena e kenyelletsa ho lekola hore na hantle ke eng e etsang hore batho ba be khahlanong le Molimo le ho lemoha seo Bakreste ba ka se etsang ho phunyelletsa har’a lenyatso lena e be ba bua le lipelo tse hanang pitso ea Moea.

Ho Mareka 11 bosebeletsi ba Jesu bo tla ba Jerusalema bakeng sa Paseka (Hlakubele-‘Mesa). Mareka 11–16 e akaretsa ho feta beke hanyane; nako ea ho pheta litaba e theotse lebelo ka tsela e hlakileng. Likhaolo tse 10 tsa pele li akaretsa lilemo tse ka bang tharo le halofo. Ho theola lebelo hona ho supa bohlokoa ba liketsahalo tsena tse koalang.

_*Ithute thuto ea beke ena ho lokisetsa Sabatha sa la 31 Phato._