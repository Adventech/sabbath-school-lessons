---
title:  Ho Kena ka Thabo
date:  25/08/2024
---

`Bala Mareka 11:1–11 le Sakaria 9:9, 10. Ho etshala’ng moo?`

Halofo ea pale ena e tabeng ea ha Jesu a romela barutuoa ho ea motsaneng o haufi ho ea mo latela esele eo a tlo e palama ho kena Jerusalema. Hobaneng ha ho qetoa nako e ngata hakale holim’a taba ee?

Karabo e habeli. Ea pele, e bontša matla a boporofeta a Jesu, ho eketsa seriti sa ho fihla ha Hae le ho bapisa le thato ea Molimo. Ea bobeli, karolo ena ea pale e hokahana le Sakaria 9:9, 10, e bua ka hore morena o tla kena Jerusalema a kaletse holim’a esele. E hopotsa ha Solomone a kena Jerusalema a kaletse holim’a esele (1 Marena 1:32–48), ha Adonija a leka ho mo nkela terone, ‘me Davida a laela hore hang Solomone a fuoe borena.

“Lilemo tse makholo a mahlano pele ho tsoalo ea Jesu, moporofeta Sakaria o porofetile ho tla ha Morena Jerusalema. Joale boporofeta bona bo ea phethahatsoa. Eo ea hanneng hlompho ea borena ka nako e telele joale o kena Jerusalema e le mojalefa oa pallo oa terone ea Davida.”—Ellen G. White, _The Desire of Ages_, leq. 569.

Jerusalema e lutse sebakeng se maralla, bopahamong ba likhato tse 2,400 (ho ka bang limithara tse 740). Mehleng ea Jesu sechaba sa teng se ne se ka balloa ho 40,000–50,000, empa se ne se eketseha haholo ka Paseka. Motse o ne o namme bophara ba liekere tse 250, empa sebaka sa tempele se ne se nka liekere tse 37 tsa tseo. Jarete e ntle ea tempele e ne e le eona e hlahelletseng ka ho fetisisa motseng.

Jesu o kene a tsoa moketeng, o theoha Thabeng ea Mehloare ‘me mohlomong a kena ka Monyako oa Khauta ho kena Jareteng ea Tempele (monyako oo hona joale o koetsoeng ka litene). Motse oohle o ile oa sisinngoa ke ho kena ha Hae, e mong le e mong a hlokomela bohlokoa ba se tšoantšoang ke ketso eo ea Hae. Letšoele le neng le tsamaea le Eena le ne le hooa le re: hosanna, lentsoe le bolelang “re bolokehile joale,” leo hajoale ne se le fihletse ho bolela “ho rorisoe Molimo.”

Nako ea lekunutu, leo Jesu a na tsitlalletse ho lona bukeng eohle ea Mareka, joale e fetile. Joale Jesu o kena Jerusalema a sebelisa ketso eo e leng sesupo sa borena se tsebahalang hantle sa borena. O kena tempeleng, empa kahobane letsatsi le se le ile, o lekola feela ha a qeta o ea Bethani le barutuoa ho ea phomola. Se ka beng se fetohile morusu kapa mofere-fere se felella ka hore a ee ho phomola ka khutso. Empa letsatsi le latelang le tla fapana.

`Taba ea ho kalla eselee kenyelelitse taba ea boikokobetso. Hobaneng hoo e le semelo sa bohlokoa, haholo ho Bakreste? Ke eng seo re lokelang ho ikhaba ka sona mabapi le sefapano?`