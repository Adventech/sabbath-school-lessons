---
title:  Lumela, Morena oa ba-Juda!
date:  16/09/2024
---

`Bala Mareka 15:15–20. Masole a ile a etsa eng ho Jesu, ‘me boleng ba taba eo ke bofe?`

Ba-Roma ba ne ba sebelisa mokhoa o bohlokohali oa ho shaba le ho lokisetsa batšoaruoa ba bona polao. Phofu e ne e hlobolisoa liaparo tsa eona, e tlamelloe palong, e be e shapuoa ka sephali se mecholitsane e mangata e faselletsoeng masapo, majoe, le lipekere.

Kamor’a hore Jesu a shapuoe, masole a laetsoeng ho mo thakhisa a tsoela pele ho mo soma ka ho mo apesa kobo ea purepera, ba mo roesa mofapahlooho oa meutloa hloohong, ba mo soma hore ke morena oa ba-Juda. Sehlopha sa masole se bitsoa bathalione, boemong bona e ka ba ho tloha ka banna ba 200 ho isa ho ba 600.

Kobiso tabeng ena e hlakela ‘mali hobane Jesu enoa o fela e le Morena oa ba-Juda, ‘me mantsoe a somang a masole a phatlalatsa ‘nete ena. Ketso ena ea masole e ne e le ketsiso ea kamoo masole a lumelisang ‘musisi oa Roma. “Lumela, Sesare, ‘Musisi!” Ka mokhoa o joalo ho na le papiso e potelletseng ho ‘musisi.

Liketso tsa masole ha a soma Jesu ke ho “‘mata” hloohong ka leqala, ho mo “tšoela ka mathe,” le ho “khumama fatše” kapele ho Eena ka ho soma. Ketso tsena tse tharo kaofela li hlalosoa ka se-Gerike ka boemo ba ho se felle. Boemong bona, ketso tsena li bonahala li iphetaka. Ka mokhoa o joalo, ba ile ba tsoela pele ho ‘mata, ba tsoela pele ho mo tšoela, ba tsoela pele ho khumama kapele ho Eena ka ho mo soma. Jesu o itsoella pele a khutsitse, a sa etse letho.

Tsela e tloaelehileng ea ho bolaea ka ho thakhisa ea ba-Roma e ne e kenyelletsa hore motho ea ahlotsoeng a jare sefapano a hlobotse ho ea fihla sebakeng sa thakhiso. Tloaelo ena hape, e ne e etsetsoa ho tlontlolla le ho soabisa motho ka botlalo kapele ho sechaba.

Empa ba-Juda ba ne ba nyonya ho hlobola sechabeng. Mareka 15:20 e tlaleha hore ba ile ba mo hlobolisa kobo ea purepera eaba ba mo apesa liphahlo tsa Hae hape. Ka mokhoa o joalo, e bonahala e le tumellano eo ba-Roma ba ileng ba e etsa le ba-Juda ka eona nako eo le sebaka.

Nahana ka khanyetsano mona: ho khumama ha bona ba fana “hlompho” ho Jesu e le Morena, tsena tsohle e le sesomo leha Jesu e ne e hlile e le Morena, e seng feela oa ba-Juda empa le oa bona.

`Banna bana ba ne ba sa tsebe na ba ntse ba etsa’ng. hobaneng, leha ho le joalo, ho se tsebe ha bona ho ke ke ha ba lopolla ka Tsatsi la Kahlolo?`