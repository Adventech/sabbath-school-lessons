---
title:  Lepato
date:  19/09/2024
---

`Bala Mareka 15:42–47. Bohlokoa ba ho kena lipakeng ha Josefa oa Arimathea ke bofe, haholo hobane barutuoa ba Jesu ha ba eo?`

Kamor’a liketsahalo tseo tse ngata-ngata tse phahamisitseng maikutlo, ho etsahala lintho “tse sa thahaselliseng.” Taba ea pele feela, batho ba shoeleng ba lokela ho patoa ka nako tsohle. Empa lintlha tse ngata tsa se latelang li ama moea, ‘me tse ling ke tse bohlokoa nalaneng.

Litemaneng tsena, Josefa oa Arimathea o hlaha khetlo la pele le la ho qetela Evangeling ea Mareka. E ne e le setho se hlomphehang sa lekhotla la Sanhedrine le e mong oa ba neng ba bitsoa “bahlomphehi ba mabalane.” Joalo ka monna oa morui ea hlompehang, o ne a na le maemo ho ‘musi, e leng se hlalosang sebete sa hae sa ho atamela Pilato a mo kopa setopo sa Jesu. Ke tlaleho e amang hore setho sa lekhotla se bile le thahasello e kaalo lepatong la Jesu. Ka nako eona eo, barutuoa ba tšeptjoang ba Jesu ba kae ka nako ee?

Taba e ‘ngoe ea nalane e bohlokoa bo boholohali mona ke netefatso ea lefu la Jesu. Mareka 15:43 e bolela ka kopo ea Josefa ha a kopa setopo sa Jesu. Empa Pilato o ne a maketse hore Jesu o na a sa shoele (Mareka 15:44). Kahona, a laela molaoli oa lekhotla ea neng a le taolong ea thakhiso ‘me a mo botsa hore na Jesu o se a shoele. Molaoli oa lekholo a netefatsa hore ho joalo.

Lebaka leo taba ena e leng bohlokoa ke polelo ea morao ea hore Jesu ha a ka a shoa sefapanong o la mpa a ilibana. Bopaki ba molaoli oa lekholo ho ‘musi oa Roma e hanyetsa polelo ena ka kotloloho. Ba-Roma ba ne ba tseba e le ka ‘nete ho bolaea lisenyi.

Josefa a tla ka lesela la lene ho phuthela Jesu ka lona ‘me a beha setopo sa Hae lebitleng le lecha le sa tsoa chekoa lefikeng. Lebitla le ne le le leholo ho lekana hore motho a ka tsamaea kahare ho lona (Mareka 16:5). Hammoho le Josefa, sengoli sa Evangeli se hlalosa ha ho ne ho na le basali ba babeli ba boneng sebaka sena—Maria oa Magdalena le Maria, ‘me oa Jakobo. Bobeli bona, hammoho le Salome, ba ile ba shebella thakhiso ba le thokoana; boraro ba tla ea lebitleng hoseng ha letsatsi la Sontaha, ha ba ne ba nahana, ho qetela mosebetsi oa ho tlotsa ‘mele oa Jesu ka setlolo. (Mareka 16:1).

Hobaneng ho buuoa ka basali baa ba bararo? E tla ba lipaki tsa lebitla le se nang letho ho Mareka 16, ‘me kahona ke lipaki tsa bohlokoa tsa tsoho ea Jesu.

`Ho makatsa hakaakang hore balateli ba Jesu “ha ba eo ketsahalong” ha setho sa lekhotla la Sanhedrin, lekhotla lona le ahlotseng Jesu, ke eena eo e bang “motho oa bohlokoa” mona. Re ka netefatsa joang hore nakong tse thata, ha re be sieo moo re hlokoang, le rona?`