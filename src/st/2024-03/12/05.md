---
title:  Ho Tlohelloa ke Molimo
date:  18/09/2024
---

Bala Mareka 15:33–41. Mantsoe a mang feela ao Jesu a a buileng sefapanong ho Mareka ke afe? Lefu la Kreste qetellong le bolela eng bakeng sa rona bohle?

Evangeli ea Mareka e hlahisa sefapano e le sebaka se lefifi haholo, ka bobeli ‘meleng le moeng. Lefifi le fetisang le tloaelehileng le ile la oela holim’a Golgotha ho tloha kamorao ho nako ea har’a mpa ea motšeare ka Labohlano ho fihlela ka hora ea 3 p.m. “Ha ho tlile hora ea botšelela, lefifi la e-ba teng lefatšeng lohle, ho fihlela hora ea boroba mono o le mong” (Mareka 15:33).

Mantsoe a Jesu sefapanong a bitsoa “Sello sa Tahlo” ha a rapela, a hooa ho Molimo, a botsa hore ke hobaneng ha a tlohelletsoe. O qotsa Lipesalema 22:1 libaka tse ling moo ho buuoang ka Lipesalema tse tšoanang ke ho Mareka 15:24 le 29, tse bontšang hore Mangolo a ea phethahasoa lefung la Jesu. Le ‘momoring oa batho oa bokhopo, thato ea Molimo ea phethahatsoa.

Mantsoe a Jesu sefapanong a tlalehoa ka se-Aramaic hammoho le phetolelo ea oona. Mantsoe “Molimo oa ka, Molimo oa ka” ke Eloi, Eloi temaneng moo (phetolelo ea se-Aramaic ’elahi). Ho ne ho le bonolo ho utloa e ke Jesu o bitsa Elia (se-Aramaic ’eliyyah se bolelang “Molimo oa ka ke YHWH”). Ena ke phoso e etsuoang ke ba emeng haufi.

Se makatsang ka litemana tsena ke kamoo li tšoanang le kolobetso ea Jesu, ho Mareka 1:9–11.

| Kolobetso: Mareka 1:9–11 | Sefapano: Mareka 15:34–39 |
| --- | --- |
| Johanne o kolobetsa Jesu | Kolobetso ea Jesu (bapisa le Mareka 10:38) |
| Johanne (setšoantšo sa Elia; sheba Mareka 9:11–13) | Ho bitsa Elia |
| Leholimo la phetleha | Lesela la hahoha |
| Moea (_pneuma_) | Jesu a nehela moea (_expneō_) |
| Lentsoe la Molimo “Mora ea ratoang” | Molaoli oa lekholo o re “Mora oa Molimo” |

Seo papiso tsena li se supang ke hore kolobetso ea Jesu ho Mareka 1 ke qaleho ea bosebeletsi ba Jesu, joalo ka ha bo porofetiloe ho Daniele 9:24–27, se etsahalang ho Mareka 15 sefapanong ke hloro, sehlohlolo sa bosebeletsi ba Hae, ha a shoa joalo ho ba topollo ea ba bangata (Mareka 10:45). Lefu la Jesu sefapanong le phethahatsa karolo ea boporofeta ba Daniele 9:24–27. Ho hahoha ha lesela la tempele (Mareka 15:38) ho supa ho phethahala ha litšebeletso tsa mahlabelo, ha tšoantšiso e kopana le setšoantšisoa, ‘me nako e ncha ea nalane ea pholoho e qala.

`Le hara ‘momori oa bokhopo oa batho, merero ea Molimo e ile ea phethahatsoa. Hobaneng ha see se lokela ho re ruta hore, ho sa natse na re hlaheloa ke eng, re ntse re ka tšepa Molimo ‘me ra tseba hoba molemo oa Hae o tla hlola qetellong?`