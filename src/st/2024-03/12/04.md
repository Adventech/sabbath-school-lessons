---
title:  Thakhiso
date:  17/09/2024
---

`Bala Mareka 15:21–38. Ho hlaha kobiso efe e tšabehang, e bohloko litemaneng tsee?`

Motsotsong ona Tlalehong ea Thakhiso, Jesu ke phofu e khutsitseng, e laoloang ke batho ba ikemiselitseng ho mo bolaea. Evangeling eohle, ho fihlela ha tšoaroa, e ne e le morena oa liketsahalo. Joale ho etsuoa ho Eena. Leha e ne e le tichere e matla e tsamaeang ka hohle, ho shapuoa hoo a neng a ho shapuoe, bosieo ba lijo le boroko, li ne li mo khathalitse ho fihlela moo motho osele a ileng a lokela ho jara sefapano sa Hae.

Sefapanong liaparo tsa Hae li ile tsa tlosoa ‘me a fetoha thepa ea masole, a ileng a laola ka lotho hore na e tla ba tsa mang (bapisa le Lipes. 22:18). Thakhiso e ne e le mokhoa oa ho bolaea o se nang tšollo ea mali a mangata. Lipereke tse neng li sebelisoa ho tšoaselletsa motho sefapanong (bapisa le Johanne 20:24–29) li lokela e be li ne li hlajoa tlas’a seatla moo ho se nang methapo e mengata ea mali. (ka bobeli se-Heberung le se-Gerikeng, lentsoe le sebelisitsoeng bakeng sa “letsoho” le ka bolela ka bobeli letsoho le seatla.) Seatla sa letsoho ka bo-sona ha se na popeho ea ho jara boima ba ‘mele thakhisong. Mothapo o hare o matha bohareng ba seatla ‘me o ne o ka phatloloa ke lipekere, e be o baka bohloko bo chalametsang ho nyoloha le letsoho. Ho hema ho ne ho le thata. E le ho tseba ho hema hantle, liphofu tsa thakhiso li ne li tlameha ho setlela ka maoto a tsona a otlelletsoeng ka lipekere li tiise liphaka, ‘me ka ho etsa joalo li baka bohloko bo otlang pelong. Sesosa se seng sa ho shoa e ne e ba mokhathala.

Jesu o ile a fumana litšomo tse matla le ho tlontlolloa nakong ea thakhiso ea Hae. Evangeli ea Mareka e na le sepheo sa tšenolo/sephiri seo ho sona Jesu ka tloaelo a laelang batho ho khutsa ka hore na ke mang. Ka baka leo, Maemo a Kreste a joalo ka “Morena,” “Mora oa Molimo,” “Kreste” ha a hlahe hangate tlalehong.

Taba ena ea fetoha sefapanong. O sitoa ho pateha. Ho ea makatsa hore ke baholo ba sebelisang maemo ana ba soma Jesu. Kamoo banna baa ba ikahlolang ka teng!

E ‘ngoe ea polelo tsa bona tse somang ea ipabola. E ho Mareka 15:31 moo ba reng, “‘O pholositse ba bang, eena o sitoa ho ipholosa.’” Ho fetisa taba ea bona ka ho hloka thuso ha Hae sefapanong, ba bontša hore o thusitse ba bang (leetsi la se-Gerike le ka bolela “pholosa,” “folisa,” “lopolla”). Ka mokhoa o joalo, ka tsela e hanyetsanang, ba ananela hore ke Mopholosi. Khanyetsano e tsoela pele—lebaka leo a sitoang, a neng a ke ke, a ipholosa e ne e le hobane ha a le sefapanong o ne a pholosa ba bang.

`Bala Johanne 1:1–3, e be u nahana ka seo litemana tsena li re bolellang sona ka Jesu, Eena Jesu ea thakhisoang ho Mareka. Kelello tsa rona li ka utloisisa joang se boleloang ke lefu la Kreste bakeng sa rona?`