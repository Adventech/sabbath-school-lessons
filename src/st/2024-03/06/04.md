---
title:  Makumane bakeng sa Lintja
date:  06/08/2024
---

`Bala Mareka 7:24–30. Ke lithuto life tsa bohlokoa tse fumanehag paleng ee?`

Ka ho latela litemana tse qholotsang tsa boithuto ba maobane, pale e litemaneng tsena le eona e hlahisa lipotso tse tšoenyang. Hobaneng ha Jesu a arabela mosali eo ka thata hakale, ka ho mo bitsa ntja ka mantsoe a mang?

Ha a hlalose ka ho hlaka, empa lintlha tse peli karabong ea Hae ho eena li akanyetsa seo a se rutang. Ho Mareka 7:22, O re e ka khona bana ba feptjoe “pele.” Haeba ho na le “pele,” ho hlakile hore ho tla ba le “bobeli.” Tšobotsi e ‘ngoe ke hore Jesu o sebelisa mokhoa o nyenyefatsang oa lentsoe ntja, a sa bue ka malinyane empa, moelelong oa, ntja tse lumelloang ho kena katlung e seng tse sollang mapatlelong. Mosali o utloa ntlha tsena tse peli karabong ea hae ho Jesu, tse thusang ho hlalosa karabo ea hae.

Karabo ea mosali e hlile e chorile. Oa araba, “E! Morena, empa, leha ho le joalo, lintjanyana le tsona li ee li je makumane a bana ka tlas’a tafole” (Mareka 7:28).

Mosali eo o tsebile ho fana ka karabo e ho Jesu joang? Ho hlakile hore lerato la hae ho morali oa hae le mo susumelitse ho qhobela pele. Empa le Eena o mo khothalelitse. O ile a re, “pele,” a tšoaela hore ho ka ba le “bobeli.” Ho feta moo, o ne a tšoaela hore ke ntjanyana e ka tlas’a tafole. Joalo feela ka ha ntjanyana e ne e le katlung ka tlas’a tafole, le eena o ne a le maotong a Jesu a rapella morali oa hae. Ha ho le joalo, o ile a kopa litokelo tsa ntja tsa ho thonapa lijo tse oelang fatše.

Karabo ea mosali enoa e senola tumelo ea hae. A bitsa mohlolo o moholo oa ho folisa morali oa hae ea hole “lekumane” ho ne ho bontša ka bobeli hore matla a Jesu a maholo bo ikhethang (Haeba mohlolo o mokalo e ka ba lekumane, e be leqebekoane le felletseng lona e ka ba eng?) le hore ho mo nea ho ea ka moo a kopileng e ne e le ntho e nyenyane ho Eena. Jesu o ile a sisimoha ‘me a mo nea kopo ea hae.

“Ka tšebetsano ea Hae le eena, o bontšitse hore eo ea nkuoang e le molahluoa ho Iseraele ha e sa le molahluoa, empa e se e le ngoana katlung ea Molimo. Joalo ka ngoana ke tokelo ea hae ho aroleloa limpho tsa Ntate.”—Ellen G. White, _The Desire of Ages_, leq. 401.

`Hobaneng ha lenyatso la merabe e meng le lichaba ho le khahlanong le thuto ea Jesu? Re ka hloekisa bokhopo boo joang?`