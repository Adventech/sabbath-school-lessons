---
title:  Ho Rareha Leleme
date:  07/08/2024
---

`Bala Mareka 7:31–37. Ke mang ea ileng a tlisoa ho Jesu, ‘me Jesu o ile a mo etsetsa eng?`

Jesu ha a ka a nka tsela e khutšoane ka ho fetisisa ha a khutlela Galelea ho tsoa Tire l Sidone. Ho bonahala ha Jesu a ile a leba ‘nq’a Leboea ho tloha leoatleng la Tire, a nyoloha a pholletsa ka tikoloho ea Sidone, eaba o kena naheng o theosa ka tikoloho ea leboea-bochabela ea Leoatle la Galelea, ‘me a qetella a fihlile pela leoatle ka bolona. E ne e le leeto le potolohang, leo e lokelang e be e ne e le la ho ba le nako e eketsehileng ea ho ruta barutuoa ba Hae.

Temana ha e bontše na ke mang hantle ea tlisitseng monna ho Jesu, empa bothata ba hae bo ne bo hlakile ho lekana—o ne a sa utloe litsebeng a bile a thatafalloa ke ho bua. Ho lahleheloa ke kutlo ho arola batho le tikoloho ea bona, ‘me ho hloka kutlo ho tebileng ho ka sitisa motho ho ithuta ho bua. Bothata ba monna enoa e lokela e be e ne e le ba nako e telele.

Jesu o utloisisa maqakabetsi a monna enoa ‘me o mo hulela kathoko ka lekunutu. Tsela eo Morena a folisang monna enoa ka eona ea thahasellisa, haholo bakeng sa babali ba joale. O kenya menoana ea hae ka litsebeng tsa monna enoa, oa tšoela, o ama leleme la hae, e be oa feheloa. Jesu o ama litho tsa monna enoa tseo a tlang ho li folisa, empa joale hobaneng a feeloa? “O ile a feeloa ha a nahana ka litsebe tse sa tlo buleha ho utloa ‘nete, maleme a hanang ho ananela Mopholosi.”—Ellen G. White, _The Desire of Ages_, leq. 404.

Jesu ka mohlolo o busetsa kutlo ea monna eo ‘me o mo fa le ho tseba ho bua ka ho hlaka. Ho feeloa ha Hae ho bontša meeli eo Molimo a ipehetseng eona mabapi le bolokolohi ba khetho ba motho. Ha a ka ke a qobella thato. Batho bohle ba lokolohile ho khetha hore na maphelo a bona a tla etelloa pele ke mang—Khosana ea Bophelo kapa khosana ea lefifi. Jesu a ka bula litsebe tse thibaneng empa o sitoa ho qobella lipelo tse sa lumeleng ho ananela bomesia ba Hae.

Pale ena e khutšoanyane e boela e bontša seo Molimo a ka se etsetsang ba ikemiselitseng ho khutlela ho Eena. Mohlomong u bile lekhonono la ho arolelana tumelo ea hau, o utloa leme la hau le rarehile ka hore feela na u tla re’ng. Mohlolo ona o fana ka khothatso ea hore Morena Jesu a ka bula litsebe tsa hau hore u tle u utloele litlhoko tsa ba bang ‘me o arolelane lentsoe ho phahamisa ba bang leetong la bona.

`U etsa eng ka lineo tseo u li fuoeng mabapi le ho utloa le ho bua, kaha e le lineo? U li sebelisa joang?`