---
title:  Matsoho a Hloekileng kapa Pelo e Hloekileng?
date:  05/08/2024
---

`Bala Mareka 7:14–19. Jesu o ne a bolela eng ka selotho se ho Mareka 7:15?`

Mantsoe a Jesu seratsoaneng sena e bile selotho ho ba bangata ha ba ntse ba nahana kamano ea oona le lithuto tsa Levitike 11 mabapi le lijo tse hloekileng le tse sa hloekang. A na Jesu o felisa tlhalohanyo tse joalo? A na Masala a fositse ha a ruta litho tsa kereke tse jang nama hore li je feela e tsoang liphoofolong tse hloekileng?

Taba ea pele, ho ka makatsa hore e be Jesu o sa hlakola litaelo tsa Moshoe hang feela ho Mareka 7:14–19 feela a qeta ho buelella Moshe khahlanong le tloelo ho Mareka 7:6–13. Ea bobeli, eona tloaelo eo Bafarisi ba e thoholetsang ha e na motheo lithutong tsa Testamente ea Khale; melao ea lijo, ka ho fapana, ke eona e nang le motheo. Ea boraro, seo Mareka 7:19 e se bolelang ha e re Jesu o hloekisa lijo tsohle ha se hore melao ea lijo e fetotsoe, empa e le hore tloaelo ea ho silafatsa ka ho ama eo Bafarisi ba neng ba e entse e ne e se na motheo. Taba ena mohlala, ke taba ea bohata ea hore haeba o ka silafatsoa ke ho kopana le Balichaba, u ka silafatsoa le ke ho ama lijo tseo ba li ammeng.

`Bala Mareka 7:20–23. Jesu o itse ke eng se silafatsang motho?`

Ho Mareka 7:19 Jesu o tšoaela hore lijo ha li kene ka pelong empa li ea ka mpeng e be li fetela ka maleng. Empa ho Mareka 7:21–23, o tšoaela hore bokhopo bo tsoa ka pelong, ho tsoa khubung ea seo motho a leng sona. O fana ka lenane la makhopo a qalang ho tloha mehopolong e litšila e be e fella ka liketso tse litšila.

Ha ho bua ka molao oa bohlano ho Mareka 7:10 ho phetheloa ka lenane la makhopo, moalo o mong le o mong oa letlapa la bobeli la Melao e Leshome e ba teng. Ho tsoela pele, Jesu o bua ka borapeli ba lefeela, ho Mareka 7:7, ho roba se leng pelong ea melao ea pele e mene ea Melao e Leshome. Ka mokhoa o joalo, Jesu o eme e le mosireletsi oa Molao oa Molimo litemaneng tsena kaofela.

`U ka ‘na ua ba le thuto ea Molimo e nepahetseng, empa ke mang ea nang le pelo ea hau ka botlalo?`