---
title:  Litloaelo tsa Batho khahlanng le Litaelo tsa Molimo
date:  04/08/2024
---

`Bala Mareka 7:1–13. Ke linnete life tse re amang tse fanoeng moo?`

Motho a ka nahana ha bana ba ka ithuta litemena tsena Sabatha Sekolong e be ha ba fihla hae ba joetsa bomme ba bona hore ha ba lokela ho hlapa matsoho pele ba ja hobane Jesu o boletse joalo. Leha ho le joalo, pale ena ha se ea bohloeki.

Mehleng ea Jesu, batho ba bangata ba ne ba tšoenyehile ke bohloeki ba moetlo. Nakong e pakeng tsa Litestamente, taba ea ho hlapa matsoho hore motho a lule a hloekile ka moetlo e ne e anetse ho ea fihla ho batho feela, leha litaelo tsena li ne li sebetsa feela ho baprista Testamenteng ea Khale (Exod. 30:17–21). Ke ka ho ipapisa le taba ena baetapele ba borapeli ba tletlebang ho Jesu ka barutuoa ba Hae.

Jesu ha a arabele potso eo ba mo botsang eona ka kotloloho. Ho na le hoo, o sireletsa barutuoa ba Hae ke karabo e ntlha-peli. Ea pele, o qotsa mantsoe a Esaia a matla moo a khalemelang sechaba se hlomphang Molimo ka lipolelo, empa lipelo tsa sona li le hole le Eena (Esa. 29:13). Qotsulo e tsoang ho Esaia e tsoela pele ka khalemo ea ho beha litloaelo tsa batho sebakeng sa litaelo tsa Molimo.

Karolo ea bobeli ea karabo ea Jesu o ntšetsa pele qotsulo ea Esaia. Morena o qotsa taelo ea Molimo ea ho hlompha batsoali (Exod. 20:12); ke hore, ho ba hlokomela boqhekung ba bona, ‘me o e fapanya le tloaelo ea borapeli moo motho a neng a ka nea Molimo se seng (mpho), a ‘ne a tsoele pele ho itšebelisetsa eona, empa a hane tšebeliso ea eona ke maqheku kapa bahloki. Motho a ka nahana ketsahalo ena, “Ke masoabi, ntate. Nka lakatsa ho u thusa, empa ke fane ka chelete ka tempeleng.”

Ke mofuta ona oa boikaketsi oo Jesu a o hlaselang a sa qeaqee. Ba beile meetlo ea batho kaholimo ho Lentsoe la Molimo, ‘me ka ho etsa joalo, ba entse sebe.

Ha ho le joalo, karabo ea potso ea Bafarisi e ne e le efe? Karabo ea Jesu e supa hore ha a bone ho le bohlokoa ho ba kholisa tabeng eo ba tsitlalletseng ho eona ea bohloeki e tsamaellana le thato ea Molimo. Ho e-na le hoo, karabo ea Hae e tšehetsa litaelo tsa Molimo holim’a tloaelo ea batho. (Sheba le Mareka 1:44; Mareka 7:10, 11; Mareka 10:3–8; Mareka 12:26, 29–31.)

`Hleka mohlomong re entse “litloaelo” tseo ka mohlomong li hananang le litšiea tsa Molao oa Molimo? Haeba ho le joalo, e ka ba ke life?`