---
title:  Ha ho Lejoe le Leng Holim’a le Leng
date:  02/09/2024
---

`Bala Mareka 13:1–13. Barutuoa ba ile ba arabela polelo ea Jesu ka tempele joang, ‘me bohlokoa ba karabo ea Jesu ho bona ke bofe?`

Joalo kaha re bone, moaho tempele le matlo a teng e ne e le moaho o hlollang e le kannete. Josephus o ngotse hore Foranta ea Borena ka boroa ho moaho oa tempele e ne e na le litšiea tse 162, e neng e ka kopuoa ke banna ba bararo ba tšoarane ka matsoho (_Antiquities_, 15.11.5 §§413–414). Jesu o re _tsohle li tla heletsoa_. Boporofeta bo joalo mabapi le moaho o motle hakana ho ‘mali bo ka utloahala e ka ke pheletso ea lefatše.

“Ha maikutlo a Jesu a hatjoa ke botle ba tempele, ebile maikutlo a joang a sa buuoang a Molahluoa! Pono e neng e le kapele ho Eena kannete e ne e le e ntle, empa a re ka ho soaba, kea e bona kaofela. Mehaho e feela e tsoteha. Le supa marako ana e le a hlakileng hore a ke ke a heleha; empa utloang mantsoe a ka: ‘ha ho ka ke ha lesoa mona lejoe holim’a lejoe le leng, le sa heletsoang.’ ”—Ellen G. White, _The Desire of Ages_, leq. 627.

Barutuoa ba batla ho tseba hore na nako eo litaba tsena tse porofetiloeng li tla etsahala ka eona ke efe. Kahona, ho Mareka 13:4, sehlotšoana se senyenyane, Petrose, Jakobo, Johanne, le Andrease, ba mo botsa nako. Ba batla ho tseba na litaba tsena li tla etsahala neng le hore na letšoao la ha li se li tlo etsahala e tla ba lefe.

Se hapang maikutlo ho Mareka 13:5–13 ke hore Jesu o qeta nako ea Hae e ngata a sa hlalose ho oa ha Jerusalema empa e le ho hlokomelisa barutuoa ba Hae ka seo ba lokelang ho se lebella bosebeletsing ba bona ba ho theha kereke e akaretsang lefatše. Ha ho utloahale e ka ho tlo ba bonolo le teng.

Hantle, ba tla hlorisoa, ba isoe makhotleng, ‘me ba bang ba tla bolaoa. Empa har’a tsena tsohle, Jesu o bontša hore nako eno ha e so fihle. Ha ba lokela ho thetsoa ke liketsahalo tsa mefere-fere. Ho feta moo, Moea o Halalelang o tla ba fa mantsoe ao ba tla a bua ka nako e nepahetseng, le nakong eo lelapa le metsoalle li ba furallang.

Mantsoe a lokelang ho aheloa lesaka selelekeleng sena sa boporofeta ba Jesu ke hore sechaba sa Molimo ha sea lokela ho tšaba mefere-fere le mahlomola.

`Boiphihlelo ba hau e bile bofe ka liteko tse tlisoang ke ho latela Jesu? Haeba ha o so be le tsona, na ho ka etsahala e be u hloka ho ipotsa na u ntse u mo latela?`