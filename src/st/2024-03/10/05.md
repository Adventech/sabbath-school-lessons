---
title:  Mahlomola a Maholo
date:  04/09/2024
---

`Bala Mareka 13:19. Temana ee e bua ka eng?`

Mareka 13:14 ha e bua ka manyala a bofeliso ke setšehetso seo khaolo e likolohang ho sona (sheba thuto ea Labobeli). Mareka 13:19 o tšoaea ntlha ea ho fetela pele, hape. E bua ka mahlomola a maholo a joalo ka a e-song ho be teng ha e sa le lefatše le thehoa. Sena se supa mahlomola a fetang a ha Jerusalema e oele. Mareka 13:19 hape e fetohela bomosong, e supa pele liketsahalong tse hole haholo le nako ea Jesu.

Joalo ka ha Mareka 13:14 e pheta boporofeta ba Daniele 9, mona ho Mareka 13:19–23 litlhoriso tse hlalosoang li pheta boporofeta ba Daniele 7 le 8, moo matla a lenaka le lenyenyane a hlorisang sechaba sa Molimo ka “nako le linako le lehare la nako” (Dan. 7:25). Nako ena ea boporofeta ea matsatsi a 1,260 e lekana le lilemo tsa ‘nete tse 1,260 (Num. 14:34, Ezek. 4:6). Nako ena e ne e nama ho tloha A.D. 538 ho isa A.D. 1798. Ka selemo sa A.D. 1798, Napoleon a romela molaoli oa hae oa mabotho ho tšoara mopapa. Nakong ea lillemo tse 1,260, matla a lenakana a ile a hlorisa le ho bolaea ba neng ba sa lumellane le mokhoa oa kopano ea kereke le puso.

`Bala Mareka 13:20–23. Ke tšepo efe eo Molimo a e fang sechaba sa Hae nakong ea litlhoriso, ‘me o ba fa tlhokomeliso efe ha e fihla pheletsong?`

Mareka 13:20 e bua ka ho khutsufatsoa ha litlhoriso molemong oa sechaba sa Molimo. Ho ea ka nalane, mello ea litlhoriso e ile ea fokotseha kamor’a hore ho tsohe Nchafatso ea Boporostanta, ea fokotsa nako ea mahlomola. Ha matla a lenakana a fokotseha, batho ba kenang nchafatsong ba ‘na ba eketseha. Empa matla a lenakanaa ne a tla khutlela matleng hape, joalo ka ha boporofeta ba Tšenolo 13 bo bontša.

Ho Mareka 13:21–23, Jesu o hlokomelisa ka kotsi e ‘ngoe, ea baporofeta ba bohata le bo-Kreste ba bohata, ba tla hlaha pele a khutla. Jesu o hlokomelisa balateli ba hae ho ba hlokomela.

`Nakong eo Jesu a hlokomelisang ka bo-Kreste ba bohata, mokhatlo oa Hae e ne e le hona o qalang, feela, o ile a tseba ho etsa boporofeta boo bo hlollang, bo fetohileng ‘nete (le kajeno batho ba re ke bo-Jesu). Ho porofeta hoo ho lokela ho eketsa tšepo ea rona Lentsoeng la Molimo joang?`