---
title:  Manyala a Bofeliso
date:  03/09/2024
---

`Bala Mareka 13:14–18. Jesu o fana ka leseli le fe la ho fihlela hore na “manyala a bofeliso” a bua ka eng?`

Jesu o fihla khubung ea taba ka ho oa ha Jerusalema ho Mareka 13:14. O bua ka “manyala a bofeliso.” Morena o re ‘mali o lokela ho utloisisa. Ka mantsoe ana, Jesu o supa barutuoa bukeng ea Daniele. Mantsoe ano a hlaha ho Daniele 9:27, Daniele 11:31, le Daniele 12:11, le a tšoanang le oona ho Daniele 8:13.

`Bala Daniele 9:26, 27. “Motlotsuoa,” ke mang ‘me “morena e mong ea tla tla” ke mang?`

“Motlotsuoa” ho Daniele 9:26 ke lentsoe la se-Heberu māšia˕, ka Senyesemane, Messiah. Boithutong bo hlokolosi ba Daniele 9:24–27, ho hlakile hore motlotsuoa ena e bua ka Jesu Kreste.

Empa ke mang “morena ea tla tla”, ea tlisang bofeliso ba motse oa Jerusalema? Motse o ile oa senyoa ke molaoli oa sesole sa Roma Titus. Ka mokhoa o joalo, ho utloahala ho lokela hore e be e k aba eena “morena ea tla tla” eo ho buuoang ka eena ho Daniele 9:26, 27. Batho ba babeli bana ba hokeloa hobane tsela eo Mesia a na tšoeroe ka eona e ne e bolela tšenyeho ea motse.

Empa, hee, “manyala a bofeliso” ana ke eng eo Jesu a buang ka oona a supa ho Daniele? Ka bomalimabe, barutehi ba bangata ba lumela hore manyala ana a bua ka tšilafatso eo Antiochus Epiphanes a na e etse ka tempeleng ka mongoaha-kholo oa bobeli B.C. Empa taba eo ha e koale. Jesu o hlalosa “manyala a bofeliso” e le ntho e etsahalang kamorao ho nako ea Hae mona, ka hona ho thata hore e ka bua ka ntho e etsahetseng pele ho bosebeletsi ba Hae lefatšeng.

Ho e-na le hoo, e tlameha e be manyala a bua ka ho hloma lifolakha tsa sesole tsa Roma ea bohetene Iseraele nakong eo e potapotiloeng bakeng sa tlhaselo ho isa mafelong a lilemo tsabo A.D. 60s. Hona e ne e le sesupo sa hore Bakreste ba balehe, e leng seo ba fetseng ba se etsa.

`Joalo feela kaha Jesu a porofetile, Jerusalema e ile ea oa. Re ka ithuta joang ho mo tšepa, le Bibele, boporofteng bohle?`