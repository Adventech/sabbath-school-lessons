---
title:  Cheletana tse Peli Nyehelong
date:  01/09/2024
---

`Bala Mareka 12:41–44. Mohlolohali o ile a fana ka bokae,’me Jesu o ile a re’ng ka taba eo?`

Tempele e Jerusalema e ne e le moaho o motle ka mokhoa o tsotehang. Setša sa tempele se ne se hlahelletse ka hofetisisa motseng, ‘me majoe a maholo a na a sebelisitsoe khahong ea eona ke setsoto le kajeno, a mang a oona boima ba oona e ne e le li-tone tse makholo. Khaho bocha le katoloso ea tempele le sethala sa tempele li qalile tlas’a Heroda e Moholo lilemong tsabo 20 B.C., empa khaho le mokhabiso oa moaho li ile tsa tsoela pele ho fihlela lilemo tsabo A.D. 60s.

Batho ba bangata ba ile ba tlisa limpho tse ngata ba li tšela ka makaseng a 13 a Lepatlelong la Basali pel’a tempele. Jesu o ne a lutse hona mona ha a tla bona mohlolohali a atamela e tšela _lepta_ tse peli. Sena se ne se ka lekana le karolo ea 1/32 ea _dinari_, e leng e neng e lekane moputso oa tšebetso ea letsatsi. Kahona, nyehelo ea mosali enoa e ne e le nyenyane haholo.

Jesu, leha ho le joalo, o ne a khahliloe ke nyehelo ena. Batho ba bangata ba ruileng ba ne ba tšela chelete e ngata, empa ha a ka a bua ka limpho tsa bona ha ba ntse ba li nyehela. Empa mpho ea mohlolohali enoa e ile ea mema thoriso ea Hae. O ile a re o fane ho feta batho bohle. Taba ee e ka ba joalo joang? Jesu o hlalosa hore ba fane bongateng boo ba nang le bona empa eena o fane bofumanehing ba hae. Ba ne ba ntse ba na le ho hongata ho setseng; o fane ka sohle seo a nang le sona hore a ka tsoela pele ho phela. Mohopolo ona o etsa hore mpho ea hae e be e ngata ka ho fetisisa, leha boleng ba eona ba chelete bo le bonyane.

Pale ena e phuthetse lithuto tse tebileng ka taolo ea maruo. Ho fana mosebetsing oa Molimo ha ho ipapise le liketso tsa baetapele hore ho amohelehe. Boetapele ba tempele bo ne bo bolile, empa Jesu o ne a sa thibele ho nyehela ka baka leo. Haeba ho ne ho na le boetapele bo bolileng (Kaiafa? Annaniase?), nakong eo bana ba ne ba itlhomme pele, ‘me le Jesu o na a tseba taba ena le Eena.

Ke ‘nete hore baetapele ba na le boikarabello bo halalelang ba ho sebelisa maruo ho latela thato ea Molimo, empa leha ba sa etse joalo, ba fanang mosebetsing oa Molimo ba ntse ba hlohonolofala ho faneng ha bona, joalo ka ha mosali eo a ile a hlohonolofala.

Ho ipolokela boshome le likabelo, ka hlakoreng le leng, ha baetapele ba etsa se sa khahliseng, ho bolela hore ho fana ho hokelletsoe liketsong tsa bona e se ho teboho ho Molimo. Leha ho hohela ho etsa joalo, ho fosahetse.

`Pale ee e lokela ho re ruta eng ka bohlokoa ba ho tšepahala ka seo re se fanang mosebetsing oa Morena?`