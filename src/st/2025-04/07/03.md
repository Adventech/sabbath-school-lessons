---
title:  Paseka
date:   10/11/2025
---

`Ke hobaneng ho le bohlokoa hore e be Joshua o ile a khetha ho ketekela paseka a sa natse mosebetsi o moholo oa bohlokoa oa ho hapa Lefatše la Pallo? Bala Josh. 5:10; Exoda 12:6; Lev. 23:5; Nume. 28:16; Deut. 16:4, 6.`

Ketso ea bobeli ea bohlokoa e etellang pele tlholo ke ketekelo ea Paseka. Sena se etsahala mantsiboeeng a tsatsi la leshome le metso e mene khoeling, e le ho ikobela taelo ea Jehova ka hloko. Bohlokoa ba ketekelo ea tšoao la ho boloka Paseka le toboketsoa ka ho khetholoha: liketsahalo tse ho Joshua li bontša tsa Exoda. Paseka e tlisa bosiu ba kotlo ea leshome (Exoda 12), ha lenyeloi la Jehova le bolaea matsibolo ohle a Egepeta, ho tšela Leoatle le Lefubelu, le leeto hara lehoatata.

Ho fapana le bona, pale ea moloko oa bobeli e qala lehoatateng, e tsoela pele ho fihlela ho tšeloa Jordane, ho etsoa lebollo le ho ketekela Paseka, e be ho tla motsotso oa bohlokoa moo ho kena lipakeng ka mohlolo ha Molimo khahlanong le lira tsa Iseraele, baahi ba Kanana, ho lebeletsoeng. Taba ena ’moho le tsohle tse e etellang pele, ho ketekela Paseka ho tšoaea qalo e ncha nalaneng ea Iseraele.

Hape, ka letšoao la konyana ea sehlabelo, mokete oa Paseka o ne o supa mora tokollong ea Iseraele bokhobeng ba Egepeta. Empa e ne boetse e supa pele phethahatsong ea eona ea ’nete ea sehlabelo sa Konyana ea Molimo (Johanne 1:29, 36; 1 Bakor. 5:7; 1 Petr. 1:18, 19), ea re lokolotseng litlamong tsa sebe. Nakong ea selallo, pele A fana ka Eena e le sehlabelo se seholo-holo, Jesu O ile a fetola Paseka ho e etsa sehopotso sa lefu la Hae (Matt. 26:26–29, 1 Bakor. 11:23–26).

Leha hole joalo, Paseka le selallo li bontša ’nete e khanyang ho feta: ea bongata bo lopolloetsoeng bo fetang ho kena Kanana ea leholimo. Johanne Mosenoli o bontša “ho tšela” hona ha ’nete e le ha ba 144,000 ba tsamaea leoatleng la seipone, se ka nkuoang e le Leoatle le Lefubelu le Jordane, ba eme pela terone ea Molimo (Tsen. 4:6; Tsen. 7:9, 10) ’me ba ketekela Paseka le selallo tseo eleng tsona hantle lenyalong la Konyana (Matt. 26:29, Tsen. 19:9).

`Tse ling tsa tsela tseo, leha e ba re sa ketekele selallo sa Morena, re ka bolokang bonnete ba sefapano ka pela rona ke life?`