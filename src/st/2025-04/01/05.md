---
title:  Iphe Matla!
date:   01/10/2025
---

Mphalane 1

`Bala Joshua 1:7–9. Hobaneng Jehova A ile a tlameha ho phetha habeli hore Joshua a iphe matla a etse ka senna?`

Mosebetsi o neng o le kapela Joshua o bonahala o ne o tletse liqholotso tse kholo. Marako a metse ea Bakanana a ne a bonahala a keke a hloloa, le sechaba sa moo se koetlisehile ho lekana bakeng sa ntoa. Papisong le Baiseraele, bao e neng e le baleleri feela, ba ne ba sena le mechininyana e maketseng feela ho ka liha marako a matla. Histori e re bolella hore ekasitana le Egepeta, ’mpoli ea nakong eo, ho ne ho se kamoo e ka kenang Kanana kateng.

Empa pitso ea ho ipha matla le ho etsa ka senna ha e buuoe mona feela moo ho kenngoang moea oa ntoa. Matla le sebete lia hlokeha ho lula o tšepahalla Torah le sohle seo e se hlokang, eleng se hlalosang selekane sa Iseraele le Yahweh.

`Bala Baefese 6:10–18. Leha kajeno re sa tlameha ho kenya letsoho ntoeng tsa sesole, ke joang re ka sebelisang mantsoe a fuoeng Joshua ntoeng tsa rona tsa letsatsi le letsatsi tsa semoea?`

Kajeno, ho phethahatseng thomo eo ba e fuoeng ke Kreste, Bakreste ba tobane le qholotso tse tšoanang le tsa Joshua; ke hore, ba lokela ho kena ntoeng khahlanong le litloaelo tsa bona tsa sebe, khahlanong le mebuso, le matla a lefifi a fatše lena, le khahlanong le makhotla a bokhopo. Joaloka Joshua, le bona ba le tiisetso ea boteng ba Molimo: “’Na ke na le lona, ka mehla eohle, ho isa bofelong ba lefatše” (Matt. 28:20). Kaha tšehetso ea boteng ba Molimo e ne e lekane ho leleka tšabo tsa Joshua, bo lokela ho lekana ho tebela lipelaelo le khathatseho tsa rona kajeno.

Qholotso ea rona ke ho tsena Morena ka botlalo ho mo tšepa le litšepiso tsa Hae ho rona. ’Me ke ka hona, ho feta eng kapa eng, re hlokang likamano tseo tsa motho ka mong le Eena.

`Potso ea bohlokoa bakeng sa rona kajeno ha e ea fapana hakaalo le eo Joshua a neng a tobane le eona. Ke joang re ka lulang re tšepahalla seo Lentsoe la Molimo le se bolelang le maemong ao le sa tumang kapa ho se bonolo ho le mamela?`