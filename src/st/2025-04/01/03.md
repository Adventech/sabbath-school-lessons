---
title:  Tšela! Nka! Arola! Sebeletsa!
date:   29/09/2025
---

`Bala Joshua 1. Ke sefe seo re ka ithutang sona malebana le khaheho ea buka ho tsoa khaolong ee e bulang?`

Khaolo ea pele ea Joshua e sebetsa e le selelekela sa buka eohle. E phuthetse lipuo tse ’ne tse nyallanang le likarolo tse ’ne tse kholo tsa buka: ho tšela (Josh. 1:2–9); ho hapa (Josh. 1:10, 11); ho arola naha (Josh. 1:12–15); le ho sebeletsa molao ka botšepehi (Josh. 1:16–18).

Buka ea Joshua e ka bonoa e le letoto la ketso tse halalelang. Ketsahalong e ’ngoe le e ’ngoe, Molimo o fa Joshua mosebetsi o ikhethileng e malebana le ho hapa Kanana, ha e ’ngoe le e ’ngoe e ananeloa hamorao bukeng mona kamora hore e phethahale ka katleho.

Qetellong, tšepiso ea Molimo e malebana le ho hapa naha e tla phethahala. E be ho tloha moo, boikarabello ba ho hlokomela naha bo sala le Baiseraele ’me bo ka fihleloa feela ka tumelo ea ’nete leka ho mamela ho tlisoang ke tumelo e joalo.

Liketso tsa Molimo, tse bontšoang ka kutu-ketso tse tharo— “tšela,” “nka,” le “arola”—li fumana karabo e nepahetseng ha batho ba mamela, eleng se hlomelang ketsong ea ho qetela: bosebeletsi.

Hape, buka ea Joshua e na le likarolo tse ’ne tse kholo, e ’ngoe le e ’ngoe e tšoauoa ka molaetsa o ikhethang ka tšebeliso e kholo ea lentsoe la Seheberu:

1) Tšela (Josh. 1:1–5:12)
2) Nka (Josh. 5:13–12:24)
3) Arola (Josh. 13:1–21:45)
4) Sebeletsa (Josh. 22:1–24:33).

Ka hona, popeho ea buka e bontša molaetsa oa eona oa sehlooho: mesebetsi ea Molimo ha e fihleloe feela tjeee. Empa, e hloka hore batho ba Hae ba arabele ka botšepehi. Ke hore, ka sohle seo Molimo A re etselitseng sona—ho kenyeletsa sohle seo A re etselitseng sona seo re neng re keke ra iketsetsa sona—ke joalo re biletsoang ho etsa seo re ka iketsetsang sona, eleng ho mamela seo Molimo A re laelang ho se etsa. Taba ena esale e le tjena nalaneng eohle e halalelang, e ntse e le joalo le kajeno. Mohlala, kamoo batho ba Molimo ba mehleng ea bofela ba bontšoang kateng ho Tšenolo 14:12 e bontša taba e tšoanang: tumelo ho seo Molimo A re etselitseng sona, eleng se isang ho mameleng.

`Nahana ka tse ling tsa litšepiso tsa Lentsoe la Molimo tse babatsehang ho uena. Li batla karabelo ea mofuta ofe ho uena elehore li fetohe ’nete?`