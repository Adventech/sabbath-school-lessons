---
title:  Qholotso ea Naha
date:   25/11/2025
---

`Bala Joshua 13:1–7. Leha naha ea Kanana e ne e le mpho e tsoang ho Molimo, tse ling tsa liqholotso tse neng li tlisoa ke ho e ruoa?`

Ha re sheba taba ea hore lilemo-lemo, Baiseraele ba ne ba phela e le makhoba, litsebo tsa bona tsa ntoa li ne li fokola ho ka hapa naha. Le bona beng ba bona ba Baegepeta, ka sesole sa bona se nang le litsebo, se koetlisitsoeng, se ne keke sa hapa naha eo ka ho sa feleng. Baegepeta ha ho mohla ba kileng ba hapa Kanana ka ho sa feleng ka baka la marako a eona a neng a sa tlolehe. Joale sechaba seo e neng e le makhoba ke sena hothoe se hape naha eo beng ba bona ba mehleng ba sitiloeng ho e hapa. Haeba ho na le mohla ba ka hapang naha eo, e tlaba ka mohau oa Molimo feela, eseng ka matla a bona.

Joshua 13 ho isa ho 21 e buoa ka kabo ea naha melokong e fapaneng ea Iseraele. Kabo ena e bolelloa Iseraele, eseng feela seo ba se abetsoeng, empa le seo ba ntseng ba lokela ho se hapa meeling eo. Baisraele ba ka itulela ka khotso naheng eo ba e fuoeng ke Molimo e le lefa la bona. Ke baahi ba semolao, ba nepahetseng ba naha e ikarabellang ho Molimo. Empa, ketso tsa Molimo li lokela ho kopana le karabo tsa batho. Halofo ea pele ea buka e bontša kamoo Molimo A faneng ka naha kateng ka ho leleka Bakanana; karolo ea bobeli e tlaleha kamoo Iseraele e nkileng naha kateng ka ho tsitsa ho eona.

Tharang ena ea tlholo e hlalosa kamoo topollo ea rona e ikhethileng kateng. Joaloka Iseraele, ha ho letho leo re ka le etsang ho fumana topollo ea rona (Baef. 2:8, 9). Ke mpho, hantle joalokaha naha e ne e le mpho ea Molimo ho Iseraele, e itšetlehileng likamanong tsa selekane le Molimo. Ruri e ne e sa itšetleha makhabaneng a eona (sheba Deut. 9:5).

Leha hole joalo, hore Baiseraele ba natefeloe ke mpho ea Molimo, ba ne ba lokela ho nka maikarabello ohle a neng a tlisoa ke ho phela naheng eo, hantle joaloka ha re lokela ho feta hara mothati oa ho lokafatsoa ka ho mamela ka lerato, tsohle tse hlokoang hore re be baahi ba ’muso oa Molimo. Leha e se ntho e le ’ngoe, tšoano pakeng tsa hore ba fuoe naha ka mohau, le rona hore re fuoe pholoso ka maohau li nyallana haholo. Re fuoe mpho e babatsehang, empa ke ntho e ka re phonyohang ebang re se hlokolosi.

`Bakreste kajeno ba tobana le qholotso tse tsoanang le tsa ho hapa Lefatše la Pallo joang? Sheba Bafi. 2:12, Baheb. 12:28.`