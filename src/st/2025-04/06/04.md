---
title:  Qeto Tse Kotsi
date:   04/11/2025
---

`Bala Joshua 7:19–21. Joshua o re Akane a etseng? Bohlokoa ba kopo ee ke bo fe? Re utloisisa boipolelo boo joang?`

Joshua o kopa Akane ho etsa ntho tse peli: ea pele, a ise khanya ho Molimo a mo hlonephe. Ea bobeli, a bolele seo a se entseng a se ke a se pata. Lentsoe le sebelisitsoeng mona (todah) le ka bontša ho leboha (Lipes.26:7, Esa. 51:3, Jer. 17:26), empa hape le ho ipolela libe (Esdrase 10:11).

Ka bomalimabe, temana ea Bibele ha e fane ka letšoaola hore Akane o ile a bontša letšoao o la ho baka ka tieo. O ile a tšepa hore o tla ipata ho fihlela qetellong. Moea ona oa hae oa ho ba manganga o ile oa etsa hore a nkoe e le setloli sa maemo a holimo, seo ho neng ho se pheko ho latela molao oa Moshe (bapisa le Numer. 15:27–31).

Mantsoe a Akane ho Joshua 7:21 a re hopotsa ho oa ha Adama le Eva. Eva a bona (ra’ah) hore sefate sea boheha ho latsoeha (khamad) eaba o qetella a nka (laqakh) tholoana tsa sona (Gen. 3:6). Boipolelong ba hae, Akane o oa amohela hore o bone (ra’ah) seaparo se setle sa shineare, le lishekele tse 200 tsa silifera, le leleme la khauta. Eaba o oa li lakatsa (khamad) a li nka (laqakh). Hantle joaloka ketsahalong ea Adama le Eva, khetho ea Akane e senola hore sebe sa ho lakatsa, ke sebe sa ho se lumele. Se re Molimo ha A batle ntho tse ntle bakeng sa libupuoa tsa Hae, se re Molimo o ba hanela ka menate eo ba e hlokang, eleng se ikarabellang ho Molimo fela.

Ntle le ho qopetsa ketsahalong ea pele motho a oela, temana e bontša moea o fapaneng hona hoo ka Rahaba (bapisa le Josh. 2:1–13) le Akane. E mong o ile a hloesetsa lihloela holima ntlo a ba patela masole; e mong o nka ntho tse thibetsoeng o li patela Joshua. E mong o ile a bontša mosa lihloeleng tsa Iseraele ’me a ba thusa ho fumana tlholo. E mong o ile a tlisa tlokotsi holima Iseraele ka meharo ea hae, a etsa e hloloe. E mong o ile a etsa selekane le Iseraele; e mong a roba selekane le Yahweh. Rahaba o ile a ipholosa le lelapa la hae, ’me ea e ba baahi ba hlopmphehang Iseraele; Akane o ile a ithohakela lefu le lelapa la hae ’me ea e ba mohlala oa tlontlollo.

`Nahana ka sebe sa ho lakatsa. Ke joang re ka qobang ho inehela ho sona, ho sa natsoe hore na re na le se sekae kapa ha re sena sona ho hang? (Bapisa le Luka 12:15.)`