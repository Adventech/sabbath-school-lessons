---
title:  Ho Roba Selekane
date:   02/11/2025
---

`Bala Joshua 7. Lisosa tse peli tse kholo tsa ho hloloa ha Iseraele ke baahi ba Ai e bile li fe?`

Ho ea thahasellisa ho hlokomela hore ’mali o oa tseba, e sa le qalong fela, lebaka la ho halefa ha Yahweh, ’moho le lebitso la ea molato. Ka hona, chesehelo ea hore na e be ho tla etsahalang paleng ee fela ha ho fumanoa phoso ea Akane, e tlisoang ke tsitsipano e teng kutloisisong ea ’mali le ea Joshua le Baiseraele. Joaloka khaolo tse ling tsa Testamente ea Khale, Joshua 7 e na le popeho ea hlanolelo. Khubu ea eona, sehlohlolo se ka hara eona se arabela potso ea hore na hobaneng Baiseraele ba sitiloe ho hlola Ai khetlo la pele.

Ho bile le mabaka a mabeli bakeng sa tlholo ea Iseraele ke baahi ba Ai: Sebe sa Akane le ho hore Baiseraele ba ile ba tšepa matla a bona. Lebaka lena la bobeli le entse hore ba se botse thato ea Molimo pele ba futuhela Ai, le ho halala mabotho a ba lireng.

Ho ea ka Joshua 7:1, 11–13, re ka bona hore, leha Akane a bile molato oa ho roba se thibetsoeng, sechaba sohle se nkoa se le molato ’me se otloa ka baka la se entsoeng ke Akane. Molimo o hlalosa sebe sa Akane ka ho bontša boima ba sona ka hanyane ka hanyane, temaneng ea 11, leeketsi “hape,” kapa “ebile” (Seheb. gam). Taba ea pele, ho sebelisoa lentsoe le tloaelehileng haholo bakeng sa sebe: “khata’.” E be joale ketso ea tlolo e hlalosoa ka libe tse ling tse hlano tse hlakileng tse bontšoang ka leeketsi gam: (1) ‘abar, hore “ho tšela, ho tlǀla,” (2) le ho nka (laqakh) ho tsoa nthong tseo ho itsoeng li felisoe (kherem), (3) ho utsoa (ganab), (4) ho thetsa (kakhash), le (5) ho beha (sim) tse utsuoeng kherem nthong tsa bona.

Selekane pakeng sa Yahweh le Iseraele se kenyeletsa batho, motho ka mong le ka moka. Ho ea ka selekane, Iseraele e tšoaroa e le kopano e ke keng ea khaohana ea sechaba se khethiloeng ke Molimo; ka hona, sebe sa a le mong, kapa ba bang, ba litho tsa eona se tlisa molato phuthehong eohle. Joalokaha Jehova a boletse, “Baiseraele ba entse sebe, ba tlotse selekane sa ka seo ke ba laetseng sona” (Josh. 7:11).

`Tse ling tsa ntho tse ka etsang hore sechaba sohle se hlokofale, le hona se hlokofetse, ka baka la ketso tse mpe tsa litho hara sechaba? Ke mohlala o fe oo u ka o nahanang, sechaba se ile sa ameha joang?`