---
title:  Moahlolo e Moholo
date:   27/10/2025
---

`Bala Genese 18:25; Pesaleme 7:11; Pesaleme 50:6; Pesaleme 82:1; Pesaleme 96:10; le 2 Timothea 4:1, 8. Litemana tsee li reng ka semelo sa Molio sa boitšoaro? Ke joang karolo ea Molimo e le moahloli oa lefatše e re thusang ho utloisisa taba ea ntoa e halalelang?`

Ho halalela ha semelo sa Molimo ho bolela hore A ka se lumelle sebe. O na le mamello. Leha hole joalo, sebe se tlameha ho kotula tholoana ea sona, eleng lefu (Baro.6:23). Yahweh O ile a phatlalatsa ntoa khahlanong le sebe, ho sa natsoe moo se fumanehang teng, hore na ke Iseraeleng kapa Bakananeng. Iseraele ha e ea ka ea halaletsoa ka ho nka karolo ntoeng tse halalelang ho feta chaba tse ling (Deut. 9:4, 5; Deut. 12:29, 30) leha ba ne ba fetoha mahlatsipa a kaholo ea Yahweh khalanong le chaba sa Hae se khethiloeng. Ka ho fapana le chaba tse ling tsa pela Bochabela ba Khale, ba Iseraele ba ile ba ba le maiphihlelo a fapaneng a ntoa e halalelang, ha Molimo A sa ba loanele, empa a ba loantša, ka ho lumella lira tsa bona ho ba hatella (bapisa le Joshua 7).

Taba ena eohle ea ntoa e halalelang e ka utloisisoa feela leseling la mosebetsi oa Molimo e le moahloli. Ha e bonoa tjena, ntoa tseo Iseraele e li hlotseng li nka sebopeho se fapaneng. Ho fapana le ntoa tsa marena tsa ho ipatlela matla, tse neng li tloaelehile mehleng eo (le mehleng ena), lintoa tsa Iseraele li ne li sa rereloa ho tlisa khanya ho bona empa ho tlisa toka le khotso ea Molimo naheng. Ka hona, khubung ea ho utloisisa taba ea ntoa e halalelang ho eme taba ea puso le boholo ba Molimo, tse leng kotsing ha ho tluoa karaburetsong ea Molimo e le mohlabani, hantle joaloka ha li jaloa karaburetsong ea Molimo e le Morena kapa moahloli.

Yahweh joaloka mohlabani, ke Eena eo, joaloka moahloli, o ikemiselitse ho kenya tšebetsong, ho tsitsisa, le ho boloka puso ea molao, eleng se bontšang semelo sa Hae. Tšoantšiso ea Molimo e le mohlabani, e tšoanang le ea ho ba morena le moahloli, e tiisa hore Yahweh A ka se lumelle borabele bo khahlanong le tsamaiso ea Hae ka ho sa feleng. Ka hona, motho a ka etsa qeto ea hore sepheo sa ketso tsa Yahweh ha ho mohla e leng ntoa, kapa tlholo ka boeona, empa ke ho boela A thakhola toka le khotso. Qetellong, ho ahlola le ho etsa ntoa, kapa ho tlisa toka, ke ntho e le ’ngoe ha feela Molimo e le moetsi oa ketso.

`Nahana ka Molimo e le moahloli ea lokileng ea ke keng a fuoa tjotjo kapa ho nka lehlakore. Ke joang Molimo ea ke keng a lumella sebe, khatello, ho sotleha ha ba seng molato, le ho sotloa ha ba hatelletsoeng e leng karolo ea evangeli?`