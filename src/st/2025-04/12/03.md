---
title:  Letšoao La Ho Khathatseha
date:   15/12/2025
---

Qetello e hlollang ea karolo ena eohle (Josh. 21:43–45) ka hara eona e fupere maemo a phethahalitsoeng a ho mamela. Le ka mohla katleho e se nkoe hanyane; e lutse e nyallana le ho mamela lentsoe la Molimo. Ka hona, kabo ea naha, ntle le ho ba letšoao la ho tšepahala ha Molimo ho Iseraele (Neh. 9:8), e bula sebaka sa tsoelo-pele ea kamoso e itšetlehileng pelong tsa Iseraele. E be Iseraele e tla khona ho boloka seo e se fihletseng?

`Bala Joshua 23:1–5. Likateng tsa mantlha tsa selelekela sa Joshua ke li fe?`

Puo ea Joshua e tloha ho sebui sa khale se tsofetseng (se toboketsoang habeli) ho ea ho bamameli ba lokelang ho ntšetsa pele thomo eo ba e fuoeng ke Molimo. O hlalosa hore na ho hapa naha ho khonehile joang: Jehova O ba loanetse. Leha, ka baka la ho hloka botšepehi ba bona le ho se lumele, Baisraele ba ile ba tlameha ho kena lintoeng kamora ho falla Egepeta, e ne e se ka matla a sesole empa ka ho kena lipakeng ha Molimo ba ileng ba atleha ho hapa naha.

Molimo o ne afile Iseraele phomolo lireng tsa eona, empa ho ena le chaba tse ling tse setseng tse ntseng li hloka ho haptjoa. Tlholo ha se katleho, ha se ’nete e sa fetoheng ho Iseraele, empa ke khonahalo e lutseng e le teng ha fela Iseraele e lutse e itšetlehile thusong e teng ea Molimo ka tšepo.

`Lintho tse tšoanang malebana le kamoo Iseraele e hapileng naha ea kanana kateng tlasa boetapele ba Joshua le kamoo Bakreste kajeno ba ka phelang bophelo ba tlholo semoeeng ke life? Bala Josh. 23:10, Bakol. 2:15, 2 Bakor. 10:3–5, Baef. 6:11–18.`

Tlholo tsa Iseraele li keke tsa behoa matleng le maqiting a bona a ntoa. Ka ho tšoana, tlholo ea semoea holima sebe le liteko li fihletsoe ka sehlabelo le tsoho ea Jesu Kreste, empa batho ba Molimo kajeno ba lokela ho lula ba itšetlehile holima lithuso tsa semoea tse fanoang ke Moea O Halalelang hore ba phele bophelo ba tlholo.

`Ka litšepiso tse ngata-ngata tsena tseo re nang le tsona, hobaneng re fumana ho ntse ho le bobebe ho oela sebeng?`