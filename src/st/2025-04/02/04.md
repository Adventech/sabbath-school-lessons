---
title:  Kano e ncha
date:   07/10/2025
---

`Bala Joshua 2:12–21 le Exoda 12:13, 22, 23. Litemana tse ho Exoda li u thusa ho utloisisa tumellano e pakeng tsa lihloela le Rahaba joang?`

Seo Rahaba a se behang tafoleng se hlakile: bophelo bakeng sa bophelo le mosa bakeng sa mosa. Lentsoe chesed (Josh. 2:12), “mosa oa lerato,” le na le moelelo o nonneng oo ho leng thata ho o hlalosa ka lentsoe le le leng lipuong tse ling. Moelelo oa lona oa mathomo o bontša ho tšephalla selekane, empa le boetse le jere moelelo oa botšepehi, mohau, bonolo, le mosa.

Mantsoe a Rahaba a boetse a re hopotsa Deuteronoma 7:12, moo Yahweh ka bo eena a ikanneng hore O tla boloka chesed bakeng sa Iseraele. “Ha le fela le ka utloa litaelo tseo, la li boloka, ’me la etsa ka tsona, Jehova, Molimo oa hao O tla u bolokela selekane le mohau, ka moo a anetseng bo ntat’ao kateng” (Deut. 7:12).

Taba e thahasellisang ka ho fetisisa, khaolo e tšoanang (Deuteronoma 7) e hlosa thibelo (cherem) ho Bakanana. Rahaba ke enoa, Mokanana ea tlasa thibelo, empa ke enoa o batla, ka tumelo ea hae e holang, litšepiso tse neng li fuoe Baisraele. Ka baka lena, o oa bolokeha.

Setšoantšo sa pele se tlang ka kelellong se amanang le puisano ea lihloela le Rahaba ke Paseka ea Exoda. Moo teng, e le hore Baisraele ba sireletsehe, ba ne ba lokela ho lula ka matlung a bona ba tlotse likosene tsa menyako ka mali a konyana ea sehlabelo.

“Mali e tla ba letšoaola lona, matlung ao le lutseng ho ona, ke tla bona mali, ke le fete ’me kotsi ha e ka ke ea e-ba holima lona ho le bolaea, ha ke otla Baegepeta” (Exoda 12:13; sheba le Exoda 12:22, 23).

“Ka ho mamela, batho ba ne ba lokela ho fana ka bopaki ba tumelo ea bona. Ka hoo, bohle ba tsetselelang ho pholosoa ke matla a mali a Kreste ba lokela ho lemoha le bona, ho na le seo ba tlamehang ho se etsa hore ba fumane topollo eo. Leha e le Kreste fela ea ka re pholosang matleng a tlolo tsa rona, re lokela ho furalla sebe re mo mamele. Motho o lokela ho pholosoa ka tumelo, eseng ka mesebetsi; empa tumelo ea hae e tlameha ho bontšoa ka mesebetsi ea hae.”—Ellen G. White, Patriarchs and Prophets, leq. 279.

Maemong ao, mali e ne e le letšoaole ba bolokang matleng a lenyeloi la Molimo le timetsang. Joalokaha Molimo A babaletse maphelo a Baisraele nakong ea kotsi ea ho qetela Egepeta, Baisraele ba ne a tlameha ho pholosa Rahaba le lelapa la hae ha koluoa e oela Jeriko.

`Ke molaetsa ofe o matla oa evangeli oo re ka o fumanang paleng tsee tse peli? Ke lithuto life tsa evangeli tseo re ka inkelang tsona?`