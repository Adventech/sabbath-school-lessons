---
title:  Ho Tšela Jordane
date:   12/10/2025
---

`Bala Joshua 3:1–5 le Numere 14:41–44. Hobaneng Molimo a re Baiseraele ba itokise ka ho khetholoha bakeng sa se neng se tla latela?`

Mona ke khetlo la pele ho buooa ka areka ea selekane bukeng ea Joshua. Ho fihlela mona tlhalosong ea Testamente ea Khale, areka e hlahella maemong a sehalalelo (Exoda 40:21); leetong la Iseraele ho tloha Sinai (Nume. 10:33–36); le tekong e sa kang ea atleha ea ho kena Kanana (Nume. 14:44). E n’e le ntho e halalelang ho feta tsohle sehalalelong sa Iseraele ’me e tšetse ntho tse tharo, e ’ngoe le e ’ngoe e bontša likamano tse ikhethang tsa Iseraele le Molimo: (1) matlapa a ngotseng Melao e Leshome; (2) Lere la Arone, moprista e moholo; le (3) nkho ea manna (Exoda 16:33; Baheb. 9:4).

Areka le boitukisetso ba ho tšela Jordane li ne li hopotsa Iseraele hore ha ba kene Kanana ka mokhoa le nako ea bona. Tlholo e ne e tla fumanoa ha feela ba ka latela tsela le nako ea Molimo. Molimo—ea hlalosoang A lutse holim’a likerubime tse neng li koahetse areka ea selekane (Exoda 25:22, Nume. 7:89), hape eo metsamao ea Hae e neng e amana le ea areka—O kena Kanana pele ho Baisraele e le Eena ea etellang tlholo pele.

Lentsoe le hlalositsoeng e le “itlhoekisa” (Josh 3:5) kapa “ho hloka sekoli” le bontša ketsahalo ea ho itlhoekisa e tšoanang le eo baprista ba neng ba e latela pele ba qala tšebeletso ea bona ka sehalalelong (Exoda 28:41, Exoda 29:1) le seo batho ba ileng ba se etsa pele Molimo A itlhahisa Sinai (Exoda 19:10, 14). Boitlhoekiso bona bo ne bo kenyeletsa ho furalla libe le ho tlosa tloaelo tsohle tse mpe. Taelo e tšoanang e hlahella ho Numere 11:18, ho bontša mohlolo o tlang oa Molimo. Boitukiso bona bo ne bo hlokahala pele ho uoa ntoeng (Deut. 23:14). Pele Molimo a ka loanela Iseraele ntoeng, ba lokela ho bontša botšepehi ba bona ho Eena, ’me ba mo tšepe joaloka molaoli oa bona.

Mohlolo oa ho tšela Jordane o ne o tla netefaletsa Baiseraele hore tšepiso ea Molimo ea ho ntša batho bana naheng eo e ka tšeptjoa. Eena ea ka etsang tsela e ommeng hara Jordane A ka boela A ba fa naha.

`Ha se kamehla Molimo a phetlang Jordane. Ha se kamehla ho kena-lipakeng hoa hae ho hlakileng. U nahana ke joang re ka ahang boitukisetso ba Semoea ho ba le maiphihlelo le ho utloisisa kamoo Molimo A re loanelang kateng maphelong a rona?`