---
title:  Mohale ea Ikokobelitseng
date:   19/11/2025
---

Lethathamo le le lelele la mabitso a libaka, le akhang matšoao a naha meeling e tšoaetsoeng meloko ea Iseraele, li tšehetsoa ke tlaleho ea kabo ea naha ho bahale ba babeli, Joshua le Kalebe, bohloeleng ba bona ba pele. Kalebe o ile a fuoa lefa la hae pele, ha Joshua a ile a qetella. Ho fihlela mona, Joshua o ne a abetse meloko ea Iseraele naha; joale ke nako ea hore bana Ba-Iseraele ba fe Joshua lefa la hae.

`Bala Joshua 19:49–51. Tse hlahisoang ke taba ea hore moetapele e moholo enoa oa Iseraele ea abileng naha o fumana lefa la hae qetellong?`

Motse oo Joshua ao amohelang ke Thimnathe-Sera, lebitso le bopiloeng ka mantsoe a mabeli. La pele, Thimnathe le hlomela kutu-ketsong (manah) oo moelelo oa oona eleng ho bala kapa ho fana ka boikarabello, ’me le bolela karolo kapa moeli. Lentsoe la bobeli le ka hlomela kutu-ketsong ea Seheberu (serach), ’me e bolela ntho e senyekhe-nyekhe kapa e setseng (bapisa le Exoda 26:12). Lebitso la motse oa Joshua le ka tolokoa e le karolo e setseng, kapa meeli e setseng.

Lebitso la motse oo Joshua a o khethileng ho se neng se setse le paka boikokobetso ba semelo sa moetapele oa bobeli oa Iseraele. Taba ea pele, o il’a ema ho fihlela bohle ba fumane karolo ea bona. Eaba, Joshua h’a khethe o mong oa metse e sechaba se sengata kapa teropo tse majaba-jaba ho ba lefa la hae, empa a khetha teropo e senang taba, kapa re kare masalla a eona, e le hore ao ahe ka thata. (bapisa le Josh. 19:50).

Ho feta mona, Thimnathe-Sera e n’e le haufi le Shilo, moo sehalalelo se ka bonoang, eleng se bontšang hore na tsa bohlokoa ho Joshua li ne li lutse kae le moo pelong ea hae e neng e shebile teng. Ka ’nete, kamora hore sechaba se sa tsoa tsoaloa sa Iseraele se etelloe-pele ho ea Lefatšeng la Pallo, ’me, ka thuso ea Molimo, se iphumanele lefa la moloko o mong le o mong, ho ne ho se ea ka hanang ha Joshua a ipatlela lefa le nonneng. Empa, Joshua o ne a khotsofaletse ho iphelela bophelo bo fatše, a tsepamisitse maikutlo ho se bohlokoa-hlokoa, ka ho etsa joalo, a bontša thapelo e ileng ea etsoa ke Davida hamorao: “Ntho e teng eo ke e kopang ho Jehova, eo ke ratang ho e bona, ke hobane ke lule ka tlung ea Jehova ka litšiu tsohle tsa bophelo ba ka, ke tle ke bohe bokhabane ba Jehova, ke lekolisise tempele ea hae” (Lipes.27:4).

`Ke lithuto life tseo u ka iphumanelang tsona malebana le moea oa Joshua? Ke joang u ka etsang joalo hona joale?`