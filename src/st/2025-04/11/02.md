---
title:  Boithukhubetso
date:   07/12/2025
---

`Bala Joshua 22:1–8. Ke sefe seo litemana tsee li re bolelang sona malebana le boithukhubetso ba Marubene, Magade, le halofo ea moloko oa Manasse?`

Joshua o tiisa hore meloko e fuoeng ka mose ho noka e phethile maikarabello ao e neng e a fuoe ke eena le Moshe, eleng se neng se bolela sehlabelo sa bohlokoa, molemong oa sepheo sa Iseraele eohle. Ba ile ba loanela bana babo bona “ka tšiu tse ngata,” tseo ha e le hantle li bolelang lemo tse tšeletseng ho isa tse supileng (bapisa le Josh. 11:18, Josh. 14:10, Deut. 2:14). Basali le bana ba bona ba ne ba setse hae, ka bochabela ho Jordane, empa ba khetha ho loana le bana ba bo bona ka botšepehi, ba tobane le kotsi ea ho lemala kapa ho shoella ntoeng.

Litemana tsena li bontša bohlokoa ba kopano ea sechaba le ea naha. Li boetse li hleka tsela bakeng sa pale e tlang, se malebana le bonngoe. Na meloko ea Iseraele e tla lula e-na le bonngoe, ho sa natsoe moeli o moholo oa noka e ba arohantseng. Na ba tla lumella tlhaho ho iketsetsa meeli ea eona bosechabeng ba bona, kapa ba tla tlohella khumamelo ea bona Molimong O inotsi e ba tlama ho ba sechaba sa Hae se khethiloeng, se kopaneng, se matla tlasa tataiso ea Bomolimo ba Hae?

Joshua o hlalosa hore tsela e le ’ngoe feela e entseng hore botšepehi bono bo khonahale: ba ne ba sa sebelletse Baiseraele ba bo bona empa Yahweh ka bo Eena, ea ba fileng thomo eo.

Re fumana motheo ona o tšoanang Testamenteng e Ncha. Moapostola Paulosi o khothaletsa Bakreste ho fana ka bosebeletsi ba bona joalokaha e ka ba sebeletsa Molimo, eseng batho fela (sheba Baef. 6:7, Bakol. 3:23, 1 Thess. 2:4). Ke pitso efe e holimo e teng, e fetang ho sebeletsa Moetsi oa maholimo le lefatše?

Bophelong ba letsatsi le letsatsi, re lula re tobana le liqholotso le mathata a ka re nyahamisang ha bonolo ’me a etsa re lahlele thaole. Ka nako tse ling, ho bonolo, ho etsa joalo. Empa re ka kopa matla a Jehova, ea re tšepisang ho ba le rona le ho re fa matla le ho etsa hore re khone ho etsa seo A reng re se etse. Haeba re beha pitso ea eona e holimo ka pela rona, re ka ba le morolo oa ho penyeletsa pele, ho sa natsoe liqholotso le ho nyahama tseo e leng karolo ea ho oa ha rona mona.

`Joshua 22:5, 6 e tlaleha hore Joshua o ile a ipiletsa ho maloko a tsamaeang ho lula ba tšepahalla Jehova, eaba o oa ba hlohonolofatsa. Likamano tsa rona ka kerekeng li ka fetoha hakakang ebang re rapellana ho feta kamoo re etsang kateng?`