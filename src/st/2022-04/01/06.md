---
title:  Ho Nama ha Ho se Lumele
date:  29/09/2022
---

`Bala Tšenolo 12. Ke sefe seo khaolo ee e re rutang sona ka ho nama ha borabele ho tloha leholimong ho tla lefatšeng?`

Ho oa ha Lucifera e n’e se taba ea ho se lumellane ka maikutlo feela. Tšenolo 12 e re bolella hore ntoa e kholo e ile ea qhoma leholimong pakeng tsa Lucifera le manyeloi e hae khahlanong le Kreste le manyeloi a hae. Khaolong ena, Lucifera o bitsoa “Dragone e kholo,” “noha ea khale” “Diabolose le Satane,” le “mongósi oa bana ba’bo rona” (Tŝen. 12:9, 10). Kreste eena hothoe ke “Mikaele” (Tŝen. 12:7), se bolelang “ea tšoanang le Molimo.”

Ba ipapisitse le polelo e etsoang ea “Mikaele lenyeloi” (Juda 9), ba bang ba bamanolli ba Bibele ba lumela hore ke lenyeloi feela. Empa bukeng ea Daniele, pono e ’ngoe le e ’ngoe e kholo e qetella ka Kreste le ’muso oa hae o sa feleng—o bontšong ka lejoe le khephohang ho se motho ea le khepholang (Dan. 2:34, 45), e le mora motho (Dan. 7:13), e le morena oa makhotla le morena oa marena (Dan. 8:11, 25), hape e le Mikaele khosana e kholo (Dan. 12:1). Joale, ka ha lenyeloi la Morena ke Morena ka boeena (Exod. 3:1–6, Liketso7:30–33, etc.), Mikaele e tlameha e le motho ea tšoanang ea halalelang, ke hore, Kreste ka boeena.

Tŝenolo 12 e fana ka kutloisiso e akaretsang ea ho habanya ntoa ena e tsoelang pele, e (1) qalileng leholimong ka borabele ba Lucifera le karolo ea boraro ea manyeloi a leholimo, (2) e felletse ka tlholo e kholo ea Kreste sefapanong, hape, (3) e ntse e tsoela pele khahlanong le Masala a Molimo a mehleng ea bofelo.

Ha re nahana ka qaleho ea toantšano ena, Ellen G. White o hlalosa hore “Ka mohau oa hae o moholo o ile a mamella Lucifera nako e telele. H’a ka a theoloa maemong a hae hang-hang nakong eo a qalang ho bontša moea oa ho se khotsofale, a mo tlohela leha a se a thetsa manyeloi a tšepahalang mashano. O tlohelletsoe leholimong nako e telele. Ka pehelo ea hore a bake a ikokobetse, o ile a fuoa monyetla oa ho tšoareloa ka makhetlo-khetlo.”—Ellen G. White, The Great Controversy, maq. 495, 496.

Ha re tsebe hore na ntoa ena e nkile nako e kae mapatlelong a leholimo. Ho sa natsoe bolelele le matla a eona, taba ea bohlokoa ka ho fetisisa ea ntoa ena ke hore Satane le manyeloi a hae “ha b’a ka ba hlōla. ’Me ha b’a ka ba hlola ba e ba le litulo leholimong” (Tŝen. 12:8; sheba le Luka 10:18). Joale seo eleng bothata ha joale, ehlile, ke hore ba tlile mona, lefatšeng.

`Tse ling tsa tsela tseo ka tsona re ka bonang bo ’nete ba ntoa ee e loanoa lefatšeng? Tšepo ea rona e le ’ngoe feela eo re nang le eona ea ho hlola sera ntoeng ee ke efe?`