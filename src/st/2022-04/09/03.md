---
title:  “ ‘Kajeno...Le ’Na Paradeising’ ”
date:  21/11/2022
---

E ’ngoe ea likhaolo tsa Bibele e sebelisoang haholo ha ho lekoa ho netefatsa hore moea ha o shoe ke Luka 23:43—“Jesu a re ho sona, ‘ka ’nete ke re ho uena, u tlaba le ’na kajeno paradeising’”. Ntle le mekholo e seng mekae, boholo ba liphetolelo tsa Bibele li toloka temana ena ka ho tšoana, ho fana ka moelelo oa hore mohlang Kreste a shoang, o tlaba paradeising le sesenyi. Sena ha se makatse hobane liphetolelo tseno li entsoe ke baithuti ba lumelang thutong ea hore moea ha o shoe. Empa na see ke botoloki bo tsoileng matsoho?

`Bapisa Luka 23:43 le Johanne 20:17 le Johanne 14:1–3. Ke joang tšepiso e fuoang lesholu le sokolohileng sefapanong e ka utloisisoang ho ikamahantsoe le mantsoe a Jesu ho Maria Magdalena, le ho barutuoa ba hae?`

Ho nahana hore Kreste le lesholu ba ile paradeising (kapa leholimong) hona mohlang oo, ho hanana le mantsoe a Jesu ho Maria Magdalena kamora tsoho ea hae, eleng se tiisang hore o ne a e-so nyolohele ho Ntat’ae (Johanne 20:17). Phoso ena, ea hore Jesu o ile a ea leholimong le lesholu hona mohlang oo, e boetse e hanana le tšepiso ea Kreste ho barutuoa ba hae ea hore ba tla nkeloa leholimong mohla a khutlang khetlo la bobeli (Johanne 14:1–3).

Taba ho Luka 23:43 ke hore na leeketsi “kajeno” (sēmeron ka Segerike) le lokela ho amahangoa le kutu-ketso e le latelang na (“u tlaba”) kapa le kutu-ketso e e latelang (“ke re”). Wilson Paroschi o lemoha hore “ho ipapisitsoe le sebopeo-puo” ho batla ho le thata ho fihlela qeto e nepahetseng. “Leha ho le joalo, Luka, o na le tloaelo ea ho sebelisa leeketsi le kutu-ketso e tlang pele ho lona. Sena se etsahala makhetlo a 14 ho a 20 ho Luka le Liketso.”—Wilson Paroschi, “The Significance of a Comma: An Analysis of Luka 23:43,” in Ministry, June 2013, leq. 7.

Ka hona, Luka 23:43 ha e baloa joalo ka ha e ngotsoe e baleha tjena, “Ka ’nete ke re ho uena kajeno, u tlaba le ’na paradeising.” Maemong ana, mantsoe ana “ke re ho uena kajeno” a toboketsa bohlokoa le ho tiea ha polelo “u tlaba le ’Na paradeising.” Ka bokhutšoane, Jesu o ne a motšepisa, hona moo, hore o tla lopolloa.

`Bala pale ea lesholu le sokolohileng (Luka 23:39–43), leo, ho sa natsoe boetsalibe ba hae, ho sa natsoe hore o ne a sena letho leo a ka le fang Molimo, a ileng a tšepisoa bophelo bo sa feleng ke Kresete. Ke joang pale ee e hlalosang ’nete e kholo ea ho pholosa ka tumelo fela? Re tšoana le lesholu leo joang? Re fapana le lona joang?`