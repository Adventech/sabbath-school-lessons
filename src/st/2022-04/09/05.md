---
title:  Ho Shomaella Meea e Teronkong
date:  23/11/2022
---

`Bala 1 Petrose 3:13–20. Kreste o ile a shomaella “meea e teronkong . . . mehleng ea Noe”? joang? (Sheba le Genese 4:10).`

Bamanolli ba Bibele ba lumelang hore moea ha o shoe ba atisa ho supa hore Kreste o ile a shomaella “meea e teronkong” (1 Petr. 3:19) nakong eo a ntseng a robetse ka lebitleng. Ho ea ka bona, moea oa hae oo eseng Molimo o ile oa ea liheleng oa fihla oa ruta meea e senang ’mele ea batho ba pele ho moroallo.

Empa, ntlha ena e ntle hakana-kana ha e tšehetsoe ke Bibele hobane ha hona monyetla oa bobeli oa pholoso ho ba seng ba shoele (Baheb. 9:27, 28). Joale, hobaneng Jesu a senya nako ka ho ruta batho ba seng ba se na monyetla oa ho pholosoa?

Ho sa le joalo, ho bileng ho le bohlokoa ho fetisisa, thuto ena e loanatšana le ea Bibele e reng bafu ba sala ba sa utloe ho fihlela tsoho ea ho qetela. (Jobo 14:10–12; Lipes. 146:4; Moekle. 9:5, 10; 1 Bakor.15:16–18; 1 Bathes. 4:13–15).

Hape, haeba ka ’nete litemana tsena li ne li fela li re Jesu ha ’mele o ntse o le ka lebitleng, a theohela liheleng ho shomaella batho ba pele ho moroallo, hobaneng e le bona feela ba ileng ba utloa molaetsa oa hae? Na ho ne ho sena batho ba bang ba lahlehileng bao ba neng ba e na le bona liheleng? Ke hobaneng e le bona feela ba utloileng thero ea hae?

Hape ha ho utloahele hore Kreste o shomaelletse manyeloi a sa kang a mamela mehleng ea Noe. Ha “meea e teronkong” e hlalosa e sa ka ea mamela “ka molao” (1 Petr. 3:19, 20), Bibele e buoa ka manyeloi a sa kang a mamela a ntse a sa mamele le kajeno (Baefs. 6:12, 1 Petr. 5:8). Ho feta mona, mangheloi a oeleng a “bolokiloe lefifing, a tlanngoe ka mahlahlela a ka ho sa feleng bakeng sa kahlolo tsatsing le leholo” (Juda 6, NIz), ntle le monyetla oa ho pholosoa.

Re lokela ho ela hloko hore ho 1 Petrose 3 “meea e teronkong” e temaneng ea 19 temaneng ea 20 hothoe ke e sa “mamelang” ea batho ba pele ho moroallo ba “mehleng ea Noe.” Lentsoe moea (pneuma ka Segerike) le sebelisoa temaneng ena, le kae kae Testamenteng e Ncha (1 Bakor.16:18, Baga. 6:18), mabapi le batho ba phelang ba ka utloang, ba arabela boipiletso ba hore ba amohele pholoho. Polelo ena “ba teronkong” ho hlakile hore ha e bolele teronko ea ’nete, empa teronko ea sebe eo motho ea sa bakeng a leng ho eona (Baro. 6:1–23, Baro. 7:7–25).

Thuto ea Kreste ho batho ba sa soabeng ba pele ho moroallo e ile ea etsoa ka Noe ea neng a laetsoe ke Molimo (Baheb. 11:7) ’Me eaba “moreri oa ho loka” bathong ba nakong eo (2 Petr. 2:5). Litemana tsena tsa Petrose li ngotsoe ho ipapisitsoe le se boleloang ka ho tšepahala; ha li hlalose boemo ba bafu.