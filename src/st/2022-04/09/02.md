---
title:  Morui le Lazaro
date:  20/11/2022
---

`Bala Luka 16:19–31. Hobaneng ha pale ee e-se tlhaloso e tala ea bophelo ba ka mora lefu?`

Baithuti ba bang ba hlahisa hore Luka 16:19–31 e lokela ho hlalosoa e le tala (e sa bapise letho), ke hore, e hlalosa boemo ba bafu. Empa qeto ena e isa liqetong tse ’maloa ’me e ka loantšana le likhaolo tse ngata tseo re seng re ithutile ka tsona.

Ea pele, re tlameha ho lumela hore leholimo le lihele li atamelane hona hoo batho ba liheleng le ba leholimong ba busisanang (Luka 16:23–31). Re tlameha ho boela re nka hore, kamora lefu, ha setopo se robetse lebitleng, ho sala sebopeho sa moea se phelang se nang le “mahlo,” “menoana,” “leleme” se bileng “se nyoroang” (Luka 16:23, 24).

Haeba khaolo ena ke tlhaloso ea boemo ba motho lefung, joale leholimo ha se sebaka sa thabo le monyaka kaha ba pholositsoeng ba ntse ba shebile matšoenyeho sa feleng a ba lahlehileng, ba bile ba buoa le bona (Luka 16:23–31). ’M’a ngoana a ka thaba joang leholimong haeba nako ena kaofela o lutse a shebile ho hlokofatsoa ha ngoan’a hae eo a mo ratang liheleng? Maemong a joalo, ruri ho ka ba thata hore tšepiso ea Molimo ea hore haho sa tla ba masoabi, lillo, le bohloko e etsahale (Tŝen. 21:4).

Ka baka la ho se nyallane ho joalo, bongata ba baithuti ba mehleng ena ba nka pale ea morui le Lazaro e le setšoantšo seo eseng tlhaloso e ’ngoe le e ’ngoe e tlamehang ho tolokoa e le tala. George E. Ladd, leha e se Mosala, mona ka ’nete o buoa joaloka eena, “setšoantšo se entsoeng ka tšebeliso ea menahano ea Bajude ea ha joale se sa rereloang ho ruta eng kapa eng ka boemo ba bafu.”—G. E. L[add], “Eschatology,” ho The New Bible Dictionary, edited by J. D. Douglas (Grand Rapids, MI: Eerdmans, 1962), leq. 388.

Setšoantšo sa morui le Lazaro se teka phapang e hlakileng pakeng tsa morui “ea iterekileng” le “mokopa-kopa e mong ea bitsoang Lazaro, ea tletseng liso” (Luka 16:19, 20). Taba ena e re ruta hore (1) maemo le kamoo batho bao nkang kateng ha joale ha se oona a sebelisoang bakeng sa moputso oa kamoso, hape (2) pheletso ea ka ho sa feleng ea motho e mong le e mong e etsoa bophelong bona ’me e ka se fetoloe kamora lefu (Luka 16:25, 26).

`“‘Ekare ha ba sa utloe Moshe le Baporofeta, ba keke ba kholoa, leha e mong oa bafu a ka tsoha’” (Luka 16:31). Ke molaetsa ofe o matla ho tsoa mantsoeng a Jesu oo re ka inkelang oona mofao malebana le matla a Bibele le kamoo re arabelang kateng?`