---
title:  Lebitla le Koetsoeng
date:  06/11/2022
---

Thomo ea Kreste e ne e bonahala e fihlile pheletsong (ebile e hlolehile) ka lefu la hae sefapanong. Satane o ne a atlehile ho hlohleletsa Judase ho eka Mopholosi (Luka 22:3, 4; Johanne 13:26, 27) le hore baprista ba baholo le baholo ba batle hlooho ea hae (Matt. 26:59, Matt. 27:20). Kamora hore Jesu a tšoaroe, “barutuoa bohle ba ile ba mo tlohela ba baleha” (Matt. 26:56), Petrose a mo latola makhetlo a mararo (Matt. 26:69–75). Joale Jesu o ne a robetse lebitleng le betliloeng lefikeng, le koahetsoe ka lejoe le leholo, le lebetsoe ke masole a Roma (Matt. 27:57–66), manyeloi a matla a lefifi a shebeletse. “Ha a ne a ka khona [Satane], o ne a ka notlella Kreste ka lebitleng.”—Ellen G. White, Manuscript Releases, vol. 12, leq. 412.

Nakong ea bosebeletsi ba hae lefatšeng, Kreste o ne a sa lepile, eseng lefu la hae feela, empa le tsoho ea hae. Ka tšebeliso ea puo ea bochabela e kenyeletsang—moo karoloana ea letsatsi e emelang letsatsi lohle—Jesu o ile a bolela hore “‘hobane joaloka Jonase ha a bile matsatsi a mararo le masiu a mararo mpeng ea hlapi e kholo, Mor’a motho le eena o tla ba maleng a lefatše matsatsi a mararo le masiu a mararo’” (Matt. 12:39, 40). Ketsahalong tse ling Jesu o ile a tiisa hore o tla bolaoa, empa a tsohe ka tsatsi la boraro (Matt. 16:21; Matt. 17:22, 23; Matt. 20:17–19). Baprista ba baholo le Bafarisi ba ne ba tseba lipolelo tseo ’me ba nka likhato tse tla mothibela ho tsoha.

`Bala Mattheu 27:62–66. Ke joang liketso tsee li ileng tsa fa lefatše bopaki bo matla ba tsoho ea Jesu kamorao ho moo?`

Liteko tsohle tsa tšireletso tse ileng tsa etsoa ho leka ho notlella Jesu ka lebitleng li entse tlholo ea hae holima lefu e bonahale haholo.

Hape, banna bana ba ne ba utloile ka mehlolo ea Jesu; ba ne ba bone e meng ea eona. Holima ho le joalo, ba nahana hore molebeli ea emeng lebitleng a ka mo thibela ho tsoha. Jesu ea entseng mehlolo e mengata hakana-kana!

Hape-hape, u beha molebeli monyako oa lebitla hore—ebang ho ka etsahala eng? Barutuoa ba ka ’na ba fihla ba mo utsoa bosiu e be ba re Jesu o tsohile bafung? E be ha batho ba botsa, Jesu ea tsohileng o kae? Ba kare: Mamelang seo re le bolell’ang sona.

Khele, liketso tsa baprista ba baholo li bontša kamoo ba neng ba tšaba Jesu kateng, ba mo tšaba leha a se a shoele. Mohlomong, tlase-tlase botebong ba lipelo tsa bona, ba ne ba tšaba hore a ka ’na a tsoha.