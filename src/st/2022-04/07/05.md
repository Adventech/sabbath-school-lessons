---
title:  Lipaki tsa Kreste ea Tsohileng
date:  09/11/2022
---

`Bala Johanne 20:11–29 le 1 Bakorinthe 15:5–8. Barutuoa ba ile ba etsa joang ha ba qala ho kopana le Kreste ea tsohileng?`

Manyeloi a mabeli lebitleng le se nang letho a ile a bolella Maria Magdalena le basali ba bang hore Jesu o tsohile (Matt. 28:1, 5–7; Mareka 16:1–7; Luka 23:55; Luka 24:1–11). Empa kamora nakoana Jesu a itlhahisa ho bona, ’me ba mo khumamela (Matt. 28:1, 9, 10; Johanne 20:14–18). O ile a boela a itlhahisa ho Petrose Petrose (Luka 24:34, 1 Bakor.15:5) le ho barutuoa tseleng ea bona e eang Emmausi, bao lipelo tsa bona li neng li chesa ha a buoa le bona (Mareka 16:12, Luka 24:13–35). Ha Jesu a fihla ka phaposing e kaholimo, qalong barutuoa ba ne ba tšohile, empa eaba ba tlaloa ke thabo, ba hlolloa ke se etsahetseng (Luka 24:33–49, Johanne 20:19–23). Beke kamora moo, Jesu o ile iponahatsa hona phaposing eo a sa bule monyako, eaba le Thomase o lumela hore o fela a tsohile (Johanne 20:24–29). Nakong ea matsatsi a 40 kamora tsoho ea hae le nyolohelo, Jesu o ile a bonoa ke baena ba fetang makholo a mahlano ka nako e le ’ngoe” (1 Bakor.15:6) le ke Jakobo (1 Bakor.15:7). Jesu o ile a fihla hara barutuoa ba bang lebopong la leoatle la Galelea ’me a ja lijo tsa hoseng le bona, kamora moo a buoa le Petrose (Johanne 21:1–23). E ka ’na eaba ho bile le baka tse ling moo Jesu a ileng a iponahatsa teng (Liketso1:3) pele ho ea hae ea ho qetela mohlang a nyolohang (Luka 24:50–53, Liketso1:1–11).

Paulosi o ile a inka le eena e le paki e boneng Kreste ea tsohileng ka mahlo tseleng e eang Damaseka (1 Bakor.15:8; bapisa le Liketso9:1–9).

Ha barutuoa ba bang ba bolella Thomase ea neng a le sieo hore ba bone Morena ea tsohileng, o ile a re, “‘Ekare ha ke sa bone maqeba a lithakhisa matsohong a hae, ka kenya monoana oa ka matsohong a lithakhisa, ka kenya le letsoho laka lehlakoreng la hae, nkeke ka lumela’” (Johanne 20:25,). Beke kamora moo, nakong eo Jesu a boelang a iponahatsa ho barutuoa, joale le Thomase a se a le teng hara bona, Jesu a re ho eena, “‘Tlisa monoana oa hao mona, ’me u talime liatla tsaka, ntša letsoho la hao, u le kenye lehlakoreng laka, ’me u se ke oa ba ea sa lumeleng, u mpe u be ea lumelang’” (Johanne 20:27). Eaba Thomase o oa netefatsa, “‘Morena oaka le Molimo oaka!’” Eaba Jesu o re, “‘Ka hobane u mpone Thomase, u lumetse, ho lehlohonolo ba lumetseng, leha ba sa ka ba mpona’” (Johanne 20:29).

`“‘Ho lehlohonolo ba sa kang ba bona empa ba lumetse.’” Leha u sa ka oa iponela tsoho ea Jesu ka mahlo, a mang a mabaka ao u nang le oona bakeng sa tumelo ea hao ho Jesu ke afe?`