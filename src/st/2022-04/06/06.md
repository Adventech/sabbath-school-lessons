---
title:  Moelelo oa Sefapano.
date:  03/11/2022
---

`Bala 1 Bakorinthe 1:18–24. Paulosi o reng ka sefapano, ’me u se bapisa le “bohlale ba lefatše” joang? Hobaneng le kajeno, nakong eo “matherialeseme” (kutloisiso ea hore ntho tsohle tse teng ke matlakala feela, eleng se bolelang hore ha ho Molimo ea teng) e busang “bohlale ba lefatše” molaetsa oa sefapano o le bohlokoa-hlokoa?`

Sefapano sa Kreste ke khubu ea nalane ea pholoho. “Le ka mohla bo sa feleng bo ka utloisise botebo ba lerato le bontšitsoeng sefapanong sa Golgotha. Ke hona mono moo lerato la Kreste le sa feleng le ho ikhantša ha Satane li ileng tsa kopana mahlo mahlong.”—Stephen N. Haskell, The Cross and Its Shadow (South Lancaster, MA: Bible Training School, 1914), leq. v.

Nakong eo Kreste a neng iketsa sehlabelo sa batho ka boikokobetso, Satane o ne a ikeme ka boikhantšo a mo foqa mahloko le masoabi. Kreste h’a ka a shoa lefu le tloaelehileng la rona bohle. O shoele lefu la bobeli, hore bohle ba mo amohelang ba se latsoe lefu la bobeli.

Malebana le moelelo oa sefapano, ho na le lintlha tse ’maloa tseo re tlamehang ho li hopola. Ea pele, sefapano ke tšenolo e kholo-kholo ea lerato la Molimo khahlanong le sebe (Baro. 3:21–26). Ea bobeli, sefapano ke tšenolo e kholo-kholo ea lerato la Molimo ho baetsalibe (Baro. 5:8). Ea boraro, sefapano ke mohloli o moholo oa matla a khaolang ketane ea sebe (Baro. 6:22, 23; 1 Bakor.1:17–24). Ea bone, Sefapano ke sona feela tšepo ea rona ea bophelo bo sa feleng (Bafilipi. 3:9–11; Johanne 3:14–16; 1 Johanne 5:11, 12). E be ea bohlano, sefapano ke sona feela pheko ea borabele lefatšeng le tlang (Tŝen. 7:13–17, Tŝen. 22:3).

Ha ho le e ’ngoe ea ’nete tsena tsa bohlokoa e ka sibulloang ke “bohlale ba lefatše.” Ho e-na le seo, joaloka hona joale, thuto ea sefapano ke “bohlanya” bohlaleng ba lefatše, leo hangata le sa ananeleng ’nete e hlakileng e teng: ea hore ’Mopi o teng (sheba Baro. 1:18–20).

Lentsoe la Segerike bakeng sa “bohlanya” le amahangoa le lentsoe la Seneyesemane “moron”; ke hore, thuto ea sefapano ke “botseke-tseke” ho ea ka “tlhalefo ea lefatše.” Bohlale ba lefatše bo ka se tsebe Jesu kapa pholoho eo a re fang eona ka lefu la hae le nkang sebaka sefapanong.

`Ho sa natsoe boholo ba seo “bohlale ba lefatše bo ka re fang sona, ke hobaneng re sa lokele ho bo lumella ho kena-kenana le seo re se lumelang ka Jesu le tšepo eo re e fuoang ka “bohlanya ba molaetsa oo bo o rutang” (1 Bakor.1:21)?`