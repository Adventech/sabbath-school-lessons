---
title:  “Moea o Phelang”
date:  09/10/2022
---

`Bala Genese 1:24–27 le Genese 2:7, 19. Ke tšoana efe le phapang efe tseo u ka li bonang pakeng tsa kamoo Molimo a hlōtseng liphoofolo le batho? Ke sefe seo Genese 2:7 e re bolellang sona mabapi le tlhaho ea motho?`

Tlaleho ea Genese e hlalosa hore ka tsatsi la botšelela la tlholeho Jehova Molimo o ile a tlisa bophelong liphoofolo le banyalani ba pele (Genese 1:24–27). Re bolelloa hore o ile a “bōpa ka mobu liphoofolo tsohle tsa naha, le tse rurang tsa maholimo” (Genese 2:19). O boetse a “bōpa motho ka lerōle la lefatše” (Genese 2:7).

Leha batho le liphoofolo ba bopiloe ka ho tšoana ka “lerōle la lefatše,” pōpo ea motho e ne e fapane le ea liphoofolo ka ntlha tse peli tse kholo. Ea pele, Molimo o ile a bōpa motho ka matsoho a hae, eaba o bululela phefumoloho ea ho phela, ’me motho ea e ba moea o phelang” (Genese 2:7). E bile setopo pele a ba le bophelo. Ea bobeli, Molimo o bopile batho e le e motona le e motsehali ka setšoantšo sa hae le ka ho tšoana le eena. (Genese 1:26, 27).

Genese 2:7 e hlalosa hore kopano ea “moea oa bophelo” ka hara ’mele oa Adama ho ile ha mo etsa “moea o phelang” (Ka Seheberu. Nephesh chayyah) kapa “moea o phelang.” Ho bolela hore e mong le e mong oa rona ha a na moea o ka phelang ka ntle ho ’mele. Empa, e mong le e mong oa rona ke sebopuoa. se phelang kapa moea o phelang. Taba ea hore “moea” ona ke ntho e utloang e ka phelang ka ntle ho ’mele oa motho, ke thuto ea bohetene, eseng ea Bibele. Ho utloisisa tlhaho ea ’nete ea motho e re thusa ho qoba kutloisiso e tummeng ea hore moea o phela ka ho sa feleng le liphoso tsohle tse amanang le tumelo eo.

Ha hona kamoo karolo efe kapa efe ea motho e ka utloang e le 'ngoe feela e sena e ’ngoe. Molimo o re bōpile ka tšabo le boqhetseke bo hlollang, ’me ha rea lokela ho inahanela ho feta seo Mangolo a re bolellang sona ka taba ena. Haele hantle, ha se tlhaho ea bophelo feela eo eleng sephiri, (Borasaense ba sitoa ho lumella ka hore na hantle ho boleloang ka hore ntho e ea phela), seo e leng sephiri se fetang ke tlhaho ea ho utloa. Ke joang karoloana ea rona (lisele le likhemikale) e ka hloohong ea rona, e tšoarang le ho etsa ntho tse sa tšoareheng joaloka menahano le maikutlo? Ba ithutang taba ena bá lumella hore ka ’nete ha re tsebe.

`Bophelo ke mohlo o mo kakang! Ke joang re ka inyaklatsang eseng feela bophelo, empa le ka bophelo bo sa feleng hape, eleng mohlolo o mong o moholohali?`