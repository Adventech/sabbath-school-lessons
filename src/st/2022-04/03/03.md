---
title:  “Moea o Etsang Sebe o Tla Shoa”
date:  10/10/2022
---

`Bala Ezekiele 18:4, 20 le Mattheu 10:28. Ke joang litemana tsee li ka re thusang ho utloisisa tlhaho ea moea oa motho?`

Bophelo ba motho lefatšeng lena la sebe boa fela bo’a feta (Esa. 40:1–8). Ha ho letho le anngoeng ke sebe le ka bang le tlhaho ea ka ho sa feleng. “Ka baka leo, joalokaha sebe se kene lefatšeng ka motho a le mong, ’me lefu le kene ka sebe, ka mokhoa o joalo lefu le aparetse batho bohle, ka hobane ba sitiloe bohle” (Baro. 5:12). Lefu ke litla-mora tsa tlhaho tsa sebe, le amana bophelo bohle mona.

Hona le ntlha tse peli tsa bohlokoa tsa Bibele tabeng ena. E ’ngoe ke ea hore batho le liphoofolo b’a shoa. Joalokaha morena Salemone a boletse, “‘Hobane kotsi e hlahelang bana ba batho, e joalo e hlahela le liphoofolo: bobeli ba bona bo hlaheloa ke kotsi e le ’ngoe, mokhoa oo motho a shoang ka oona, le eona phoofolo e shoa joalo. Moea oa bohle o mong, haho kamoo motho a fetanang le phoofolo kateng. . . . Tsohle li ikela ’ngalong e le ’ngoe, tsohle li tsoa lerōleng, ’me tsohle li khutlela lerōleng.” (Moeklesia 3:19, 20).

Taba ea bobeli ke ea hore ho shoa ha nama ea motho ho tšoaea pheletso ea hae ea ho ba moea o phelang (ka Seheberu. nephesh). Ho Genese 2:16, 17, Molimo o ne a hlokomelisitse Adama le Eva hore mohlang ba ka jang tholoana ea sefate sa tsebo ea botle le bobe, ba tla shoa.

Molimo o ile a boela a pheta temoso ena ho Ezekiele 18:4, 20: “‘Moea o etsang sebe o tla shoa.’” Temana ena e na le ntho tse kholo tse peli tseo e li bolelang. E ’ngoe ke ea hore kaha batho bohle ke baetsalibe, kaofela ha rona re oela chocholong ea ho tsofala le ho shoa (Baro. 3:9–18, 23). Taba e ’ngoe ke ea hore taba ena ea Bibele e hanana le kutloisiso e tummeng ea hore moea ha o shoe. Ebang moea o phela ka ho sa feleng, ’me o phela kamora lefu, joale e le hore ha re shoe, na rea shoa?

Ho fapana le sena, tharollo ea Bibele tabeng ena ea lefu ha se ea moea o senang ’mele o fallelang paradesing kapa liheleng. Tharollo ka ’nete ke tsoho ea ho qetela ea ba shoetseng ho Kreste. Joalokaha Jesu a boletse therong ea hae ea bohobe ba bophelo, “‘e mong le e mong ea talimang mora ’me a lumela ho eena, a be le bophelo bo sa feleng; ’me ’na, ke tla mo tsosa ka letsatsi la bofelo’” (Johanne 6:40).

`Ke hobaneng ha tiisetso ea ho khutla labobeli, e tiisoang ke ho tla la pele ha Kreste (ka holimo ho tsohle, ho tla ha pele ntle ho tla labobeli ho na le molemo ofe?), re ne re kaba le tšepo efe ntle le tšepiso ea ho khutla ha hae?`