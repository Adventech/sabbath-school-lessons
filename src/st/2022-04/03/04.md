---
title:  “Moea o Khutlela Ho Molimo”
date:  11/10/2022
---

`Bala Genese 2:7 le Moeklesia 12:1–7. Ke phapang efe eo u e bonang pakeng tsa likhaolo tsee tse peli? Ke joang li ka re thusang ho utloisisa maemo a motho lefung? Sheba le Genese 7:22.`

Joalokaha re se re bone, Bibele e ruta hore motho ke moea (Genese 2:7), ’me moea o emisa ho ba teng ha ’mele o eshoa (Ezeki. 18:4, 20).

Empa “moea” oona? Na ha u sale o utloa kamora hore ’mele o shoe? Bakreste ba bangata ba lumela joalo, ebile ba leka ho tšehetsa ntlha ena ea bona ka Moeklesia 12:7, e reng, “Lerōle le e-so ho khutlele lerōleng, moo le tsoileng teng, moea o e-so ho khutlele ho Molimo o nong o o nee.”

Moeklesia 12:1–7 e hlalosa botsofali hantle hona haesale, bo fellang ka lefu. Temana ea 7 e buoa ka lefu e le ketsollo ea se etsahetseng tlholehong ho Genese 2:7. Joalokaha ho se ho boletsoe, ka tsatsi la botŝelela la beke ea tlholeho “Jehova Molimo a bopa motho ka lerōle la lefatše, ’me a bululela linkong tsa hae phefumoloho ea ho phela, ’me motho ea e ba moea o phelang” (Genese 2:7). Empa joale, Moeklesia 12:7 e re bolella hore “lerōle le tla khutlela lerōleng leo le tsoang ho lona, ’me moea o tla khutlela ho Molimo moo o tsoang teng.” Joale, phefumoloho ea ho phela eo Molimo a e hemetseng linkong tsa Adama, eo a e fileng batho bohle ba phelang, e khutlela ho Molimo, kapa, ka mantsoe a mang, e khaotsa ho tsoa le ho kena ka hare ho eena.

Re lokela ho beha ka likelellong tsa rona hore Moeklesia 12:7 e hlalosa ketsahalo ea batho bohle ea ho shoa ’me e etsa joalo ntle le ho khetholla ba lokileng le ba ba be. Haeba meea ea bohle ba shoeleng e ea utloa ’me e ea ho Molimo, ele hore bakhopo le bona ba ho Molimo? Taba ena ha e nyallane le se rutoang ke Mangolo. Ketsahalo ena ea ho shoa e etsahala ka ho tšoana bathong le liphoofolong (Moeklesia 3:19, 20), lefu empa e le ho khaotsa ho phela ha se phelang. Jolokaha Mopesalema a e-cho, “Ha u pata sefahleho sa hao, li tsielehe; ha u li amoha phefumoloho li fele, ’me li khutlele lerōleng” (Lipes. 104:29).

`Re lutse re re lefu empa e le karolo ea bophelo. Ke hobaneng ha taba ee e fosahetse? Lefu ke ho se phele, ke sera sa bophelo. Ke tšepo efe e kholo, eo re e fumanang temaneng ee: “Sera se tla felisoa qetellong ke lefu” (1 Bakor.15:26)?`