---
title:  Ho Tsoa Matleng a Lebitla
date:  17/10/2022
---

`Bala Lipesalema 49. Ke sefe se entse Mopesalema hore a be le bo ’nete bo tiileng hakaalo ka tsoho ea hae ea ho qetela (Lipes. 49:15) papisong le ba timetseng ntle le tiisetso eo (Lipes. 49:6–14)?`

Pesalema ea 49 e buoa ka tšepo ea ’mampheli-pheli ea leoatla “ba itšepetseng menono ea bona, ba ithorisang ka bongata ba maruo a bona” (Lipes. 49:6), ba “lekanyang hore matlo a bona a tla ba teng kamehla” (Lipes. 49:11), hape ba “ithokang ba sa phela” (Lipes. 49:18). Ba phela joalokaha e ka matlo a bona le maruo a bona li tla ba teng ka ho sa feleng (Lipes. 49:11, 17).

Empa leoatla lea lebala hore khanya ea lona e ea timela le hore b’a timela, hantle joaloka liphoofolo (Lipes. 49:12). “Joalo ka linku; ba bolokuoe ka lebitleng; lefu le tla ikhorisa ka bona; . . . botle ba bona bo tla jeoa kaofela ke lebitla, hole le malapa a bona” (Lipes. 49:14).

Joalokaha Jobo a ile a cho lilemo-lemo pele ho moo, “‘Ke tsoile popelong ea ’me ke le feela, ’me ke tla khutlela teng ke le feela’” (Jobo 1:21, NIV; 1 Tim. 6:7). Mopesalema o supa hore sethoto le mohlalefi b’a shoa ka bobeli, ba siela “ba bang maruo a bona” (Lipes. 49:10, NKJV).

Empa ho na le phapano e kholo pakeng tsa bona. Ka hlakoreng le leng, ke sethoto se timelang, leha se leka ho fumana tiisetso matlotlong le likatlehong tsa hae tseo eleng moholi. Ho fapana le sethoto, ea bohlale o bona ka nqane ho pale ea motho le teronko ea lebitla, moputso oa khanya oo Molimo a ’mehetseng oona (1 Petr. 1:4). Ka kutloisiso ena ka kelellong, ka sebete Mopesaleme o re, “Empa Molimo o tla hloibila moea oaka matleng a ‘ngalo ea bafu, hobane o tla ‘namohela.” (Lipes. 49:15,).

Polelo ena e nyallana le tšepo ea Testamente ea Khale, ha e supe hore nakong eo Mopesaleme a shoang, moea oa hae o tla o tla nkeloa leholimong hang hang. Mopesalema o mpa a re a keke a ba ka lebitleng ka ho sa feleng. Nako e tla fihla eo Molimo a tla mo ntša lefung a mo ise leholimong.

Hape hape, tieo ea tsoho kamoso e ea bontšoa, ho tlisa tšepo, tiisetso, le moelelo bophelong bona ba ha joale. Ka hona, ea bohlale o tla fumana moputso o khanyang, o motle ho feta oo sethoto se ka iphumanelang ona nakonyaneng ena ea bophelo bo bokhutšoane.

`Tse ling tsa tsela tseo u khonneng ho bona booatla ba ba tšepang maruo le katleho tsa bona ke life? Ke joang ho lula u shebile sefapanong ho ka u sireletsang khahlanong le ho oela kotsing e tšoanang?`