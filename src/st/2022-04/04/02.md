---
title:  “Ke tla Bona Molimo”
date:  16/10/2022
---

`Bala Jobo 19:25–27 u e bapise le Johanne 1:18 le 1 Timothea 6:16. Ke neng, tlasa maemo afe a neng a lebeletse “ho bona Molimo”?`

Bophelo ha bo na toka. Sena re se bona hantle ha re bona “ba lokileng” ba sotleha ha “ba khopo” ba atleha (sheba Lipes. 73:12–17, Mal. 3:14–18). Mohlala, Jobo o ne a “tsamaea ka ho loka ka bokhabane” hape a “tšaba Molimo, a sesefa bobe” (Jobo 1:1). Holima ho le joalo, Molimo a lumella Satane ho mo leka ka koluoa tse ngata. Nama ea hae ea otloa ke lefu le bohloko-hloko (Jobo 2:1–8). A lahleheloa ke thepa ea hae le liphoofolo tse ngata, le bona bana ba hae (Jobo 1:16, 18). Kelellong, o ile a bokaneloa ke metsoalle ea hae e ileng ea mo qosa ka hore ke moetsalibe ea sa sokolohang, ea lokeloang ke se mo hlahetseng (Jobo 4:1–5:27, Jobo 8:1–22, Jobo 11:1–20, j.j.). Le mosali oa hae o bile a cho a re, “‘Na u sa tiiselitse tokeng ea hao na? Rohaka Molimo, ’me o shoe!’” (Jobo 2:9).

Jobo o ne a sa hlokomele hore o fetohile khubu ea ntoa e tebileng ea ka lefatše e pakeng tsa Molimo le Satane. Ka ho tujoa ke ntoa ena, Jobo o ile a ikoahlaea hore e be o tsoetsoe, a re hoja e be h’a tsoaloa (Jobo 3:1–26). Holim’a ho le joalo, ho tšepahalla Molimo tsoe hoa hae ho hlalosoa hantle mantsoeng ana, “‘Leha a ka mpopaea, ke tla mo tšepa’” (Jobo 13:15). O bile a nahana hore bophelo ba hae bo tla fela haufinyana, o ile a boloka tiisetso ea hae ea hore lefu le keke la ba le lentsoe la ho qetela. Ka kholiseho e kholo, o ile a bontša hore leha a ka shoa, ka tsatsi le leng Molopolli oa hae o tla ema, ’me eena Jobo ka bo eena, o tla bona Molimo ka nama ea hae (Jobo 19:25–27). “Ena ke tlhaloso e babatsehang ea tsoho ea bafu.”— The SDA Bible Commentary, vol. 3, leq. 549.

Ke tšepo e khanyang ha kakang hara koluoa e kaalo-kalo! A sesa ka hara bokulo le ho opeloa, ho lahleheloa ke maruo, ho ba sesomo sechabeng, le ho robeha moeeng, Jobo o ne a ntse a lebeletse letsatsi leo a tla tsoha bafung a bone Moplopolli oa hae ea ratehang. Haele hantle, polelo ea Jobo ea tsoho ea bafu e n’e tletse tiisetso e tšoanang le eo Maretha a ileng a e buoa ho Jesu lilemo-lemo kamora moo: “‘Kea tseba hobane o tla tsoha mohla’a tsoho, letsatsing la bofelo’” (Johanne 11:24). Jobo, joaloka Maretha, o ne a lokela ho kopa tšepiso ena ka tumelo, leha ka ho fapana le Maretha ea ileng a phakisa a fuoa bopaki bo matla ba tumelo ea hae.

`Ke joang re ka ithutang ho tšepa Molimo hara ho hloka toka ho bohloko ho teng bophelong?`