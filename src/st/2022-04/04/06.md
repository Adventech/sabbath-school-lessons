---
title:  Ba Robetseng Lerōleng la Lefatše
date:  20/10/2022
---

Joalokaha re tla bona, Testamente e Ncha a buoa haholo ka tsoho ea bafu; ’me, joalokaha re se re bone, taba ea tsoho ea bafu e hlaha Testamenteng ea Khale hape. Batho bana ba mehleng ea Testamente ea Khale, ba ne ba e na le tšepo eo re nang le eona kajeno. Maretha, ea phetseng nakong ea Jesu, o ne a e na le tšepo ena (Johanne 11:24). Ha ho potang, leha ho le joalo, BaJuda ba ne ba e na le tsebonyana ea tsoho matsatsing a bofelo, leha bohle ba ne ba sa e lumele. (Sheba Liketso 23:8).

`Bala Daniele 12. Ke tšepo efe ea tsoho e fumanoang moo, lingoliloeng tsa moporofeta eo e moholo?`

Daniele 12:1 e buoa ka Mikaele, “‘khosana e kholo,’” eo ho nang le khang e kholo malebana le hore na ke mang. Kaha kaofela lipono tsohle tse kholo li qetella ka ho bonahatsa Kreste le ’muso oa hae, seo ke sona se tlamehang ho etsahala le khaolong ena. Bukeng ea Daniele, re utloa moo ho buuoang ka motho enoa ele “morena oa makhotla” (Dan. 8:11), “‘morena oa marena’” (Dan. 8:25), “‘Motlotsuoa morena’” (Dan. 9:25), ea ho qetela e le “Mikaele, khosana e kholo” (Dan. 12:1). Joale, re lokela ho nka Mikaele e le Kreste.

Ho fihlela ha joale litemana tsa Testamente ea Khale tseo re li shebileng ho fihlela ha joale, (Jobo 19:25–27, Lipes. 49:15, Lipes. 71:20, Esa. 26:19) kaofela li buoa ka tsoho ea ba lokileng. Empa Daniele 12 e buoa ka tsoho ea ba lokileng le ba khopo. Ha Mikaele a ema, “‘ba bangata ho ba robetseng lerōleng la lefatše ba tla tsoha, ba bang ba tsohele bophelo bo sa feleng, ba bang ba tsohele sekhobo le lihlong tse sa feleng’” (Dan. 12:2).

Ba bangata ba bona temana ena e buoa ka tsoho e ikhethang ea batho ba itseng, ba lokileng le ba sa lokang, mohla Kreste a khutlang.

“Mabitla aa buloa, ’me “bongata ba ba robetseng lerōleng la lefatše... b’a tsoha, ba bang ba tsohela bophelo bo sa feleng, ba bang sekhobo le lihlong tsa ka ho sa feleng.’ Daniele 12:2. Bohle ba shoeleng ba itšoarelelitse tumelong ea molaetsa oa manyelo a mararo ba tsoa mabitleng ba halalelitsoe, ho utloa selekane sa Molimo sa khotso le ba bolokileng molao oa hae. ‘Le bona ba mohlabileng’ (Tŝenolo 1:7), ba ileng ba tšeha le ho soma Kreste h’a le mahlabeng a lefu, le baloantši ba baholo ba ’nete ea hae le batho ba hae, baa tsosoa ho ’mona khanyeng ea hae le ho bona ha khanya e fuoa ba tšepahalang ba mamelang.”—Ellen G. White, The Great Controversy, leq. 637.