---
title:  Tlhaho-bocha
date:  06/12/2022
---

Kutloisiso ea bohete ea hore moea ha o shoe ke motheo oa thuto e sa tsoeng ka Bibeleng ea tlhaho-bocha kapa moea o fetelang nameng e ’ngoe. Thuto ena e nkiloe ke tse ling tsa liphutheho tse kholo lefatšeng. Leha bongata ba Bakreste bo lumela hore moea ha o shoe o phela leholimong kapa liheleng kamora lefu, ba lumelang tlhaho-bocha ea moea ba re moea ono o feta hara methati e mengata ea lefu le tlhaho-bocha hona mona lefatšeng.

Ho ba bang, tlhaho-bocha e nkuoa e le mothati oa phetoho ea semoea e etsang hore moea o fumane maemo a holimo ho feta a tsebo le boitšoaro leetong la ona la ho ea phethahalong. Mahindu a lumela hore moea o sa shoeng o feta hara methati e mengata ea bophelo kapa “samsara” e nang le hlopha tse tšeletseng tsa bophelo: metsing, limela, lihahabi le likokonyana, linonyana, liphoofolo, le batho tse akhang le baahi ba lehoimong.

`Bala Baheberu 9:25–28 le 1 Petrose 3:18. Haeba Jesu o shoele “hang” (Baheb. 9:28, 1 Petr. 3:18) ’me le batho ba shoa “hang” (Baheb. 9:27), hobaneng batho ba ipitsang Bakreste ba ka lumela tlhaho-bocheng?`

Batho ba bangata ha ba lumele _seo ba lokelang_ ho lumela ho sona empa ba lumela _seo ba batlang_ ho se lumela. Haeba thuto e ba fa khotso ea kelello, seo se lekane ho khaola-khang, empa ho bao ba nkang Bibele e le ka tieo, ha ho kamoo ba ka amohelang thuto ea tlhaho-bocha.

Taba ea pele, thuto ena e loantšana le se rutuoang ke Bibele ka ho shoa ha “moea” le tsoho ea ’mele (1 Bathes. 4:13–18).

Ea bobeli, e lahlela matjoing thuto ea ho pholosoa ka mohau ka tumelo, ke mosebetsio oa Kreste o pholosang (Baefs. 2:8–10) ’me e kenya ea ho pholosoa ka mesebetsi ea motho.

Ea boraro, thuto ena e loantšana le thuto ea Bibele ea hore pheletso ea ho qetela ea motho e etsoa ke khetho tsa motho bophelong bona (Matt. 22:1–14, Matt. 25:31–46). Ea bone, thuto ena e eisa bohlokoa le moelelo oa ho tla labobeli ha Jesu (Johanne 14:1–3).

Ea bone, thuto ena e hlahisa hore ho na le monyetla oa kamora lefu oa hore motho a ka lokisa liphoso tseo a li entseng bophelong bona, eleng ntho’e sieo ka Bibeleng (Baheb. 9:27).

Ka bokhutšoane, ha hona moo taba ea tlhaho-bocha e ka kenang teng tumelong ea Bokreste.