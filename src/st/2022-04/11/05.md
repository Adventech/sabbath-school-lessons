---
title:  Ho Bitsa Bafu le Ho Rapela Balimo
date:  07/12/2022
---

Lentsoe “necromancy” le tsoa mantsoeng a Seheberu nekros (e shoeleng) le _manteia_ (bonohe). E entsoe ho tloha mehleng ea khale, bonohe ke mokhoa oa ho bitsa meea eo hothoeng e ea phela ea bafu e le ho fumana tsebo, hangata ka bokamoso. Ka ho le leng, ho rapela balimo ke tloaelo ea ho hlonepha baholo-holo ba shoeleng hobane ba ntse ba nkuoa e le litho tse phelang tsa lelapa tseo meea ea tsona ho lumeloang hore, e ka fetola maemo a ba phelang. Litšebeletso tsena tsa bohetene li ka hohela haholo ho ba lumelang hore moea ha o shoe.

`Bala 1 Samuele 28:3–25. Ke lithuto life tse khahlanong le pusisano efe kapa efe eo hothoeng e teng tseo re li fumanang maiphihlelong a Saule le mosali oa senohe oa Ene-Dore?`

Bibele e hlakisitse hantle hore ba bitsang bafu, baloi, linohe, le mathuela e n’e le manyala ho Jehova ’me ba ne ba lokela ho tlepetsoa ka majoe (Lev. 19:31; Lev. 20:6, 27; Deuteron. 18:9–14). Ho latela molao ona, Saule u ne a felisitse linohe tsohle le baupelli Iseraeleng (1 Sam. 28:3,9).

Empa, eaba kamora ho furalloa ke Jehova, eaba u ea motseng oa Kanana oa Ene-Dore ho botsa mosali oa senohe (1 Sam. 28:6, 7, 15; bapisa le Josh. 17:11, Lipes. 83:10). A mo kopa ho tsosa moporofeta Samuele ea shoeleng, eo hothoeng o ile a hla ka sebopeho sa molingoana a bua le Saule (1 Sam. 28:13–19). Moea ona o thetsang, o neng o ikentse Samuele, oa bolella Saule hore “‘hosasane, uena le bara ba hao le tla ba le ’na’” (1 Sam. 28:19). H’a noha lefu la Saule, moea ono oa thetso, ka ho iketsa Samuele feela, oa tiisa thuto eo eseng ea Bibele ea hore moea ha o shoe. E n’e le thetso e matla, ’me Saule o ne a tlameha ho tseba betere ho feta mang kapa mang ho e-na le ho khohlela ka hara seo a ileng a se felisa pele.

Lilemo tse ka bang makholo a mabeli kamora moo, moporofeta Esaia o ila a ngola, “Ha ba ka re ka ho lona, ‘Botsisisang ba nyollang bafu, le linohe tse toutang, tse oeoetsang, le mpe le re, ’hleka sechaba ha se na ho botsa Molimo oa sona na? Hleka ho ka botsoa bafu taba tsa ba phelang na?’ E-eang molaong le bopaking; ekare ha ho sa uuoe ka lentsoe lena, etlaba sechaba ha se sa tla chabeloa ke letsatsi le leng.’” (Esa. 8:19, 20; le Esa. 19:3).

`Ke hangata ha kae, ha re le tlasa seterese, re etsang ntho tseo re tsebang hore li fosahetse? Ke hobaneng ha tumelo, thapelo, le ho mamela Lentsoe la Molimo eleng eona feela thebe ea rona khahlanong le rona?`