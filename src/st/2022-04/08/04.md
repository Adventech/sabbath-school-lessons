---
title:  “‘Ke tla Mo Tsosa’”
date:  15/11/2022
---

Ho o mong oa mehlolo ea hae, Jesu o ile a fepa batho ba kete tse hlano ka linkhoa tse hlano tsa bohobe le tlhapi tse peli (Johanne 6:1–14). Haa bona hore matšoele ana a batla ho mo etsa morena (Johanne 6:15), Jesu o ile a sesisetsa lehlakoreng le leng la leoatle la Galelia le barutuoa ba hae. Empa tsatsing le hlahlamang matšoele-tšoele a mo latela hona moo, ke hona mono moo a ileng a fepa ka thero ea hae e matla ea bohobe ba bophelo, a toboketsa mpho ea bophelo bo sa feleng ka ho khetholoha (Johanne 6:22–59).

`Bala Johanne 6:26–51. Ke joang Jesu a ileng a amahanya mpho ea bophelo bo sa feleng le tsoho ea ho qetela ea ba lokileng?`

Thutong ea hae, Jesu o ile a toboketsa lintlha tse peli tsa bohlokoa malebana le bophelo bo sa feleng. Ea pele, o ila a itlhalosa e le “‘bohobe bo tsoang leholimong bo fang lefatše bophelo’” (Johanne 6:33, 58). Ka ho phatlalatsa hore “‘Ke ’na [Segerike egō eimi] bohobe ba bophelo’” (Johanne 6:35, 48), Jesu o ile a itlhalosa e le “EA LENG TENG” oa Testamente ea Khale (Exod. 3:14). Ea bobeli, Jesu o ile a hlalosa hore bophelo bo sa feleng bo ka fumanoa ho eena: “‘e mong le e mong ea tlang ho ’Na’” le “emong le e mong ea lumelang ho ’Na’” o tlaba le tlhohonolofatso ena (Joh 6:35). Ea ho qetela, Jesu o ile a amahanya mpho ea bophelo bo sa feleng le tsoho ea ho qetela, a tiisetsa bamameli ba hae ka makhetlo a mararo, “‘ke tla mo tsosa ka tsatsi la bofelo’” (Joh 6:40, 44, 54).

Jesu o boetse a fana ka tšepiso ena e babatsehang: “‘Ka ’nete ’nete ke re ho lona, mang le mang ea lumelang ho ’na o na le bophelo bo sa feleng’” (Johanne 6:47). Joale, mpho ea bophelo bo sa feleng ke ntho’e teng hona joale. Empa sena ha se bolele hore molumeli a keke a shoa, hobane polelo ka bo eona, “ke tla mo tsosa” (Johanne 6:40) e bontša hore motho o tla khutlela bophelong kamora ho shoa.

Setšoantšo se hlakile. Ntle ho Kreste, motho ha a na bophelo bo sa feleng. Empa, le kamora ho amohela Kreste le hoba le tiisetso ea bophelo bo sa feleng, ha joale re ntse re tsoela pele ho ba batho ba shoang, ’me, ka hona, re tsuong ea lefu la tlhaho. Ho khutleng ha hae labobeli, Jesu o tla re tsosa, e be, hona moo, mohlang oo, o re fa ho se shoe hoo e sentse e le ha rona hona joale. Mpho e tiile, eseng ka baka la mabare-bare a hore moea ha o shoe, empa, ka baka la ho loka ha Kreste ho tlang ho rona ka tumelo ho eena.

`Tsepamisa maikutlo mantsoeng a Jesu a hore, haeba u lumela ho eena, u na le (ke hore hona joale) bophelo bo sa feleng! Ke joang tšepiso ee e babatsehang e ka u thusang ho tobana le ’nete e bohloko ea ha joale, leha e le ea nakoana, ea hore rea shoa?`