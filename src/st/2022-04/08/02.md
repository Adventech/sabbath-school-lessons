---
title:  Tšepo ka Nqane ho Bophelo Bona
date:  13/11/2022
---

Rahistri oa mehleng ea khale oa Mogerike Herodotus (ngoaha-kholong oa oblano BC) o ile a ngola ka morabe o neng o lla ha lesea le hlaha, hobane ba llela matšoenyeho ao ngona a tlang ho feta hara oona ebang e kaba motho e moholo. Leha tloaelo ena e makatsana ho rona, e ea utloahala.

Lilemo tse sekete kamora moo, papatso e neng e ngotsoe ho e ’ngoe ea likoranta tsa Amerika ngoaha-kholong oa bo 20 e n’e baleha tjena, “U phelelang, haeba u ka patoa ka Maloti a leshome?”

Bophelo bo kaba thata ho lekana, re tseba hantle, leha re lumela ho Molimo le tšepong ea bo sa feleng. Nahana feela hore na ho thata ha kakang ho ba senang tšepo ea letho ka nqane ho bophelo bona bo bokhutšoane bo thata. Lingoli tse ngata li ngotse ka ho hloka moelelo oa boteng ba batho, kaha hase hore feela rea phela, empa re phela ka tsebo ea hore re tlo shoa. ’Me ke eona tsebo ena e etsang hore bophelo ba motho bo tletseng litsietsi, eleng sona se etsang hore bophelo bo bonahale bo se na thuso. Senahani se seng se itse batho ke “menaila ea nama e senyehang masapong a foforehang.” Leha e behiloe hampe hakaalo, empa le hona mona, ho thata ho hanyetsa taba ena.

Ehlile, ho fapana le tsena tsohle, re na le tšepiso ea Bibele ea bophelo bo sa feleng ho Jesu. ’Me sena ke sona khubu: re na le tšepo ho Jesu le seo lefu le tsoho ea hae li re fang sona. Ntle le moo, re ka ba le tšepo efe?

`Bala 1 Bakorinthe 15:12–19. Paulosi o reng moo malebana le kamoo tsoho ea Kreste e nyallanang kateng le tšepo ea tsoho ea rona?`

Paulosi o hlakile: tsoho ea rona e momahane le tsoho ea Kreste. ’Me ebang re sa tsohe, le Kreste h’a ka a tsoha, joale ho ka etsahala eng? “Tumelo ea lona ke lefeela; le ntse le le libeng tsa lona!”. Ka mantsoe a mang, ha re shoa re sala re shoele, ka ho sa feleng, ’me ka hona, bophelo ha bona moelelo. Ke ka hona Paulosi a reng ho 1 Bakorinthe 15:32—“Ekare ha bafu ba sa tsohe, a re jeng a re noeng, hobane hosane re se re ea shoa!’”

Haeba boteng ba rona ba ha joale ke “lilemo tse mashome a supileng” (tse ngata ho feta moo ebang re le lehlohonolo; ebang re sa tsube kapa re sa je makoenya le lichips haholo) ke sona fela seo re se fumanang. Haho makatse hore e be Ellen G. White o oa tlatseletsa, “Leholimo ke sohle ho rona, ebang re lehleheloa ke leholimo re lahleheloa ke sohle.”—Sons and Daughters of God, leq. 349.

`Nahana ka kamoo tumelo le tšepo ea rona e leng bohlokoa kateng. Ke hobaneng ha ka mohau oa Molimo, re lokela ho etsa sohle se matleng a rona ho e boloka?`