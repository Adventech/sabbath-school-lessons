---
title:  “Ke tla Boela ke Boee”
date:  14/11/2022
---

`Bala Johanne 14:1–3. E btla e kaba lilemo tse feta 2000 esale Jesu a etsa tšepiso ea ho khutla. Ke joang re ka thusang ba bang ho bona hore, ho sa natsoe hore na o nka nako e telele hakae (eleng ho senang taba), tšepiso ena e bohlokoa le molokong oa rona, o phelang nako e telele kamora hore Jesu a buoe mantsoe aa?`

Makhetlo a mane bukeng ea Tŝenolo, Jesu o itse “‘Ke tla kapele!’” (Tŝen. 3:11; Tŝen. 22:7, 12, 20). Tebello ea ho tla ha hae ho haufi e ile ea hotetsa kereke ea baapostola ’me ea fa likete-kete tsa Bakreste tšepo lemo tsena kaofela. Empa moloko kamora moloko o ne o shoele, feela ketsahalo ena e tšepisitsoeng e-so etsahale. Ka hona, ba bangata b’a botsa: Re tla ruta hore “Jesu O oa tla” ho fihlela neng? Na mantsoe aa a tlisitse tebello e ke keng ea etsahala? (Sheba 2 Petr. 3:4.)

Bakreste ba bangata ba lla ka ho ema nako “e telele” (bapisa le Matt. 25:5). Empa ke joang, haele hantle, re ka tsebang hore ke nako “e telele”? Nako “e nepahetseng” hore e be Kreste o khutlile e ne tlameha ho ba efe? E ne kaba lemo tse 50 tse fetileng? Tse 150, tse 500? Hoo eleng taba ke hore “hobane Jehova ha a liehise lipallo tsa hae, joalokaha ba bang ba lekanya. Empa u sa u mameletse, h’a batle hore mang kapa a timele, empa e mong le e mong a tle pakong” (2 Petr. 3:9). Ho sa natsoe makholo-kholo a lilemo esale Jesu a nyoloha, tšepiso ea ho tla ha hae e sala e le bohlokoa, le kajeno. Hobaneng? Hobane sohle seo re nang le sona ke bophelo ba rona bo bo khutšoane (Lipes. 90:10), bo lateloang ke ho se utloe letho ka lebitleng (Moeklesia 9:5, 10), e be joale ho latela tsoho ea ho qetela, ntle le monyetla o mong oa ho fetola pheletso ea rona (Baheb. 9:27). Taba ke hore e mong le e mong ea shoeleng (joalokaha re se re bone thutong ea 3) kaha bafu bohle ba shoele, ha ba utloe letho, ho tla labobeli ekare ho nkile motsotso feela kamora hore ba shoe. Ho uena, maiphihlelong a hao (le ho batho bohle ba Molimo lilemong tsohle) ho khutla hoa Kreste ekare motsotso feela kamora hore u shoe. E haufi haholo, ha ho joalo?

Tsatsi le leng le le leng le likelang le re tlisa haufi le ho hlaha ha Morena oa rona Jesu Kreste ka maru a le khanyeng. Leha re sa tsebe hore na o tla tla neng, re na le bonnete ba hore o tla tla, ’me hoo ke hona hoo eleng taba.

`Moruti o ile a ruta thuto, a etsa khang ea hore h’a na taba le hore na Jesu o tla neng. Seo a nang le taba ka sona ke hore o tla tla. Ntlha ee uena e u sebeletsa joang, ’me e ka u thusa joang haeba u nyahame hobane Kreste a so khutle?`