---
title:  Boteng ba Molimo
date:  27/12/2022
---

Bibele e re Molimo o “ikahetse leseling le sa atameloeng” (1 Tim. 6:16), le hore “ha ho motho ea kileng a bona Molimo” (Johanne 1:18, 1 Johanne 4:12). Na ho bolela hore bahalaleli ba leholimong ha hona mohla ba tla bona Molimo Ntate? Ha joalo. Ho hlakile hore ho se bone ho buuoa ka batho kamora ho oela, hobane ho na le likarolo tse ngata tse bontšang hore bahalaleli ba tla bona Molimo leholimong.

`Bala Mattheu 5:8; 1 Johanne 3:2, 3; le Tŝenolo 22:3, 4. Ke sefe seo litemana tsee li re bolellang sona malebana le monyetla o moholo oa ho bona Molimo?`

Eena moapostola Johanne ea itseng “ha ho motho ea kileng a bona Molimo” (Johanne 1:18, 1 Johanne 4:12) o boetse o phatlatsa hore “re tla ’mona joalokaha a le joalo” (1 Johanne 3:2, 3) le ho “bona sefahleho sa Hae” (Tŝen. 22:3, 4). Khang e kaba hore na litemana tsena li buoa ka Molimo kapa Kreste na. Empa lipelaelo tsohle lia fela ha re utloa puo ea Kreste ka Boeena, “‘Ho lehlohonolo ba pelo li hloekileng, hobane ba tla bona Molimo’” (Matt. 5:8). E tlaba monyetla o mo kakang ho ba lopolloa ho khumamela Molimo ka tempeleng ea hae! Empa monyetla o fetang eohle e tlaba ho bona sefahleho sa Hae.

“Batho ba Molimo ba na le monyetla o bulehileng oa ho ba le setsoalle le Ntate le Mora. ‘efela joale re bona ka seipone, ka lerootho.’ 1 Bakorinthe 13:12. Re bona setšoantšo sa Molimo se bonahatsoa, joaloka seiponeng, mesebetsing ea tlhaho le kamoo a tšoarang batho kateng; empa joale re tla ’mona sefahleho le sefahleho, ho sena lesira lipakeng. Re tla ema botenng ba hae re bone khanya ea chebahalo ea hae.”—Ellen G. White, The Great Controversy, maq. 676, 677.

Ela hloko nyalano ea ho hloeka le ho bona Molimo litemaneng tsa kajeno. Ba “‘pelo li hloekileng’” ba tla bona Molimo; ea tla bona Molimo “o oa itlhoekisa, joalokaha le Oona o hloekile” (1 Johanne 3:3). Seo litemana tsena li se bontšang ke hore Molimo o tlameha ho sebetsa kahare ho rona hona joale ho thusa ho re lokisetsa leholimo.

Leha qetellong, ho ea ha rona leholimong ho tiisitsoe ke lefu la Jesu, re tla feta hara mothati oa tlhoekiso mona o tla re thusa ho lokela lehae la rona la ka ho sa feleng. ’Me khubu ea mothati ona oa tlhoekiso ke ho mamela Lentsoe la hae.

`Bala 1 Petrose 1:22. Ke joang temana ee e re bontšang nyallano e pakeng tsa ho mamela le tlhoekiso? Ke eng e re hloekisang ha re mamela? Ka ho otloloha, ke joang Petrose a reng ho mamela ho tla bonahala?`