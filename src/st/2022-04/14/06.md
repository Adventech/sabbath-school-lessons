---
title:  Lebitso la Hae Liphatleng tsa Bona
date:  29/12/2022
---

`Bala Tŝenolo 22:3–5. Ke joang re ka bang le tiisetso ea hore re tlaba hara ba tlang ho ba le lebitso la Molimo oa rona le ngotsoeng liphatleng tsa rona? Kapa, na re ka fumana tiisetso?`

Kamora borabele ba Lucifera le ho oa ha Adama le Eva, Molimo a ka be a ile a timetsa baetsalibe ba babeli. Empa, ele pontšo ea lerato la Molimo le senang moeli libupuoeng tsa hae, Molimo o ile a thakhola leano la mohau ho pholosa bohle ba tlang ho le amohela. Sena ke se tsebahalang e le “leano la topollo” leo leha le ile la thakholoa pele lefatše le thehoa (Baefs. 1:3, 4; 2 Tim. 1:9; Tite 1:2; Tŝen. 13:8), le ile la phuthulleloa batho khetlo la pele Edeneng, hang kamora ho oa. Kamora mono le ile la bontšoa ka liriti tsa litšebeletso tsa tempele ea Baheberu (Exoda 25). Eaba e bontšahatsoa ka matla ka bophelo, lefu le tsoho ea Jesu (sheba Baroma 5).

Khubung ea leano la topollo ke tšepiso ea bophelo bo sa feleng, ho ipapisitsoe le seo Kreste a se entseng, ho bohle ba amohelang se fanoang ke sefapano ka tumelo. Pele ho sefapano, kamora sefapano—pholoho esale e ba ka tumelo, eseng ka mesbetsi, leha ekaba mesbetsi ke ponahatso ea pholoso.

`Paulosi o ngotse ka Abrahama, ea ileng a phela nako e telele pele Kreste a e-tla, ele mohlala oa ho pholosa ka tumelo: “Hobane ha re ka re, Abrahama o beiloe ea lokileng ka mesebetsi, o na le sebaka sa ho ithorisa, empa ha ana sona pela Molimo. Hobane Lengolo le reng? Le re, ‘Abrahama a lumela ho Molimo ’me a balloa tumelo eo hore ke ho loka’” (Baro. 4:2, 3). Ke joang litemana tsee li re thusang ho utloisisa seo ho lopolloa ka tumelo eleng sona?`

Ka hona, re kaba le tiisetso ea pholoso haeba re amohetse Jesu, re inehetse ho eena, re inketse litšepiso tsa hae, ho kenyeletsa le tsa bophelo bo bocha ho eena hona joale, ebang re itšetleha ho eena kahohle-hohle. Abrahama o ile a lumela, eaba o balloa tumelo eo e le ho loka; ho joalo le ho rona.

Ka hona, sena ke sona se boleloang ka ho ngola lebitso la hae liphatleng tsa rona. Haeba re e-na le oona a ngotsoe moo hona joale, ’me re sa tlohe ho eena, a tla ngoloa maholimong a macha le lefatšeng le lecha.