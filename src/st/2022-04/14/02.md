---
title:  Maholimo a Macha le Lefatše le Lecha
date:  25/12/2022
---

Ho ba bang ba balatelii ba filosofi ea Magerike, haeba ntho e tšoareha ho bolela hore e mpe. Ke ka hona ho bona ho sa utloisiseheng ho nahana ka leholimo la ’nete le nang le batho ba ’nete le tlang. Ka hona, hore e be leholimo le letle, le tlameha ho ba la semoea feela, le hloke ntho tse mpe tse teng lefatšeng lena le tšoarehang. Haeba ntho e tšoareha, ba tsitlallela hore e ka se be le semoea, ’me haeba ntho e le ea semoea, e ka se tšoarehe. Ho fapana le sena, Bibele e buoa ka leholimo la ’nete le tšoarehang le se nang sebe.

`Bala Esaia 65:17–25; Esaia 66:22, 23; 2 Petrose 3:13; le Tŝenolo 21:1–5. Molaetsa oa mantlha oa litemana tsee ke ofe?`

Buka ea Esaia e fana ka leseli le thahasellisang malebana le kamoo Sechaba sa Iseraele se ka beng se bile kateng ebang se ile sa tšepahalla selekane sa sona le Molimo (Esa. 65:17–25; Esa. 66:22, 23; bapisa le Deuterenoma 28). Tikoloho eohle e kabe e ile ea hola hanyane ka hanyane ho ba joaloka ha Molimo a ne a rerile hore e be kateng qalong, ke hore, pele sebe se kena.

Leha ho le joalo, leano leo ha lea ka la sebetsa ho ea kaha le ne le reriloe. Eaba moralo o mocha o oa thakholoa, empa joale ka kereke e seng e kenyelelitse Bajude le Balichaba ho tsoa lichabeng tsohle (Matt. 28:18–20, 1 Petr. 2:9). Ka hona, Boporofeta ba Esaia bo lokela ho baloa ho ipapisitsoe le kereke (2 Petr. 3:13, Tŝen. 21:1–5).

“Ka Bibeleng lefa la balopolloa le bitsoa ‘naha.’ Baheberu 11:14–16. Ke moo Molisa oa leholimo a isang linku tsa hae lilibeng tsa metsi a bophelo. Sefate sa bophelo se beha litholoana tsa sona khoeli le khoeli, ’me makhasi a sefate ke bakeng sa ho folisa lichaba. Ho lutse ho e na le liliba tse kollang, tse hlakileng joaloka lehakoe, ’me mathokong a tsona meriti ea lifate tse fokang e oela tseleng e lokiselitsoeng bakhethoa ba Morena. Moo teng lithota tse saballetseng li qetella ka maralla a matle-matle, ’me lithaba Molimo li okametse bophahamong ba tsona bo holimo. Lithoteng tseo tse khutsitseng, pela liliba tseo tse phelang, batho ba Molimo, bao ebileng basele le mehahlaula ea nako e telele, ba tla fumana lehae.”—Ellen G. White, The Great Controversy, leq. 675.

`Lingoli tse ngata tseo eseng tsa Bokreste, tse senang tšepo ea bosafeleng e tekiloeng Mangolong, esale li lla ka ho hloka moelelo hoa bophelo ba motho. Leha ba fosa ka bokamoso, ke hobaneng ho le thata ho hanyetsa ntlha ee ea bona ka moelelo oa bophelo ntle le tšepo e tlang? Tlisa karabo ea hao ka sehlopheng ka Sabatha.`