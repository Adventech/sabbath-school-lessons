---
title:  Litlamorao tsa Sebe
date:  05/10/2022
---

`U ipapisitse le Genese 3:7–19 le Baroma 5:12, litlamorao tse kholo tsa sebe e bile life?`

Ka ho nkeha ke puo e hohelang ea noha, Eva h’a ka a lebella litla-morao tsa nako e telele tsa tsela eo a e nkileng. Taba ea ho ja sefate se thibetsoeng ka bo eona e ne e se bohlokoa ho feta seo e neng e se emetse. Ka ketso eo ea ho se mamele, Eva o ile a khaotsa ho tšepahalla Molimo eaba o tšepahalla Satane.

Genese 3 e hlalosa ho oa ha Adama le Eva le tse ling tsa litla-morao tse mpe-mpe. Ho ea ka thuto-Molimo, ka bobeli ba ile ba tsoaroa ke se bitsoang theophobia (ho tšaba Molimo) eaba ba ipatela eena. (Genese 3:8). Ha u sheba taba ena u ipapisitse le kelello le likamano sechabeng, ba ile ba ba lihlong ke seo ba leng sona ’me ba behana molato (Genese 3:7, 9–13). Ha u e sheba ho latela se etsahalang nameng, ba ne ba tla fufuleloa, ba utloe bohloko, qetellong ba shoe (Genese 3:16–19). Ha u e sheba ho latela tsebelisano ’moho ea tlhaho, lefatše la tlhaho le ne le lahlile boleng ba lona (Genese 3:17, 18).

Serapa sa Edene e n’e e se e se serapa sane se setle. “Ha ba bona lipalesa li pona makhasi a oela fatše, tseo e neng e le matšoao a pele a ho senyeha, Adama le Eva ba ile ba lla habohloko ho feta kamoo batho ba llelang baratuoa ba bona ba timetseng kajeno. Lefu la lipalesa tse ntle, joale tse khathetseng, ruri e ne e le sesosa sa masoabi; empa nakong eo lifate tse ntle li foforehang makhasi, ketsahalo ena e ile ea tempa ka likelellong ta bona ’nete ea hore lefu ke ntho’eo sebopuoa se seng le se seng se phelang se tlang ho feta hara eona.”—Ellen G. White, Patriarchs and Prophets, leq. 62.

Adama le Eva ha b’a ka ba shoa hang hang, haho buoa ka ho emisa ho phela, empa hona mohlang oo, ba ile ba fumana kahlolo ea bona ea lefu. Jehova o ile a bolella Adama, “‘u tla ja bohobe ka mofufutso oa phatla ea hao, u be u khutlele mobung oo u ntšitsoeng ho oona, hobane u lerōle, ’me o tla khutlela lerōleng’” (Genese 3:19). Ruri ho oa ho tlisitse litholoana tse bosula bathong bohle. Moapostola Paulosi o hlalosa hore “jolokaha sebe se kene lefatšeng ka motho a le mong, ’me lefu le kene ka sebe, ka mokhoa o joalo, lefu le aparetse batho bohle, ka hobane ba sitiloe bohle” (Baro. 5:12).

’Nete e bohloko ke hore, hantle joalokaha esale ho le joalo lilemo-lemo, le rona re mahlatsipa a litholoana tse mpe tsa se etsahetseng Edeneng. Re tlameha ho leboha ha kakang hobane ka Jesu le sefapano re na le tšepo ea bophelo bo sa feleng lefatšeng leo sebe se ke keng sa hlola se e ba teng lekhale.

`Ha re nahanisisa ka maiphihlelo a mabe a Eva, ke thuto efe eo re ka inkelang eona malebana le litla-mora tsa ketso tsa rona tsa sebe?`