---
title:  Lipolelo tse Loantšanang
date:  02/10/2022
---

Lefatše, ha le ne le tsoa matsong a ’mopi, le ne le phethehile (Genese 1:31). Ho Adama le Eva lefu e ne e se ntho’eo ba e tsebang. Maemong ona ao, Molimo a tla ho bona a ba hlokomelisa: “‘Ha e le lifate tsohle tsa tšimo u tla li ja; empa ha e le sefate sa ho tseba botle le bobe, u se ke oa se ja, hobane mohla u se jang, u tla shoa’” (Genese 2:16, 17).

`Ke joang Genese 2:16, 17 e bontšang bo ’nete ba bolokolohi ba khetho Edeneng e phethehileng? Ke hore, hobaneng Molimo a ne a hloka ho ba lemosa ebang ba ne ba ke ke ba ikhethela ka bolokolohi?`

Ka mora hore ho fete nako e itseng Molimo a fane ka temoso ena, Satane a iketsa noha a kena Edeneng. Eva a shebella ha noha e natefeloa ke tholoana e thibetsoeng e sa shoe. “E ne e jele tholoana e thibetsoeng empa eaba ha e shoe” (Ellen G. White, Patriarchs and Prophets, p. 54), ’me ho se letho le etsahetseng ho eona.

`Bala Genese 3:1–4. Kena lieteng tsa Eva, hobaneng mantsoe ao a ne a utluohala a kholisa?`

Ho ea ka moo motho a bonang kateng, khang ea noha e ne e kholisa ho feta lentsoe la Molimo. Taba ea pele, ho fihlela nakong eo, ho ne ho sena bopaki ba lefu lefatšeng leo hore sebe le lefu li ka ba teng. Ea bobeli, noha e ne e ja tholoana e thibetsoeng ’me e natefetsoe. Joale hobaneng Eva le eena a ne a keke a etsa joalo? Taelo ea Molimo ea bonahala e sa utloahale e le thata haholo.

Ka bomalimabe, h’a etsa khetho pakeng tsa lipolelo tse peli tse loantšanang, Eva o ile a iphapanyetsa metheo ea mantlha e meraro: (1) mabaka a motho haho mohla a sireletsehileng ha ho etsoa qeto ea taba tsa semoea; (2) Lentsoe la Molimo le ka bonahala le sa utloahale le se na kelello ho rona, empa le lutse le nepahetse le bile le tšepahala; (3) ho na le lintho tse seng mpe, tse sa fosahalang botsona, empa Molimo o li khethile ho leka ho kutlo ea rona.

Re lokela ho utloisisa hore maiphihlelo a Eva serapeng sa Edene ha se ketsahalo e le ’ngoe e ikhethileng nalaneng. Tsatsi le leng le leng re lutse re tlameha ho khetha pakeng tsa lentsoe la Molimo (le senang thuso ho ba bangata) le ntho tse ngata tse hohelang tseo re phelang hara tsona. Khetho ea hao e na le litla-morao tsa ka ho sa feleng.

`Ke tsela life tse bontšang kamoo lithuto tsa Bibele li loantšanang le tsela tsa lefatše?`