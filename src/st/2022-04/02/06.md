---
title:  Tšepiso ea Pele ea Evangeli
date:  06/10/2022
---

`Bala Genese 3:15, 21. Ke tšepo efe eo re ka e fumanang likhaolong tsee bakeng sa batho bohle?`

Genese 3 e hlalosa koluoa e mpe e ileng ea etsahala lefatšeng kamora Ho oa. Sohle se ile sa fetoha, Adama le Eva ba bona hantle phapang ea kamoo lefatše le seng le le kateng papisong le seo le neng le le sona.

Empa hara khathatseho le ho nyahama ha bona, Molimo o ile a ba fa tiisetso ea hona joale le tšepo ea bokamoso. Taba ea pele, o ile a rohaka noha ka lentsoe la tšepo ea ho tla ha Mesia. A re, “‘Ke tla bea hloeano mahareng a hao le mosali, le mahareng a peo ea hao le peo ea hae, peo eo e tla u khoba hlooho, ’me u tla e loma serethe’” (Genese 3:15).

Lentsoe “hloeano” (Seheberu ’eybah) ha le bontše feela ntoa ea botle le bobe ea nako e telele e ka lefatše lohle, empa hore motho a hloee sebe, eleng se kentsoeng ke mohau oa Molimo ka kelellong ea motho. Ka tlhaho, re oele putla! (Baefs. 2:1, 5) re “makhoba a sebe” (Baro. 6:20). Leha ho le joalo, mohau oo Kreste a o kenyang ka hara motho e mong le e mong o etsa re hloee Satane. ’Me ke lona “Lehloeo,” lena mpho e halalelang e tsoang Edene, e re lumellang ho amohela mohau oa hae o bolokang. Ka ntle ho mohau ona o sokollang le matla a hae a nchafatsang, batho e ka lula e le makhoba a Satane, mahlahana a lutseng a le malala-a-laotsoe ho phetha thato ea hae.

Jehova eaba o sebelisa sehlabelo sa phoofolo ho bontša tšepiso ena ea Mesia (sheba Genese 3:21). “Nakong eo Adama, ho latela taelo ea Molimo e ikhethang, a neng a etsa sehlabelo sa sebe, e bile tšebeletso e bohloko ka ho fetisisa. Letsoho la hae le ile la tlameha ho phahama ho tlosa bophelo, boo eleng Molimo feela ea ka fanang ka bona, e ba o etsa sehlabelo sa sebe. E n’e le khetlo la pele a bona lefu. H’a shebile phoofolo e lutlang mali, e le mahlabeng a lefu, o ne a lokela ho sheba ka tumelo ho mor’a Molimo, eo phoofu ena ea hae e neng e emetse eena, ea neng a tlaba sehlabelo sa batho.”—Ellen G. White, Litaba tsa Topollo, leq. 50.

`Bala 2 Bakorinthe 5:21 le Baheberu 9:28. Ke sefe seo litemana tsee li se rutang malebana le se ileng sa senoloa Edeneng?`

Ka ho tseba hore ba shoa qetellong (Genese 3:19, 22–24), Adama le Eva ba furalla serapa sa Edene. Empa ha b’a ka ba tloha ba le feela kapa ba ikoahetse ka makhasi a feiee (Genese 3:7). Molimo ka bo eena, “a ba etsetsa likobo tsa matlalo” a ba apesa (Genese 3:21), eleng letšoaoa la kamoo a re apesang ho loka hoa hae kateng (sheba Zakaria 3:1–5, Luka 15:22). Ka hona, le hona nakong eo, e sale qalong feela, le hona mono Edene, evangeli e ile ea senoleloa batho.