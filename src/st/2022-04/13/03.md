---
title:  Kahlolo ea Pele ho Hotla ha Kreste
date:  19/12/2022
---

Taba ea kahlolo ea pele Kreste a khutla, kapa eo re reng ke “kahlolo ea pele Kreste a tla” e fumahena likhaolong tse ngata Mangolong.

`Bala Daniele 7:9–14; Mattheu 22:1–14; Tŝenolo 11:1, 18, 19; le Tŝenolo 14:6, 7. Ke joang likhaolo tsee li fanang ka leseli tabeng ea kahlolo ea pele Kreste a tla ea patlisiso e lekhotleng la leholimo? Bohlokoa ba kahlolo eo ke bofe?`

Taba ea kahlolo ea patlisiso ea pele Kreste a tla ea batho ba Molimo e itšetlehile holima lithuto tse tharo tsa Bibele.

Ea pele ke ea hore bafu bohle—ba lokileng le ba sa lokang—ba sala ba robetse mabitleng ba sa utloe letho ho fihlela tsoho ea ho qetela (Johanne 5:25–29).

Ea bobeli ke boteng ba kahlolo ea ka lefatše lohle ea batho bohle (2 Bakor.5:10, Tŝen. 20:11–13).

Ea boraro ke taba ea hore tsoho ea pele e tlaba moputso o hlohonolofetseng ho ba lokileng, ha tsoho ea bobeli e tlaba lefu la ka ho sa feleng ho ba khopo (Johanne 5:28, 29; Tŝen. 20:4–6, 12–15).

Se boleloang ke sena ke hore haeba batho bohle ba tla ahloloa, ba tlameha ho ahloloa pele ba tsoha, hobane tsohong ke moo ba fumanang moputso oa ho qetela.

Buka ea Daniele e re thusa ho utloisisa nako le tlhaho ea kahlolo eo ea pele Jesu a etla. Qetellong ea lemo tse 2,300 tse tšoantšang — ka 1844 — sehalalelo sa leholimo se tla hloekisoa (Dan. 8:14, bapisa le Baheb. 9:23) e be karolo ea pele ea kahlolo ea patlisiso e-ea qala (Dan. 7:9–14), tsela tse peli tsa ho hlalosa ketsahalo e le ’ngoe. Kahlolo eona e “‘molemong oa batho ba Mookameli ea phahameng’” (Dan. 7:22). Ke hore, ke taba tse monate bakeng sa batho ba Molimo.

Ho Mattheu 22:1–14, Jesu O buile ka patlisiso ea bamemuoa pele mokete oa lenyalo o qala.

Bukeng ea Tšenolo, kahlolo ea patlisiso ea pele Jesu a e-tla e bontšoa ka mosebetsi oa ho metha “‘ba khumamelang’” tempeleng ea Molimo (Tŝen. 11:1) le tsebisong e reng “‘nako ea ho ahlola ha oona e tlile’” (Tŝen. 14:6, 7; bapisa le Tŝen. 14:14–16).

`Ke joang tsebo ea rona ea kahlolo e leholimong e lokelang ho susumetsa kamoo re phelang kateng lefatšeng moo?`