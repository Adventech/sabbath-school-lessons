---
title:  Kahlolo ea Ho Qetela
date:  18/12/2022
---

Ho ba bangata, ha ba utloa kahlolo ba bona ho timetsoa. Leha sena e le karolo ea mothati oa kahlolo, re se lebale hore taba ea kahlolo e na le lehlakore le monate, la hore e boetse e phatlalatsa ba lokileng ba sena molato. Haele hantle, buka ea Daniele e buoa ka kahlolo ea tsatsi la bofelo “‘ho aholeloa bahalaleli ba Mookameli ea phahameng’” (Dan. 7:22). Kahlolo ea Molimo e kenyeletsa— motheo o fumanoang temaneng ena ea Testamente ea Khale: “‘U ke u utloe u le maholimong, u etse, u ahlolele bahlanka ba hao; ka ho tsoa ea molato, u busetse holim’a hae, ka metsamao ea hae, ’me u bolele ea lokileng u be u mo putse ka ho loka ha hae’” (1 Marena 8:32).

`Bala Mattheu 25:31–46 le Johanne 5:21–29. Kreste O ile a bontša taba ea ho ahlolela tsuo le ho tlalehoa o se molato joang kahlolong ea ho qetela?`

Ba bang ba re polelo ena “‘ha a ahloloe’” (Johanne 3:18) le “‘ha a na ho ahloloa’” (Johanne 5:24) li bolela hore ba ho Kreste ha ba ahloloe ho hang. Empa polelo tsena li supa hore balumeli ha ba fuoe tsuo kahlolong. Ke ka hona temana e tlamehang ho utloisisoa e re “‘ha a tsuoe’” (Johanne 3:18) le “‘a keke a fumana tsuo’” (Johanne 5:24).

Ka bokhutšoane, pheletso ea rona e etsoa bophelong bona. Ba ho Kreste ba na le kahlolo ea ho se fumanoe ba le molato e ba emetseng, ha ba seng ho Kreste ba sala ba le tlasa tsuo. Ha a hlalosa kahlolo, (Matt. 25:31–46), Kreste o ile a re hase lipoli feela tse teng (ba khopo) empa le linku (ba lokileng). Moapostola Paulosi o ile a beha ka ho hlaka, “Hobame e ka khona re hlahe bohle pel’a setulo sa kahlolo sa Kreste, hore e mong le e mong a tle a nke ho lekanang seo a se entseng ha a sa le ’meleng, leha e le se setle, leha e le se sebe” (2 Bakor.5:10).

Ha re ntse re nahana ka kahlolo, re tlameha ho hopola hore re pholosa ka mohau (Esa. 55:1, Baefs. 2:8–10), re lokafatso ka tumelo (Genese 15:6, Baro. 5:1), re ahloloa ka mesebetsi (Moeklesia 12:14, Matt. 25:31–46, Tŝen. 20:11–13). Kahlolo e itšetlehile holima molao oa Molimo oa boitšoaro o akarelitsoeng melaong e leshome (Moeklesia 12:13, 14; Jakobo 1:25; Jakobo 2:8–17). Mesebetsi ea rona ke bopaki ba ka ntle ba maiphihlelo a rona a pholosang eleng ona a tla re loanela kahlolong.

Hopola: Molimo ha a khethe batho ba tla pholoha le ba tla timela. Motho e mong le e mong o jara boikarabello ba hore na pheletso ea hae ke efe ka boitšoaro ba hae. Qetellong, kahlolo ha se nako eo Molimo a etsang qeto ea hore na o amohela mang o tlohela mang, empa ke nako eo Molimo a ferang khetho tsa rona, re mo amohetse kapa re sa mo amohela—khetho e bontšoang ke mesebetsi ea rona.