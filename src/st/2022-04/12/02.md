---
title:  ’Motlolo oa Jesu
date:  11/12/2022
---

`Bala Luka 2:52. Ke likarolo life tse ’ne tsa kholo ea Jesu tse boleloang temaneng ee?`

Jesu e ne e le motho ea phethahetseng, kholo ea hae e kenyelelitse lintlha tsohle tsa bohlokoa tsa motho ea phelang. Ho ea ka Luka 2:52, “’Me Jesu a n’a hola hlalefong, [kelellong] le boemong, [nameng] le molemong, pel’a Molimo [semoeeng] le batho [likamanong]”. “Kelello ea hae e n’e e chorile e utloisisa, e le bohlale bo fetang ba lemo tsa hae. Matla a kelello le ’mele a ileng a hola hanyane-ka hanyane, ho ea ka melao ea bongoana. Joalo ka ngoana, Jesu o ile a bontša lerato le ikhethang la chebahalo e elileng. Matsoho a hae a ne a lutse a le malala-a-laotsoe ho sebeletsa ba bang. O ile a bontša mamello eo ho neng ho se letho le ka e sisinyang, le ’nete e ho neng ho se mohla e ka thunthetsa seriti sa hae. Metheong a eme tsoe! Bophelo ba hae bo ile ba bontša mohau o senang boikhabo.”—Ellen G. White, Eo Bohle Esale ba Monyoreloa, maq. 68, 69.

`Bala Mattheu 4:23. Ke joang bosebeletsi ba Jesu bo mafapha a mararo,—ho ruta, ho shomaela, le ho folisa bo ka ntsetsoang pele ke rona kajeno?`

Haeba re lemoha hore motho ke sebopuoa se likarolo tse kopaneng ’moho, ha ho kamoo re ka notlang tumelo ea rona nthong tsa semoea fela. ’Nete e kenyeletsa botho bohle ba rona, e nka bophelo bohle ba rona, e nka likarolo tsohle tsa bophelo ba rona. Likarolo tsa rona tsa nama le tsa semoea li momahane hona hoo ho seng kamoo li ka aroloang kateng. Leha joaloka libopuoa tse oeleng, ha ho mohla re tla fihlela boemo bo tšoanang le ba Jesu bo hlalositsoeng kaholimo, re ka bo bontša ka mohau oa Molimo, hobane ho khutlisetsa setšoantšoa sa ’Mopi ho motho, ho mo khutlisetsa phethahalong eo a neng a e-na le eona ha a boptjoa, ho holisa kholo ea ’mele, kelello le moea—ke mosebetsi oa topollo. Ke sona seo Molimo a se etsang bathong ba hae e le karolo ea mothati oa ho ba lokisetsa ho khutla ha hae.

`Ha re ipapisa le Jesu, re ka nyahamisoa ke phapang e teng habonolo. Joale, ke joang ho tsepamisa-maikutlo sefapanong le se boleloang ke sona se re sireletsang khahlanong le ho khathala matla ke seo re iponang re le sona papisong le seo re se bonang ho Jesu?`