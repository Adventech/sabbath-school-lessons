---
title:  Tataiso ea Moea
date:  14/12/2022
---

Moea O Halalelang ke Mosebeletsi ea matla oa Molimo ea tšelang lerato la Molimo pelong tsa rona (Baro. 5:5), ea re isang maiphihlelong a ’nete a pholosang (Johanne 16:7–11), ea re tataisetsang ’neteng eohle (Johanne 16:13), ea re matlafatsang hore re phethe thomo ea evangeli (Liketso1:8). Kaha ke Moea O Halalelang o thibelang mosebetsi oa Satane, haho makatse hore ebe Satane o leka ka hohle ho sotha kutloisiso ea rona ea tlhaho le mosebetsi oa Moea O Halalelang. Ha ba bang ba latola semelo sa Hae, ba bang ba phahamisa neo tsa Moea ho feta matla a hae a fetolang.

`Bala Liketso 8:4–24. Simone moloi oa Samaria o ne a batla ho fumana lineo tsa Moea O Halalelang ntle le ho fetoloa ke Moea. Ke joang kelello ee e bonahalang le kajeno?`

Bana ba Molimo ke ba tataisoang ke Moea O Halalelang (Baro. 8:14) li ’neteng tsohle tsa Lentsoe la Molimo (Johanne 16:13, Johanne 17:17). Jesu o ile a hlokomeli ka ho hlaka, Ha se bohle ba reng ho ’Na ‘Morena! Morena!” ba tlang ho kena ’musong oa maholimo, empa ho tla kena ba etsang thato ea Ntate ea maholimong fela. Ba bangata ba tla re ho ’Na tsatsing leo, “Morena, Morena, na ha rea ka ra porofeta ka lebitso la hao na? Na ha rea ka ra etsa mehlolo ka lebitso la hao na?” Ke tla ba bolella pepene, “Ha kea ka ka le tseba le ka mohla, ntloheleng lona le sebetsang bokhopo!’” (Matt. 7:21–23). Sena se bolela hore Moea O Halalelang ha ho mohla o isang motho hole le Lentsoe la Molimo—le susumelitsoeng ke oona Moea O Halalelang—empa o lutse o etsa re mamele Lentsoe lona leo.

Oona Moea O Halalelang o re tataisetsang ’neteng eohle o bile o re fa matla a ho isa ba bang ’neteng eo (Matt. 28:18–20, Liketso1:8). Ha re phetha thomo ea rona e halalelang, re na le thuso ea hae e ikhethang. Ka hona, hoseng ho hong le ho hong, re tlameha ho khumama pela Morena, re nchafatse likano tsa rona tsa boinehelo ho eena. Ha re etsa sena, o tla re fa boteng ba Moea oa Hae, a re tlatse ka matla a hae a halaletsang.

Leha ho le joalo, re tlameha ho bulehela tataiso ea hae ka ho etsa khetho tse hlokolosi tsatsi le leng, re etse seo re tsebang hore se nepahetse, re koekoetle seo re tsebang hore se fosahetse. Ke hore, ke feela ka ho batla feela, ka matla ao re a fuoeng ke Molimo, ho phela kamoo re lokelang ho phela kateng, re ka bulehelang ho amohela matla ao a Moea O Halalelang maphelong a rona, ao Molimo a re tšepisang ’ona.

`Hobaneng ho le bohlokoa, ho ithapella ho bulehela Moea O Halalelang hore o re etelle pele maphelong a rona hoseng ho hong le ho hong?`