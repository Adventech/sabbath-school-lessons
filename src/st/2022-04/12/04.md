---
title:  Kelello ea Kreste
date:  13/12/2022
---

Batho ba bang ba lumela hore motho a ka fetoloa ka ho fetola tikoloho. Ehlile, re lokela ho qoba libaka le maemo a ka re etsang hore re oele melekong (Lipes. 1:1, Liprov. 5:1-8). Empa bothata ba sebe sa rona bo ka rarolloa feela ka phetoho ea lipelo tsa rona (kapa likelello). Kreste o ila ama khubu ea taba ena ha a re, “‘Hobane kahare, pelong tsa batho, ke moo ho tsoang mehopolo e mebe, mafebe, le lipōko, le lipolao, le likutso, le takatso ea leruo, le lonya, le thetso, le bohlola, le mahlo a talimang hampe’” (Mareka 7:21, 22). Sena se bolela hore likelello tsa rona li lokela ho fetoloa.

`Bala litemana tse latelang: 1 Bakorinthe 2:16; Lipesalemas 24:3, 4; Baroma 12:2; Bafilipi 4:8; le Bakolose 3:2. Ho bolelang ho ba le “khopolo ea Kreste”?`

Morena o tšepisitse hore tlasa ‘selekane se secha’ o tla beha molao oa hae likelellong tsa batho ba hae a o ngole pelong tsa bona (Jer. 31:31–33, bapisa le Baheb. 8:8–10, Baheb. 10:16). Ha ho makatse hore e be thutong ea thabeng, Kreste o ile a atolosa moelelo oa melao ea Molimo ho isa boemong ba ho nahana le sepheo sa motho (sheba Matt. 5:17–48). Ka hona, re ka fumana tlholo holima teko ka mohau oa Molimo o fetolang fela, boemong ba menahano le merero, re lokela ho inkela tšepiso eo hore re thibele mehopolo ea sebe.

Bophelong bona, leha ho sa khathalehe hore na re tšepahala hakae, ha ho mohla re tla fihlela phethahalo ea ’nete. Empa ha rele ho Kreste, re apesitsoe ka ho loka hoa hae. Leha re e-so loke, re nkuoa re lokile ho eena (Bafilipi 3:12–15). “Ha re kopane le Jesu, re ba le kelello ea Kreste. Bohloeki le lerato li khanya semelong sa motho, bonolo le ’nete li laola bophelo. Chebahalo ea motho e ea fetoha. Kreste ea phelang moeeng oa motho o pompela matla a fetolang, ’me likarolo tse ka ntle li paka thabo le khotso tse busang kahare.”—Ellen G. White, Selected Messages, book 1, leq. 337.

Ke ka boinehelo ba letsatsi le letsatsi fela, ho shoa letsatsi le letsatsi, boikemisetso ba letsatsi le letsatsi, ka tumelo, le ho mamela Jesu re ka bang le mofuta ona oa phetoho maphelong a rona.

`Nahana hore na bophelo ba hao bo ka ba joang haeba u ka khaotsa ho nahana le ka mehopolo ea sebe. Bophelo ba hao bo ka fapana hakae? Tsela e ’ngoe fela ea ho etsa hore u be le maiphelo a joalo ke efe?`