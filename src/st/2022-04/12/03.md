---
title:  ’Mele e le Tempele
date:  12/12/2022
---

Taba ea hore motho o na le karolo ea moea e sa shoeng e fehlile lithuto tse ’maloa malebana le ’mele oa motho. Mohlala, ho lifilosofara tsa mehleng ea khale tsa Magerike, ’mele oa motho e n’e le teronko ea moea, o neng o lokolloa ke lefu. Taba ena ea bohetene e tlatsoa ke bongata ba likereke tsa Bokreste bo lumelang hore ’mele ke ntloana ea nakoana ea moea o sa shoeng, o tla boela o kopana le‘mele mohla tsoho ea bafu. Ho fapana le sena, ba lumelang hore Molimo le lefatše ke ntho e le ’ngoe, ba nka ’mele oa motho o halalela. Ho ea ka bona, ntho tsohle ke Molimo ’me ’mele oa motho ke karolo ea ntho’e kholo e halalelang. Ka ha re hahlametsoe ke lithuto tse loantšanang tabeng ena, re lokela ho tsitsa holima sale ka seo Bibele e se rutang malebana le tlhaho ea motho.

`Bala 1 Bakorinthe 6:19, 20 le 1 Bakorinthe 10:31. Ke joang kutloisiso ea hore ’mele ea rona ke “tempele ea Molimo” le “tempele ea Moea O Halalelang” li ka bang le khahlamelo e ntle boitšoarong ba rona?`

Adama le Eva ba ile ba etsoa ka setšoantšo le ho tšoana le Molimo (Genese 1:26, 27), se neng se sa bontšoa semelong sa bona feela empa le karolong ea nama. Kaha setšoantšo seo se ile sa thunthetsoa le ho patoa ke sebe, mosebetsi oa topollo ke ho khutlisetsa batho maemong a bona a pele, ho kenyeletsa le bophelo bo botle ba nama, ho tšoana ka hohle-hohle le libopuoa. tse sa khoneng ho ja sefate sa bophelo.

Khutlisetso ena ke mothati oa bophelo bohle e tla fela mohla Jesu a tlang hape, ha nama e bolang e apara he se bole ’me se shoang se apara hose shoe (1 Bakor.15:53, 54).

Moapostola Johanne o ile a ngolla motsoalle oa Gaiuse, “Moratuoa, ke rata hore u atlehe nthong tsohle, ’me u iketle ’meleng oa hao, joalokaha moea oa hao o atlehile” (3 Johanne 1: 2).

Haeba re anenela hore motho ke sebopuoa se sa aroloeng, le hore bolumeli bo kenyeletsa likarolo tsohle tsa bophelo ba motho, re lokela ho ela hloko bophelo ba rona ba semoea e le boikarabello ba tumelo. Re lokela ho tataisoa ke motheo o susumelitsoeng, “Empa le ha le e-ja, leha le e-noa, leha le etsa ntho efe kapa efe, etsang tsohle ho tlotlisa Molimo ka tsona” (1 Bakor.10:31). Empa re hopole hore re phela lefatšeng leo batho ba lokileng ba ka sulafalloang ke litlamorao tsa tlhaho ea motho ea sebe le tikoloho ea sebe. Ka hona, ha re tšepeng Molimo, re etseng sohle se matleng a rona, re tlohelle litla-morao ho Molimo.