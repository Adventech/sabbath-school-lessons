---
title:  Lazaro
date:  27/10/2022
---

`Bala Johanne 11:1–44. Ke joang Jesu a ileng a “tlotlisoa” ka bokulo le lefu la Lazaro (Johanne 11:4)?`

Mona hape, Jesu o sebelisa thehello ea boroko h’a buoa ka lefu. “‘Lazaro motsoalle oa rona o robetse; empa ke ea mo tsosa borokong’” (Johanne 11:11). Nakong eo ba bang ba neng ba nahana hore o buoa ka boroko bo tloaelehileng (Johanne 11:11–13), Jesu a hlakisa hore na o bolela’ng:

“‘Lazaro o shoele’” (Johanne 11:12–14). Ha e le hantle, nakong eo Jesu a fihlang Bethane, e n’e se e le matsatsi a mane Lazaro a shoele; setopo sa hae se ne se qalella ho bola (Johanne 11:17, 39). Nakong eo setopo se bolang hoo se nkhang, ha ho potang: motho o shoele-shoi!

Maemong ana, nakong eo Jesu a bolellang Maretha, “‘khaitseli ea hao o tla tsoha’” (Johanne 11:23), o ile a tiisa tumelo ea hae ea tsoho ea bafu ea ho qetela. Empa Jesu a araba, “‘Ke ’na tsoho le bophelo. Ea lumelang ho ’Na le ha a shoele, o tla phela. E mong le e mong ea phelang, ’me a lumetse ho ’Na, a keke a shoa le ka mohla o le mong. Na u lumela hona na?’” (Johanne 11:23–26). Eaba Jesu o oa tlatseletsa, “‘ha u lumela u tla bona khanya ea Molimo’” (Johanne 11:40). Maretha o ile a lumela, eaba o bona khanya ea Molimo tsohong ea khaitseli ea hae.

Bibele e re bophelo bo hlōtsoe ka lentsoe la Molimo (Lipes. 33:6), ’me ka lentsoe la hae bophelo bo ka boela ba hlōloa hape, hantle joalokaha ho etsahetse ka Lazaro. Kamora thapelo e khutšoane, Jesu a laela, “‘Lazaro, tsoa moo!’” (Johanne 11:43). Hona moo, batho ba bona matla a Molimo a fanang ka bophelo, oona matla a entseng hore lefatše la rona le be teng, oona matla ao qetellong, a tlang ho laela ba bafu ho tsoha.

Ka ho tsosa Lazaro, Jesu o ila a tiisa hore o na le matla a ho hlola lefu, eo le eena a bileng joaloka ka rona, ea ileng a shoa—ke ponahatso ea khanya ea Molimo e ka fetang ee?

`Bala Johanne 11:25, 26. Moleng o mong Jesu o buoa ka balumeli ba shoang, e be ho o hlahlamang o buoa ka hore balumeli ba keke ba hlola ba e-shoa. Ke sefe seo Jesu a re rutang sona moo, ’me ke hobang ha kutloisiso ea hore lefu ke boroko ho le bohlokoa-hlokoa bakeng sa ho utloisisa mantsoe a Kreste? ’Me ke hobaneng ha mantsoe a hae, re le batho ba lemaletseng ho ea lebitleng, a re fa tšepo e kholo?`