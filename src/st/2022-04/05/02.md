---
title:  Tsoho ea Moshe
date:  23/10/2022
---

`Bala Juda 9 le Luka 9:28–36. Ke bopaki bofe boo u bo fumanang litemaneng tsee tsa tsoho ea setopo sa Moshe?`

Ba bang ba baholo-holo ba kereke ea Magerike, ho tloha ka Alexandria, ba ile ba etsa khang ea hore, nakong eo Moshe a shoang, ho ile hoa bonoa bo Moshe ba babeli: e mong e le moea o phelang, e mong e le nama e shoeleng; Moshe e mong a nyolohela leholimong le manyeloi, e mong a tseteloa lebitleng. (Sheba Origen, Homilies on Joshua 2.1; Clement of Alexandria, Stromata 6.15.) Phapang ena e tsoang pakeng tsa moea le ’mele e ka ’na ea etsa kelello ho ba lumelang kutloisisong ea Magerike ea hore moea ha o shoe, empa taba ena ha e eo ka Bibeleng. Juda 9 e tiisa lithuto tsa Bibele tsa tsoho ea ’mele oa Moshe, hobane khang e né le malebana le “setopo sa Moshe” eseng ka moea ofe kapa ofe o setseng o phela.

Deuterenoma 34:5–7 e re bolella hore Moshe o ile a shoa a le lilemo li 120, eaba Jehova o mo pata sebakeng se patehehileng phuleng e naheng ea Moabe. Empa Moshe h’a ka a nka nako e telele ka lebitleng. “Kreste ka boeena, ’moho le manyeloi a neng a pata Moshe, a theoha leholimong ho tla bitsa mohalaleli ea robetseng. . .

. Kreste o ne a tlo tsosa motho bafung khetlo la pele. Ha khosana ea bophelo le ba khanyang ba atamela lebitla, Satane o ile a tšosoa ke boholo ba bona. Kreste h’a ka a emela ho kena ntoeng le Satane........ Empa Kreste o ile a fetisetsa tsohle ho Ntate, a re ‘Jehova a u khalemele.’ Juda 9......... Tsoho e ile ea tiea ka ho sa feleng. Satane o ile a falatsoa phofu ea hae; ba lokileng ba shoeleng ba tla phela hape.”—Ellen G. White, Patriarchs and Prophets, maq. 478, 479.

Bopaki bo hlakileng ba tsoho ea Moshe bo fumanoa phetohong ea thabeng. Mono Moshe o ile a hlaha le moporofeta Elia, ea ileng a nkeloa leholimong a sa bona lefu (2 Marena 2:1–11). Moshe le Elia ba bile ba qoqa le Jesu (sheba Luka 9:28–36). “Banna ba babeli ba e ba teng moo, ba buisana le eena, e le Moshe le Elia. Ba hlahile ka khanya, ba bolela lefu la hae, leo a tla le phetha Jerusalema” Luka 9:30, 31). Ho hlaha ha Moshe, ke bopaki ba hore Jesu o tla ka tlholo holima sebe le lefu. E n’e le Moshe le Elia eseng “meea” ea bona (hakere Elia o n’a sa shoa), ba itlhahisitseng ho Jesu mono.

`Moshe h’a ka a lumelloa ho kena Kananeng ea lefatše (Deuteron. 34:1–4) empa o ile a nkeloa Kananeng ea leholimo. See se re rut’ang ka Molimo a ka “etsang etsang tse fetisisang haholo tsohle tsee re ka li qelang, le tsee re ka li hopolang” (Baefs. 3:20)?`