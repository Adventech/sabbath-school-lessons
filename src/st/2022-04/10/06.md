---
title:  Seo Bibele e se Rutang
date:  01/12/2022
---

`Bala 1 Johanne 5:3–12. Hobaneng moapostola Johanne a buoa ka “bophelo bo sa feleng” ho ba leng ho Kreste feela?`

Thuto ea Bibele ea hore ha se motho e mong le e mong ea tla fumana bophelo bo sa feleng—ho fapana le e khelohileng ea hore moea ha o shoe—e hlakisoa hantle ho 1 Johanne 5:11, 12. Ho utloisisa moelelo oa khaolo ena e bohlokoa, re lokela ho hopola hore ke Molimo feela ea nang le “ho se shoe” (1 Tim. 6:15, 16) ’me ke eena fela mohloli oa bophelo (Lipes. 36:9, Bakol.1:15–17, Baheb. 1:2).

Nakong eo sebe se neng se kena lefatšeng kamora ho oa ha Adama le Eva (Genese 3), bona le litloholoana tsohle tsa bona (le rona) ba ile ba ba tlasa thohako ea lefu la nama ’me ba lahleheloa ke mpho ea bophelo bo sa feleng. Empa Molimo oa rona ea lerato o ila a thakhola leano la topollo hore re boele re fumane mpho eo hape, bophelo boo ba neng ba tlameha ho bo phela ho tloha qalong. Joalokaha Paulosi a ngotse: “kamoo o re khethetseng ho eena ka teng, ha o no o e-so ho thehe lefatše, hore re tle re halalele, ’me re hloke sekoli pel’a oona” (Baefs.1:4).

Moapostola Paulosi o hlalosa hore “joalokaha sebe se kene lefatšeng ka motho a le mong [Adama], ’me lefu le kene ka sebe,” ka hona, “ka motho a le mong, Jesu Kreste,” mpho e ntle ea bophelo bo sa feleng e ile ea anela batho bohle (Baro. 5:12–21. Mona Paulosi o hlakisa taba ka Adama oa ’nete ea phetseng, eo ka ho tlola molao, a tlisitseng sebe le mahlomola lefatšeng la rona.

Ka hona, moapostola Johanne o oa tlatseletsa, “Molimo o re file bophelo bo sa feleng, ’me bona bo ho mora oa hae. Mang le mang ea nang le Mora o na le bophelo; mang le mang ea senang Mora oa Molimo ha ana bophelo” (1 Johanne 5:11, 12).

Setšoantšo sohle se hlaka ho feta ha re hopola puo ea Jesu: “‘Mang le mang ea talimang Mora ’me a lumela ho eena o tlaba le bophelo bo sa feleng, ke tla mo tšosa mohla tsatsi la bofelo’” (Johanne 6:40), le hore “‘Ke ’Na tsoho le bophelo. Bohle ba lumelang ho ’Na leha ba ka shoa, ba tla phela’” (Johanne 11:25).

Sena se bolela hore bophelo bo sa feleng ke mpho ea Molimo ka Kreste, e fumanoang hona joale, empa eo phethahatso ea eona e bang fela kamora hore ba lokileng ba tsohe bafung (1 Johanne 5:11, 12). Ho fapana le thuto ea hore moea ha o shoe e fanang ka bophelo bo sa feleng ho batho bohle—ho sa natsoe hore na u liheleng kapa paradeising, le ho bona ba seng ho Kreste. Leha thuto ena e tumme ha kana kana, ha e tsoe ka Bibeleng.