---
title:  Libōkō tse sa Shoeng?
date:  27/11/2022
---

`Bapisa Mareka 9:42–48 le Esaia 66:24. U utloisisa polelo ee joang “moo sebōkō sa bona se sa shoeng” (Mareka 9:48)?`

Batho ba bang ba hlalosa lereho lena “sebōkō” (Mareka 9:48) le buoa ka moea o tsoileng nameng ea ba babe joale, kamora lefu, se fofela liheleng, moo o sa shoeng empa o otloa ka ho sa feleng.

Empa kutloisiso ena ha e nyalane le kamoo Bibele e hlalosang lefu kateng; hape ha e ikamahanye le nalane ea Testamente ea Khale khaolong ena. Haele hantle, “bo ’ngoe ba lereho ‘sebōkō’—ha le bolele sebōkō se le seng. Ho buoa ka libōkō tse jang litopo tse bolang.”—Robert G. Bratcher and Eugene A. Nida, A Translator’s Handbook on the Gospel of Mareka (London: United Bibles Societies, 1961), leq. 304.

Ho Mareka 9:48 Jesu o qotsa Esaia 66:24, e balehang tjena, “’Me ha ba tla tsoela ntle ba tla bona litopo tsa batho ba ikhantselitseng ‘Na; hobane sebōkō sa bona se keke sa e-shoa, mollo oa bona o ke ke oa tima’”

Papiso ena ea pono e tšosang e bontša lepatlelo la ntoa le lira tsa Molimo tse shoeleng, tse senngoang. Litopo tse sa senngoang ke mollo li jeoa ke libōkō, kapa mohlomong li qaloa ke libōkō li qeteloe ke mollo. Hore ho qalang ke hofe, ha hona moo ho buuoang ka moea o monyolang ha ’mele o senngoa e be o fofela liheleng.

Empa “libōkō” tse sa shoeng tsona? papiso e sebelisitsoeng ho Esaia 66:24 (e qotsuoeng ho Mareka 9:48) ha e bolele hore libōkō tseno ha li shoe. (Libōkō tse sa shoeng?) Se boleloang mona ke hore libōkō ha li sihe mosebetsi oa tsona o le hafo. Ka mantsoe a mang, li kokona litopo tsena ho fihlela li felile tu! Ho fapana le hoo, batho ba Molimo ba tšepahalang ba tla ba “leholimong le lecha le lefatšeng le lecha” ba khumamela Molimo ka sebele (Esa. 66:22, 23). Ka pheletso tse fapaneng hakana ka kelellong, ha ho makatse hore e be Jesu o ile a re ho kaba betere ha motho a ka kena leholimong a sena setho se seng sa ’mele—a sena letsoho, leoto, kapa leihlo ho e na le hoba le ’mele o feletseng o tlo senngoa ke liboko le mollo (Mareka 9:42–48).

`Qetellong, re bolokehile ka hohle-hohle kapa re lahlehile kahohle-hohle. Ha hona ho ema terateng. Re ba le bophelo bo sa feleng kapa re tobana le ho senngoa ka ho sa feleng. Ke khetho life tseo u tlamehang ho li etsa kajeno? Ke joang ’nete ena—bophelo bo sa feleng kapa tšenyeho e sa feleng—e susumet-sang khetho tseo?`