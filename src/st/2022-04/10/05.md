---
title:  Paradeisi e Meea e Senang Nama
date:  30/11/2022
---

Leha maporosetanta a sa lumellane le pelekatori, bongata ba bona bo lumela hore meea ea bahalaleli e se ntse e inyakalatsa le Molimo paradeising. Bang ba etsa khang ea hore “meea” eo empa e se na nama feela; ba bang ba lumela hore ke meea e senang nama empa e koahetsoe ke khanya ea semoea.

Ho sa satsoe hore na boemo bo sa tšoareheng ba bafu bao hothoeng b’a phela, lithuto tsena li hanana le tsoho ea ho qetela le kahlolo ea bafu. Hobaneng ho e na le tsoho le kahlolo (Tŝen. 20:12–14) haeba meea ea bahalaleli e se ntse e le paradeising?

`Bala Liketso 2:29, 34, 35 le 1 Bakorinthe 15:16–18. Ke joang likhaolo tsee li re fang leseli le batsi ka boemo ba bafu le ba emetseng tsoho?`

Bibele e ruta hore batho bohle ba se ntse ba le leholimong, ba ile ba fetoloa ba ntse ba phela, joaloka Henoke (Genese 5:24) le Elia (2 Marena 2:9–11), kapa ba tsosoa bafung, joaloka Moshe (Juda 9) le ba tsositsoeng le Kreste (Matt. 27:51–53).

Joalokaha re se re bone, ha ho buuoa ka meea e “tlasa aletare” e llang ho Molimo hore e fumane boiphetetso (Tŝen. 6:9–11) empa e le papiso e sa tiiseng thuto ea hore moea ha o shoe. Ho seng joalo ha ho utloahale eka methaka eno e nyakaletse. Haele hantle, lebitla ke sebaka sa phomolo ho bafu, ba sa utloeng letho ha ba ntse ba emetse tsoho ea ho qetela, moo ba tla boela ba utloa hape. Bafu, le bona bafu ba lokileng, ha se meea e senang nama e entseng e ea holimo le tlase leholimong, e emetseng ho kopanngoa le meea ea eona mohla tsoho.

Hape, e kaba Pauslosi o buoa ka’ng ho 1 Bakorinthe 15:18, ha a re haeba ho ne ho sena tsoho ea bafu, “ekaba le ba ithobaletseng ho Kreste ba timetse.” Ba ka timela joang empa ba se ntse ba nyakaletsoe ke monate oa leholimo, ’me ba bile moo nako e telele esale hore ba shoe? Khubu le ’moko-thuto oa Testamente e Ncha, hore bafu ba tsoha mohla Kreste a tlang, e ba e fefoha joaloka ntlo ea masiba ka baka la lithuto tsa mafosisa tsa hore bafu ba lokileng ba fofela moputsong oa bona oa ka ho sa feleng hang ha ba shoa. Nthoena re e utloa mehla ena, haholo-holo mafung.

`Tse ling tsa litsela tseo u ka thusang batho ho utloisisa hore bafu ba ntse ba robetse mabitleng ka ’nete ke “taba tse monate,” ka kutloisiso ea hore ba phomotse ha hona bohloko boo ba bo utloang?`