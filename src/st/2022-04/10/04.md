---
title:  Bahalaleli Pelekatori
date:  29/11/2022
---

Kereke ea Roma e Khatholike e re bafu ba sa lokeleng ho ea liheleng empa ba e-so lokele paradeisi ba ka hlatsuoa libe pelekatori ba ntano nyolohela paradeising. Matšoenyeho a bona pelekatori mono a ka fokotsoa ke lithapelo le ho soaba hoa baratuoa ba bona.

_Katekisimsa ea Kereke e Khatholike e hlakile ka pelekatori_: “Bohle ba shoelang mohaung oa le setsoalleng sa Molimo, ba mpa ba e-so ka ba hloeka-hloeki, ruri ba na le tiisetso ea pholoso ea ka ho sa feleng; empa ka mora lefu, ba’ hloekisoa, hore ba fumane khalalelo e hlokehang hore ba kene monyakeng oa leholimo.”—Catechism of the Catholic Church, (New York: Doubleday, 1995) leq. 291. Hape, e boetse e supa hore ho hlokofatsoa hoa bona ho ka fokotsoa ke lithapelo tsa baratuoa ba bona tseo ba li etsetsang mofu. “Kereke e boetse e khothaletsa lithuso, likabelo le mesebetsi ea tšoabo e etsetsoang bafu.”—Catechism of the Catholic Church, leq. 291.

`Bala Moeklesia 9:10, Ezekiele 18:20–22, le Baheberu 9:27. Likhaolo tsee li hanyetsa thuto ea pelekatori joang?`

Thuto ea pelekatori e kenyelelitse tloaelo ea bohetene ea lihele tse tukang le ho rapella bafu. Thuto ena e fosahetse ho ba lumelang lithuto tsa Bibele (1) hore bafu ba sala ba sa utloe letho ka mabitleng (Moeklesia 9:10); (2) ho loka ha motho ea oeleng bo ka se fetisetsoe mothong e mong ea oeleng (Ezeki. 18:20–22); (3) ’muelli oa rona ke Kreste feela (1 Tim. 2:5); le hore (4) lefu le lateloa ke kahlolo ea ho qetela, ntle le monyetla oa bobeli oa ho sokoloha libeng tsa ha motho a ntse a phela (Baheb. 9:27).

Kotsi ea taba ena e bonahala kamoo thuto ena e seng ea Bibele ea pelekatori e sentseng semelo sa Molimo kateng. Ehlile, “Satane esale a sebeletsa ho toloka Ntat’a rona ea maholimong hampe. O ile a hlahisa thuto ea hore moea ha o shoe. . . . taba ea lihele tse chang ka ho sa feleng ke boqapi ba Satane. Lithuto tsena li silafatsa semelo sa Molimo, hore a bonoe a le khopo, a tletse boiphetetso, a sa tšoarele.”—Ellen G. White, Manuscript 51 (Dec. 10), 1890. Ho e na le bafu ba robetseng, ba emetseng ho tla ha Kreste, kutloisiso ena e re ba pelekatori, ba’ hlokofatsoa ho fihlela motho e mong a ka fihla a ba ntša.

`Ke sefe seo liphoso tse kang pelekatori le lihele tse tukang ka ho sa feleng li re rutang sona ka bohlokoa ba lithuto tsa tumelo? Ke hobaneng ha seo re se lumelang se le bohlokoa-hlokoa, eseng feela eo re lumetseng ho eena?`