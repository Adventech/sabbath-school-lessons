---
title:  Boitjaro
date:  14/09/2022
---

Ha Eva a etsa sebe serapeng sa Edene, e ne e se hobane a ne a sa tšepe lentsoe la Molimo. Khubung ea bothata bona e ne e le tumelo ea hae ea hore o na le bohlale bo lekaneng ho ikhethela se molemo le se lokileng. O ile a tšepa kahlolo ea hae. Ha re itšetleha maikutlong a rōna khahlanong le ho itšetleha lentsoeng la Molimo, re bulela mathata ka mefuta.

Pale ea Saule e hlalosa mehato ea boitšepo le tlokotsi e latelang potlako. Samuele o ile a tlotsa Saule morena oa Molimo (1 Sam. 10:1). Eaba u fa Saule litaelo tsa khetheileng (1 Sam. 10:8), empa Saule a hloka kutlo.

`Bala karolo e latelang ea pale ho 1 Samuele 13:1-14. Saule o ile a etsang e ileng ea isa ho oeleng ha hae?`

Ho na le mehato e meraro e isitseng Saule tseleng ea boitšepo hang ka mora hore a behoe morena. Bothata ke hore ha ho le moo o mong oa mehato ena o neng o le mobe ka boona. Empa, e ne e fupere peo ea tlokotsi eo ileng ea nkoa ntle le ho itšetleha ka Molimo. Ela hloko tatellano ea ka moo ho oela ha Saule hlahileng kateng.

1. Saule o ile a re: “Ke bone”—ho qhalana ha mabotho a hae le bo-sieo ba Samuele (1 Sam. 13:11). Saule o ne a le tlasa khatello, ’me a itekanyetsa ka mahlo a hae se neng se etsahala.

2. Saule a tloha ho “ke bone” ho ea ho “ka re”-hore ba-Filista ba tla ba hlola (1 Sam. 13:12). Seo a se boneng ka mahlo a hae sa bopa seo a ileng a se bua, kapa ho ikhakanyetsa, ka boemo bo mo tobileng.

3. Saule a tloha ho “ka re” ho ea ho “ka utloa”-ho qobelleha ho etsa sehlabelo (1 Sam. 13:12). Seo Saule a ileng a se nahana sa bopa maikutlo a hae.

Bohle re entse sena: re itšetleha ka pono ea rōna ea botho, e etsang hore re tšepe boikutlo ba rōna. Ebe sebetsa holima boikutlo bona.

`Hobaneng u nahana hore ho bile bobebe ho Saule ho latela kahlolo ea hae, leha a ne a na le litaelo tse hlakileng tsa Molimo kelellong ea hae? Ekare ha tseba hore re ea fokola ’me tsebo ea rōna ha ea phethehe, hobaneng re leka ho itšetleha ho borōna? Ke eng eo re ka e etsang ho ithuta ho tšepa litaelo tsa Jehova ho feta ho itšepa bo-rōna?`