---
title:  Ho Phela ka Khumamelo
date:  26/07/2022
---

`Bala Jobo 1:6–2:10. Ke eng se bakileng mathata a Jobo?`

Ho na le se seng se hlollang mona. Mangeloi a itlhahisa ho Molimo, ’me Satane o tla le oona. Molimo o botsa Satane hore o tsoa kae, ’me Satane o araba ka hore re, “‘ke tsoa chalaka lefatšeng, le ho solla teng’” (Jobo 1:7). E ba Molimo o botsa potso ena: “‘Na ha ua ka ua lemoha Jobo, mohlanka oa ka, na?’” (Jobo 1:8). Potso ka bo eona ha e makatse; empa ho makatsang ke ea e botsang. Ha se Satane ea supang Jobo e le taba ea hlahlobo-ke Molimo. Ka ho tseba hantle se tlo latela, Molimo o tlisa Jobo maikutkong a Satane. Tlase lefatšeng, Jobo ha a tsebe ka moo sebopi sa hae se tlo chesa kateng. ’Me leha ho hlakile hore ke Satane, e seng Molimo, ea tlisetsang Jobo matšoenyeho, ho hlakile hape hore Molimo ke eena ea fanang ka tumello e phethahetseng hore Satane a senye lintho tsa Jobo, bana, le bona bophelo ba hae. Ha e ba Molimo o fana ka tumello ea ho hlokofatsa Jobo, ke phapang efe e etsoang ke hore na ke Molimo kapa ke Satane ea tlisang bohloko? Ke joang Molimo a ka lokang le ho halalela ha a lumella Satane ho tlisetsa Jobo bohloko? Na ketsahalo ee ke e ikhethileng, kapa ke mohlala oa seo Molimo a ntseng a se etsa ka rōna le kajeno?

`Ho Jobo 1:20, 21, ke joang Jobo a arabelang liteko tsee?`

Ho ea khoneha ho arabela matšoenyeho ana ka litsela tse peli. Re ka koata le ho halefa, ra furalla Molimo oo re lumelang hore o khopo kapa ha a eo, kapa re ka tšoarella ho Molimo haholo. Jobo o sebetsana le tsietsi ea hae ka ho lula boteng ba Molimo le ka ho mo khumamela.

Ho Jobo 1:20, 21, re bona lintlha tse tharo tsa khumamelo tse re thusang masoabing. Ea pele, Jobo o amohela ho hloka thuso ha hae le ho ela hloko hore a na letho: “‘Ke tsoile popelong ea ’me ke le feela, ’me ke tla khutlela teng ke le feela’” (Jobo 1:21). Ea bobeli, Jobo o ananela hore Molimo o ntse a le taolong ka ho botlalo: “‘Jehova o ne a neile, o boetse o latile’” (Jobo 1:21). Ea boraro, Jobo o qetella ka ho tsitsisa tumelo ea hae ho lokeng ha Molimo. “‘ho rorisoe lebitso la Jehova’” (Jobo 1:21).

`U feta hara bothata bo itseng? Latela mehato eo Jobo a e sebelisitseng. E ka u thusa joang le uena?`