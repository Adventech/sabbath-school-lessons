---
title:  'Elia: Lepotla-potla Le Ja Poli'
date:  07/09/2022
---

Pontšo e ne fihlile pheletsong ka holima thaba ea Karmele (1 Marena 18). Mollo o ne o theohile leholimong, batho bohle ba ne ba ananetse Molimo oa ’nete, ’me baporofeta ba bohata ba ne ba timelitsoe. Molimo o ne a phetelelitsoe. U ne o ka nahana hore Elia o na ntsa a hola semoeeng ha letsatsi le ntse le phahama, empa hang a utloa se seng se ileng sa mo tsosa hoo a ileng a batla ho shoa. Bala pale kaofela ho 1 Marena 19:1-9. Mantsoe a ho qetela litemaneng tsena a ea tšosa: “Lentsoe la Jehova la mo tlela, la re: U etsa’ng moo, Elia?’” (1 Marena 19:9). Ruri, letsoalo la Elia le ile la etsa hore a balehe le ho iphumana a le sebakeng se fosahetseng.

`Ka mora tšebetso e matla ea Jehova thabeng ea Karmele, Elia o lokela e be o ne a tletse ka tumelo le tšepo; empa, ke eo a matha ho pholosa bophelo ba hae. Ke thuto eo re e fumanang mohlaleng o mobe oo?`

Pale ena e supa se seng se bohlokoa: ha re potlaka, re iphumana ha bobebe re le libakeng tse fosahetseng. Tabeng ea Elia, e bile letsoalo la hae le ileng la mo imela le ho etsa hore a balehele lefelleng, a ba lakatse hore hoja ha a ka a tsoaloa. Empa ho na lintho tse ling tse etsang hore re potlakele ho tsoa mererong ea Molimo bakeng sa rōna.

`Bala litemana tse latelang. Gen. 16:1-3; Num. 20:10-12; Baahl. 14:1-3; Matt. 20:20, 21; Luka 9:52-56; Lik. 9:1. Ke lintho tse ileng tsa etsa hore ba potlakele ho tsoela kathōko ho thato ea Molimo?`

Ho bonolo ha kakang hore lintho tse kang tabatabelo, khalefo, takatso, ho hloka tumelo, kapa “Cheseho” e itseng bakeng sa Morena e re bakele ho potlakela moo re sa lokelang. Ha ho motho ea sa halefeng. Taba ea bohlokoa ke ho ba le tumelo e tšepang molemo le mohau oa Molimo, eo re tsebang hore oa re rata ’me o re batlela se leng molemo. Sena ha se iketse. Tumelo e ka mpho, empa ke mpho e hlokang ho hahuoa, ho hlokomeloa, le lebeloa ka hloko.