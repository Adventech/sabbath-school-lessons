---
title:  Moralo oa Thoriso
date:  21/08/2022
---

Sengoli se seholo sa Russia Fyodor Dostoyevski o ne a ahloletsoe lefu, leha kahlolo e ile ea fetoloa motsotsong oa ho qetela. O ile a qeta lilemo tse ngata teronkong. Ha a bua ka maiphihlelo a hae a teronko, oa ngola: “Lumela ho isa qetellong, leha batho bohle ba ka lahleha ’me oa sala u le mong fela ea tšepahalang; tlisa kabelo ea hao leha ho le joalo ’me u boke Molimo bo-’notšing ba hao.”

Thutong ena se re bone ka moo Paulose a ileng a mamella khanyetso le tlhoriso kateng. Empa ha joale o lutse teronkong ea Roma. Empa ha a nyahama; ho e na le hoo, ka Cheseho eohle o ngola le ho khothatsa balumeli ba Filipi!

`Bala Ba-Filipi 4:4-7. U nahana hore Paulose a ka be a ngotse lintho tse joalo joang ha eena a ne a lutse teronkong? Sekheng sena, ke metheo efe ea ho fumana “khotso ea Molimo”?`

Ke ntho e ’ngoe ho nyakalla ha lintho tsohle li tsamaea hantle. Empa Paulose o re khothaletsa ho ithabela ka mehla. Seo se ka utloahala se makatsa. Ha e ba re nka seo Paulose a se ngotseng ka nama, ntlha li peli tse hlokolosi.

Ea pele, ha e ba re lokela ho thaba ka mehla, e lokela ho bolela hore re tlameha ho thaba leha maemo a sa bonahale a fana ka mabaka a ho nyakalla. Ea bobeli, ha e ba re lokela ho thaba ka mehla, e lokela ho bolela hore re lokela ho ithuta ho thaba ka linako tseo re sa utloeng re le moeeng oa ho etsa joalo.

Paulose u re biletsa ho rorisa Molimo leha ka linako tse ngata ho ka bonahala ho se lebaka la ho etsa joalo. Ho ka bonahala e le ntho e se nang kelello hape. Empa joalo kaha re tla bona, ke hobane hantle ho na le linako tseo ho ka bonahalang ho sa etse kelello hore re ka biletsoa ho thaba. Ka mantsoe a mang, thoriso ke khato ea tumelo. Joalo ka ha tumelo e sa ipapise le maemo a rōna empa e ipapisa le ’nete ka Molimo, ka hona thoriso ke ntho e ’ngoe eo re e etsang e seng hobane re ikutloa hantle empa ke lebaka la ’nete la hore na Molimo ke mang le seo a se tšepisitseng. ’Me ka ho makatsang, ke tumelo e joalo e qalang e bopa mehopolo, maikutlo, le maemo a rōna.

`Ke ’nete e fe ka Molimo eo Paulose a e qollang seratsoaneng see-’nete e mo lumellang ho thaba, leha a le teronkong? Ngola fatše lethathamo le le khutšoanyane la seo u se tsebang e le ’nete ka Molimo. Sheba lethathamo leo ’me u rorise Molimo bakeng sa ntlha ka ’ngoe. See se fetola tsela eo u ikutloang ka eona joang, le ho tseba maemo ao u leng ka hara oona?`