---
title:  Paki e Kholisang
date:  24/08/2022
---

Bukeng ea Liketso, thoriso e na le matla a hlollang ho ba e utloileng. Bala Liketso 16:16-34. Ka mora ho taboleloa le ho shapuoa, Paulose le Silase ba ile ba kenngoa teronkong. Ho se ho se motho ea teng ho ka tlotsa ka setlolo metopa le maqeba ka mehetleng a bona. Ba le bohlokong bo boholo joalo le maoto a bona a tlamiloe ka mahlaahlela, ba beoa lefifing phaposing e ka hare ea teronko. Empa ha batšoaruoa ba bang ba lutse ba mametse, Paulosi le Silase ba qalella ho rapela le ho bina.

Ka mora tšisinyeho ea lefatše, le ka mora hore molebeli oa teronko a fumane hore ha ho ea balehileng ho Paulosi, kapa Silase, kapa ofe kapa ofe oa batšoaruoa, “a itihela maotong a Paulose le Silase, a ntse a tlakasela. A nto ba ntšetsa ntle, a re: Benghali, e ka khona ke etse joang ho bolokeha?’” (Liketso 16:29, 30).

`Hobaneng ketsahalo ee e ile ea etsa hore molebeli oa teronko a shebane le pholoho ea hae? Ke karolo eo u nahanang hore thapelo ea Paulose le Silase e e bapetse ho re e be batšoaruoa ha ba ka ba baleha, le tšokolohong ea monna eo le ba ntlo ea hae kaofela?`

Ho ea makatsa ho utloa hore thoriso e ka fetola qetello ea ba bangata ba potileng. Ekare ha Paulosi le Silase ba ne ba lutse lefifing ba ntse ba koma-koma ba belaela joalo ka ha batšoaruoa ba etsa, u nahana hore ho ka be ho na le motho ea ileng a bolokeha bosiung boo?

Ha re tsebe hore na ho ile ha etsahala eng ka molebeli oa teronko le ba lelapa la hae ha morao, empa na u ka ba nahana ba bala mantsoe ao Paulose ha morao a a ngotseng a le teronkong e ’ngoe Roma: “Hobane ka baka la Kreste le neiloe lehlohonolo, e seng feela la ho lumela ho eena, e leng le la ho utloisoa bohloko ka baka la hae. Hobane le lutse ntoeng eo le boneng e le ho ’na, eo le joale le sa utloang hobane e le ’na” (Ba-Fil. 1:29, 30). Ekare ha ba balile sena ’me ba hopola hore na ke joang mahlomola a Paulosi a ba tliselitseng thabo, ruri e lokela e be e ile ea tlisa pina lipelong tsa bona le qholotso ea ho lula ba tšepahetse, ho sa ntsoe se ba lahlehelang.

`Ke mang eo u nahanang hore a ka susumeletsoa ho Molimo ke pina ea thoriso e tsoang pelong ea hao? Etsa ka matla ohle ho rorisa Molimo pela batho ba bang. Ha u tsebe hore na e ba le matla a molemo ha kae.`