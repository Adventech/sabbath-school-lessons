---
title:  Sebopi sa Molisa
date:  25/06/2022
---

### Bakeng sa Thuto ea Beke ena, Bala
Pes. 23, Ba-Ba-Roma 12:18-21.

> <p>Temana ea Khopolo</p>
> “O hlabolla moea oa ka; o ntsamaisa mehlaleng ea ho loka, ka baka la lebitso la hae” (Pes. 23:3).

Sophie a itšetleha ka lemati la kamore ea hae le ho thellela fatše. Meokho e ne bokellana ka potlako, ’me ka mora nakoana a ba sa ntsa lumaela. “A ka etsa joalo joang? A ka etsa joalo joang?” Sophie o ne a sa tsoa fumana litaba tse robileng pelo ea hae. Motho ea neng a nahana hore ke motsoalle, motho ea neng a motšepa le ho mohlonepha, o ne a jala litšebo tse mpe ka eena e le ho senya seriti sa hae le mosebetsi oo a neng a ntse a o etsa. A nka Bible betheng, hang a iphumana a shebile mantsoe a tloaelehileng haholo: “O hlabolla moea oa ka; o ntsamaisa mehlaleng ea ho loka, ka baka la lebitso la hae. Leha nka tsamaea khohlong ea moriti oa lefu, nke ke ka tšoha bobe leha bo le bong, hobane u na le ’na; lere la hao le seikokotlelo sa hao ke tsona tse ntšelisang” (Pes. 23:3, 4).

“Ruri ho ka se be joalo!” a itjoetsa joalo. Empa nnete ea taba ho ne ho se ka moo e-ka balehuoang kateng. Molisa Pesalemeng o ne a etella mohlape oa hae pele mehlaleng ea ho loka, empa tsona litsela tsena hape li bonahala li isa khohlong ea moriti oa lefu. Na ho ka etsahala hore le eona keko e bohloko ee ea motsoalle, khohlo ena e lefifi, e ka sebelisoa ke Molimo ho mo koetlisetsa ho lokeng?

**Ho Shebela Beke Pele**: Ke linakong life tseo u kileng oa hola haholo moeeng—e bile nakong tse monate kapa the thata?