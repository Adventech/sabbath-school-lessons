---
title:  Ka Lebitso la Jesu
date:  15/08/2022
---

> <p></p>
> “‘Ekare ha le kōpa ntho la lebitso la ka, ke tla e etsa’” (John 14:14).

Jesu o ne a se a sa tlo ba le barutuoa ba hae ha lelele. Eena eo e neng e le motšehetsi le mokhothatsi ho bona, o ne a ea leholimong, ’me barutuoa ba ne ba qalella ho ferekana le ho hloka matla. Empa leha barutuoa ba ne ba se ba sa tlo ’mona ka mahlo, Jesu o ile a ba fa tšepiso e hlollang.

Bala Johanne 14:1-14. Ho latela litemana tsena 13 le 14, Jesu o tšepisa ho re etsetsa “eng le eng” eo re e kōpang ka lebitso la hae. Ka lebaka la sena, re batla ka mehla re kenya qetellong ea lithapelo tsa rōna, “Ka lebitso la Jesu, amen!”

`Ha re bua see, hantle re nahana hore se bolela’ng? Jesu o ne a bolela’ng ha a re re rapele ka tsela ee? Ke lintlha life tse teng litemaneng tse tse re thusang ho utloisisa ntlha eo a neng a e etsa?`

Ha likopo tsa rōna li tla “ka lebitso la Jesu,” re ka ba le tiisetso ea hore tsohle tsa leholimo li sebetsa molemong oa rōna. Re ka ’na ra se ke ra bona mangeloi a sebetsa a re potile. Empa a ea-romeloa ho tsoa teroneng ea leholimo ka lebitso la Jesu, ho phetha likopo tsa rōna.

Ka linako tse ling ha re rapela ka lebitso la Jesu, re bula mahlo a rōna le ho lebella hore lintho li be li fetohile ka pela rōna-empa ho ntse ho tšoana. Leha ho le joalo, leha matla a Molimo a ka tla ka matla a maholo, joalo ka ha Jesu a il’a khutsisa sefefo, hape a ka tla ka khutso, a sa lemohuoe, joalo ka ha matla a Molimo a tla ho matlafatsa Jesu Gethesemane. Ntho e mohlolo e ka ’na ea se ke ea etsahala hang- hang, empa seno ha se bolele hore Molimo ha a re sebeletse.

`Bala hape Johanne 14:1-14. Ha u ntse u bala, lekanya Jesu a hlile a bua le uena ka kotloloho, lifahleho li talimane. Ke tšepo le khothalo efe tseo u ka li fumanang ho tsoa litšepisong tsee? Ka nako e tšoanang, ipotse, “Ke lintho life bophelong ba ka tseo eka bang li eme tseleng ea ho ba le litšepiso ho ka phethahale bakeng sa ka? Ke liphetoho life tseo u lokelang ho ikemisetsa pelong ea hao ho li etsa?`