---
title:  Ho Tšepahala leha Molimo a sa Bonoe
date:  18/08/2022
---

Ho nahana hore ha ho motho ea tsotellang ka se re etsahallang ha se ntho monate. Empa ho nahana hore Molimo ha a tsebe kapa hona ho tsotella e ka ba ntho mpe ka hofetisisa.

Ho ba Juda ba kholehong Babilona, Molimo o ne a bonahala a sa tsotelle ka boemo ba bona. Ba ne ba ntse ba le kholehong, ba utloa ba lahliloe ke Molimo ka lebaka la sebe sa bona. Empa Esaia o bua mantsoe a matšeliso ho bona. Esaia 40 ke serapa se setle moo Esaia a buang ka bonolo ho batho ka Molimo oa bona: “O tla alosa mohlape oa hae ka mokhoa oa molisa, o tla bokella likonyana matsohong a hae, a li jare sefubeng sa hae; le tse anyesang, a li sotetse butle” (Esaia 40:11). Empa ka mora nako e telele, baholehuloa ba ne ba nahana. O ho kae, Morena? Ha re bone bopaki ba hore u ntse u le teng-kapa oa tsotella!

`Bala Esaia 40:27-31. Ke litsela life Esaia a hlalosang Molimo? Ke joang tlhaloso ee ea Molimo e reretsoeng ho araba ho se lumele ha bona hore “‘tsela ea ka ha e lemohuoe ke Jehova, tokelo ea ka ha e qamakoe ke Molimo oa ka’” (Esaia 40:27)?`

Sehlopha se seng sa batho se nahanang hore litsela tsa sona li patehile ho Molimo se fumanoa bukeng ea Esthere. Bukeng ena, Molimo ha a bitsoe leha e le hanngoe fela. Leha ho le joalo, pale eohle ke tšebetso ea bokena lipakeng ba Molimo ho boloka sechaba sa hae molaong oo o sa fetoheng oa ho ba timetsa. E seng fela hore pale e pheta litaba tse fetileng-e bapisa nako e tlang ha sechaba sa Molimo hape se tla hlorisoa ’me molao hape o tla beoa bakeng sa ho timetsoa ha bona (Tšen. 13:15). Na u ka nahana hore na ho bonolo ha kae ho etsa qeto ea hore ha maemo a mabe joalo a ka ba teng, e ka ba ruri Molimo o furaletse sechaba sa hae? Empa ha rea lokela ho tšaba. Eena Molimo oo o ileng oa pholosa sechaba sa oona paleng ea Esthere o tla ba boloka le tlokotsing ea ho qetela.

`Re balile ka moo Esaia a hlaloselitseng ba kholehong Molimo. U ne u tla hlalosa Molimo joang ho batho ba utloang e ka Molimo o ba furaletse? U ne u tla ba ruta joang ho bona ka mahlo a tumelo le ho se itšetleha ho seo ba se bonang ka mahlo a nama se ba potile?`