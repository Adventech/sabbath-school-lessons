---
title:  Libopi tsa Satane
date:  04/07/2022
---

> <p></p>
> “Le tsohe masene, le falimehe; hobane Diabolose, e leng sera sa lōna, o ntse a lika-lika joalo ka tau e purumang, e batlang eo e ka mo harolang” (1 Pet. 5:8).

`Bala temana e kaholimo. Molaetsa ke ofe moo bakeng sa rōna? Ipotse, “Ke ka tieo e kae ke nkang mantsoe ae?” ke lintho life tseo u li etsang bophelong ba hao tse bontšang hore u a nkela hloohong?`

Na u se u kile oa shebella tau e lapileng? Ho ea hlolla hobane oa tseba e ka harola le ho ja eng kapa eng fela eo e e batlang. Petrose o re Satane o lika-lika joalo fela. Ha re qamaka kahohle, re ka bona litla-morao tsa takatso ea hae ea ho bolaea. Lefu, mahlomola, le ho senya le ho silafatsa boitšoaro le boleng kahohle. Re ke keng ra baleha mosebetsi oa Satane.

`Bala 1 Petrose 5:8-11. Bakreste ba lokela ho arabela joang ho lika-lika ha Satane?`

`Molimo o tšepisa ho etsa eng bakeng sa ba leng mahlomoleng? 1 Pet. 5:10.`

Petrose o ngola mantsoe ana boemong ba ho arabela litlhaselo tsa Satane bophelong ba Mokreste. Empa joalo kaha re se re boletse, Satane o mosebetsing ka litsela tse fapakaneng. ’Me leha re lokela ho ela hloko bonnete le matla a sera sa rōna, re lokela re se ke ra nyahama, hoba re lokela ho hopola kamehla hore Jesu o se a hlotse Satane, hore Satane ke sera se hlotsoeng, le hore ha fela re lula re hokahane le Jesu, ha fela re lutse ho eena ka tumelo, re ke ke ra hloloa le hona. Ka lebaka la sefapano, tlholo ea Kreste ke tlholo ea rōna.

`Nahana ka mekhoa e meng eo Satane a tlisang bohloko ka eona. Ke joang ho bala 1 Petrose 5:8-11 ho re thusang ho sebetsana le bohloko boo re thulanang le bona ka lebaka la boemo ba rōna ba ho phela lefatšeng la sebe leo Satane a jalang tšenyo?`