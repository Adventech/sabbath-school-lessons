---
title:  Libopi tsa Sebe
date:  05/07/2022
---

> <p></p>
> “Hobane bohale ba Molimo bo bonahala bo e-tsoa leholimong, ho otla nyefolo e ’ngoe le e ’ngoe, le bokhopo bo bong le bo bong ba batho, ba hatellang ’nete ka bokhopo” (Ba-Ba-Roma 1:18).

Tsohle tseo re li etsang li na le litla-morao. Ha u ema letsatsing le chesang ka ice cream, ruri e tla qhibiliha. Sesosa le litla-morao ka mehla li tsamaea ’moho. ’Me sa tsotellehe hore na re ka lakatsa ha kae hore lintho li etsahale ka tsela e fapaneng, ho joalo le ka sebe. Ka mehla ho kotuloa litholoana. Ha se hore Molimo o lutse o lutse leholimong ho nahana hore na ke’ng ntho eo a ka etsang ho batho ba etsang sebe; che, sebe ka bo sona se tla le litla-morao tsa sona tse bopeletsoeng ho sona.

Bothata ke hore ka linako tse ngata re nahana hore re ka qhekella Molimo, ’me ra etsa sebe ntle le ho khola litla-morao. Ha e ke be etsahale. Paulose o e hlakisa haholo hore ho etsa sebe ho na le litla-morao e seng fela tsa bosafeleng empa tse bohloko le nyotobetsang ha joale.

`Ho Ba-Roma 1:21-32, Paulose o hlalosa tsela eo batho oelang sebeng le litla-morao tsa libe tseo. Bala litemana tsena ka Thapelo le ka hloko ’me u etse kakaretso ea seo Paulose a se bolelang, u shebile ke ho khetholoha mekhahlelo ea sebe le litla-morao.`

Litemana tse ’maloa pejana Paulose o hlalosa litla-morao tsena e le “khalefo ea Molimo” (Ba-Ba-Roma 1:18). Khalefo ea Molimo sekheng sena ke ho bolela fela hore Molimo o lumella batho ho kotula seo ba se jetseng. Le ho Bakreste, Molimo ka mehla ha a kene hang ho tlosa bohloko bo tlisoang ke moputso oa liketso tsa rōna. Ka linako tse ngata o re lumella ho latsoa litholoana tsa liketso tsa rōna e le hore re tle re utloisise hore na libe tsa rōna li tebile le ho senya ha kae.

E sa le re shebana le litla-morao tsa ho roba melao ea boitšoaro ea Molimo. Empa ho roba melao ea Molimo ea bophelo teng ho joang? ’Mele ea rōna ke lehae la Moimo. Ha re hlekefetsa ’mele ea rōna ka ho hloleha ho ja hantle kapa ho ikoetlisa, kapa haeba re sebetsa ho feta tekano, sena hape ke sebe khahlanong le Molimo. ’Me sena le sona se na le litla-morao tse ka re etsetsang boemo ba sebopi.

`Bophelong ba hao, ke joang u kileng oa latsoa litla-morao tsa hang-hang tsa libe tsa hao? Ke thuto efe eo u ileng oa ithuta eona? Ke liphetoho life tseo u lokelang ho li etsa e le hore u se hlole u feta hara boemo bo tšoanang?`