---
title:  Ho Buella Bakeng sa Mohau
date:  29/08/2022
---

`Bala Exoda 32:1-14. Ke karolo eo re fumanang Moshe a e bapala moo?`

Ka mora hore sechaba se qale ho rapela namane ea khauta, Molimo a re se ba tsoile seporong ’me a phatlalatsa hore o tla timetsa sechaba seo ’me a etse sechaba se seholo ka Moshe. Empa ho e-na le ho nka tlhahiso ea Molimo, Moshe a rapela Molimo hore a bontša mohau ho sechaba sa hae, ’me Molimo a khutla.

Exoda 32:1-14 e hlahisa lintlha tse peli tsa bohlokoa. Ea pele, neo ea Molimo ea ho timetsa sechaba se khelohileng le ho hlohonolofatsa Moshe e ne e le teko ho eena. Molimo o ne a batla Moshe a bontše hore na ke kutloelo bohloko e kae eo a ka e bontšang bakeng sechaba sena se satalalitseng melala le ho hloka kutlo. ’Me Moshe a atleha ho feta teko ka katleho. Joalo ka Jesu, o ile a kopela baetsalibe mohau. Sena se senola se seng se thahasellisang: ka linako tse ling Molimo hape a ka re lumella ho tobana le khanyetso; a ka re lumella ho ba seboping e le hore eena, rōna, le tlholehong e shebileng li ka bona kutloelo bohloko eo re nang le eona ho ba lahlehileng.

`Ke mabaka afe ao Moshe a fanang ka oona ho kōpa Jehova ho se timetse Iseraele?`

Ea bobeli, sechaba sena se bontša hore khanyetso le ho hloka kutlo ke memo ea ho senola mohau. Mohau oa hlokeha ha batho ba le ka bobeng. Empa ha ba sa lokeloe ke mohau hape ke nako eo re utloang re sa hloke ho fana ka oona ho hang. Empa Moshe ha khaitseli ea Miriama a ne a mo nyelisa, o ile a lla ho Jehova hore a mo folise lepera (Numere 12). Ha Molimo a ne a halefetse Kore le balateli ba hae ’me a re o tla ba timetsa bohle, Moshe a oela fatše ka sefahleho a ba rapella. Letsatsing le hlahlamang, ha Iseraele e tsohela Moshe matla ka lebaka la lefu la marabele ’me Molimo a tšepisa ho ba timetsa kaofela hape, Moshe a oela ka sefahleho fatše ’me a kōpa Aarone ho ba etsetsa pheko bohle (Numere 16). Bonolong ba hae, ho hlokeng boikhabo ha hae le hara sebopi, Moshe o ile a batla mohau bakeng sa ba neng ba sa lokeloe ke oona.

`Nahana ka batho ba u potileng bao u nahanang hore ha ba lokeloe ke mohau. Ke joang ka bonolo le boikokobetso, u ka bang tšenolo ea mohau oa Molimo ho bona?`