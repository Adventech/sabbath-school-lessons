---
title:  Tlhokahalo ea ho Tiisetsa
date:  04/08/2022
---

`Bala pale ea Jakobo ea ho betana le Molimo (Genese 32). Pale ee e reng ho rōna ka mamello, le har’a ho nyahama ho hoholo? (Nka boemo bohle ba Jakobo ka kelellong ea hoa pele u araba)`

Re ka tseba se lokileng ’me ra sebelisa thato ea rōna ho etsa se nepahetseng; empa ha re tlasa khatello, ho ka ba thata haholo ho tšoarella ho Molimo le litšepiso tsa hae. Ke hobane rea fokola le ho ba boi. Ka hona, e ’ngoe ea lintho tsa bohlokoa tsa matla a Bokreste ke mamello, bokhoni ba ho tsoela pele leha u utloa eka u ka inehela.

O mong oa mehlala e meholo ea mamello ka Bibeleng ke oa Jakobo. Lilemo tse ngata pele, Jakobo o ne a ile a qhekanyetsa moholoane oa hae, Esau, le ntata’e kaho mo fa tlhohonofatso tsa moholoane oa hae (Genese 27), ’me e sale a ntse a baleha ka tšabo ea takatso ea Esau ea ho ’molaea. Leha a ne a neiloe litšepiso tse hlollang tsa ho tataisoa ke Molimo le litlhohonolofatso torong ea leri e fihlang leholimong (Genese 28), o ne a ntse a tšohile. Jakobo o ne a labalabela tiisetso ea Molimo hore o amohetsoe le hore pallo eo a e etselitsoeng lilemo tse ngata tse fetileng na e ntse e le ’nete. Ha a loantša e mong eo hantle e neng e le Jesu, Jakobo o ile nonyetseha noka. Ho tloha nakong eo, ho ne ho sa khonehe hore a loane, ka ha bohloko bo ne bo tla be bo fetisa Ho lokela e be ho ile ha ba phetoho ea ho tlohela ho loana ho isa ho itšoarelleng fela. Jakobo o se a itšoareletse ho Jesu ka bohloko bo sa lekanngoeng ho fihlela a fumana tiisetso ea tlhohonolofatso. Joale Jesu o re ho eena, “‘Ntese ke ee, hobane mafube a hlahile’” (Gen. 32:26).

Tlhohonolofatso ea Jakobo e tlile hobane o ile tšoarella le har’a bohloko. Ho joalo le ka rōna. Molimo a ka ’na a re nonyetsa “noka” ’me a re biletsa ho itšoarella ho eena bohlokong ba rōna. Kannete, Molimo o lumeletse mehoabali ea bohloko ho tsoela pele-Jakobo o ne a ntse a hlotsa ha a kopana le moholoane oa hae. Ka chebahalo ea kantle e ne e le bofokoli, empa ho Jakobo e ne e le pontšo ea matla a hae.

`Ke liqeto life tse tšoarehang tseo u ka li etsang (mekhatlo, mokhoa bophelo, lintho tse baloang, litloaelo tsa bophelo bo botle, bophelo ba semoea) tse ka u thusang hore u tiisetse le har’a ho nyahama le teko?`