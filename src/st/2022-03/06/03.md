---
title:  Kopano ea Botho le Bo-Molimo
date:  01/08/2022
---

U so kile oa fihlela eng e kholo ha e sa le? Menyetla ke hore, sohle seo u ileng oa se fihlela ha se ea tla fela ho phethoha betheng hoseng. Ha e ba re batla ho fihlela letho le molemo bophelong bona, ho nka nako le tšebetso. Barutuoa ba rōna ho Kreste ha se mokhelo.

`Bala Ba-Kolose 1:28, 29. Leha Paulose a bua ka Molimo ea sebetsang ka ho eena, ke ka litsela life a bontšang boiteko ba botho bo keneletseng? Sheba hape Deut. 4:4, Luka 13:24, 1 Ba-Kor. 9:25, Ba-Ba-Heb. 12:4.`

Ho Ba-Kolose 1:29 ho na le taba e thahasellisang ka tsela eo Paulose a bonang likamano tsa hae le Molimo ka teng tšebetsong ena. O re oa loana—empa ka thuso ea Molimo.

Lentsoe le fetoletsoeng mona e le “sebetsa” le bolela “ho khathala,” ho “sebetsa hoo o khathetseng tuu.” Lentsoe lena le ne le sebelisoa hoholo ha limathi li ikoetlisa Lentsoe bakeng sa ho “loana,” le latelang, le ka bolela ka lipuo tse ling “ho lumaela.” Ka hona re na le setšoantšo sa semathi se ikoetlisang ka sohle hore se hlole. Empa Paulose o kenya ntho e ’ngoe tabeng ena, hobane Paulose oa ikoetlisa, e seng ka sohle seo a nang le sona, empa ka sohle seo Molimo a mo fang sona. Joale re salloa ke qeto e le ’ngoe e bonolo ka bosebeletsi ba Paulose—e bile bosebeletsi bo etsoang ka matla le boitšoaro, empa li etsoa ka matla a Molimo. Kamano e na e sebetsa hantle fela ka ho tšoana ha leka ho ba le semelo sa Kreste ka ho rōna.

Sena se bohlokoa ho ka hopoloa, hobane re phela lefatšeng leo re batlang ho hongata fela ka tšebetso e fokolang. Khopolo e no e khukhunetse le Bokresteng. Baevangeli ba bang ba Bakreste ba tšepisa hore ha u lumela feela, Moea o Halalelang o tla u khurumetsa ka matla a maholo le ho etsa mehlolo e meholo. Empa e na e ka ba karolo fela ea ’nete e kotsi, hobane e ka etsa hore batho ba etse qeto ea hore re lokela ho emela matla a Molimo re ituletse feela!

`Maiphihlelo a hao ke afe ka mofuta oa ntoa oo Paulose a buang ka oona? Ke lintho life tseo Molimo o li beileng pelong ea hao tseo u loanang le tsona? Ke joang u ka ithutang ho inehela thatong ea Molimo?`