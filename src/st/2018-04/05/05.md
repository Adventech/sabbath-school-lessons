---
title:  Ho Fana le Meharo
date:   31/10/2018
---

Luka o re bolella hore se seng se ileng sa hlahisoa ka kotloloho ke kopano ea boena e ileng ea fihleloa ke balateli ba Jesu hang kamor’a Pentekonta ebile tšehetsano. “Bohle ba lumetseng ba ne ba lula hammoho; ba ne ba kopanya lintho tsa bona kaofela hore e be tsa bohle. Ba ne ba rekisa ka masimo a bona le ka mesebetsi ea bona, ’me ba ne ba abela bohle, kamoo e mong le e mong a hlokang kateng” (Liketso 2:44, 45). Ho arolelana lintho hona ha se se hlokoang bakeng sa phelisano empa ke ntho e iketsahallang ka lebaka la lerato la e mong ho e mong boiphihlelong ba kopano ea boena eo ba bang le eona. Hape ke ponahatso ea bonngoe ba bona bo tiileng. Tšehetsano ena e ile ea tsoela pele nakoana e itseng, ’me re fuoa lintlha tsa eona ka bophara ho Liketso 4 le 5. Hape ke taba eo re e fumanang hape libakeng tse ling Testamenteng e Ncha, joaloka ha re tla bona kamor’a mona. Ke hona moelelong ona moo Barnabase a hlahisoang lekhetlo la pele. O hlahella e le motho ea ruileng ea neng a na le naha. Kamor’a hore a rekise thepa ea hae molemong oa sechaba, eaba o tlisa chelete ho baapostola (Liketso 4:36, 37). Barnabase o hlahisoa e le mohlala o motle o ka lateloang.

`Bala Liketso 4:32–37 le 5:1–11. Bapisa boitšoaro ba Barnabase le ba Ananiase le Safira. Ho ile ha fosahala kae ka balekane baa?`

Kathoko ho sebe sa bona se hlakileng sa ho thetsa Moea o Halalelang, batho bana ba bontšitse meharo le lerato la leruo. Kamohlomong ha ho sebe se ka senyang kopano ea baena le lerato la boena joaloka boikhabo le meharo. Haeba Barnabase e ne e le mohlala o motle bakeng sa moea oa kereke ea pele oa kopano ea boena, Ananiase le Safira ke ho fapaneng. Luka oa tšepahala ka ho hlahisa pale ena ea batho ba se nang bokhabane sechabeng. Melaong e Leshome(Exod. 20:1–17), molao oa ho qetela, ka lerato la leruo kapa takatso ea leruo, ha o tšoane le e meng. Ha melao e meng e bua ka liketso tse tlolang thato ea Molimo ka botho ka tsela e bonahalang, molao oa ho qetela o bua ka se patiloeng ka pelong. Sebe sa lerato la leruo ha se ketso; empa, ke se etsahalang mehopolong. Lerato la leruo, le ’mate oa lona boikhabo, ha se sebe se bonahalang empa ke boemo ba sebopeho sa boetsalibe sa motho. Se bonahala feela ha se hlahella liketsong tsa boikhabo, joaloka seo re se boneng ho Ananiase le Safira. Hantle-ntle molao oa ho qetela ke motso oa bokhopo bo bonahalang liketsong tse khalemeloang ke melao ena e meng kaofela. Lerato la bona la leruo le ile la ba bulela tšusumetso ea Satane, e ileng ea ba lebisa ho thetseng Molimo; sena ha sea fapana le seo lerato la leruo le ileng la lebisa Judase ho se etsa le eena.

`Ke litsela life tseo ka tsona re ka qokolang lerato la leruo ka metso maphelong a rona? Hobaneng ha poko le teboho e le sehlare se matla ho phekola bokhopo boo?`