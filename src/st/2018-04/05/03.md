---
title:  Ho Tloha Babele Ho Ea Ho Pentekonta
date:   29/10/2018
---

Matsatsi a boitokiso ba semoea, kmaor’a nyolohelo ea Jesu a ile a qetella ka Pentekonta. Temana ea pele e re bolella hore ka letsatsi leo, nakoana pele Moea o Halalelang o tšolelloa barutuoa, ba ne ba le ’moho, “ba le khopolo e le ’ngoe,” sebakeng se le seng (Liketso 2:1). Testamenteng ea Khale, Pentekonta e ne e le mokete oa bobeli ho e meraro ea mantlha oo mo-Israele e mong le e mong e motona a neng a tlameha ho ea ho oona. O ne o tšoaroa matsatsi a mashome a mahlano (ka se-Gerike, pentekoste, letsatsi la mashome a mahlano) kamor’a Paseka. Nakong eo ba-Heberu ba ne ba hlahisetsa Molimo litholoana tsa pele tsa kotulo ea bona ea lehlabula e le nyehelo ea teboho. Ho ka etsahala hore e be nakong ea Jesu mokete ona o ne o kenyelletsa le ho ketekela phano ea molao Thabeng ea Sinai. (Exod. 19:1). Ka mokhoa o joalo, re bona mona bohlokoa bo tsoelang pele ba molao oa Molimo e le karolo ea molaetsa oa Bokreste mabapi le Jesu, eo lefu la Hae le fanang ka tšoarelo ho e mong le e mong ea bakelang tlolo ea hae ea molao oa Molimo. Ha ho makatse hore e ’ngoe ea litemana tsa bohlkoa tse buang ka matsatsi a bofelo e sebetsana le molao le evangeli ka bobeli: “Ke moo ho tla bonahala mamello ea bahalaleli, e leng ba bolokang litaelo tsa Molimo le tumelo ea bona ho Jesu” (Tšen. 14:12). Hape, joaloka Thabeng ea Sinai, ha Moshe a ne a amohela Melao e Leshome (Exod. 19:16–25, Ba-Heb. 12:18), ho ile ha etsahala liketsahalo tse ngata tsa mohlolo ka Pentekonta. “Joale hang, ha utloahala molumo o tsoang leholimong, o kang oa moea o fokang ka sefefo; ntlo eohle eo ba lutseng ho eona ea tlala oona; maleme a arohaneng, a kang malakabe a mollo, a ba hlahela, a lula holim’a e mong le e mong oa bona. ’Me bohle ba tlala Moea o Halalelang, ’me ba qala ho bua ka lipuo lisele, kamoo Moea o ba buisang kateng” (Liketso 2:2–4).

`Bala Liketso 2:5–13. Bohlokoa ba ketsahalo ee e hlollang ke bo fe?`

Pentekonta e ne e lokela ho ba mokete oa monyaka, mokete oa liteboho ho Jehova ka lebaka la menono ea Hae. Lena, mohlomong, ke lona lebaka la ho qosoa ka botaoa ho fosahetseng (Liketso 2:13–15). Matla a Molimo a bonahala haholo tabeng ea ho bua le ho utloa maleme a fapaneng. Ba-Juda bohle ba neng ba tlile Jerusalema moketeng ho tsoa hohle pusong ea Roma ba utloa molaetsa oa Jesu, Mesia, ka lipuo tsa bona. Pentekonta, ka tsela e khetheileng, e thusa ho etsolla ho hasana oa lelapa la botho la pele le ho thomeha ha lihlotšoana tsa merabe, ho qalileng ka tieo Toreng ea Babele. Mohlolo oa mohau o qala poelanyo ea lelapa la botho hape. Bonngoe ba kereke ea Molimo boemong ba lefatše kaofela bo paka ka sebopeho sa ’muso oa Hae o busetsang se ileng sa lahleha Babele.