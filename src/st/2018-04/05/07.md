---
title:  Ho Ithuta Haholoanyane
date:   02/11/2018
---

Ellen G. White, “Pentecost,” maq. 35–46, ho The Liketso of the Apostles. “Ho fana hona ha balumeli [ho Liketso 2:44, 45 le 4:32–35] e bile tholoana ea tšollelo ea Moea. Ba neng ba sokolohetse evangeling ba ne ba le ‘pelo e le ’ngoe le moea o le mong.’ Ba ne ba laoloa ke takatso e tšoanang—katleho ea thomo eo ba e tšepetsoeng; ’me lerato la leruo le ne le se na sebaka maphelong a bona. Lerato la bona ho baena ba bona le mosebetsi oo ba keneng ho oona le ne le feta lerato la chelete le maruo. Mesebetsi ea bona e ne e supa hore ba ne ba nka meea ea batho e le ea bohlokoa ho feta maruo a lefatše. “Ho tla lula ho le ka mokhoa o joalo ha Moea oa Molimo o laola bophelo. Bao lipelo tsa bona li tletseng ka lerato la Kreste, ba tla latela mohlala oa Hae eo ka lebaka la rona a ileng a ba mofumanehi, e le hore ka bofumanehi ba hae re tle re be barui. Chelete, nako, tšusumetso—limpho tsohle tseo ba li amohetseng ho tsoa letsohong la Molimo, ba tla bona e le tsa boleng ha feela e le tsela eo ka eona ba ka ntšetsang pele mosebetsi oa evangeli. Ho bile ka mokhoa o joalo kerekeng ea pele; ’me ha kerekeng ea kajeno ho bonahala ka matla a Moea litho li tlositse lerato la tsona linthong tsa lefatše, ’me ba ikemiselitse ho etsa lihlabelo molemong oa hore ba habo bona ba utloe evangeli, linnete tse phatlalatsoang li tla ba le tšusumetso e matla ho ba li mametseng.”—Ellen G. White, The Liketso of the Apostles, maq. 70, 71.

**Lipotso tsa Puisano:**

`1. Bala hape lintho tsa thuto ea bekeng ena tse thusitseng ho bopa bonngoe boo kereke ea pele e bileng le boiphihlelo ba eona. Re le kereke kajeno, re ka etsa joang, hore re etse lintho tse tšoanang? Ke hore, ke sefe seo e ka bang ha re na sona ha re bapisoa le se neng se etsahala har’a balumeli ka nako eo?`

`2. Ke joang mohlala oa likereke tsa pele tsa Testamente e Ncha oa ho fana ka linyehelo tse ngata ho thusa bafumanehi ba Jerusalema e ka bang mohlala oa seo re lokelang ho se etsa kajeno? Lintho tse ling tsa phelisano tsona? Likereke tsa lehae li ka kenella joang metseng ea tsona molemong oa ho fokotsa bofuma le ho fana ka litlhoko tse ling tsa mantlha?`

`3. Ke lithuto li fe tse ling tseo re ka li fumanang paleng e bolutu ea Ananiase le Safira? Bohlokoa ba poleloana e fumanehang ho Liketso 5:5 le 5:11 ka “tšabo e kholo” e ileng e tlela kereke ka lebaka la mafu ao a mabeli ke bofe?`

**Kakaretso:** Kereke ea pele e ile ea hola ka sekhahla hobane barutuoa ba Jesu ba ile ba ba le boikemisetso ba ho itokisetsa tšollelo ea Moea o Halalelang oo ba neng ba o tšepisitsoe. Kopano ea bona ea boena le tumelo e tšoanang e ne e le mekhoa e neng e sebelisoa ke Moea o Halalelang ho lokisa lipelo tsa bona bakeng sa Pentekonta. Kamor’a Pentekonta, Moea o Halalelang o ile oa tsoela pele ho fetola phutheho ena e ncha, joaloka ha ho bonahetse ho faneng ha bona e mong ho e mong le kholo ea kereke ka sekhahla.