---
title:  Matsatsi a Tlhekelo
date:   28/10/2018
---

Lihoreng tsa ho qetela tseo a li hlotseng le barutuoa ba pele ho lefu la Hae, Jesu o ile a tšepisa hore ha a ka ke a ba siea ba le bang. Ho ne ho tla romeloa Moemeli e mong ho tsamaea le bona boromuoeng ba bona. Moea o ne o tla ba hopotsa lintho tse ngata tseo Jesu a li buileng le ho li etsa (Johanne 14:26), o be o ba tataise hore ba fumane linnete tse ling tse ngata (Johanne 16:13). Letsatsing la nyolohelo ea Hae, Jesu o ile a nchafatsa tšepiso ena. “ ‘Le tla kolobetsoa ka Moea o Halalelang, ha ho fetile matsatsi a se makae. . . . Le tla fuoa matla mohla Moea o Halalelang o tlang ho lona’ ” (Liketso 1:5, 8). Matla a Moea o Halalelang a tla fanoa ho thusa barutuoa ho ba lipaki Jerusalema, Judea, Samaria, le ho isa lipheletsong tsa lefatše (Liketso 1:8).

`Bala Liketso 1:12–14. Barutuoa ba ile ba etsang ka nako ea matsatsi a leshome?`

Re ka nahana matsatsi ana a leshome e le nako ea tlhekelo e tebileng, mofuta oa boikhutso oo ka oona barutuoa bana ba neng ba arolelana mehopolo ea bona ka Jesu, liketso tsa Hae, lithuto tsa Hae, le mehlolo ea Hae. Ba ne ba “tiisetsa ka pelo e le ’ngoe ho rapela le ho kopa” (Liketso 1:14). “Ha barutuoa ba emetse phethahatso ea tšepiso, ba ile ba kokobetsa lipelo tsa bona ka pako ea ’nete ’me ba bolela ho hloka tumelo ha bona. Ha ba hopola mantsoe ao Kreste a a buileng le bona pele ho lefu la Hae, ba utloisisa ka botlalo bo fetisang seo a neng a se bolela. Linnete tseo ba neng ba se ba li lebetse tsa khutela likelellong tsa bona hape, ’me ba li phetelana. Ba ikoahlaea ka lebaka la ho se utloisise Mopholosi. Joaloka mokoloko, ketsahalo kamor’a ketsahalo ea bophelo ba Hae bo hlollang ea feta kapel’a bona. Ha ba ntse ba nahana ka bophelo ba Hae bo hloekileng, bo halalelang, ba ikutloa hore ha ho mosebetsi o ka ba sitang ka boima, ha ho sehlabelo se ka bang seholo haholo, ha feela ba ka fana ka bopaki maphelong a bona ka ho rateha ha semelo sa Kreste. O, ha ba ne ba ka phela lilemo tse fetileng tse tharo hape, ba nahana, ba ne ba ka etsa lintho ka tsela e fapaneng ha ka kang! Hoja n’e ba ka bona Morena hape, ba ne ba ka sebetsa ka matla ho mo bontša kamoo lerato la bona ho Eena le tebileng kateng, le kamoo ba utloileng bohloko haholo ka lebaka la ho mo utloisa bohloko e ka ba ka lipuo kapa ka liketso tsa ho hloka tumelo! Empa ba ile ba khothatsoa ke mohopolo oa hore ba tšoaretsoe ’me ba ikemisetsa hore, ka hohle kamoo ho ka khonehang kateng, ba tla lefella ho se lumele ha bona ka ho mo bolela ka sebete kapele ho lefatše. . . . Ba behela liphapang tsohle kathoko, le takatso ea bookameli, ba tla hammoho kopanong ea boena ea Bokreste.”—Ellen G. White, The Liketso of the Apostles, maq. 36, 37.

`Ke lintho life tseo o lakatsang e ka u ka li etsa hape tumelong ea hau? U ka ithuta eng boikoahlaeong ba hau ka lintho tse fetileng e ka u thusang ho phela bokamoso ka tsela e molemo ho fetisisa?`