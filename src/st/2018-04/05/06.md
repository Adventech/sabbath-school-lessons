---
title:  Hopolang Bafumanehi
date:   01/11/2018
---

Ho arolelana lintho tsa e mong le ba bang hangata e ne e le pontšo ea bonngoe kerekeng ea pele. Ho fana ho hlalosoang likhaolong tsa pele tsa buka ea Liketso ho tsoela pele hamorao ka Pauluse ha a memela likereke tseo a li theileng Macedonia le Achaia ho bokellela bafumanehi ba Jerusalema (sheba Liketso 11:27–30,Ba- Baga. 2:10, Ba-Roma 15:26, 1 Ba-Kor. 16:1–4). Mpho eo e fetoha pontšo e tšoarehang ea ’nete ea hore likereke, tseo bongata ba litho tsa tsona e neng e le balumeli ba Balichaba, li hlokomela le ho rata baena le likhaitseli tsa bona tsa moloko oa ba-Juda ba leng Jerusalema. Ho sa natsoe phapano tse teng tsa meetlo le bochaba, ba etsa ’mele o le mong ho Kreste ’me hammoho ba tšoere evangeli e tšoanang. Taba ena ea ho arolelana le ba bohloking ha e bontše feela bonngoe bo ne se ntse bo le teng kahar’a kereke empa ho boetse ho tiisa bona bonngoe boo.

`Bala 2 Ba-Korinthe 9:8–15. Pauluse o re litholoana tsa ho fana ho hlahellang kerekeng e Korinthe e tla ba life?`

Boiphihlelo ba bonngoe kerekeng ea pele bo re bontša seo re ka se etsang le rona kajeno. Bonngoe, leha ho le joalo, ha boa tla kantle ho boitelo le boitjoetso ba balumeli. Baetapele ba sechaba sa pele ba ile ba bona e le bosebeletsi ba bona ho sebeletsa bonngoe ho Kreste. Joaloka ha lerato pakeng tsa monna le mosali le bana e le boitlamo bo lokelang ho etsoa ka boitjoetso letsatsi le letsatsi, ho joalo feela ka bonngoe har’a balumeli. Bonngoe boo re nang le bona ho Kreste bo khothalletsoa le ho bonahatsoa ka litsela tse ’maloa. Ntlha e ileng ea tlisa bonngoe bona ka tsela e hlakileng kerekeng ea pele e bile thapelo, khumamelo, kopano ea boena, pono e tšoanang, le boithuto ba Lentsoe la Molimo. Ba ne ba sa utloisise feela thomo ea bona ea ho hasa evangeli ho lichaba tsohle, empa ba ile ba boela ba elelloa hore ba na le boikarabello ba lerato le tlhokomelo e mong ho e mong. Bonngoe ba bona bo ile ba bonahala ho faneng le tšehetsanong likopanong tsa bona tsa boena tsa lehae, le ka ho pharalla, lipakeng tsa liphutheho tsa likereke, leha ba ne ba ka aroloa ke bohole ba libaka. “Ho fana ha bona ho ne ho paka hore ha ba ka ba amohella mohau oa Molimo lefeela. Ke eng e neng e ka hlahisa ho fana ho ho kaalo ha e se Moea? Mahlong a balumeli le ba sa lumelang e ne e le mohlolo oa mohau.”—Ellen G. White, The Liketso of the Apostles, leq. 344.

`Uena le kereke ea hau le bile le boiphihlelo ba ho fumana melemo ea ho fana ho ba ba bang ka litsela li fe? Ke hore, ke mahlohonolo a fe a tlelang ba fanang ho ba bang?`