---
title:  Bonngoe ’Meleng o le Mong
date:   23/10/2018
---

Pauluse o bua ntho e phelang mantsoeng a hae ho ba-Efese. Bonngoe bo teng pakeng tsa ba-Juda le Balichaba, pakeng tsa batho ba meetlo le merabe e fapaneng, ha se boiqapelo kapa litaba tsa lefeela; ke taba ea ’nete e re hlokang ho “tsamaeang ka mokhoa o tšoanelang pitso eo le bitsitsoeng ka eona” (Ba-Ef. 4:1).

`Ho latela Ba-Efese 4:1–3, Bakreste ba loketse ho tsamaea ka mokhoa ofe o loketseng pitso eo ba bitsitsoeng ka eona ho Kreste?`

Litlamorao tsa makhabane le mehau ena tse tšoarehang bophelong ba Mokreste li thusa “ho boloka bonngoe ba moea ka tlamo ea khotso” (Ba-Ef. 4:3). Makhabane ana kaofela ha oona motso oa oona ke lerato (1 Ba-Kor. 13:1–7). Lerato le tšebetsong le boloka likamano har’a baena le likhaitseli ’me le tlisa bonngoe sechabeng sa Bakreste le ho feta. Bonngoe kerekeng bo bontša lerato la Molimo ka litsela tse ikhethang tseo ba bang ba ka li bonang. Kereke e biletsoa ho ba bopaki bo joalo, haholo nakong ea matšoenyeho, likhaohano, le lintoa.

`Bala Ba-Efese 4:4–6. Taba e le ‘ngoe e bohlokoahali litemaneng tse tharo tsee ke e fe?`

Litemaneng tse qalang tsa khaolo ena, Pauluse o bua ka thahasello ea hae e tebileng ea bonngoe ka kerekeng. O qala ka khothaletso ea bonngoe (Ba-Ef. 4:1–3) e be o latelisa lenane la lintlha tse supileng tse kopanyang balumeli (Ba-Ef. 4:4–6). Bonngoe ke ntho eo ka nako e le ’ngoe balumeli ba seng ba ntse ba e-na le eona (Ba-Ef. 4:4–6), ntho eo ho tlamehang ho lula ho sebetsanoa le eona le eona le ho hlokomeloa (Ba-Ef. 4:1–3), ’me ntho eo e leng mokolo-kotoane oa kamoso oo re lokelang ho sebeletsa ho oona (Ba-Ef. 4:13). “Moapostola o khothaletsa baena ba hae ho bontša matla a ’nete ao a ba bolelletseng ’ona maphelong a bona. Ka mosa le bonolo, mamellano le lerato, ba ne ba lokela ho ba mohlala oa semelo sa Kreste le lilthohonolofatso tsa pholoho ea Hae. ’Mele o mong, le Moea o mong, Morena o mong, tumelo e ’ngoe. Joaloka litho tsa ’mele oa Kreste, balumeli bohle ba fuoa bophelo ke moea o le mong le tšepo e le ’ngoe. Likhaohano kahare ho kereke li hlompholla borapeli ba Kreste kapele ho lefatše ’me li fa lira tsa ’nete lebaka la ho buelella tsela ea bona. Litataiso tsa Pauluse li ne li sa ngolloa kereke ea nakong ea hae feela. Molimo o ne a rerile hore li tle li fihlele le ho rona. Re etsang ho boloka bonngoe ka tlamo ea khotso?”—Ellen G. White, Testimonies for the Church, pok. 5, leq. 239.

`Ke likhetho life tseo u ka li etsang hona joale ho etsa bonnete ba hore u tsamaea “ka mokhoa o lokelang pitso eo le bitsitsoeng ka eona”?`