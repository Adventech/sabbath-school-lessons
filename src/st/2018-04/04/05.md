---
title:  Baetapele ba Kereke le Bonngoe
date:   24/10/2018
---

“Empa e mong le e mong ho rona o neiloe mohau ka tekanyo ea neo ea Kreste” (Ba-Ef. 4:7). Leha pholoho e le neo e filoeng bohle ba tlang ho e amohela, lineo tse ling tsa moea li neoa batho ba itseng bakeng sa morero o khethehileng.

`Bala Ba-Efese 4:11.Molimo o fana ka lineo life tsa boetapele kerekeng?`

`Ho latela Ba-Efese 4:12, morero oa Molimo ke ofe ka ho fana ka lineo tsa boetapele ho kereke? Lineo tsee li amana joang e ’ngoe le e ’ngoe?`

Bakreste bohle ka tsela e itseng ke basebeletsi le bahlanka ba Molimo le evangeli. Thomo ea Kreste ho Mattheu 28:19, 20 e neiloe Bakreste bohle hore ba ee, ho ea etsa barutuoa ho lichaba tsohle, ho kolobetsa le ho ruta. Mosebetsi oa bosebeletsi ha oa neoa ba fokolang ka palo ba khethiloeng, joaloka baruti/ kapa baevangeli, empa bohle ba jereng lebitso la Kreste. Ha ho motho ea ka itlhohlollang mosebetsing oa ho hasa evangeli, ’me ha ho moetapele oa kereke ea ka reng ke eena feela ea lokelang ho sebeletsa. Lineo tsa moea tsa boetapele li fanoe ka ho khetholloha molemong oa ho ahisa kereke. Baetapele ba kereke ba hlokoa molemong oa ho sebeletsa, ho thoholetsa, le ho khothaletsa bonngoe. Lenane la Pauluse la lineo tsa boetapele le boetse le re bolella hore mesebetsi ena hape e bakeng sa ho hlomella batho ba Molimo bakeng sa ho fihlela ba lahlehileng. Ke boikarabello ba ba bang ba bitsitsoeng ka pitso e khethehileng kahare ho kereke ho thusa ba bang ho phethahatsa boromuoa ba bona le bosebeletsi ba Kreste, le ho ahisa ’mele oa Kreste, “re tle re be re finyelle bohle bonngoeng ba tumelo le ba tsebo ea Mora oa Molimo, re be re fihlele boholo ba monna ea phethehileng, le tekano ea boemo bo phethehileng ba Kreste” (Ba-Ef. 4:13). Mohlala oa mokkhoa oa Jesu oa boetapele o lokela ho tataisa mokhoa oo ka oona re etsang bosebeletsi. Jesu o tlile ho sebeletsa ba bang e seng ho sebeletsoa (Matt. 20:25–28); re lokela ho ea re lo etsa ka mokhoa o joalo. Ho na le tšekamelo e matla har’a batho ea ho ikemela le ho se tlalehe ho mang kapa mang. Sechaba sa Bophirima, ka ho khetholloha, se oetsoe ke seoa sa tšekamelo ena. Pauluse oa re hopotsa, leha ho le joalo, hore ha ho na Mokreste ea mong lefatšeng lena le hore re etsa sechaba sa tumelo se nang le baetapele ba semoea ho re thusa ho khothatsana leetong la rona le tšoanang. Kaofela ha rona re karolo ea ’mele oa Kreste.

`U na le lineo life tsa moea, ’me u li sebelisa joang bakeng sa bonngoe kerekeng ea heno?`