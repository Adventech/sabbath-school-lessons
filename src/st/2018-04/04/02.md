---
title:  Litlhohonolofatso ho Kreste
date:   21/10/2018
---

`Bala Ba-Efese 1:3–14. Ho Latela Pauluse moo, re neiloe eng ho Kreste?`

Balateli ba Kreste ba na le se se ngata seo ba lokelang ho rorisa Molimo ka sona. HoKreste, Molimo o khethile ho re bea bara le barali ba hae le ho mo emela lefatšeng. Pauluse o sebelisa litšoantšo tse ngata ho bontša kamano ea rona le Molimo ho Kreste. Litšoantšong tsena, setšoantšo sa ho beoa bana se ama mooko-taba oa thuto ena oa bonngoe. Ho Kreste, re beiloe bana, re se re le litho tsa lelapa la Molimo. Setšoantšo sena sa lelapa se boetse se supa selekane sa Molimo le bana ba Israele. Moelelong oa Epistole ea Johanne, Balichaba ba amohelang Jesu e le Mesia le bona ke bana ba Molimo, majalefa a tšepiso e etselitsoeng Israele(Ba-Roma 8:17, Ba-Baga. 4:7). Molemo oa kamano ena le Kreste, ho ba ho Kreste, ke motheo oa bonngoe bohle ba Bokreste. Litemana tsena li boetse li re bolella hore haesale e le takatso ea Molimo ho boelanya batho bohle ka Kreste. ’Me lelapeng la Molimo, ho tseba Jesu ha ho fane ka maemo a khethehileng: re bana ba Molimo kaofela, ba ratoang le ho hlokomeloa ka ho lekana.

Ba bang ba ea ferekana ha, temaneng ena, re bala ka ho reroa pele (Ba-Ef. 1:5, 11). Tšepiso ea hore Molimo o se a re khethile hore re bolokehe e bonahala e ka e re Molimo o boetse o khethile ba bang hore ba lahlehe. Empa eo ha se thuto ea Bibele. Empa, Molimo o lokisitse leano la pholoho pele ho metheo ea lefatše e le hore e mong le e mong a tle a bolokehe. “ ‘Hobane Molimo o ratile lefatše hakalo, o bile oa le nea Mora oa oona ea tsoetsoeng a ’notši; hore e mong le e mong ea lumelang ho Eena, a se ke a timela, a mpe a be le bophelo bo sa feleng’ ” (Johanne 3:16; sheba le 1 Tim. 2:6, 2 Pet. 3:9). Molimo o tseba esale pele hore ke mang ea tla amohela neo ea Hae ea pholoho, empa seo ha se tšoane le ho rera qeto ea motho esale pele. Pholoho e neoa batho bohle ka lebaka la seo Kreste a re etselitseng sona. Potso ke hore: re arabela neo ee joang? Molimo ha a sebelise qobello ho pholosa mang kapa mang.

“Lekhotleng la leholimo, ho ile ha etsoa monyetla oa hore batho, leha e le baetsalibe, ba se ke ba timela libeng tsa bona, empa, ka tumelo ho Kreste e le Eena ea nkang sebaka sa bona le ho ba tefelo ea bona, e tle e be bakhethoa ba Molimo, ba reriloeng esale pele hore ba etsoe bana ba Jesu Kreste ka ho rata ha Hae. Molimo o rata ha batho bohle ba ka bolokeha; hobane ho fanoe ka monyetla o moholo, ka ho fana ka Mora oa Hae a ’notši ho lefa molato oa motho. Ba tla timela, ba tla timela hobane ba hanne ho beoa bana ba Molimo ka Kreste Jesu.”— Ellen G. White Comments, TheSDA Bible Commentary, pok. 6, leq. 1114.