---
title:  Ho Ithuta Haholoanyane
date:   26/10/2018
---

Ellen G. White, “The Spirit of Unity,” maq. 179–188, ho Testimonies for the Church, pok. 9. “Kreste o ne a sa ee ka tšobotsi ea bochaba kapa maemo kapa tumelo. Bangoli le Bafarisi ba ne ba lakatsa ho una molemo ka lineo tsohle tsa leholimo lehaeng le sechabeng kaofela ’me ba koalle kantle litho tse ling tsohle tsa lelapa la Molimo lefatšeng. Empa Kreste o tlile ho rapalatsa marako ’ohle a arotseng. O tlile ho bontša hore neo ea Hae ea mohau le lerato ha li na meeli joaloka moea, leseli, kapa likhororo tsa pula tse hlasimolosang lefatše. “Bophelo ba Kreste bo theile borapeli boo ho bona ho se nang mekhahlelo ea maemo, borapeli boo ho bona mo-Juda le Molichaba, ea lokolohileng le ea litlamong, ba hokahaneng boeneng bo tšoanang, b’a lekana kepele ho Molimo. O ne a sa susumetsoe ke taba ea melaoana ea tšebetso. O ne a sa etse phapano pakeng tsa baahisane le ba sa tsejoeng, metsoalle le lira. Se neng se ipiletse pelong ea Hae e ne e le moea o nyoretsoeng metsi a bophelo.”—Ellen G. White, Testimonies for the Church, pok. 9, maq. 190, 191.

**Lipotso tsa Puisano:**

`1. Nahana ka polelo ena: “Khaolong ea bone ea Ba-efese leano la Molimo le senotsoe ka ho hlaka le ka bonolo hoo bana ba Hae bohle ba ka utloisisang ’nete. Mona ho phatlalatsoa mekhoa eo a e khethetseng ho boloka bonngoe kahare ho kereke ea Hae, e le hore litho tsa eona li tle li bontše lefatše boiphihlelo bo botle ba borapeli.”—Ellen G. White Comments, TheSDA Bible Commentary, pok. 6, leq. 1117. U bona eng ho Ba-Efese 4 e supang bonngoeng ba kereke? Re ka etsa joang ho netefatsa hore bonngoe boo bo ba teng?`

`2. Khubung ea taba ea bonngoe ke tlhokahalo ea boikokobetso le boinehelo. Kantle ho makhabane ana, bonngoe bo ka ba teng joang ka kerekeng? Haeba re ikhohomosa, re na le khotsofalletsemaemo, ‘me re sa ikemisetsa ho mamela ba bang, ha re na monyetla oa bonngoe. Re ka ithuta boikokobetso le boinehelo boo joang?`

`3. Re ka ba le bonngoe joang leha re sa lumellane ka nthoe e ’ngoe le e ’ngoe kamehla?`

**Kakaretso**: Epistoleng ea hae ho ba-Efese, Pauluse o fana ka likeletso tse ngata malebana le se boleloang ke ho ba “ho Kreste” ho Mokreste. Pholoho e ho Jesu e fetola maphelo a rona ka litsela tse bonahalang. Likamanong tsa rona re le batho, ho kenyellelitse likamano lipakeng tsa baena le likhaitseli ka kerekeng, li fetoloa ke matla a Kreste maphelong a rona. ’Me phetoho ena e bohlokoa molemong oa ho ba le bonngoe.