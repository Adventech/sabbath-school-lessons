---
title:  Ho Rapalatsa Lerako
date:   22/10/2018
---

Tse ling tsa likhaohano tse tebileng ka ho fetisisa har’a batho ke tse bakoang ke mefuta e fapaneng ea ’mala, merabe, le borapeli. Lichabeng tse ngata, li-karete tsa boitsebiso li bontša morabe kapa borapeli boo motho a leng ho bona, ’me litlhalohanyo tsena li hoketsoe le menyetla kapa lithibelo tseo batho ba lokelang ho phela le tsona letsatsi le letsatsi. Ha lintoa kapa likhohlano li tsoha, matšoao ana a boleng ba batho a atisa ho rotetsa mollo oa khatello le likhoka.

`Ho Ba-Efese 2:11–22, Pauluse o bontša tsela e molemo ka ho fetisisa bakeng sa sechaba sa Bakreste. Bonngoe ba rona ho Kreste bo ama ho fapana ha rona joang? Ke eng e ileng ea thuuoa ke lefu la Kreste sefapanong?`

Pauluse o mema ba-Efese hore ba hopole hore na maphelo a bona a ne a le joang pele ba amohela mohau oa Molimo ho Kreste. Liphapano tsa morabe, moetlo, le borapeli li ne li baka lehloeo le likhohlano pakeng tsa lihlopha tsa batho. Empa litaba tse monate ke hore, ho Kreste, re sechaba se le seng se nang le Morena le Mopholosi a le mong ea tšoanang. Kaofela re oela sechabeng sa Molimo. “ Empa joale, ha le le ho Jesu Kreste, lona bao le neng le le hole khale, le atamelitsoe ke mali a Kreste” (Ba-Ef. 2:13).

Tempele ea khale e Jerusalema e ne e na le marako a arolang likarolo tsa tempele tseo ho tsona ho neng ho ka kena ba-Juda feela. Lerakong lena ho ne ho na le mongolo o neng o thibela Balichaba ho tsoela pele ho feta moo, tlas’a bohloko ba lefu. Ke oona molaoana ona oo Pauluse a neng a qosoa ka ho o tlola ha a kena ka tempeleng ha a tsoa maetong a hae a boruti. Ha Pauluse a tšoaroa o ne a qosoa ka ho kenya monna oa Efese ea neng a bitsoa Trofime ka karolong ea ba-Juda ea tempele (Liketso 21:29). Epistoleng ena Pauluse o hlahlosa hore Kreste “ke eena khotso ea rona, e leng eena ea entseng lichaba tse peli sechaba se le seng, ’me o rapalalitse lerako le neng le li arotse” (Ba-Ef. 2:14).

Ho Kreste, balumeli ke litloholo tsa Abrahama ’me ba amohela lebollo la pelo. Lebollo la nama leo Molimo o neng o le file Abrahama le ne le supa ho lebollo la moea leo balumeli ba tla le amohela ho Kreste (sheba Deut. 10:16). “Le lona le bolotse ka ho eena ka lebollo le sa etsoang ka letsoho, e leng ho hlobola ’mele oa nama, ka lebollo la Kreste” (Ba-Kol. 2:11).

`Bala Ba-Efese 2:11–22 hape. Ke ka litsela life re bonang taba eo Pauluse a ngotseng ka eona moo e phela ka kerekeng ea rona? Ho sa setse liqholotso life?`