---
title:  Sechaba sa Molimo
date:   04/11/2018
---

`Bala 1 Petrose 2:9; Exoda 19:5, 6; Deuteronoma 4:20; le Deuteronoma 7:6. Litemana tsee li reng ka boemo bo khethehileng ba sechaba sa Molimo?`

Kereke ke batho, empa e seng mofuta osele feela oa batho. Kereke ke batho ba Molimo, batho ba ikarabellang ho Molimo, ba bitsang Molimo Ntat’a bona le Mopholosi oa bona, ba lopollotsoeng ke Kreste ’me ba mo latelang. Setšoantšo sena se tšoaea taba ea hore haesale Molimo a e-na le batho lefatšeng ho tloha ha ho qala ho fanoa ka leano la pholoho le hore ho na le tsoelo pele pakeng tsa Israele Testamenteng ea Khael le kereke Testamenteng e Ncha. Ho tloha nakong ea Adama, bapatriareka pele ho Moroallo, le Abrahama, Molimo o entse selekane le batho ba Hae hore e be baemeli ba lerato, mohau, le toka ea Hae ho lefatše. Batho ba Molimo ba bitsoa “moloko o khethiloeng,” “baprista le marena,” le “mofuta o halalelang.” Mantsoe ana a bontša hore ba khethetsoe kathoko bakeng sa mosebetsi o khethehileng: “le tle le bolele lithoko tsa ea le bitsitseng lefifing a le kenya leseling la Hae le hlollang” (1 Pet. 2:9). Sena se boetse ke mohoo o phetang tlhaloso ea semelo sa Molimo sa mohau, joalokaha se hlalosoa ho Exoda 34:6, 7. “Molimo o ithuetse kereke e le leruo la Hae le khethehileng e le hore litho tsa eona li tle li bontše makhabane a Hae a bohlokoa maphelong a tsona le ho phatlalatsa molemo oa Hae le mohau ho batho bohle.”—The SDA Bible Commentary, vol. 7, leq. 562.

`Bala Deuteronoma 7:6–8. Ke eng se ileng sa susumetsa Molimo ho khetha leloko la Abrahama ho ba sechaba sa Hae? Taba ee e ntse e ameha joang le kajeno?`

Mohlomong re ka ipotsa, ke naha efe lefatšeng kajeno e lokeloang ke tlhaloso ea “moloko o halalelang” (setšoantšo se seng sa kereke)? Ha e eo. Lichaba tsohle le merabe e tletse batho ba sa tšoaneloeng ke lerato le mohau oa Molimo. ’Me leha Bibele e re biletsa ho ba batho ba halalelang, Lengolo le boetse le ruta hore khetho le ho theoa ha Israele ho ne ho le holim’a lerato la Hae ka botlalo e seng ka makhabane a fe kapa a fe ao batho ba neng ba ka a hlahisa kapele ho Eena. Popo ea sechaba sa Molimo ke ketso ea ho rata tlhaho le—ho sa natsoe sebe le bokoenehi ba sechaba kaofela—Molimo o bolokile selekane sa Hae ho Abrahama hore ka peo ea hae, Kreste, o tla boloka batho ba Hae. Joalo feela ka ha khetho ea batho ba Molimo e bile ketso ea mohau oa Hae, ho joalo feela le ka pholoho ea bona. Taba ena e re hopotsa metso ea rona e tšoanang mohaung oa Molimo o sa re lokelang.

`Hobaneng ha re lokela ho lula re beile kapele ho rona ’nete e halalelang ea hore pholoho ea rona e lutse holim’a seo Kreste a re etselitseng sona e seng holim’a eng kapa eng eo re ka iketsetsang eona, leha re ka ba “sechaba sa Molimo”?`