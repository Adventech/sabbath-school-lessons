---
title:  Tempele ea Moea o Halalelang
date:   06/11/2018
---

Papiso e ’ngoe ea moaho eo Pauluse a e sebelisang ke tempele ea Molimo kapa ea Moea o Halalelang. Ke setšoantšo sa moaho o theko e holimo oa boleng bo phahameng. Hammoho le 1 Ba-Korinthe6:19, moo setšoantšo se supang ’mele oa motho ka bomong e le tempele ea Moea o Halalelang, Pauluse ho 1 Ba-Korinthe 3:16, 17 o sebelisa setšoantšo sena ho bua ka moaho o halalelang ka ho fetisisa le oa bohlokoahali oa khale o Bochabela bo Haufi, Tempele ea Molimo.

`Bala 1 Ba-Korinthe 3:16, 17. Ho bolela’ng hore kereke ke tempele ea Moea o Halalelang? O hlokomelisa ka eng temaneng ea 17?`

Ho hlakile hore Pauluse ha a bua ka kereke o nahanne ka moaho oa tempele kapa sebaka seo Molimo o lulang ho sona. Se-Gerike sa Testamente e Ncha se etsa phapang pakeng tsa “uena” ea bonngoe, ho supa motho a le mong, le “lona” ea bongata ho supa batho ba bangata. Boemong bona ke lona. Papiso ena e bua ka sehlopha sa batho: Bakreste ba Korinthe hammoho ba etsa tempele ea Moea o Halalelang, ’me moelelong oa semoea Molimo o lula har’a bona. Ho Pauluse, Molimo o lula har’a kopano ea Bakreste; kahona, tlhokomeliso ea hae ea hore mang le mang ea lekang ho senya kopano ena ea boena o tla tobana le litlamorao tse bosula tsa kahlolo. Bonngoe ba balumeli bo khubung ea kopano ena ea boena le boteng ba Molimo ka tempeleng. Leha temana ena e atisa ho sebelisoa moelelong oa hore motho a hlokomele ’mele oa hae oa nama (e leng seo Bakreste ba loketseng ho se etsa leha ho le joalo) ha se eona taba eo Pauluse a neng a leka ho e fetisa mona. Ho e-na le hoo, molaetsa oa hae e ne e le oa tlhokomeliso ho ea ka senyang bonngoe ba kereke. Pejana khaolong eo, Pauluse o bua ka tseo a li bitsang liqholotso tsa bonngoe: “Hobane ha e le moo mona o sa le teng har’a lona, le liphapang” (1 Ba-Kor. 3:3). Mekhoa ena le maitšoaro e kotsi ho bonngoe ba Bokreste ’me e baka ho tsoa ha boteng ba Molimo ho tsoa tempeleng ea Hae. Ka mantsoe a mang, liphapang ka kerekeng li ka senya tempele ea Molimo. Ka mokhoa o joalo, o batla litho li behelle kathoko mekhoa le maitšoaro a behang bonngoe tlokotsing. Ha liphapang li hlaha ka kerekeng, keletso ea Pauluse ho Ba-Korinthe e ntse e ka sebetsa le kajeno: “Kea le rapela banab’eso, ka lebitso la Morena oa rona Jesu Kreste, ke re: le ke le bolele bohle taba e le ’ngoe; likhaohano li se ke tsa e-ba teng har’a lona, le mpe le phethehe boikutlong bo le bong le khopolong e le ’ngoe” (1 Ba-Kor. 1:10).

`Mōna, liphaphang, le khaohano—ha se feela mathata ao kereke e neng e tobane le oona mehleng ea Pauluse. Re tobana le sona le kajeno. E mong le e mong oa rona o na le boikarabello bofe ho leka ho sebetsana le mathata aa ka tsela e sa tlo bea bonngoe tlokotsing?`