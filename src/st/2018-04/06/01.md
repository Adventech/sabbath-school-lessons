---
title:  Litšoantšo tsa Bonngoe
date:   03/11/2018
---

### Bakeng sa Boithuto ba Beke Ena Bala
1 Pet. 2:9; Exod. 19:5, 6;Ba-Ef. 2:19–22;1 Ba-Kor. 3:16, 17;1 Ba-Kor. 12:12–26;Johanne 10:1–11;Lipesaleme 23.

><p>Teman’a Khopolo</p>
>"Hobane joaloka ha ’mele o le mong, ’me o e-na le litho tse ngata, ’me litho tsohle tsa ’mele o le mong, leha li le ngata, e le ’mele o le mong feela, Kreste le eena o joalo”(1 Ba- Korinthe 12:12).

Joaloka ha mang kapa mang ea ithutileng Bibele a tseba, e tletse litšoantšo le lipapiso tse supang ho linnete tse kholo ho feta litšoantšo tseo le lipapiso ka botsona. Mohlala, moelelo oa litšebeletso tsa mahlabelo, hantle, li ne li tšoantša ’nete e kholo ka ho fetisa: Jesu le leano la pholoho ka botlalo. Ho sebelisoa mefuta e meng ea litšoantšo kahare ho Bibele, ’me ka nako e ’ngoe lintho tse bonolo feela—joaloka metsi, mollo, moea. Ho ipapisitsoe le moelelo, litšoantšo tsena ke tsa linnete tsa semoea le tsa thuto-molimo. Mohlala, ha Jesu a ne a re, “ ‘Moea o fokela moo o ratang teng, ’me o utloa molimo oa oona; empa ha o tsebe moo o tsoang teng, e moo o eang teng. Ho joalo le ho bohle ba tsoetsoeng ke Moea’ ” (Johanne 3:8), moea o fokang o ne o sebelisoa ho tšoantšisa Moea o Halalelang. Bibele e sebelisa litšoantšo tse ’maloa ho hlalosa mofuta oa bonngoe o fumanehang kahare ho kereke, bonngoe boo Molimo a e biletsang ho bo bontša lefatšeng. Setšoantšo ka bo ’ngoe ha sea fella ka bo sona se le joalo. Empa litšoantšo tsena kaofela ha tsona li senola lintho tse ngata ka bonngoe ba kereke, joaloka kamano ea kereke le Molimo, kamano ea litho se seng ho se seng, le kamano ea kereke le sechaba ka botlalo. Thuto ea beke ena e tla talima tse ling tsa litšoantšo le seo li se senolang ka bonngoe ho Kreste.

_*Bala thuto ea beke ena ho lokisetsa Sabatha sa la 1 Pulungoana._