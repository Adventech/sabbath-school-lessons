---
title:  ’Mele oa Kreste
date:   07/11/2018
---

Mohlomong setšoantšo se tsoang pele se tsejoang sa kereke ’me se buuoang ka matla a fetisisang ka bonngoe ba litho tsa eona tse fapaneng ke ea ’mele oa Kreste. “Hobane joaloka ha ’mele o le mong, ’me o e-na le litho tse ngata, ’me litho tsohle tsa ’mele o le mong, leha li le ngata, e le ’mele o le mong feela, Kreste le eena o joalo. . . . Ha e le lona, le ’mele oa Kreste, ’me le litho tse ling tsa hae” (1 Ba-Kor. 12:12, 27). Joaloka ha ’mele e le ntho e le ’ngoe e entsoeng ka litho tse ngata tse fapaneng, setho ka seng se e-na le mosebetsi o fapaneng le boikarabello, ho joalo le ka kereke e le ’mele oa Kreste.

`Bala 1 Ba-Korinthe 12:12–26. Setšoantšo see sa ’mele o le mong o nang le litho tse ngata e sebetsa joang phuthehong ea heno? E sebetsa joang le tlhophiso ea lefatše lohle joaloka Kereke ea Baleti ba Letsatsi la Bosupa?`

Thuto ea Pauluse ho 1 Ba-Korinthe 12 e hlahisa ’nete ea bohlokoa ea hore bonngoe ba ’nete ba Bokreste ha bo ho fapaneng feela, ebile e seng ka ha ho se phapano, empa bo tla kaho fapana. Ha rea lokela ho makala hore Moea o Halalelang ke oona mohloli oa ponahalo ena ea ho fapana. Joalo feela ka ha ’mele oa motho o kopane ka tsela e makatang ho ba ntho e le ’ngoe feela o bile o na le litho tse fapaneng, ho lokela ho ba joalo le ka ’mele oa Kreste, oo ka ho fapana ha litho tsa oona o bontšang botlalo le monono oa ’mele oa Kreste. Setšoantšo sena se bua le rona ka kotloloho re le kereke. Mashomeng a fokolang a fetileng a lilemo, Kereke ea Baleti ba Letsatsi la Bosupa e holile ka sekhahla se seholo. Kereke ea Baleti ba Letsatsi la Bosupa e bopiloe ka batho ba tsoang libakeng tsohle tseo o ka li nahanang, meetlo, le tikoloho. Liphapano tsa rona tsa merabe, mefuta, meetlo, thuto, le lilemo ha lia lokela ho lumelloa ho re arola ho Kreste. Haeba ho na le ho hong, phapano tsena li lokela ho boptjoa ke Moea o Halalelang e le matla a bonngoe, ho bontša ’nete ea hore ho sa natse liphapano tsena, re ntho e le ’ngoe ho Kreste. Joaloka ha re bone, maotong a sefapano bohle rea lekana, ho sa natse hore na re bo mang kapa na re tsoa kae. Ha lefatše le re potileng le ntse le tsoela pele ho aroha likoto, kereke e lokela ho bontša hore bonngoe phapanong bo ea fihleleha. Batho ba Molimo ba ka bontša matla a evangeli a folisang le ho boelanya. Ho makatsang ke hore Pauluse o re bolella kamoo boemo bona bo loketseng bo ka fihleloang kateng. “Kreste ke hlooho ea kereke; ’me ke eena ’Moloki oa ’mele oa hae” (Ba-Ef. 5:23). “Hape, ke eena hlooho ea ’mele, ea Kereke” (Ba-Kol. 1:18). Joaloka ha molumeli e mong le e mong a hokahane le Kreste, ’mele ’ohle o ōtloa ka lijo tse tšoanang. Rea sitoa ke hona hore re ka lekanya bohlokoa ba boithuto ba Lentsoe la Molimo, kutlo ea seo re ithutang sona Lentsoeng, le maiphihlelo a tloaelehileng a khumamelo le thapelo bakeng sa bonngoe ba ’mele oa Kreste.