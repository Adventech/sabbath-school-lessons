---
title:  Lelapa la Molimo
date:   05/11/2018
---

Setšoantšo se seng bakeng sa sechaba sa Molimo Testamenteng e Ncha ke ntlo kapa lelapa la Molimo. Ke papiso ea lejoe le meaho e bontšang sebopeho sa boitšetleho ba e mong ho e mong ba likamano tsa batho kahare ho kereke. Petrose o re Bakreste ke “majoe a phelang” (1 Pet. 2:5). Papiso ena e boetse e phuthetse boleng ba ho se fele le bothata.

`Bala Ba-Efese 2:19–22. Ke lintlha life tsa bohlokoa tseo Pauluse a li tiisang litemaneng tsee? Setšoantšo see se re bolella eng ka bonngoe ka kerekeng?`

Litemaneng tsena, Pauluse o kopanya litšoantšo tse peli tsa kereke: se seng ke se sa pheleng, ntlo kapa moaho; se seng ke se phelang, lelapa la batho. Lejoe ha le na boleng bo bongata ha le le leng, empa ha le tlamahantsoe le majoe a mang, a fetoha moaho o ka emelang lifefo tsa bophelo. Ha ho na Mokreste eo e ka bang lejoe a le mong, empa o lokela ho ikamahanya le babang kopanong ea boena ba lelapa la Molimo. Hore moaho o tiee, o lokela ho tsitsa holim’a motheo o matla. Jesu Kreste ke Eena motheo ona, hape ke “lejoe la ntlha” la ntlo ea Molimo (sheba le 1 Ba-Kor. 3:11). Kereke le eona e ne e tla emisa ho ba teng haeba e ne e sa etse Kreste lejoe la ntlha la liketso tsa eona. Taba-kholo ea kereke ke Jesu: bophelo ba Hae, lefu, tsoho, le ho khutla. Kereke e etsa sechaba sa balumeli ba kopaneng ho arolela lefatše litaba tse molemo tsa Jesu. ’Moko-taba oa kereke ke Jesu: eo e leng Eena, ea re etselitseng, le seo a se etsang ka ho rona, le seo a se fanang ho e mong le e mong ea tlang ho mo amohela e le Morena le Mopholosi. Setšoantšo sa lelapa le sona se na le moelelo o moholo. Sena se lutse holim’a likamano tseo batho ba nang le tsona har’a bona. Ke setšoantšo se tloaelehileng sa ntate le ’m’e, baena le likhaitseli. Tlamo e mahareng a litho tsa lelapa e ka ba matla, ’me le botšepehi bo tsamaellanang le lona bo ka feta tlamo tse ling tse kathoko. Botšepehi ke karolo e kholo ea bonngoe, hoba ke joang ho ka bang le bonngoe ho se na botšepehi? Setšoantšo see se amana le kereke joang? Litho tsa kereke le tsona ke litho tsa lelapa le le leng le leholo. Re hokahane, e seng feela hobane re le litho tsa lelapa la botho ka ho ba le ntat’a rona moholo a le mong e leng Adama empa hape re amana le Jesu, Adama oa Bobeli ka boiphihlelo ba rona bo tšoanang ba “tsoalo bocha.” Ka mokhoa o joalo re hokahane e mong le e mong, e seng feela ka lebaka la linnete tsa lithuto tsa Bibele tseo re li lumelang hammoho empa le ka boiphihlelo ba ho ba meea e sokolotsoeng e nang le bophelo bo bocha ho Kreste.

`Ka masoabi, ha se motho e mong le e mong ea bileng le boiphihlelo bo botle le lelapa la hae. Kahona, setšoantšo seo se ka ’na sa se be le boleng bo boholo ho bona. Leha ho le joalo, ke joang re le kereke re ka bang lelapa leo batho ba bang ba so kang ba e-ba le lona?`