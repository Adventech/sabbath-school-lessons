---
title:  “Ba Tlang Ho Lumela Ho ’Na”
date:   16/10/2018
---

Kamor’a hore Jesu a rapelle barutuoa ba Hae, o ile a atolosa thapelo ea Hae ho kenyelletsa “ba tlang ho lumela ho ’na ka polelo ea bona’ ” (Johanne 17:20). 

`Bala Johanne 17:20–26. Takatso ea Jesu bakeng sa ba tlang ho lumela molaetsa oa evangeli hamorao e ne e le efe? Hobaneng ho le bohlokoa haholo hore thapelo ee e phethahatsoe?` 

Joaloka ha Ntate le Mora ba le bang, Jesu o ile a rapella hore le balumeli ba kamoso ba be bang. Jesu o buile ka bonngoe ba Ntate le Mora libakeng tse fokolang ka palo Evangeling ea Johanne. Ha ba ka ke ba etsa lintho e mong kantle ho e mong, empa ba ’moho nthong e ’ngoe le e ’ngoe eo ba e etsang (Johanne 5:20–23). Ba arolelana lerato le tšoanang bakeng sa batho ba oeleng ho fihlela boemong boo Ntate a neng a ikemiselitse ho fana ka Mora oa Hae bakeng sa lefatše, e, Mora o ne a ikemiselitse ho neelana ka bophelo ba Hae bakeng sa lona (Johanne 3:16, 10:15). Bonngoe boo Jesu a buang ka bona thapelong ena ke bonngoe ba lerato le sepheo joaloka ha li bonahala lipakeng tsa Ntate le Mora. “ ‘Seo bohle ba tla tseba hobane le barutuoa ba ka ka sona, ke ha le ratana’ ” (Johanne 13:35). Ho bontšahatsa bonngoe bona ka lerato ho tla fana ka tiiso sechabeng , bobeli ka kamano ea bona le Jesu le Ntate hape. “Ponahatso ea bonngoe ba bona ba ’nete bo lokela ho fana kabopaki bo matla ba bonnete ba evangeli.”—Andreas J. Köstenberger, Johanne, Baker Exegetical Commentary on the New Testament (Grand Rapids: Baker Academic, 2004), leq. 498. Ke ka tsela ena lefatše le tla tseba hobane Jesu ke Mopholosi. Ka mantsoe a mang, bonngoe bona boo Jesu a buang ka bona ha se ntho e ke keng ea bonoa. Lefatše le ka kholiseha joang ka bonnete ba evangeli haeba le ke ke la bona lerato le bonngoe har’a batho ba Molimo? “Molimo o etelletse pele batho hore ba eme ka bonngoe bo phethehileng holim’a sethala sa ’nete ea ka ho sa feleng. . . . Molimo o rata ha batho ba Hae bohle ba ka fihlela bonngoe ba tumelo. Thapelo ea Kreste pejana feela ho ho thakhisoa ha Hae e ne e le hore barutuoa ba Hae ba be bang, joaloka ha le Eena le Ntate ba le bang, e le hore lefatše le tle le lumela hobane Ntate o mo romile. Thapelo ena e amang maikutlo haholo, e hlollang, e theosa le mengoaha ho ea fihla tlase, le ho fihla matsatsing a rona; hobane mantsoe a Hae e bile hore: ‘Ha ke rapelle bona feela, empa ke rapella le ba tla lumela ho ‘na ka polelo ea bona.’ “Ba ipolelang e le balateli ba Kreste ba lokela ho sebetsa ka thata ho bona hore thapelo ena e ea arabeloa maphelong a bona.”—Ellen G. White, Testimonies for the Church, pok. 4, leq. 17. 

`Re etsa eng maphelong a rona le likerekeng tsa rona ho thusa ho fihlela mofuta oa bonngoe oo ho buuoang ka oona moo? Ke hobaneng ha ho shoa nameng ho fihlela boemong bo itseng ho le bohlokoa bakeng sa e mong le e mong oa rona haeba re batla kereke ea rona e kopane joaloka ha e lokela?`