---
title:  Bonngoe Har’a Bakreste
date:   17/10/2018
---

`Bala Mareka 9:38–41 le Johanne 10:16. Karabo ea Jesu ho moapostola Johanne e re ruta eng ka khethollo le ho phakisa ho ahlola ka hore na ke mang eo e leng molateli oa ’nete oa Jesu?` 

Baleti ba Letsatsi la Bosupa ba sekametse ho utloisiseng thapelo ea Jesu ho Johanne 17 e amana ka kotloloho le bonngoe ba kereke ea bona. Re lokela ho kopana re le kereke ho phethahatsa thomo ea rona ea ho arolelana ka molaetsa oa manyeloi a mararo lefatšeng. Tabeng ena, khanyetsano ea fokola. Empa kopano le Bakreste ba bang eona? Re lokela ho amana le bona joang re talimme seo Jesu a se rapeletseng. Ha ho potang, rea lumela hore Molimo o na le batho ba tšepahalang kahar’a liphutheho tse ling kantle ho ea rona. Ebile, Bibele e hlakisa hore Molimo o na le ba Hae ba tšepahalang, le hona Babilona: “ ‘Tlohang ho eena, lona sechaba sa ka, le se tšohe le kenella libe tsa hae, ‘me le oeloa ke likotsi tsa hae’ ” (Tšen. 18:4). Ka nako e tšoanang, rea tseba hore ho latela buka ea Tšenolo, ho na le bokoenehi bo bohola har’a ba ipitsang ka lebitso la Kreste, le hore matsatsing a ho qetela Bakreste ba bangata ba bohata ba tla kopana hammoho ’me ba ikopanye le ’muso e le hore ba tle ba tlise litlhoriso tse bontšitsoeng ho Tšenolo 13:1–17. Kahona, Baleti haesale ba le hlokolosi ka ho ameha limemong tsa bonngoe le likereke tse ling, joaloka ha li bonahala mokhatlong oa kopano ea likereke [ecumenism]. Ha ho le joalo, re amana joang le liphutheho tse ling? Ellen G. White o ngotse taba e latelang mabapi le ho sebetsa ha Kereke ea Baleti ba Letsatsi la Bosupa hammoho le Bakreste ba bang, bonyane tabeng ena ka ho khetholloha: “Ha moromuoa eo e leng motho a nehela thato ea hae ho thato ea Molimo, Moea o Halalelang o tla ama lipelo tsa bao a ba sebeletsang. Ke bontšitsoe hore ha rea lokela ho nena basebeletsi ba W.C.T.U. ka ho ikopanya le bona molemong oa boitimo ha re fetole boemo ba rona mabapi le poloko ea letsatsi la bosupa, ’me re ka bontša kananelo ea rona ea boemo ba bona mabapi le taba ea boitšoaro. Ka ho bula monyako re ba memela ho ikopanya le rona tabeng ea boitšoaro re ipokella thuso ea bona lintlheng tsa boitšoaro; ’me bona, ka ho ikopanya le rona, ba tla utloa linnete tse ncha tseo Moea o Halalelang o emetseng ho ba ama lipelo ka tsona.”—Welfare Ministry, leq. 163. 

Leha a ne a sebetsana le taba e khethollohileng ka nako e khethollohileng, teng o fana ka litšiea tseo re ka li latelang mabapi le kamoo re ka amanang le Bakreste ba bang kateng, haholo tabeng ea ho kopanela mosebetsi. Re ka sebetsa ’moho le bona linthong tsa boitšoaro tseo re tšoanang ka tsona. Taba ea bobeli, haeba re kopana le bona, re lokela ho etsa joalo ka tsela e sa tlo senya tumelo ea rona le litloaelo. Taba ea boraro, re ka etsa ’me re lokela ho sebelisa “bonngoe” bona ho arolelana le ba bang linnete tsa bohlokoa tseo re hlohonolofalitsoeng ka tsona.