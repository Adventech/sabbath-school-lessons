---
title:  Jesu oa Ithapella
date:   14/10/2018
---

Thapelo ena ea borpista bo phahameng e ka aroloa likoto tse tharo. Sa pele, Jesu oa ithapella(Johanne 17:1–5), e be o rapella barutuoa ba Hae (Johanne 17:6–19), o qetella ka bao hamorao ba tlang ho lumela ho Eena (Johanne 17:20–26). 

`Bala Johanne 17:1–5. Moelelo oa thapelo ea Hae ke ofe, ’me e bolela eng bakeng sa rona?` 

Jesu o qala ka ho ipuelella. Liketsahalong tse bileng pele ho moo Evangeling ea Johanne, Jesu o ne a ile a bontša hore nako ea Hae ha e so fihle (Johanne 2:4, 7:30, 8:20). Empa joale oa tseba hore nako ea sehlabelo sa Hae e se e fihlile. Motsotso oa qetello ea bophelo ba hae e bohloko o fihlile, ’me o hloka matla a ho qetela thomo ea Hae. Ke nako ea thapelo. Jesu o tla tlotlisa Ntat’ae ka ho etsa thato ea Hae, le haeba e bolela ho jara Sefapano. Ho amohela Sefapano ha Hae ha se mokhoa oa ho amohela tlholo; empa, ke tsela eo a sebelisang matla ao Ntate a mo neileng oona. H’a ka shoa lefu la moshoela-tumelo empa o ile a khetha ho tlotlisa Ntate oa Hae ka boikemisetso ka ho phethahatsa lebaka leo ka lona a ileng a tsoaloa: lefu la Hae la sehlabelo sefapanong bakeng sa libe tsa lefatše. 

`Bophelo bo sa feleng ke eng ho latela Johanne 17:3? Ho bolelang ho tseba Molimo?` 

Taba ea pele-pele, Jesu o re bolella hore bophelo bo sa feleng bo itšetlehile tabeng ea ho tseba Molimo ka bo-rona. Hona ha se pholoho ka mesebetsi kapa ka tsebo, empa ke boiphihlelo ba ho tseba Morena ka lebaka la seo Jesu a re etselitseng sona Sefapanong. Tsebo ena e fetisoa ka kamano ea motho le Ntate. Tšekamelo ea rona ea botho ke ho behela tsebo moeli oa linnete le litaba ka bophara, empa mona Jesu o shebile ntho e ’ngoe tebileng hape e khotsofatsang ka ho fetisa: kamano ea motho le Molimo. Ho tla ha pele ha Jesu sepheo sa hona e ne ele ho tataisa botho ho tsomana le tsebo e utloahalang e pholosang ea Molimo le bonngoe ba batho bo tla tlisoa ke tsebo ena. 

`Phapano ke efe pakeng tsa ho tseba ka Molimo le ho mo tseba ka sebele sa hau? U bile le maiphihlelo a feng a u thusitseng ho tseba Molimo?`