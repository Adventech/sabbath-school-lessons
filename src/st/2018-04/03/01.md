---
title:  “Bohle Ba Tle Ba Be Bang”
date:   13/10/2018
---

### Bakeng sa Boithuto ba Beke Ena Bala
Johanne 17:1–26,1 Johanne 5:19, Johanne 13:18–30, Johanne 5:20–23,Mareka 9:38–41, Tšen. 18:4,1 Johanne 2:3–6.

><p>Teman’a Khopolo</p>
>“‘Ha ke rapelle bona feela, empa ke rapella le ba tlang ho lumela ho ’na ka polelo ea bona, bohle ba tle ba be bang, joaloka ha uena, Ntate, u le ho ’na, le ’na ke le ho uena; le bona ba be bang ho rona, hore lefatše le tle le lumele hoba u nthomile’ ”(Johanne 17:20, 21).

Evangeli ea Johanne e re fa leseli la se neng se tšoenya Jesu ha keko ea Hae le lefu li ntse li atamela. Ka likhaolo tse hlano tsa bohlokoa(Johanne 13–17) re fumana mantsoe a ho qetela a taelo a Jesu, a qetella ka hoo ka nako e ’ngoe ho tloaelehileng ka hore ke “thapelo ea Hae ea boprista bo phahameng” (Johanne 17). “Ke maemo a lokelang, hobane Morena oa rona thapelong ena oa ikhalaletsa bakeng sa sehlabelo seo ho sona e leng moprista le phofu ka nako e le ’ngoe. Ka nako e le ’ngoe e boetse ke thapelo e halaletsang bao sehlabelo se etsetsoang bona— barutuoa ba neng ba le teng phaposing e kaholimo le ba tla qetella ba kene tumelong ka lebaka la bopaki ba bona.”—F. F. Bruce, The Gospel of Johanne (Grand Rapids: Eerdmans, 1983), leq. 328. Khubung ea thapelo ena ke khathatseho ea Jesu ka bonngoe har’a barutuoa ba Hae le ba tlang ho lumela ho Eena hamorao. Ona e ne e le oona ’mokotaba thapelong ena ea Hae: “Kea ba rapella, ha ke rapelle lefatše, ke rapella bao u ’neileng bona, hobane ke ba hao. ’Me tsohle tsa ka ke tsa hao, ’me tsa hao ke tsa ka; ’me ke tlotlisoa ka bona’ ” (Johanne 17:9, 10). Ha ho na puisano e utloahalang ka bonngoe ba kereke, ka bonngoe ba rona ho Kreste, e ka fellang ho sa talingoa ka hloko thapelo ena. Jesu o ne a rapella eng, o ne a rapella mang, ’me thapelo ea Hae e bolela eng bakeng sa rona kajeno? 

_*Ithute thuto ea beke ena ho lokisetsa Sabatha sa la 20 Mphalane._