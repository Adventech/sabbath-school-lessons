---
title:  Jesu o Rapella Barutuoa ba Hae
date:   15/10/2018
---

`Bala Johanne 17:9–19. Ke sefe seo Jesu a se rapellang ka ho khetholoha mabapi le barutuoa ba Hae?` 

Jesu o latela ka ho rapella barutuoa ba Hae, ba kotsing e tšabehang ea ho lahleheloa ke tumelo ea bona ho Eena matsatsing a tlang, ha Eena, Jesu, a se a se na le bona ka nama. Ka mokhoa o joalo, o ba beha tlhokomelong ea Ntate. Thapelo ea Jesu ke hore a tle a ba sireletse lefatšeng. Ha ho le joalo, Jesu ha a rapelle lefatše, hobane oa tseba hore le khahlanong le thato ea Ntate ka bo-lona (1 Johanne 5:19). Empa ka hoba lefatše ke sona sebaka seo barutuoa ba tla etsa bosebeletsi ba bona ho sona, Jesu o rapella hore ba tle ba bolokoe bokhopong bo teng lefatšeng. Jesu o tšoenyehile ka lefatše; e le ’nete, ke Mopholosi oa lona. Empa khaso ea Evangeli e hoketsoe ho bopaki ba ba tla ea ho ea ruta litaba tse molemo. Ke kahona Jesu a lokelang ho ba buelella hore ea khopo a tle a se ke a ba hlola (Matt. 6:13). 

Morutuoa e mong, leha ho le joalo, o se a hlotsoe. Pejana mantsiboeeng ao Jesu o ne a ile a hlahisa hore e mong oa bona o se a entse qeto ea ho mo eka (Johanne 13:18–30). Leha Jesu a supa ’nete eo ea taba ea hore Lengolo le ne le porofetile keko ea Judase (Ps. 41:9), Judase e ne e se phofu ea pheletso e beiloeng. Nakong ea Selallo sa Ho qetela, Jesu o ile a ipiletsa ho eena ka katamelo ea lerato le setsoalle (Johanne 13:26–30). “Selallong sa Paseka Jesu o ile a bontša bo-Molimo ba Hae ka ho senola merero ea lehlaba-phieo. Ka bonolo o ile a kenyelletsa Judase bosebeletsing ba Hae ho barutuoa. Empa boipiletso ba ho qetela ba lerato ha boa ka ba mameloa.”—Ellen G. White, The Desire of Ages, leq. 720. Ka ho tseba hore mohono le mōna li ka arola barutuoa, joaloka ha li kile tsa etsa nakong e ’ngoe pejana, Jesu o rapella bonngoe ba bona. “ ‘Ntate ea halalelang, boloka ka lebitso la hao bao u ’neileng bona, ba tle ba be bang, joaloka rona’ ” (Johanne 17:11). Bonngoe bo joalo bo holimo hore bo ka fihleloa ke motho. E ka ba feela tholoana le neo ea mohau oa Molimo. Bonngoe ba bona bo theuoe holim’a bonngoe ba Ntate le Mora, ’me bonngoe bona ke ntlha ea mantlha e hlokehang hore e be teng pele bakeng sa bosebeletsi bo atlehileng kamoso. Ho halaletsoa ha bona ka ’nete le hona ho ke ke ha sebeletsoa ntle ho hona. Mosebetsi oa mohau oa Molimo lipelong tsa barutuoa o tla ba fetola. Empa haeba ba lokela ho pakela ’nete ea Molimo, ba lokela ho fetoloa ke ’nete eo ka bo bona. 

`Ho bolela’ng ho “se be ba lefatše”? Ke eng ka rona, ka maphelo a rona, le kamoo re phelang kateng se re etsang hore e be “ha re ba lefatše”?`