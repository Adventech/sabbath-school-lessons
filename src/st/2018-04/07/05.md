---
title:  Lekhotla la Jerusalema
date:   14/11/2018
---

`Bala Liketso 15:1, 2 le Ba-Galata 2:11–14. Ke lintho life tse peli tse bakileng khohlano e kholo kerekeng ea pele?`

Tlokotsi e neng e tobane le Bakreste ba pele e ne e tiile ’me e le e thata. Ba bang ba ba-Juda ba ne ba nahana hore pholoho e ne e tla etsahala feela ka bao e neng e le karolo ea sechaba sa Molimo sa selekane, ’me sena se ne se tšoanela hore e ka khona lebollo le etsoe pele. Hape balumeli ba ba-Juda ba ne ba lumela hore, e le karolo ea tsela e tšepahalang ea bophelo, ba lokela ho qoba ho kopana le Balichaba ka tsela e ka sitisang pholoho ea bona. Ba-Juda ba ne ba na le litloaelo tse tiileng mabapi le boikamahanyo ba bona le Balichaba. Litloaelo tsena tsa phakisa ho ba lejoe la khopiso ho phutheho e ncha ea Bakreste ha baapostola ba qalella ho fihlela Balichaba ba neng ba lakatsa ho ba balateli ba Jesu. Hobane Mesia o lokela ho ba Mopholosi oa sechaba sa Molimo sa Selekane, joalo ka ha ho porofetiloe Testamenteng ea Khale, na Balichaba ba ne ba sa lokela ho fetoha ba-Juda pele ’me ba latele melaoana e tšoanang ea selekane haeba ba ne ba lokela ho bolokeha?

`Bala Liketso 15:3–22. Ke li feng tse ling tsa lintho tse ileng tsa tekoa Lekhotleng la Jerusalema?`

Motso oa taba mona e ne e le likhohlano tse bakoang ke botoloki ba lipale tsa Testamente ea Khale mabapi le lebollo le kamano le Balichaba. Baapostola, baholo, le baemeli ho tsoa Antioke ba lula fatše hammoho, ’me ho bonahala e ka puisano e ile ea tsoela pele ka nako e telele ho se na tharollo. Empa Petrose, Barnabase le Pauluse ba etsa puo ea bona. Petrose o na tšoaela ponong eo Molimo a ileng a mo fa eona le ka neo ea Moea o Halalelang, o ileng oa bula tsela bakeng sa bosebeletsi ho Balichaba. Eaba Pauluse le Barnabase ba arolelana ka lipale tsa bona tsa seo Molimo a se entseng ka bona bakeng sa Balichaba. Ka lebaka leo, mahlo a mangata a bulehela ’nete e ncha. Petrose a re: “ ‘Re lumela hobane re tla bolokeha ka mohau oa Morena Jesu Kreste, joaloka bona,’ ” e leng Balichaba (Liketso 15:11). Makholo a lilemo tsa tloaelo e saleng e tšoaroa a ne a phethoha leseling la evangeli.

`Na ho na le nako eo u kileng oa fetola maikutlo a hau ka tsela eo u utloisisang ntho eo u neng u lumela ho eona ka botebo? U ile oa ithuta eng boiphihlelong boo eo mohlomong e ka u thusang hape ha u ka iphumana u ba le pelaelo ka kutloisiso ea hau ka seo u se lumelang?`