---
title:  Tšokoloho ea Balichaba
date:   12/11/2018
---

Tšokoloho ea Balichaba ho tla evangeling ea Kreste ke ketsahalo bukeng ea Liketso e lokisang sethala sa khohlano e kholohali bophelong ba kereke ea pele, khohlano e neng e beha bophelo le thomo ea eona tlokotsing

`Bala Liketso 10:1–23. Ke lintlha life litemaneng tsee tse bontšang hore Moea o Halalelang o ne o le tšebetsong lipelong tsa batho ba bangata ho lokisetsa Balichaba hore ba tle ba amohele evangeli?`

Pono eo e tlameha e ne e le e sa tloaelehang haholo ho Petrose. O tšositsoe ke eona hobane, e le mo-Juda, o ne a e-so ka a e-ja lijo tse sa hloekang kapa tse litšila, joalo ka ha molao o ne o hloka (sheba Levitike 11, Ezek. 4:14, le Dan. 1:8). Leha ho le joalo, sepheo sa pono e ne e se lijo empa e ne e le makhalo a pakeng tsa ba-Juda le Balichaba a neng a sitisa khaso ea evangeli. Makhalo a joalo a ne a hlahelletse lefatšeng la khale joalo ka kajeno. Mashomeng a qalang a lilemo, Bokreste bo ne bo bopiloe haholo-holo ka ba-Juda ba neng ba amohetse hore Jesu ke Mesia oa pallo oa boporofeta ba Testamente ea Khale. Balumeli bana ba pele ba Jesu e ne e le ba-Juda ba tšepehang ba neng ba boloka molao joaloka ha ba rutiloe. Ba ne ba sa nke evangeli ea Jesu Kreste e hlakotse kapa e felisitse litaelo tsa Testamente ea Khale (sheba Matt. 5:17–20).

`Bala Liketso 10:28, 29, 34, 35. Petrose o ne a utloisisa se boleloang ke pono ea Joppa joang? Ke eng e ileng ea mo susumetsa ho e toloka joalo?`

Seo re se bonang se etsahala ho Liketso ke hore Moea o Halalelang o ne o lokisitse tsela ea hore Balichaba ba tle ba amoheloe kopanong ea boena ea phutheho ea Bakreste. ’Me ba ne ba ka etsa sena kantle le hore ba be ba bolotsoe kapa ba fetohe ba-Juda pele. Ke eng e ileng ea kholisa Petrose le metsoalle ea hae hore efela hona e ne e le thato ea Molimo ke tšollelo ea Moea o Halalelang holim’a Kornele le ba ntlo ea hae ka tsela e tšoanang le eo barutuoa ba Jesu ba ileng ba ba le boiphihlelo ba eona ka letsatsi la Pentekonta (Liketso 10:44–47). Haeba Moea o Halalelang o ka neoa Balichaba ka tsela e tšoanang le eo o neuoeng ba-Juda, hoa hlaka ke hona hore ha se setlamo hore motho a bolle pele e ka ba molumeli ho Jesu e le Mesia. Qeto eo e ile ea bula tsela bakeng sa khohlano ea litaba tsa Molimo har’a Bakreste ba pele.