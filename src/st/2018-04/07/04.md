---
title:  Moea o Eta Pele
date:   13/11/2018
---

Litlaleho tsa se etsahetseng Sesarea ka Kornele tsa phakisa tsa fihla ho baetapele ba phutheho ea Bakreste e Jerusalema, ’me ba kopa Petrose ho fana ka tlaleho ea se etsahetseng. Ba ne ba koatisitsoe ke seo Petrose a se entseng hobane, ho latela kutloisiso ea bona ea Molao oa Moshe, ba-Juda ba tšepahalang ba ne ba sa lokela ho ja le Balichaba (Liketso 11:3).

`Bala Liketso 11:4–18. Petrose o ile a reng ho hlalosa mosebetsi oa Moea o Halalelang le tataiso ea hae ketsahalong ee? O ne a fetisa taba efe ka ho pheta se etsahetseng?`

Leha ba bang ba ile ba ba le lipelaelo ka ho nepahala ha liketso tsa Petrose le qeto ea hae ea ho kolobetsa Balichaba bana, lipaki tse lekaneng (Liketso 11:12) li ile tsa pakahatsa hore efela Moea o Halalelang o ile oa iponahatsa ka tsela e tšoanang le ea Pentekonta. Tataiso ea Moea o Halalelang boemong bona e ka se tsekoe ’me neo eo ea ananeloa. “Eare ha ba utloa taba tseo, ba lesa ho belaela; ’me ba tlotlisa Molimo ka hore: Efela Molimo o neile le balichaba pako, hore ba bone bophelo” (Liketso 11:18).

`Bala Liketso 11:19–24. Ho ile ha latela ketsahalo efe bophelong ba kereke ea pele?`

Mohlomong ba bang ba leng Jerusalema ba ile ba nahana hore se etsahetseng ka Kornele le ba ntlo ea hae e tla ba se ikhethang ’me boiphihlelo bo joalo ha bo na ipheta. Empa seo ha se seo Moea o Halalelang o neng o se rerile. Ha barutuoa ba Jesu ba qhalantsoe ho fetela pele mose ho Jerusalema le Judea, ka lebaka la hloriso e ileng ea tsoha kamor’a lefu la Setefane (Liketso 8:1), ’me ba ea Samaria, Fenisia le Sipera le Antioke, Balichaba ba ’na ba amohela Jesu e le Mopholosi oa bona, ba ’na ba tsoelapele ho eketseha. Sena ke seo Jesu a neng a ile a se porofeta (Liketso 1:8). Leha ho kena hona ha sekhahla ha Balichaba ho ne ho le hotle ha kaalo, ha re ka ikenya lieteng tsa balumeli bana ba pele ba ba-Juda, re ka bona lebaka leo ba neng ba se na bonnete ba seo ba lokelang ho se etsa.

`Ke joang rona ka borona re ka bang le kutloisiso tse fokolang tseo re li nkang kerekeng tse ka senyang bopaki ba rona?`