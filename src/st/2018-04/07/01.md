---
title:  Ha Likhohlano li Hlaha
date:   10/11/2018
---

### Bakeng sa Boithuto ba Beke Ena Bala
Liketso 6:1–6;Liketso 10:1–23; Matt. 5:17–20;Liketso 11:3–24;Liketso 15:1–22;Amose 9:11, 12.

><p>Teman’a Khopolo</p>
>“Hobane lona bohle ba kolobelitsoeng ho Kreste, le apere Kreste. Ha ho sa le mo-Juda leha e le mo-Gerike; ha ho sa le ea ruileng, leha e le ea sa ruoang; ha ho sa le monna, leha e le mosali; hobane kaofela ha lona le ntho e le ’ngoe ho Jesu Kreste”(Ba-Galata 3:27, 28).


Omong oa mesebetsi e thata ka ho fetisisa eo sechaba sa Bakreste se lokelang ho o etsa ke ho boloka bonngoe ha ho hlaha maikutlo a fapaneng mabapi le litaba tse amang boleng le thomo ea kereke. Liphapano tsena li ka tlisa litlamorao tse mpehali. Liphutheho tsa Bakreste tsa kajeno ha li ea fapana le tseo re li bonang Testamenteng e Ncha. Batho ke batho, ’me liphapang, le holim’a lintlha tsa bohlokoa, li tla ba teng. Bakreste ba pele ba ne ba tobana le likhohlano tse tlisoang ke maikutlo a nyatso a motho ka mong le ke liphapang tse tiileng tsa botoloki ba lipale le mekhoa ea Testamente ea Khale. Likhohlano tsena li ka be li sentse kereke bonyaneng ba eona hoja e ne e se ka baapostola le baetapele ba inahanang ba ileng ba batla tataiso ea Moea o Halalelang le Mangolo ho rarolla litsitsipano tsena. Libeke tse fokolang tse fetileng, re ile ra ithuta kamoo kereke ea pele e ileng ea ba le boiphihlelo ba bonngoe ba kereke. Bekeng ena re tla talima kamoo kereke ea pele e neng e rarolla likhohlano tse neng li le teng kahare tse neng li batla ho senya bonngoe ba eona le ho bea bophelo ba eona tlokotsing. Likhohlano tsena ene e le life, li ile tsa rarolloa joang, ’me re ka ithuta’ng kajeno ho tsoa maiphihlelong aa?

_*Ithute thuto ea beke ena ho lokisetsa Sabatha sa la 17 Pulungoana._