---
title:  Khethollo ea Merabe
date:   11/11/2018
---

`Bala Liketso 6:1. Ke taba efe kerekeng ea pele e neng e bakela batho ho tletleba ka kabo e lokileng hape e lekaneng ea lijo bakeng sa bahlolohali?`

Bakreste ba bang ba pele ba ne ba bonahala ba khetholla bahlolohali ba ba-Gerike ba har’a bona ’me ba ba fa lijo tse nyane ho feta bahlolohali ba ba-Heberu. Pelaelo ena ea leeme e ile ea baka lekhalo har’a phutheho ea balumeli ba pele. Hore na khethollo ena e ne e le teng e le kannete kapa che, temana ha e bolele. E re feela batho ba bang ba ne ba lumela hore e teng. Khohlano ena e ile ea bea bonngoe ba kereke tlokotsing e sa le kapele. Ho makatsa ha ka kang hore khethollo ea merabe e ile ea bonahala kapele hakalo ka hare ho kereke.

`Bala Liketso 6:2–6. Ke mehato efe e ileng ea nkuoa ke kereke ea pele ho rarolla ho se utloisisane hoo?`

Kereke ea pele e ne e hola ka sekhahla, ’me kholo ena e ne e eketsa meroalo e boima holim’a baapostola. Khetho ea banna bana ba supileng, bao ka tloaelo ba bitsoang “batiakone” (leha Testamente e Ncha e sa ba bitse joalo), ba ile ba imolla tsitsipanong e neng e le kerekeng ea Jerusalema ’me ea lumella boikamahanyo ba batho ba bangata ho feta bosebeletsing ba kereke. Baapotsola ba mamela litletlebo tsa balumeli ba buang se-Gerike ka hloko eaba ba ba botsa ka tharollo. Khetho ea banna ba supileng ho ba bathusi ba baapostola e ile ea sieloa sehlopha sena, ’me ba ile ba khothalletsa barutuoa ba supileng, bao kaofela ha bona ba neng ba tsoa puong ea se-Gerike. Banna bana ho boleloa hore e n’e le ba “tšeptjoang, ba tletseng ka Moea o Halalelang le hlalefo” (Liketso 6:3). Bosebeletsi ba baapostola, boo ho fihlela nakong eo e neng e ntse e le ho ruta Lentsoe la Molimo le ho aba lijo ho bahlolohali, bo ile ba aroloa ka lihlopha tse peli, sehlopha ka seng se etsa mosebetsi o lekanang le o mong ka bohlokoa bakeng sa khaso ea evangeli. Luka o sebelisa lentsoe le tšoanang, “bosebeletsi” kapa “tšebeletso” (diakonia), ho supa ka bobeli bosebeletsi ba baapostola ba ho ruta Lentsoe (Liketso 6:4) le bosebeletsi ba batiakone ba ho aba lijo (Liketso 6:1).

`U bona bohlokoa bofe tabeng ea hore baetapele ba ile ba bitsa balumeli ba bangata ho tla hammoho(Liketso 6:2)ho leka ho fumana tharollo?`