---
title:  Tharollo e Thata
date:   15/11/2018
---

Ho ne ho hloka boemo bo itseng ba tšepo hore kereke e Antioke e romele baemeli Jerusalema ho ea batla tharollo e tsoang pele bakeng sa khohlano ea bona. Leha ho le joalo, kamor’a lihora tsa puisano pakeng tsa baapostola le baholo, Jakobo, moena oa Jesu, eo ho bonahalang e ne e le moetapele oa ’moka, a etsa qeto ka se lokelang ho etsoa (Liketso 15:13–20). Ho hlakile hore lekhotla le ile la etsa qeto ea hore Balichaba ha ba lokela ho fetoha ba-Juda, ka ho latela melao eohle ea litšebeletso, ho kenyelletsa le lebollo, hore e tle e be Bakreste.

`Bala Amose 9:11, 12 le Jeremia 12:14–16. Baporofeta baa ba Testamente ea Khale ba ile ba porofeta eng ka Israele le lichaba tse pela eona?`

Leha Jakobo a qotsa ho tsoa ho Amose 9, re bona moo baporofeta ba bang ba Testamente ea Khale ba buang ka pholoho ea lichaba. Ha esale e le morero oa Molimo ho tloha sethathong ho pholosa lefatše lohle ka bopaki le boiphihlelo ba Israele. Hantle, pitso ea Molimo ho Abrahama e ne e kenyelletsa le tlhohonolofatso ea lichaba tsohle ka eena le ka litloholo tsa hae (Gen. 12:1–3). Tataiso ea Moea o Halalelang; bosebeletsi ba Petrose, Barnabase, le Pauluse har’a Balichaba; le tšokoloho ea Balichaba ba bangata e ne e le bopaki bo ke keng ba behelloa kathoko. Mapaki ana a ile a thusa baetapele ba phutheho ea Bakreste Jerusalema ho hlokomela hore boporofeta bo bongata ba Testamente bo ne bo phethahala. Hantle, Molimo o n’a s’a ntsa fane ka melao e tataisang boteng ba Balichaba Israele e lithibelo tse neng li ba ama (Levitike 17, 18). Jakobo le eena o ile a bua ka melao ena ha a etsa qeto ea hae (Liketso 15:29). Ho ile ha hlaka hore Molimo o ne a bitsa Balichaba hore ba kopane le sechaba sa Hae ’me ba amohele pholoho ka Jesu. Tataiso ea Moea o Halalelang e ile ea fana ka kutloisiso e tebileng ea Lengolo ’me oa ba senolela linnete tsa bohlokoa tseo ba neng ba e-so ka ba li bona pele. Liketso 15:30–35e bolela ka karabo ea balumeli ba Antioke ho qeto e ileng ea etsoa Jerusalema: “[Batho] ba thaba haholo ka baka la khothatso ea bona” (Liketso 15:31). Re bona ho Liketso, mohlala o matla oa kamoo kereke ea pele, ka boinehelo Lentsoeng la Molimo, hammoho le kelello e tletseng lerato, bonngoe, le tšepo, tlas’a tataiso ea Moea o Halalelang ba tsebileng ho rarolla se batlileng e ba tlokotsi e kholo ho bonngoe.

`Tlaleho ee e re ruta eng ka tsela eo ho leng bohlokoa ka teng bakeng sa rona, hore re se mamele feela seo ba bang ba se buang empa re nahane le hore e ka ’na ea ba ba nepile, leha seo ba se bolelang e se seo re batlang ho se utloa?`