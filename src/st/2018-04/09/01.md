---
title:  Bopaki bo Kholisang ka ho Fetisisa
date:   24/11/2018
---

### Bakeng sa Boithuto ba Beke Ena Bala
Johanne 11:51, 52;Ba-Ef. 2:13-16; 2 Ba-Kor. 5:17-21;Ba-Ef. 4:25-5:2;Ba-Roma 14:1-6;Liketso 1:14.

><p>Teman’a Khopolo</p>
>"O na a sa bue joalo a iqalla, empa, kahobane e ne e le moprista e moholo ka selemo seo, a porofeta hore Jesu o tšoanetse ho tla shoela sechaba. E seng sechaba feela, empa le hore a bokelle hammoho bana ba Molimo ba qhalaneng”(Johanne 11:51, 52).

Beke e fetileng re ithutile kamoo bonngoe bo bonahatsoang ke molaetsa o tšoanang, o tsepameng holim’a Jesu e le Mopholosi le linnete tsa Lengolo tse lokelang ho tiisoa nakong ea bofelo. Re seo re leng sona ka lebaka la molaetsa oo Molimo a re neileng oona le pitso eo re nang le eona ea ho o phatlaletsa lefatše. Bekeng ena, re talima bonngoe bo bonahalang ba kereke ha bo iponahatsa maphelong a letsatsi le letsatsi a Bakreste le thomong ea kereke. Ho ea ka Jesu, kereke ha e phatlalatse molaetsa oa Molimo oa poloko le poelano feela. Bonngoe ba kereke le bona ke sesupo sa bohlokoa sa poelano eo. Lefatšeng le potiloeng ke sebe le borabele, kereke e ema e le bopaki bo bonahalang ba mosebetsi le matla a Kreste a pholosang. Kantle ho bonngoe le kopano ea kereke ka ho fana ka bopaki bo tšoanang, ho ne ho tla ba thata hore matla a pholosang a Sefapano a bonahale lefatšeng lena. “Bonngoe le Kreste bo thea tlamo ea bonngoe ba e mong ho e mong. Bonngoe bona ke bopaki bo kholisang ka ho fetisisa ho lefatše ka borena le bokhabane ba Kreste, le ka matla a Hae a ho tlosa sebe.”—Ellen G. White Comments, The SDA Bible Commentary, pok. 5, leq. 1148.

_*Ithute thuto ea beke ena ho lokisetsa Sabatha sa la 1 Tšitoe._