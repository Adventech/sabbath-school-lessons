---
title:  Bonngoe Har’a Phapano
date:   28/11/2018
---

Ho Ba-Roma 14 le 15, moapostola Pauluse o arabela litaba tse neng li arola kereke e Roma ka matla. Karabo ea hae litabeng tsena e bile ho memela ba-Roma ho bontša mamellano le mamello e mong ho e mong. ’Me ba se arole kereke ka litaba tseo tse tšoenyang. Re ka ithuta eng keletsong ee ea hae?

`Bala Ba-Roma 14:1-6. Ke litaba life tsa kelello tse neng li bakela litho tsa kereke Roma ho ahlolana ho e-na le ho ba le kopano ea boena?`

Ho ka etsahala hore e be litaba tsena li ne li amana le meetlo ea se-Juda ea ntho tse litšila. Ho latela Pauluse, lintho tsena e ne e le “ho fapanyetsana litaba ka khang” (Ba-Roma 14:1), a bontša hore e ne e se litaba tsa pholoho empa e ne e le litaba tsa maikutlo tse neng li lokela hore e be li tlohelletsoe kelello ea motho ka mong. (Sheba Ba-Roma 14:5.)

Likhang tsena li qalile ka mofuta oa lijo o lokelang ho jeoa. Ho ja liphoofolo tse hanetsoeng ho Levitike 11 e ne e se eona taba eo Pauluse a sebetsanang le eona mona. Ha ho na bopaki ba hore Bakreste ba pele ba ile ba qalella ho ja nama ea kolobe kapa liphoofolo tse ling tse litšila nakong ea Pauluse, ’me rea tseba hore Petrose ha a ka a ja lijo tse joalo(sheba Liketso 10:14). Hape, taba ea hore ba fokolang ba ne ba ja meroho feela (Ba-Roma 14:2) le hore khang e ne e kenyelletsa le lino (Ba-Roma 14: 17, 21) e bontša hore khathatseho e ne e le holim’a meetlo ea lintho tse leng litšila. Sena se pakahatsoa ho feta ke lentsoe mpe(koinos), le sebelisitsoeng ho Ba-Roma 14:14. Lentsoe leo le sebelisitsoe phetolelong ea se-Gerike sa khale sa Testamente ea Khale ho supa liphoofolo tse mpe, e seng liphoofolo tse sa hloekang tsa Levitike 11. Hantle ho ne ho e-na le batho phuthehong ea ba-Roma ba neng ba hana ho ja lijo tse kopanetsoeng ke baena hobane ba ne ba sa kholiseha hore li apehiloe hantle kapa hore ha lia hlabeloa litšoantšo. E ntse e le taba e tšoanang ka ea poloko ea matsatsi. Taba ena e ne e sa bue ka poloko ea Sabatha ea beke le beke, joalokaha re tseba hore Pauluse o ne a e boloka kamehla(Liketso 13:14, 16:13, 17:2). E tlameha e be taba ena e ne e bua ka matsatsi a se-Juda a mekete le boitimo. Sepheo sa Pauluse litemaneng tsena ke ho khothaletsa mamellano ho ba bolokang meetlo ena ka tieo le ka letsoalo le hloekileng ha feela ba ne ba sa nahane hore ke tsela ea ho fumana pholoho. Bonngoe har’a Bakreste bo iponahatsa ka mamello le mamellano ha re sa lumellane ka litaba kamehla, haholo-holo ha e se tsa bohlokoa tumelong ea rona.

`Sehlopheng, botsa potso ena: a na ho na le seo re se lumelang, seo re se etsang, re le Baleti ba Letsatsi la Bosupa seo bohle ba ipitsang Baleti ba sa lokeleng ho lumela kapa ho tsitlallela ho sona?`