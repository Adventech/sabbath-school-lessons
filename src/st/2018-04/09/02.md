---
title:  Tlas’a Sefapano sa Jesu
date:   25/11/2018
---

Joalo ka litlhohonolofatso tse ling tsa semoea tseo Molimo a li fang batho ba Hae, bonngoe ba kereke le bona ke neo ea Molimo. Bonngoe ha se ntho e etsoang ke batho ka maleke a rona, mesebetsi e metle, le merero. Taba ea mantlha ke hore, Jesu Kreste o bopa bonngoe boo ka lefu la Hae le tsoho. Ha re sebelisa ka tumelo lefu la Hae le tsoho ka kolobetso le tšoarelo ea libe tsa rona, ha re ba ’moho kopanong ea boena, le ha re hasetsa lefatše molaetsa oa manyeloi a mararo, re kopanong le Eena le rona hammoho e mong ho e mong.

`Bala Johanne 11:51, 52 le Ba-Efese 1:7-10. Ke ketsahalo efe bophelong ba Jesu eo e leng motheo oa bonngoe har’a Baleti ba Letsatsi la Bosupa?`

“O [Kaiafa] na a sa bue joalo a iqalla, empa, kahobane e ne e le moprista e moholo ka selemo seo, a porofeta hore Jesu o tšoanetse ho tla shoela sechaba. E seng sechaba feela, empa le hore a bokelle hammoho bana ba Molimo ba qhalaneng” (Johanne 11:51, 52). Ho makatsa ha ka kang hore e be Molimo o ile oa sebelisa Kaiafa ho hlalosa lefu la Jesu, leha Kaiafa a n’a sa tsebe hore na o etsa’ng ha a ahlolela Jesu lefu. Hape moprista o ne a sa tsebe na polelo ea hae e tebile hakae. Kaiafa o ne a lekanya hoba o mpa a etsa polelo ea sepolotiki feela. Leha Johanne a e sebelisitse ho senola ’nete ea motheo ka lefu la Jesu sebakeng sa bohle ba tšepehang ba Molimo, bao ka letsatsi le leng ba tlang ho bokana “hammoho ho ba ntho e le ’ngoe.” Hohle ho hong hoo ebang re lumela ho hona re le Baleti ba Letsatsi la Bosupa, hore na ke molaetsa ofe oo re o phatlalatsang re le bang, motheo oa bonngoe ba rona o holim’a ho amohela ha rona hammoho lefu la Jesu sebakeng sa rona. ’Me, ho feta moo, re boela re e-ba le boiphihlelo ba bonngoe bona ka kolobetso. “Hobane bohle re bara ba Molimo ka ho lumela ho Jesu Kreste. Hobane lona bohle ba kolobelitsoeng ho Kreste, le apere Kreste” (Ba-Gal. 3:26, 27). Kolobetso ke tlamo e ’ngoe eo rona re le Baleti re e arolelanang hammoho, joaloka ha e tšoantša tumelo ea rona ho Kreste. Re na le Ntate a le mong; ka mokhoa o joalo, kaofela re bara le barali ba Molimo. Re na le Mopholosi a le mong eo re kolobetsoang lefung le tsohong ea Hae (Ba-Roma 6:3, 4).

`Har’a liphapano tse ka bang teng tsa meetlo, merabe, le lipolotiki har’a rona re le Baleti ba Letsatsi la Bosupa, hobaneng ha tumelo ea rona e tšoanang ho Jesu e lokela ho koahela likhaohano tseo?`