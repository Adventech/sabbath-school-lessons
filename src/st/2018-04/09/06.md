---
title:  Bonngoe Thomong
date:   29/11/2018
---

`Bapisa boikutlo ba barutuoa nakong ea Selallo sa Morena ho Luka 22:24 le boo ba neng ba e-na le bona nakoana pejana ho boiphihleo ba Pentekonta ho Liketso 1:14 le 2:1, 46. Ke eng e ileng ea etsa phapano e kaalo maphelong a bona?`

Ho Liketso 1:14 le 2:46, poleloana “pelo e le ’ngoe” hape e bolela “ho tiisetsa ka pelo e le ’ngoe.” Sena se tlisitsoe ke ho ba sebakeng se le seng ha bona, ba batla phethahatso ea tšepiso ea Jesu, ea ho romela Motšelisi, ka thapelo. Ha ba ntse ba letile, ho ne ho ka ba bonolo ho bona ho qalella ho tšoaeana liphoso. Ba bang ba ne ba ka supa ha Petrose a ne a latola Jesu(Johanne 18:15-18, 25-27) le ho se lumele ha Thomase hore Jesu o tsohile (Johanne 20:25). Ba ne ba ka hopola kopo ea Johanne le Jakobo ha ba ne ba kopa litulo tse phahameng ka ho fetisisa ’musong oa Jesu (Mareka 10:35-41), kapa hore Mattheu e ne e le molekhetho ea neng a nyatsuoa (Matt. 9:9). Leha ho le joalo, “Matsatsi ana a boitokiso e ne e le matsatsi a ho lekola lipelo ka botebo. Barutuoa ba ile ba utloa bohloki ba bona ba semoea ’me ba lla ho Morena ho ba nea tlotso e tla ba lokisetsa mosebetsi oa ho pholosa meea. Ba ne ba sa ikopele lehlohonolo. Ba ne ba imetsoe ke boima ba pholoho ea meea. Ba ile ba hlokomela hore evangeli e lokela ho isoa lefatšeng, ’me ba ile ba kopa matla a Jesu joalokaha a ne a tšepisitse.”—Ellen G. White, The Acts of the Apostles, leq. 37. Kopano ea boena ea barutuoa le ho tiisetsa thapelong ho ile ha ba lokisetsa boiphihlelo bo fanang ka matla ba Pentekonta. Ha ba ntse ba eketsa ho atamela ho Molimo, ’me ba behella kathoko liphapang tse teng har’a bona, barutuoa ba ile ba lokisoa ke Moea o Halalelang ho ba lipaki tsa tsoho ea Jesu tse se nang letsoalo le tse tiileng. Ba ne ba tseba hore Jesu o tšoaretse mefokolo ea bona e mengata, ’me sena se ile sa ba nea khothatso ea ho hatela pele. Ba ne ba tseba seo Jesu a ba etselitseng sona maphelong a bona. Ba ne ba tseba tšepiso ea poloko e fumanoang ho Eena,’me ka mokhoa o joalo “Thahasello ea balumeli e ne e le ho bonahatsa semelo se tšoanang le sa Jesu le ho sebeletsa ho atolosa ’muso oa Hae.”—Leqephe la 48. Ha ho makatse ke hona hore Molimo o ile a tseba ho etsa lintho tse matla ka bona. Ke thuto e matla ha ka kang bakeng sa rona re le kereke kajeno!

`Ho bonolo kamehla ho fumana lintho tse fosahetseng maphelong a batho ba bang. Re ka ithuta joang ho behella kathoko liphoso tsa ba bang, molemong oa mosebetsi o moholo ka ho fetisisa oa ho etsa thato ea Molimo hammoho re le kereke?`