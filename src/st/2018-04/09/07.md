---
title:  Ho Ithuta Haholoanyane
date:   30/11/2018
---

Ellen G. White, “Unity in Diversity,” maq. 98-103, ho Evangelism. Qotsulo e latelang e bontša kamoo kereke ea pele, e kopane ho Kreste, e tsebileng ho boloka bonngoe le har’a liphapang tse neng li le teng har’a eona, ’me ka mokhoa o joalo ea e-ba bopaki bo matla ho lefatše. “Kahare ho kereke, Lengolo le bontša kamoo Moea o Halalelang o ileng oa tataisa kereke ea pele tšebetsong ea eona ea ho nka liqeto. Taba ena e etsoa bonyane ka litsela tse tharo tse nyalanang: litšenolo (mohlala, Kornele, Ananiase, Filipi; hape mohlomong le ka lotho, Lengolo (kereke e ile ea fihlela qeto eo ho eona ho ileng ha sebelisoa Lengolo), le tumellano (Moea o ne o sebetsa kahare ho phutheho, ka tsela e sa totobalang, o bopa tumellano ka lipuisano le boithuto boo qetellong ea bona kereke e neng e hlokomela hore Moea o ntse o sebetsa kahare ho eona). Ho bonahala e ka ha ho ne ho na le likhang tsa moetlo, tsa thuto, le tsa litaba tsa Molimo, har’a phutheho ea balumeli, Moea o Halalelang o ne o sebetsa ka tumellano ho fihlela liqeto. Tšebetsong ena, re bona boikitlaetso ba phutheho ea balumeli e seng feela ba baetapele, le bohlokoa ba thapelo bakeng sa temoho. Tataiso ea Moea o Halalelang e utloahala har’a phutheho eohle ka kutloisiso ea bona ea Lentsoe la Molimo, boiphihlelo ba phutheho le litlhoko tsa eona, le ka boiphihlelo ba baetapele ba eona ha ba sebeletsa. Liqeto tse fapaneng tsa kereke li ile tsa etsoa ka tataiso ea Moea o Halalelang moo teng, Lengolo, thapelo, le boiphihlelo e neng e le lintlha tsa ho talimisisa thuto ea Molimo.”—Denis Fortin, “The Holy Spirit and the Church,” in Ángel Manuel Rodríguez, ed., Message, Mission, and Unity of the Church, maq. 321, 322.

**Lipotso tsa Puisano:**

`1. Sehlopheng, le ke le khutlele karabong ea lona ea potso ea Laboraro ea kamoo re etsang qeto ea lithuto le litloaelo tseo re reng ke tsa bohlokoa ho rona re le Baleti ba Letsatsi la Bosupa le tseo e seng tsa bohlokoa.`

`2. Re lokela ho amana joang le Bakreste ba liphutheho tse ling bao, joaloka rona, ba lumelang lefung le tsohong ea Jesu?`

**Kakaretso:** Bopaki bo kholisang ka ho fetisisa ba bonngoe ke ha baena le likhaitseli ba rata joalokaha Jesu a ratile. Tšoarelo ea libe tsa rona le pholoho eo re nang le eona hammoho re le Baleti ke tsona litlamo tse tsoang pele tsa kopano ea baena. Ho Kreste, ka mokhoa o joalo re ka bontša lefatše bonngoe ba rona le bopaki ba tumelo ea rona e tšoanang. Ha rea biletsoa ho etsa ho fapaneng.