---
title:  Bonngoe bo Phelang
date:   27/11/2018
---

Ka 1902, Ellen G. White o ile a ngola hore: “Seo Kreste a neng a le sona bophelong ba Hae lefatšeng lena, ke seo Mokreste e mong le e mong a lokelang ho ba sona. Ke mohlala oa rona, e seng feela bohloeking ba Hae bo se nang letheba, empa le mamellong ea Hae, bonolo, le semelo sa Hae se khahlang.”—Ellen G. White, in Signs of the Times, Phupu 16, 1902. Mantsoe ana a hopotsa boipiletso ba Pauluse ho Ba-Filipi: “Le fele le be le pelo e bileng ho Jesu Kreste” (Ba-Fil. 2:5).

`Bala Ba-Filipi 4:25-5:2 le Ba-Kolose 3:1-17,e be u araba lipotso tsena tse peli: Ke likarolong life tsa maphelo a rona tseo ka kotloloho re memeloang ho bontša bolateli ba rona ho Jesu? Ke joang re lokelang ho ba lipaki tsa evangeli ea Jesu maphelong a rona sechabeng?`

Ho na le litemana tse ngata tsa Lengolo tse memelang Bakreste ho latela mohlala oa Jesu le ho ba bopaki bo phelang ba mohau oa Molimo ho ba bang. Hape re bilelitsoe ho etsa batho hantle (Matt. 7:12); ho jarelana liphahlo (Ba-Gal. 6:2); ho phela ka bonolo le ho tsepamisa maikutlo semoeeng kahare ho e-na le bokhabo ba kantle (Matt. 16:24-26; 1 Pet. 3:3, 4); le ho latela litloaelo tsa bophelo bo botle (1 Ba-Kor. 10:31).

“Baratuoa, kea le khothatsa joalokaha le le basele le baeti, ke re:Tšabang litakatso tsa nama, tse loantšang moea. Le be le motsamao o motle har’a bahetene, hore tabeng tseo ba le sebang ka tsona, joaloka hola le le lisenyi, ba rorise Molimo mohla o ba etelang, ha ba bontšisa mesebetsi ea lona e metle” (1 Pet. 2:11, 12). Ke hangata ha kae re atisang ho halala bohlokoa ba semelo sa Bokreste ho ba re talimileng? Mamello e bonahatsoang linakong tsa khopiso, bophelo bo nang le boitšoaro har’a liqhoebeshano le likhang, moea o bonolo ho arabela mantsoe a ho hloka mamello a hlabang, ke matšoao a moea oa Jesu oo re biletsoang ho o etsisa. Ha Baleti ba Letsatsi la Bosupa ba sebeletsa hammoho lefatšeng le sa utloisiseng semelo sa Molimo, re fetoha matla a isang botleng le tlotlisong ea Molimo. Joaloka baemeli ba Kreste, balumeli ha ba lokela ho tsejoa feela ka boitšoaro ba bona bo botle empa le ka thahasello ea bona boiketlong ba ba bang. Haeba boiphihlelo ba rona ba Bokreste e le ba ’nete, bo tla itlhahisa ’me bo ame lefatše. Sehlopha se kopaneng sa balumeli se bontšang semelo sa Kreste ho lefatše se tla fetoha bopaki bo matla e le kannete.

`U fana ka bopaki bo joang ho ba bang? E mong a ka fumana eng bophelong ba hau e ka etsang hore a batle ho latela Jesu?`
