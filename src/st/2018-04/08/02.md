---
title:  Poloko ho Jesu
date:   18/11/2018
---

Leha rona re le Baleti ba Letsatsi la Bosupa re na le lintho tse ngata tse tšoanang le tsa liphutheho tse ling tsa Bokreste, lintlha tsa tumelo ea rona li etsa tlhophiseho e ikhethileng ea ’nete ea Bibele eo ho seng e mong ea e bolelang lefatšeng la Bokreste. Linnete tsena li re thusa ho itlhalosa re le Masala a Molimo a mehla ea bofelo.

`Bala Liketso 4:8-12, 10:43. Ke bohlokoa bofe boo Petrose a bo neang sebaka sa Jesu Kreste kutloisisong ea hae ea leano la poloko?`

Moapostola Pauluse o ile a bolella ba-Korinthe hore litaba tse molemo ke hore “Molimo o no o le ho Kreste, ha o busetsa lefatše khotsong ho oona” (2 Ba-Kor. 5:19). Lefu la Kreste ke poelano ea rona le Ntate, ka ho koala lekhalo le siiloeng ke sebe le lefu. Ka mengoaha- kholo, haesale Bakreste ba ntse ba ipotsa ka se boleloang ke lefu la Kreste, tsoho, le poelano eo a tlileng ho e phetha. Tšebetso ena ea poelano e fuoe lebitso la lipheko [atonement], lentsoe la khale la Senyesemane leo qalong le neng le bolela ho ba bang “at-one-ment.” Boemo bona ke ba ho ba “bang,” kapa tumellanong. Ka tšoanelo, lipheko li supa kutloano kamanong, ’me ha ho bile le bora, kutloano ena e tlisoa ke poelano. Bonngoe ba kereke ka mokhoa o joalo ke neo ea poelano.

`Litemana tse latelang li re ruta eng ka se boleloang ke lefu la Jesu le tsoho ea Hae?`

`Ba-Roma 3:24, 25`

`1 Johanne 2:2`

`1 Johanne 4:9, 10`

`1 Pet. 2:21-24`

Leha re lumela ho shoa le ho tsoha ha Jesu ka tsela e tšoanang le liphutheho tse ngata tsa Bokreste, re e phatlalatsa moelelong oa “evangeli ea kamehla le mehla” (Tšen. 14:6), karolo ea molaetsa oa manyeloi a mararo oa Tšenolo 14:6-12. Re le Baleti ba Letsatsi la Bosupa, re phatlalatsa melaetsa ena ka matla a fetang liphutheho tse ling tsa Bokreste.

`Ke joang u ka lulang u beile kapele ho uena bonnete ba lefu la Kreste le tsoho ea Hae le tšepo e tlisoang ke tsona?`