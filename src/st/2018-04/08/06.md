---
title:  Lefu le Tsoho
date:   22/11/2018
---

Tlholehong, “Molimo a bopa motho ka lerole la lefatše, ’me a bululela linkong tsa hae phefumoloho ea ho phela, ‘me motho ea e-ba moea o phelang” (Gen. 2:7). Tlaleho ena ea popo ea motho e senola hore bophelo bo tsoa ho Molimo. Na ho se shoe ke karolo e tsamaellanang le bophelo boo? Bibele e re bolella hore ke Molimo feela ea sa shoeng (1 Tim. 6:16); ho se shoe ha ho neoe batho tsoalong. Ho fapana le Molimo, batho bona ba ea shoa. Lengolo le bapisa bophelo ba rona le “moholi feela o bonahalang ka motsotso o se mokae, o ntoo nyamela” (Jakobo 4:14), ’me lefung maphelo a rona a kena boemong bo tšoanang le ba boroko moo teng ho seng tsebo ea letho.(Sheba Moek. 9:5, 6, 10; Ps. 146:4; Ps. 115:17; Johanne 11:11-15.) Leha batho ba tsoaloa ba e-na le ho shoa ‘me ba le tlas’a lefu, Bibele e bua ka Jesu e le Eena mohloli oa ho se shoe ‘me e re bolella hore o fana ka tšepiso ea bophelo bo sa feleng ho ba lumelang polokong ea Hae. “Neo ea mohau ea Molimo ke bophelo bo sa feleng, ka Jesu Kreste, Morena oa rona” (Ba-Roma 6:23). Jesu o “felisitse lefu, a bea bophelo le ho se shoe leseling ka Evangeli” (2 Tim. 1:10). “Hobane Molimo o ratile lefatše hakalo, o bile oa le nea Mora oa oona ea tsoetsoeng a ‘notši; hore e mong le e mong ea lumelang ho eena, a se ke a timela, a mpe a be le bophelo bo sa feleng” (Johanne 3:16). Kahona, ho na le tšepo ea bophelo kamor’a lefu.

`Bala 1 Ba-Korinthe 15:51-54 le 1 Ba-Thesalonika 4:13-18. Litemana tsee li re bolella eng ka bophelo kamor’a lefu le hore na batho ba tla neoa ho se shoe neng?`

Moapostola Pauluse oa hlakisa hore Molimo o nea batho ho se shoe, ’me e seng nakong ea ho shoa ha bona, empa ka nako ea tsoho, ha terompeta ea morao e lla. Ha balumeli ba amohela tšepiso ea bophelo bo sa feleng nakong eo ba amohelang Jesu e le Mopholosi oa bona, ho se shoe hona ho fanoa nakong ea tsoho. Testamente e Ncha ha e tsebe letho ka taba ea batho bao meea ea bona e nyolohelang leholimong hang ha ba e-shoa; motso oa thuto ena o bohedeneng, o tsoa morao koana mehopolong ea Ma-Gerike a khale, ’me ha e fumanehe Testamenteng ea Khale kapa e Ncha.

`Kutloisiso ea rona ea lefu e re thusa joang ho utloisisa tšepiso ea ho Tla ha Bobeli le ho feta? Tumelo ee e re kopanya joang ka matla a maholo re le Baleti ba Letsatsi la Bosupa?`