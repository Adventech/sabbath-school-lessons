---
title:  Sabatha
date:   21/11/2018
---

Thuto e ’ngoe ea bohlokoa eo Baleti ba Letsatsi la Bosupa ba e lumelang le ho e tšoarela holimo ke ea Sabatha ea letsatsi la bosupa. Ke thuto ea mantlha e tlisang bonngoe le kopano ea boena har’a rona. Ke eo, kantle ho ba ’maloa kahare ho Bokreste re e latelang re le bang. Sabatha ke mpho ea Molimo ho batho hantle ho tloha bekeng ea Tlholehong ka bo-eona (Gen. 2:1-3). Tlholehong, Sabatha e theiloe ka lintlha tse tharo tse ikhethollang hape tse halalelang: (1) Molimo o ile oa phomola ka Sabatha, (2) O ile oa hlohonolofatsa letsatsi leo, ’me (3) Oa le halaletsa. Liketso tsena tse tharo li theile Sabatha e le mpho e khethehileng ea Molimo, e thusang leloko la botho ho ba leboiphihlelo ba leholimo lefatšeng le ho tiisa Tlholeho ea Molimo ea matsatsi a tšeletseng. Rabi ea tsejoang haholo, Abrahama Joshua Heschel, o bitsitse Sabatha “nako ea ntlo ea borena,” letsatsi le halalelang leo ka lona Molimo o kopanang le batho ba oona ka tsela e khethehileng.

`Litemana tse latelang li re ruta eng ka seo Sabatha e se bolelang ho motho? Exod. 20:8-11; Deut. 5:12-15; Ezek. 20:12, 20.`

Takatsong ea rona ea ho latela mohlala oa Jesu (Luka 4:16), Baleti ba Letsatsi la Bosupa ba boloka Sabatha ea letsatsi la bosupa. Taba ea Jesu ea ho nka karolo litšebeletsong tsa Sabatha e senola hore o ile a e chaela monoana e le letsatsi la phomolo le la khumamelo. E meng ea mehlolo ea Hae e ile ea etsoa ka Sabatha e le ho ruta lehlakore la pholiso (ea nama le ea moea ka bobeli) e tlisoang ke ho keteka Sabatha (sheba Luka 13:10-17). Baapostola le Bakreste ba pele ba ne ba utloisisa hore Jesu ha a felisa Sabatha; le bona ka sebele sa bona ba ile ba e boloka le hona ho ea khumamelong ka letsatsi leo (Liketso 13:14, 42, 44; 16:13; 17:2; 18:4). Lehlakore le leng le letle la taba ea Sabatha ke ea hore ke letšoao la topollo ea rona sebeng. Sabatha ke sehopotso sa poloko ea Molimo ea sechaba sa Israele ho tsoa bokhobeng ba Egepeta ho ea phomolong ea Kanana lefatšeng la pallo. (Deut. 5:12-15). Leha Israele e hlolehile ho kena phomolong eo ka botlalo ka lebaka la ho hloka kutlo ha bona le borapeli ba litšoantšo ho neng ho ipheta, Molimo o ntse a tšepisa hore “phomolo e teng e saletseng sechaba sa Molimo” (Ba-Heb. 4:9). Bohle ba lakatsang ho kena phomolong eo ba ka kena ho eona ka tumelo pholohong eo Jesu a re neang eona. Poloko ea Sabatha e tšoantša phomolo ena ea semoea ho Kreste le hore re itšetlehile makhabaneng a Hae, ‘me e seng mesebetsing, bakeng sa ho re boloka le ho re nea bophelo bo sa feleng. (Sheba Ba-Heb. 4:10, Matt. 11:28-30.)

`Ke ka litsela life tse tšoarehang tseo ka tsona Sabatha e u thusitseng ho ba le boiphihlelo ba bonngoe le kopano ea boena tseo Jesu a lakatsang hore batho ba Hae ba be le tsona?`