---
title:  Bosebeletsi ba Jesu ka Sehalalelong sa Leholimo
date:   20/11/2018
---

Testamenteng ea Khale, Molimo o ile a laela Moshe ho aha tabernakele, kapa sehalalelo, se tlang ho sebetsa e le “bolulo” ba Hae lefatšeng (Exod. 25:8). Ka litšebeletso tsa sona, sehalalelo e ne e le sebaka seo ho sona sechaba sa Israele se neng se rutoa leano la pholoho. Hamorao, nakong ea morena Salomone, taberanekele e nyenyane eo e ile ea nkeloa sebaka ke tempele e tsotehang ka botle (1 Marena 5-8). Tabernakele le tempele ka bobeli li ne li entsoe ka moralo oa sehalalelo sa leholimo, “tabernakele ea sebele e hlomiloeng ke Morena, e seng ke motho” (Ba-Heb. 8:2; sheba le Exod. 25:9, 40). Hohle kahare ho Bibele, ho akanyoa hore ho na le sehalalelo leholimong se sebetsang e le sona sebaka sa Molimo sa mantlha sa bolulo. Litšebeletso tsa sehalalelo se lefatšeng e ne e le “boporofeta bo bonyane” ba leano la pholoho le ba bosebeletsi ba Jesu ba boprista leholimong.

`Bala Ba-Heberu 8:6; 9:11, 12, 23-28; le 1 Johanne 1:9-2:2. Litemana tsee li re ruta eng ka bosebeletsi ba bo prista ba Jesu leholimong?`

Ho tloha ka nyolohelo ea Hae, sehalalelong ke hona sebakeng seo Jesu a etsetsang bosebeletsi ba hae bakeng sa pholoho ea rona (shebaBa-Heb. 7:25). Kahona, re khothalletsoa hore re “atameleng ka tšepo terone ea mohau, hore re tle re bone mohau, ‘me re fumane lereko, re tle re thusoe nakong e lokelang” (Ba-Heb. 4:16). Joaloka ha tabernakele ea lefatšeng e ne e-na le mekhahlelo e ‘meli ea bosebeletsi ba boprista—oa pele, oa letsatsi le letsatsi ka Sehalalelong, ’me hang ka selemo ka Sehalalelisisong—Bibele e boetse e hlalosa mekhahlelo ena e ’meli ea bosebeletsi ba boprista ba Jesu leholimong. Bosebeletsi ba Hae ka Sehalalelong sa leholimo tšobotsi ea bona e ne e le bobuelli, tšoarelo, le poelano. Baetsalibe ba bakang ba tseba ho atamela ho Ntate ka kotloloho ka Jesu e le Moemeli (1 Johanne 2:1). Ho tloha ka 1844, bosebeletsi ba Jesu ka Sehalalelisisong bo sebetsana le lintlha tsa kahlolo le tlhoekiso tse neng li etsoa hang ka selemo ka Letsatsi la Lipheko (Levitike 16). Bosebeletsi ba tlhoekiso ea sehalalelo le bona bo itšetlehile holim’a mali a Jesu a tšolohileng. Tefelo e neng e etsoa letsatsing leo e ne e tšoantša tšebeliso ea makhabane a Jesu ho tlosa boteng ba sebe le ho fihlela poelano e felletseng ea maholimo le mafatše ho ’muso o le mong o nang le kutloano tlas’a Molimo. Thuto ea bosebeletsi bona bo mekhahlelo e ’meli ke tlatsetso ea Baleti e ikhethileng tabeng ea kutloisiso ea leano lohle la pholoho.