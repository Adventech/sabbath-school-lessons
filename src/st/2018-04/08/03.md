---
title:  Ho Tla ha Bobeli ha Kreste
date:   19/11/2018
---

Baapostola le Bakreste ba pele ba ne ba nka ho khutla ha Kreste e le “tšepo e lehlohonolo” (Tite 2:13), ’me ba ne ba lebelletse hore boporofeta le litšepiso tsohle tsa Bibele li tla phethahatsoa ho Tleng ha Bobeli. Baleti ba Letsatsi la Bosupa ba ntse ba tšoareletse kholisehong ena ka matla. Hantle-ntle, lebitso la rona, “Baleti,” le e bolela ka ho topa. Bohle ba ratang Kreste ba shebile pele ka tebello ea hore ka letsatsi le leng ba tla kopana le Eena lifahleho li talimane. Ho fihlela letsatsing leo, tšepiso ea ho khutla ha bobeli ha Kreste ho ba le tšusumetso e tlisang bonngoe holim’a batho ba Molimo.

`Litemana tse latelang li re ruta eng ka tsela eo Kreste a tla khutla ka eona? Ho fapana joang le ka tsela eo ho tumisitsoeng ho khutla ha Kreste ho tla ba kateng? Liketso 1:11; Matt. 24:26, 27; Tšen. 1:7; 1 Ba-Thes. 4:13-18; Tšen. 19:11-16.`

Khafetsa Bibele e pheta ho re tiisetsa hore Jesu o tla feela a boee ho tla nka batho ba Hae bao a ba lopollotseng. Hore na ketsahalo ena e etsahala neng ha ho ea lokela ho ba taba eo re itubang ka ho e hakanya hobane Jesu ka sebele o boletse hore, “ ‘Ha e le letsatsi leo le hora eo, ha ho ea tsebang; esita le manyeloi a leholimo ha a tsebe, leha e le Mora; empa ho tseba Ntate a ’notši’ ” (Matt. 24:36). Ha se feela hore ha re tsebe na Kreste o tla neng hape, ehlile re bolelletsoe hore ha re tsebe. Pheletsong ea bosebeletsi ba Hae, Jesu o ile a pheta setšoantšo sa baroetsana ba leshome (Matt. 25:1-13) ho hlalosa boiphihlelo ba kereke ha e ntse e emetse ho tla ha hae ha bobeli. Lihlopha tse peli tsa baroetsana li tšoantša lihlopha tse peli tsa balumeli ba bolelang hore ba emetse Jesu. Ha ho okoloa kaholimo feela ekare lihlopha tse peli tsena lia tšoana; empa ha ho e-ba le tieo ea ho khutla ha Jesu, phapano ea ’nete e teng lipakeng tsa bona ea totobala. Sehlopha se seng, ho sa natse tieho, se ne se ntse se bolokile tšepo e ntse e phela ’me se entse boitokiso ba semoea bo lekaneng. Ka setšoantšo sena Jesu o n’a batla ho ruta barutuoa ba Hae hore boiphihlelo ba Bokreste ha bo ea lokela ho tšetlehoa chachehisong ea maikutlo feela kapa cheseho empa boitšetlehong bo tsoelang pele holim’a mohau oa Molimo le ho tiisetsa tumelong leha ho se na bopaki bo tšoarehang ba phethahatso ea litšepiso tsa Molimo. Jesu o ntse a re mema le kajeno hore re “falimehe” ’me re lokele ho tla ha Hae ka linako tsohle.

`Leha lebitso la rona ka bo lona “Baleti ba Letsatsi la Bosupa” le pakahatsa kamoo ho Tla ha Bobeli ho leng bohlokoa ho rona kateng, ke joang ka bo-mong ba rona re ka bolokang ho Tla ha Bobeli ka likelellong tsa rona? Ke joang, ekareng ha lilemo li ntse li tsoela pele, re ke keng ra etsa phoso eo Jesu a hlokomelisitseng ka eona setšoantšong sa baroetsana ba leshome?`