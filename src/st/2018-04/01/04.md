---
title:  Khaohano le Karohano tsa Tsoela Pele
date:   02/10/2018
---

`Bala Genese 11:1–9. Ho etsahetseng moo e ileng ea mpefatsa bothata ba karohano le khaohano ho feta?` 

Liketsahalo tse latelang moo tse ngotsoeng ke Bibele e bile khaho ea Tora ea Babele, pherekanyo ea maleme, le ho hasanyoa ha batho, bao ho fihlela ka nako eo ba neng ba ntse ba bua puo e le ’ngoe. Mohlomong ka lebaka la ho khahloa ke botle ba naha e pakeng tsa noka ea Euforate le Hiddekele, le manoni a mobu oa teng, ba bang ba leloko la Noe ba khetha ho ikahela motse le tora e phahameng naheng ea Shineare, eo kajeno e leng Iraq boroa (Gen. 11:2). Bofatolli ba ntho tsa khale bo bontšitse hore Mesopotamia esale e le sebaka se neng se na le batho ba bangata haholo ho tloha nakong ea pele-pele nalaneng. Har’a batho bana e ne e le ba-Sumeria, bao ho thoeng ke bona ba qapileng bonono ba ho ngolla matlapeng a letsopa. Ba ne ba aha matlo a ahiloeng hantle hape ba tsoa pele ka tlhahiso ea mabenyane, lisebelisoa [tsa kantle], le lisebelisoa tsa kichene. Ho fatolla ho sibollotse hape litempele tse ngata tse kang li-tora tsa melimo e fapaneng. 

Ba leloko la Noe ba ileng ba aha phuleng ea Shineare ba phakisa ba lebala ka Molimo oa Noe le litšepiso tseo a li entseng tsa hore a ke ke a hlola a timetsa lefatše ka moroallo. Ho aha Tora ea Babele e ne e le seemahale sa bohlale le litsebo tsa bona tse fetisisang. Takatso ea bona ea botumo le ho hlahella, “ho iketsetsa lebitso” (Gen. 11:4), e ne e le e ’ngoe ea mabaka a susumelitseng morero ona. “Ho latela morero o halalelang, batho ba ne ba lokela ho boloka bongoe ka tlamahano ea borapeli ba ’nete. Ha borapeli ba litšoantšo le melingoana e mengata bo khaola tlamahano ena ea semoea e kahare, ha ba ka ba lahleheloa feela ke bonngoe ba borapeli empa le ke moea oa boena. Mosebetsi feela o tšoanang le tora o ne o keke oa atleha ho boloka ka tsela e kantle bonngoe bo kahare bo neng bo lahlehile.”—TheSDA Bible Commentary, pok. 1, maq. 284, 285. Ho oa ha Adama le Eva ho soahlamantse bonngoe ba leloko la botho le morero oa mantlha oa Molimo. Ho tlisitse pherekano mabapi le borapeli; phatlalatso e pharalletseng ea bokhopo le ho hloka boitšoaro lefatšeng lohle; le karolo ea batho ka meetlo, lipuo, le merabe e mengata e fapaneng, eo esale e hohlana haesale ho tloha ka nako eo. 

`Ke mehato efe e sebetsehang, eo ka eona re ka felisang likarohano tsa mefuta, meetlo, le lipuo tse re utloisang bohloko le ka hona ka kerekeng?`