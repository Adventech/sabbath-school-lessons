---
title:  Abrahama, Ntat’a Batho ba Molimo
date:   03/10/2018
---

Litumelo tse kholo tse tharo tsa Molimo o le mong, bo-Juda, Bokreste, le Islam, li talima Abrahama e le eena ntat’a tsona. Ha a bitsoa hore a siee naha ea habo Mesopotamia, Abrahama o ile a bolelloa hore ho eena “ ‘mefuta eohle ea lefatše e tla hlonolofalla’ ” (Gen. 12:3; sheba le Gen. 18:18, 22:18). Tlhohonolofatso e tlile ka Jesu. 

`Bala Ba-Heberu 11:8–19, Ba-Roma 4:1–3, le Ba-Galata 3:29. Litemana tsee li bua ka lintlha li fe tsa tumelo ea Abrahama, ’me li amana le taba ea bonngoe ba Bokreste joang?` 

Ke hore, ke sefe se ka fumanoang litemaneng tsee se ka re thusang kajeno ho utloisisa na bonngoe ba Bokreste e lokela ho ba taba ea bohlokoa ha kae? Joalo ka ntat’a balumeli, Abrahama o re fa tse ling tsa litaba tsa mantlha tse bohlokoa bakeng sa bonngoe ba Bokreste. Ea pele, o ile a bontša kutlo. “Ka tumelo Abrahama mohla a bitsoang, o kile a utloa, a fallela naheng eo a tlang ho e neoa ka mokhoa oa lefa, ’me a falla a sa tsebe moo a eang teng” (Ba-Heb 11:8). Ea bobeli, o ne a na le tšepo ho litšepiso tsa Molimo. “Ka tumelo o kile a lula ka mokhoa oa mojaki naheng eo a e baletsoeng, a aha litenteng le Isaaka le Jakobo, bao e bileng majalefa a pallo e le ’ngoe le eena; hobane o na a lebeletse motse o nang le motheo, oo Molimo e leng mohahi le mothei oa oona” (Ba-Heb. 11:9, 10). Ea boraro, o ile a lumela hore Molimo o tla mo fa mora le hore ka letsatsi le leng litloholo tsa hae li tla ba ngata joaloka linaleli. Ka lebaka la kutlo ena, Molimo a mo lokafatsa ka tumelo (Ba-Roma 4:1–3). Ea bone, o ile a tšepa morero oa Molimo oa pholoho. Teko e kholohali ea tumelo ea Abrahama e ile ea fihla ha Molimo a mo laela ho ea etsa sehlabelo ka Isaaka thabeng ea Moria (Gen. 22:1–19, Ba-Heb. 11:17–19). Testamente ea Khale e hlalosa Abrahama e le motsoalle oa Molimo (2 Li-Kron. 20:7, Esa. 41:8). Bophelo ba hae ba tumelo, le kutlo e sa thekeseleng, le tšepo litšepisong tsa Molimo li mo etsa mohlala oa seo maphelo a rona a Bokreste a lokelang ho ba sona hona joale.

`Nahana ka liketso le mantsoe a hau matsatsing a seng ma kae a tlang ho latela. Ke ka litsela life o tlang ho etsa bonnete ba hore eng kapa eng eo u e buang kapa o e etsang e tla bontša seo tumelo ea hau e leng sona?`