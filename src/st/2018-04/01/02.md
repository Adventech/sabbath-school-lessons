---
title:  Lerato e le Motheo oa Bonngoe
date:   30/09/2018
---

Molaetsa o hlakileng o phallang kahar’a pale ea Tlholeho ho Genese 1 le 2 ke bonngoe bo neng bo le teng ka kakaretso qetelloong ea beke ea Tlholeho. Mantsoe a ho qetela a Molimo a hore tsohle li ne li le “molemo haholo” (Gen. 1:31) ha a supe feela botle bo khahlang mahlo empa le bosieo ba moneketsana oa bokhopo feela kapa khohlano ha Molimo a qeta ho etsa lefatše lena le batho ba neng ba lokela ho le tlala. Morero oa Molimo oa mantlha Tlholehong o ne o kenyellelitse ho phela ka kutloano le likamano tsa tšehetsano tsa bophelo ka mefuta eohle ea bona. E ne e le lefatše le letle le etselitsoeng lelapa la botho. Tsohle li ne li phethehile ’me li loketse ’Mopi oa tsona. Morero oa mantlha oa Molimo bakeng sa lefatše lena e ne ele oa kutloano, bonngoe, le lerato. 

`Bala Genese 1:26, 27. Litemana tsee li re ruta eng ka ho khetholloha ha motho ho fapana le tlholeho eohle joalokaha ho bontšoa ho Genese 1 le 2?` 

Genese e re Molimo o bopile batho ka setšoantšo sa Hae, e leng ntho e sa buuoeng ka ntho efe kapa efe tlalehong ea Genese. “Molimo oa ntoo re: A re etseng motho ka setšoantšo sa rona le ka ho tšoana le rona . . . Eaba Molimo o etsa motho ka setšoantšo sa oona, oa mo etsa ka setšoantšo sa Molimo. Oa ba etsa e le e motona le e motšehali” (Gen. 1:26, 27). Leha ba-Thuto-molimo ba phehile khang ka mengoaha-kholo ka hore na sebopeho sa setšoantšo sena ke se feng, le ka sebopeho sa Molimo ka sebele sa Hae, litemana tse ngata tsa Lengolo li hlahisa sebopeho sa Molimo e le lerato. 

`Bala 1 Johanne 4:7, 8, 16. Litemana tsee li ka re thusa joang ho utloisisa kamoo re bopiloeng kateng qalong le kamoo taba ee e ka beng e amme bonngoe ba pele bo neng bo fumaneha Tlholehong?` 

Molimo o lerato, ’me ka hobane batho le bona ba tseba ho rata (’me ka litsela tseo tlholeho eohle e sitoang), ho etsoa ka setšoantšo sa oona ho lokela hore e be ho kenyelletsa bokhoni ba ho rata. Feela, lerato le tseba ho ba teng feela kamanong le ba bang. Ka mokhoa o joalo, eng kapa eng e kenellang ho etsoeng ka setšoantšo sa Molimo, bokhoni ba ho rata, ’me ho rata ka botebo le hona ho tlameha ho kenella.