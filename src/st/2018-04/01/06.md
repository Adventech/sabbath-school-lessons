---
title:  Sechaba se Khethuoeng sa Molimo
date:   04/10/2018
---

Ka ho bitsa Abrahama ho ba mohlanka oa Hae, Molimo o ile a ikhethela batho ba tla mo emela lefatšeng. Pitso le khetho ena, e ne e le ketso ea Molimo ea lerato le mohau. Pitso le khetho ea Molimo ho Israele e ne e le khubung ea morero oa Hae oa ho busetsa le ho lokisa batho bohle kamor’a tšenyeho le khaohano e bakiloeng ke ho Oa. Nalane e halalelang ke boithuto ba mosebetsi oa Molimo mabapi le tokiso ena, ’me karolo ea mantlha ea leano lena e ne e le sechaba sa selekane sa Israele. 

`Ho latela Deuteronoma 7:6–11, hobaneng Molimo a n’a bitsa Israele sechaba sa Hae? Hobaneng a khethile leloko la Abrahama ho ba sechaba sa Hae?` 

Lerato la Molimo ho batho le khubung ea khetho ea Israele ho ba sechaba sa Hae. Molimo o ile a etsa selekane le Abrahama le leloko la hae molemong oa ho boloka tsebo ea Molimo ka sechaba sa Hae le ho tlisa topollo ea botho (Pes. 67:2). E bile ketso ea lerato le phahameng hore e be Molimo o khethile Israele. Ho ne ho se na letho leo leloko la Abrahama le ka ithorisang ka lona hore le tle le fumane lerato la Molimo le sa le lokelang. “ ‘Hase kahobane le fetisa lichaba tse ling ka bongata Jehova a le ratileng, a le khethileng, hobane le sechaba se senyane ho lichaba tsohle’ ” (Deut. 7:7). Molimo o sebelisitse tsela e fapaneng le e tloaelehileng ho khetha sechaba sa hae. Ha batho ba talima matla, bohlale, le boitšepo ho khetha baetapele, Molimo ha o khethe ba matla le ba linatla hore ba mo sebeletse empa e le ba bonang le ho ananela mefokolo ea bona, liphoso tsa bona, le ho hloka thuso ha bona, e le hore ho se be ea ithorisang kapele ho Eena (1 Ba-Kor. 1:26–31). Feela, talima monyetla oo e neng e le oa bona: “Molimo o ne a lakatsa ho etsa sechaba sa Hae sa Israele e be poko le khanya. Se ne se filoe menyetla eohle ea semoea. Molimo o ne a sa se tima letho le molemo bakeng sa ho bopa semelo se ka ba etsang baemeli ba Hae. “Ho boloka molao oa Molimo ho ne ho tla ba etsa limaka tsa nala kapele ho lichaba tsa lefatše. Eo ea neng a ka tseba ho ba nea bohlale le tsebo ea mesebetsi eohle ea bohlale o ne a tla ’ne a tsoele pele ho ba tichere ea bona, ’me o ne a tla ba etsa ba be khabane a ba phahamise ka ho latela melao ea Hae. Ha ba ne ba ile ba ba le kutlo, ba ne ba tla bolokoa khahlanong le mafu a tšoenyang lichaba tse ling, ’me ba ne ba tla hlohonolofatsoa ka matla a kelello. Khanya ea Molimo, botlotlehi ba Hae le matla, li ne li lokela ho bonahatsoa naleng ea bona. Ba ne ba lokela ho ba sechaba sa baprista le mahosana. Molimo o ne a ba file lintho tsohle tse ka ba thusang ho ba’muso o moholo ka ho fetisisa lefatšeng.”—Ellen G. White, Christ’s Object Thutos, leq. 288. 

`Ke lintho li fe tse tšoanang lipakeng tsa seo Molimo a se etselitseng Israele ea khale, le pitso eo a neng a ba bitsitse ka eona, le seo a re etselitseng sona, le pitso eo a re bitsitseng ka eona re le Baleti ba Letsatsi la Bosupa? Tloho le karabo ea hau sehlopheng ka Sabatha.`