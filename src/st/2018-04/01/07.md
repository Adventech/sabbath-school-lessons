---
title:  Ho Ithuta Haholoanyane
date:   05/10/2018
---

Ellen G. White, “The Creation,” maq. 44–51, le “The Call of Abraham,” maq. 125–131, ho Patriarchs and Prophets. Sepheo sa mantlha sa Molimo popong ea motho se boela se bonahala ho thehoeng ha lelapa (Gen. 2:21–24) le Sabatha. Sabatha e ne e reretsoe batho bohle, joalokaha Jesu a bontšitse ho Mareka 2:27, 28. Hantle sebopeho sa eona sa boakaretsi se bonahala hona tlalehong ea Genese ka bo-eona, ha Molimo a behella kathoko letsatsi la bosupa, e seng feela pele ho pitso ea Hae ho Israele e le sechaba sa Hae sa selekane empa le pele sebe se e-ba teng. Sabatha e ka be e bile tšusumetso e matla ea bonngoe ha ka kang hoja batho bohle ba ’nile ba e boloka. E ne e le letsatsi la phomolo leo Molimo a neng a rerile ho hopotsa leloko la Adama le Eva ka tlamahano ea bona e tšoanang ho Eena le e mong ho e mong. “Sabatha le lelapa ka mokhoa o tšoanang li theiloe Edeneng, ’me morerong oa Molimo li hokahane hammoho ka tsela e sa feleng. Ka letsatsi lena ho feta ka matsatsi a mang ‘ohle, ho bonolo ho rona ho phela bophelo ba Edene. E ne e le leano la Molimo hore litho tsa lelapa li sebetsa hammoho tšebetsong le boithutong, khumamelong le boithapollong, ntate e le moprista oa lelapa la hae, ’me ’m’e le ntate e le matichere ka bobeli le metsoalle ea bana ba bona.”—Ellen G. White, Child Guidance, leq. 535.


**Lipotso tsa Puisano:**

`1. Tlaleho ea Genese ea popo ea Mosali ho tsoa lehlakoreng la monna e senola eng ka tsela eo katamelo e pakeng tsa monna le mosali e lokelang ho ba haufi ka teng? Hobaneng taba ee e re bolella hore na ke hobaneng ha, hohle kahare ho Bibele, Molimo o sebelisa karaburetso ea monna le mosali e le mohlala oa katamelo eo a e batlang ho sechaba sa Hae?`

`2. Leha pale ea Tora ea Babele e re bolella hore phapano e teng ea merabe le lipuo e ne e se leano la Molimo bakeng sa batho ho tloha sethathong, re ka hlola karohano tseo tsa tlhaho joang kajeno? Kereke e ka ba le boiphihlelo ba bonngoe le kutloano joang leha e bopiloe ka batho ba tsoang lichabeng le lipuong tse ngata?`

`3. Ke life lintho tse ling tseo u li fumaneng li tšoana pakeng tsa pitso ea Israele ea khale le pitso ea rona re le Baleti ba Letsatsi la Bosupa? Hoa bohlokoa ka ho fetisa, re ka ithuta eng ho tsona e ka re thusang ho tšepahalla pitso ea rona e halalelang ho Kreste?`

**Kakaretso:** Leano la Molimo Tlholehong le ne le reretse batho ho phela ka kutloano le
bonngoe e le lelapa le le leng. Ho hloka kutlo hoa batsoali ba rona ba pele ho bakile tšitiso
leanong la Molimo. Feela, Molimo o ile a bitsa Abrahama ho thea sechaba seo ka sona a ka
bolokang tšepiso ea pusetso e fumanoang feela ho Kreste e ntse e phela.