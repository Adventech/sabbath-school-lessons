---
title:  Litlamorao tsa ho Oa
date:   01/10/2018
---

Litlamorao tsa ho Oa li bile kholohali. Ho hloka kutlo ha Adama le Eva ho phatlotse tšehetsano ea kutloano lipakeng tsa tsohle tse phelang. Ho hobe le ho feta moo, ho qalile khaohano, khohlano, le likarohano har’a batho ba phelang le kajeno. Khohlano ena e bonahala hang hang tseleng eo ka eona Adama le Eva ba neng ba batla ho bea molato oa ho Oa ho ba bang (Gen. 3:12, 13). Esale lintho li mpefala ho feta haesale ho tloha moo. 

`Bala Genese 3:16–19 le Genese 4:1–15. Ke eng litemaneng tsee e bontšang litholoana tsa sebe le kamoo se ammeng lefatše le utloanang leo Molimo a le entseng?` 

Ho hloka kutlo ha Adama e bile mohloli oa liketsahalo tse ngata le litlamorao tseo kamor’a nako li ammeng tlholeho eohle ea Molimo. Lefatše ka bo lona le ile la qalella ho hlokofala ka lebaka la litlamorao tsa sebe. Likamano tsa batho le tsona tsa ameha. Kaine le Abele, baena ba babeli, ba neng ba lokela ho ratana le ho hlokomelana, ba hloeana ka lebaka la hoba feela e mong a ne a batla ho latela litšekamelo tsa hae tse tletseng bo-eena ho e-na le ho latela tsela eo Molimo a neng a batla ho khumameloa ka eona. Hloeano ena e ile ea qetella ka likhoka le lefu. Leha ho le joalo, karabo ea Kaine, e ne e tobile ho Molimo ho feta ho Abele. O ne a halefetse Molimo (Gen. 4:5), ’me khalefo ena ea lebisa ho hloeeng Abele. Ho hloka kutlo hoa tsoela pele ho phatlola likamano. “Jehova a bona bolotsana ba batho hoba bo boholo lefatšeng, le hoba ’mopo oa mehopolo eohle ea lipelo tsa bona o mobe feela ka matsatsi ’ohle” (Gen. 6:5). Bokhopo bona bo qetelletse bo lebisa Moroallong le tšenyeho e kholo ea tlholeho ea pele ea Molimo e hlahisitsoeng ke Moroallo. Empa le boemong boo Molimo ha oa ka oa lahla tšepo ho leloko la botho empa oa siea masala, Noe le lelapa la hae, ho qala hape. Kamor’a Moroallo, Molimo oa fa Noe le lelapa la hae tšepiso. Mookoli o sebakeng sa maholimo o ne o lokela ho ba hopotsa kamehla ka tlhokomelo le litšepiso tsa hae, ka mosa oa hae le mohau oa Hae (Gen. 9:12–17, Esa. 54:7–10). Molimo oa etsa selekane le Noe ‘me a khutlisa morero oa Hae oa pele oa ho ba le lelapa la botho le kopaneng le tšepahalang ho Eena le ho Lentsoe la Hae. 

`Sebe se tlisa khohlano ka litsela life? U ka etsa khetho life hona joale ho busetsa kutloano eo har’a bao khetho tsa hau li ka ba amang ka tsela e matla?`