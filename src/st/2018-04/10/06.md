---
title:  Puseletso le Bonngoe
date:   06/12/2018
---

`Bala Mattheu 18:15–17. Ke mehato efe e meraro eo Jesu a e fanang ho re thusa ho rarolla likhohlano ha re sitetsoe ke setho se seng sa kereke? Re ka sebelisa mantsoe ana joang maemong a rona a hajoale?`

Takatso ea Jesu ea ho fana ka keletso ea Mattheu 18 ke ho boloka likhohlano tse lipakeng tsa batho kahare ho kereke li le har’a sehlopha se senyane kamoo ho ka khonehang. Sepheo ke hore batho ba babeli ba qabaneng ba itharollele bothata ka bo-bona. Ke kahona Jesu a phatlalatsang hore, “ ‘Ekare ha ngoan’eno a u sitetsoe, e-ea, u mo laee u e-na le eena a ’notši’ ” (Matt. 18:15). Ha palo ea batho ba amehang qoaketsanong ea batho ba babeli e ntse e eketseha, qoaketsano e ka eketseha, ’me e ka eketsa ho ama kopano ea balumeli ba bang. Batho ba nka mahlakore, ’me mela ea ntoa ea sehoa. Empa ha Bakreste ba leka ho rarolla liphapang tsa bona ka lekunutu, le ka moea oa lerato oa Bokreste le kutloisisano, ho ba le moea oa poelano. Moea o lokile bakeng sa Moea o Halalelang hore o sebetse le bona ha ba leka ho rarolla liphapang tsa bona.

Ka linako tse ling maipiletso a rona a botho ho rarolla likhohlano ha a sebetse. Boemong bona Jesu o re eletsa ho mema a le mong kapa ba babeli ho ba ’moho le rona. Mohato oa bobeli poelanong kamehla o lokela ho latela oa pele. Sepheo ke ho kopanya batho, e seng ho ba arola ho tsoela pele. A le mong kapa ba babeli ba kopanang hammoho le ba sitetsoeng ha ba tle ho paka hore o nepile kapa ho bea e mong molato. Ba tla ka lerato la Bokreste le lerekola ho kopanya ba babeli ba khaohaneng.

Ho na le maemo ao maleke ohle a ho rarolla bothata a sa sebetseng. Boemong bona, Jesu o re laela ho tlisa taba ena kapele ho kereke. Kannete ha a bue ka ho emisa thapelo ea Sabatha hoseng ka lehare ka taba ea khohlano ea batho. Sebaka se nepahetseng bakeng sa ho hlahisa taba ena haeba mehato e ’meli ea pele e sa thuse ho boelanya bana ba babeli, ke leihlo la kereke. Hape, sepheo sa Kreste ke poelano. Ha se ho bea lehlakore le leng molato le ho hlohlolla e mong. “Se ke oa lesa lenyatso ho butsoa ho fihlela le e-ba lehloeo. Se ke oa lumella leqeba ho petla le be le phatlohe ka mantsoe a chefo, a senyang likelello tsa ba a utloang. Se ke oa lumella mehopolo ea khalefo ho tsoela pele ho tlala ka kelellong ea hau le ea hae. E-ea ho moena oa hau, ’me ka boikokobetso le tieo u bue le eena ka taba eo.”—Ellen G. White, Gospel Workers, leq. 499.