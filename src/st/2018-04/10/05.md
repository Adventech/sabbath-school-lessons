---
title:  Tšoarelo
date:   05/12/2018
---

Tšoarelo ke eng? Na tšoarelo e arabella boitšoaro ba e mong ea re foselitseng hampe-mpe? Na tšoarelo ea ka e itšetlehile holim’a pako ea ea sitiloeng? Teng haeba eo ke mo koatetseng a sa lokeloe ke tšoarelo?

`Litemana tse latelang li re thusa joang ho utloisisa sebopeho sa tšoarelo ea Bibeleng? Ba-Roma 5:8–11; Luka 23:31–34; 2 Ba-Kor. 5:20, 21; Ba-Ef. 4:26.`

Kreste o ile a nka boikhathatso ba pele ba ho re boelanya le Eena. Ke “molemo oa Molimo o ... khannelang pakong” (Ba-Roma 2:4). Ho Kreste re boelantsoe le Molimo re sa le baetsalibe. Pako ea rona le boipolelo ha li tlise poelano. E bile lefu la Kreste sefapanong; karolo ea rona ke ho amohela seo re se etselitsoeng.

Ke ’nete hore ha re ka ke ra amohela tlhohonolofatso ea tšoarelo ho fihlela re boletse libe tsa rona. Hona ha ho bolele hore boipolelo ba libe tsa rona bo kenya tšoarelo pelong ea Molimo. Haesale tšoarelo e le teng pelong nako ena eohle. Boipolelo, hantle, bo re thusa ho e amohela(1 Johanne 1:9). Boipolelo bo bohlokoa haholo, e seng hobane bo fetola katamelo ea Molimo empa hobane bo fetola katamelo ea rona ho Eena. Ha re inehela matleng a kholisang a Moea o Halalelang hore re bake ’me re ipolele libe tsa rona, rea fetoha. Tšoarelo hape e bohlokoa bakeng sa katleho ea semoea sa rona. Ho hloleha ho tšoarela e mong ea re sitetsoeng, leha e ba ha ba lokeloe ke tšoarelo, ho ka re utloisa bohloko ho feta bona. Haeba e mong a u sitetsoe ’me bohloko bo ntse bo tota kahare kahobane u sitoa ho tšoarela, u ba lumella ho u utloisa bohloko le ho feta. Ke hangata ha ka kang maikutlo ao le bohloko li fetohang sesosa sa likhaohano le tsitsipano kahare ho kereke. Bohloko bo sa rarolloang pakeng tsa litho tsa kereke bo hlokofatsa bonngoe ba ’mele oa Kreste. Ho tšoarela ke ho lokolla e mong tsuong ea rona hobane Kreste le Eena o re lokollotse tsuong ea hae. Ha e buelle boitšoaro ba e mong ho rona. Re ka boelana le motho e mong ea re sitetsoeng, hobane Kreste o ile a re boelanya le Eena ha re mo sitetsoe. Re ka tšoarela hobane re tšoaretsoe. Re ka rata hobane re ratiloe. Tšoarelo ke khetho. Re ka khetha ho tšoarela ho sa natse liketso le boitšoaro ba motho e mong. Oona ke oona moea oa ’nete oa Jesu.

`Ho tsepamisa likelello tšoarelong eo re nang le eona ho Kreste ho ka re thusa joang ho ithuta ho tšoarela ba bang? Ke hobaneng ha tšoarelo ee e le karolo ea bohlokoa ha kaale boiphihlelong ba rona ba Bokreste?`