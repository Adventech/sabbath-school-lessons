---
title:  Lineo tsa Moea Bakeng sa Bonngoe
date:   04/12/2018
---

`Joalokaha re bone thutong ea pejana, kereke e Korinthe e ne e na le mathata a tebileng. Ke litšiea life tseo Pauluse a li lotomanyang ho 1 Ba-Korinthe12:1–11, le 2 Ba-Korinthe 10:12–15 bakeng sa pholo le puseletso, tse leng bohlokoahali bakeng sa bonngoe ba kereke?`

Litemaneng tsena moapostola o lotomanya litšiea tse bohlokoa bakeng sa bonngoe ba kereke. O supa hore Jesu o sebelisa basebetsi ba fapaneng ho fihlela bosebeletsi bo fapaneng kahare ho kereke ea Hae, leha e mong le e mong a sebetsa hammoho molemong o aho aha ’muso oa Molimo(1 Ba-Kor. 3:9). Molimo o re bilelitse tšebelisano ’moho e seng tlholisano. Molumeli ka mong o filoe ke Molimo ho sebelisana ’moho ho sebeletsa ’mele oa Kreste le ho sebeletsa sechaba(1 Ba-Kor. 12:11). Ha ho na lineo tse nyane kapa tse kholo ho feta tse ling. Li hlokeha kaofela kerekeng ea Kreste (1 Ba-Kor. 12:18–23). Lineo tsa rona tseo re li neiloeng ke Molimo ha rea li neoa bakeng sa boikhabo, ’me li fanoe ke Moea o Halalelang bakeng sa tšebeletso ea khaso ea evangeli. Boipapiso le ba bang ha se bohlale, hobane ba ka re etsa re ikutloe re nyahame kapa re le makoko. Haeba re nahana hore ba bang ba re “fetisa” haholo, re tla nyahama ha re ka ipapisa le bona ’me re ka nyahama habonolo bosebeletsing bofe kapa bofe boo re leng ho bona. Ka lehlakoreng le leng, haeba re nahana hore bosebeletsi ba rona ho Molimo bo tsamaea hantle ho feta ba ba bang, re tla ba le boikhohomoso, e leng boikutlo ba ho qetela boo Mokreste a lokelang ho ba le bona. Maitšoaro ka bobeli a koafatsa tšebetso ea rona bakeng sa Kreste le kopano eo re nang le eona e mong ho e mong. Ha re sebetsa boemong boo re nang le tšusumetso ho bona ho ea kamoo Kreste a re neileng kateng, re tla fumana thabo le khotsofalo ha re pakela Kreste. Tšebetso ea rona e tla tlatsetsa maleke a litho tse ling, ’me kereke ea Kreste e tla akofa ka matla a maholo bakeng sa ’muso.

`Na u ka nahana ka motho e mong eo lineo tsa hae bosebeletsing li u baketseng mona? (Ha ho thata, kapa joang?) ka nako e tšoanang, ke hangata ha kae u ikutloileng u le motlotlo ka lineo tsa hau ha u li bapisa le tsa ba bang? Taba-taba ke hore khathatseho ea Pauluse ke taba e lulang e le teng bathong ba oeleng. Ho sa natse lehlakore leo u leng ho lona, re ka ithuta katamelo e hlokang boikhabo joang e hlokehang ho boloka bonngoe ho Kreste?`