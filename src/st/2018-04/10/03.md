---
title:  Ho Tloha ho Mohlanka ho ea ho Mora
date:   03/12/2018
---

Ha a ntse a le chankaneng Roma, Pauluse a teana le mohlanka Onesima ea neng a thobile a tsoa Kolose a thobetse Roma. Pauluse o ile a hlokomela hore o tseba monga Onesima ka sebele. Epistole ea Filemone ke lengolo la Pauluse leo a neng aipiletsa ka lona ho motsoalle oa hae mabapi le kamano e buselelitsoeng le mohlanka ea neng a thobile. Likamano li ne li le bohlokoa ho Pauluse. Moapostola o ne a tseba hore likamano tse senyehileng li kotsi ho kholo ea semoea le ho bonngoe ba kereke. Filemone e ne e le moetapele oa kereke Kolose. Haeba a ne a bolokile lenyatso khahlanong le Onesima, le ne le tla taka bopaki ba hae ba Bokreste le bopaki ba kereke ho sechaba se sa lumelang.

`Bala Filemone 1–25. Re ka fumana litšiea life tsa bohlokoa ka likamano tse buselelitsoeng moo? Hopola, lentsoe la matlha ke litšiea.`

Ha u talima lekhetlo la pele ho batla ho makatsa hore Pauluse ha a bue ka matla a fetisang khahlanong le bobe ba ho etsa makhoba. Empa leqheka la Pauluse le sebelitse hantle haholo. Evangeli, hantle-ntle, e rapalatsa lihlopha tsa maemo a batho (Ba-Gal. 3:28; Ba-Kol. 3:10, 11). Moapostola o ile a romela Onesima morao ho Filemone, e se e se mohlanka empa e se e le mora oa hae ho Jesu hape e le “moena ea ratoang haholo” Moreneng (Filemone 16). Pauluse o ne a tseba hore bahlanka ba thobileng ba ne ba e-na le bokamoso bo lerootho. Ba ne ba ka tšoaroa neng kapa neng. Ba ne ba le tsuong ea bophelo ba bohloki le bofumanehi bophelong. Empa joale, joaloka moena oa Filemone ho Kreste le mosebeletsi ea itetseng, Onesima o ne a ka ba le bokamoso bo chabileng. Lijo tsa hae, bolulo, le mosebetsi li ne li ka sireletseha tlas’a Filemone. Puseletso ea kamano e senyehileng e ne e tla etsa phapano e kholo bophelong ba hae. O ile a fetoha “ngoaneso ea tšepehang ea ratehang” le mosebetsi ’moho le Pauluse(Ba-Kol. 4:9). Pauluse o ne a le sehlahlo haholo, a tsitlalletse haholo, takatsong ea hae ea poelano pakeng tsa bona hoo a neng a ikemiselitse ho ntša pokothong ea hae ho lefa lilthoko life kapa life tsa chelete tse ka beng li etsahetse pakeng tsa bana ba babeli ba lumetseng ho Jesu.

`U okha litšieeng tsa Bibele tse bonahetseng mona, ke eng seo u ka ikukelang sona ho u thusa ho sebetsana le likhatello tsa maikutlo le likhohlano, kapa hona ho senyeha ha likamano hoo e ka bang u bile le hona le ba bang? Litšiea tsee li ka thibela ho pshatleha ha bonngoe ba kereke ea heno ea lehae joang?`

