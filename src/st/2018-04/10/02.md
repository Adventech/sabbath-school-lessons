---
title:  Setsoalle se Buselelitsoeng
date:   02/12/2018
---

Pauluse le Barnabase ba ne ba sebetsa hammoho ho paka ka Jesu. Empa ba ne ba sa utloane
ka maikutlo a hore na ba ka tšepa motho ea letsoalo joaloka Johanne Mareka(Liketso
15:36–39). Khonahalo ea ho ba kotsing ka lebaka la ho ruta evangeli e ile ea bakela Johanne
Mareka hore a khutlele hae (Liketso 13:13). “Khaohano ena e ile ea etsa hore Pauluse a nke
Mareka hampe, ’me ka tsela e thata, ka nakoana. Barnabase, eena, o ne a na le tšekamelo
ea ho mo utloela ka lebaka la boiphihlelo ba hae. O ne a tšoenyehile hore Mareka a se
tšohe a lahla bosebeletsi, hobane o ile a bona ho eena makhabane a ka mo lokisetsang ho
ba mosebetsi oa bohlokoa oa Kreste.”—Ellen G. White, The Acts of the Apostles, leq. 170.
Leha Molimo o sebelisitse batho bana kaofela, litaba tse lipakeng tsa bona li ne li hloka ho
lokisoa. Moapostola ea neng a rutile ka mohau o ne a lokela ho bontša mohau ho moruti
e monyenyane ea neng a mo phoqile. Moapostola oa tšoarelo o ne a lokela ho tšoarela.
Johanne Mareka o ile a hola tataisong e khothatsang ea Barnabase(Liketso 15:39), ’me,
qetellong, pelo ea Pauluse e ile ea angoa ke liphetoho tseo.

`Mangolo a Pauluse ho Timothea le kereke e Kolose a bontša joang kamano e nchafetseng ea hae le Johanne Mareka le tšepo e ncha ho moruti eo e monyenyane? Ba-Kol. 4:10, 11; 2 Tim. 4:11.`

Leha lintlha tsa poelano ea Pauluse le Johanne Mareka li sa pharalla, empa tlaleho ea Bibele e hlakile. Johanne Mareka o ile a fetoha e mong oa balekane ba tšeptjoang ba Pauluse. Pauluse o khothalelitse Johanne Mareka ho kereke e Kolose e le “mosebetsi ’moho.” Pheletsong ea bophelo ba Pauluse, o ile a kopa Timothea ka matla hore a tle le Johanne Mareka ho eena Roma kahobane a ne a le “molemo ho ’na tšebetsong ea lentsoe.”(2 Tim. 4:11). Bosebeletsi ba Pauluse bo ile ba nontšoa ke moruti enoa e monyenyane, eo ho hlakileng hore o ne a se a mo tšoaretse. Lerako le pakeng tsa bona le ne le se le rapalletse, ’me ba ne ba se ba tseba ho ka sebetsa hammoho bakeng sa evangeli. Taba efe kapa efe e neng e le teng lipakeng tsa bona, le hore a Pauluse o ne a lumela hore o nepile hakae mabapi le boitšoaro ba hae pejana ha a lebile Johanne Mareka, tseo tsohle li ne li se li fetile joale.

`Re ka ithuta ho tšoarela ba re utloisitseng bohloko le ho re phoqa joang? Ka nako eona eo, hobane ha tšoarelo e sa kenyelletse puseletso e felletseng ea kamano ea pele kamehla? Hobaneng e lokela ho etsa joalo?`