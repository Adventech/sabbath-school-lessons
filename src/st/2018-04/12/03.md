---
title:  Boetapele ba Bohlanka
date:   17/12/2018
---

Nakong ea bosebeletsi ba Hae le barutuoa ba Hae, Jesu O ile a feta maemong ao a neng a khathalitsoe ke lenyora la matla leo ba neng ba bonahala ba e-na le lona. Baapostola ba ne ba bonahala ba e-na le lenyora la ho ba baetapele ba matla ba ’muso oa Jesu (Mareka 9:33, 34; Luka 9:46). Le nakong eo barutuoa ba neng ba e-ja Selallo sa ho Qetela ’moho, boikutlo ba bona ba ho phahama le ho ba le maemo bo ne bo utloahala har’a bona (Luka 22:24).

`Nakong ea ketsahalo e kang ena, Jesu o ile a buoa maikutlo a Hae ka ho hlaka malebana le baetapele ba semoea har’a batho ba Hae. Ke metheo efe ea boetapele eo re ithutang eona khothatsong ea Jesu ho Mattheu 20:25-28? Ke joang re ka bontšang motheo oo maphelong a rona, haholo-holo likerekeng tsa rona?`

“Litemaneng tsena tse hlakileng Jesu o fana ka mefuta e ’meli ea matla. Oa pele ke oa Boroma. Mofuteng ona, bahlomphehi ba okamela ba bang. Ba na le matla a ho etsa liqeto ’me ba lebeletse hore ba okametsoeng ba ikobele tsona. Ka ho hlaka, Jesu o ile a hanana le mofuta ona oa boetapele h’a re, ‘ho se be joalo ho lona!’ Ho fapana le hona, o ile a fa barutuoa mofuta o mocha o babatsehang oa boetapele, o fapaneng hole le oa ho rena holim’a ba bang oo ba neng ba o tloaetse.”—Darius Jankiewicz, “Serving Like Jesus: Authority in God’s Church,” Adventist Review, Hlakubele 13, 2014, leq. 18. Taba ea matla ao Jesu a a bolelang paleng ena a itšetlehile mantsoeng a mabeli a sehlooho: mohlanka (diakonos) le lekhoba (doulos). Liphetolelong tse ling, lentsoe la pele, mohlanka, hangata le tolokoa e le “mosebeletsi,” kapa “mohlanka ea holehuoeng.” Ka hona bobeli mantsoe ana a lahla matla a se neng se boleloa ke Jesu. Leha Jesu a sa ka a rata ho felisa mofuta oa boetapele, seo a ileng a se toboketsa ke hore baetapele ba kereke ba tlameha ho ba basebeletsi le makhoba a batho ba Molimo pele. Maemo a bona ha se a hore ba sebelise lipotongoane holim’a ba bang, kapa ho ipha tlhompho le botumo. “Kreste o ne a thakhola ’muso oa metheo e fapaneng. O ile a biletsa batho, eseng ho tla ba le matla, empa ho sebeletsa, ba matla ba jare mathata a ba fokolang. Matla, maemo, talenta, thuto, li ne li fa ea nang le tsona monyetla o moholo oa ho sebeletsa ba bang.”—Ellen G. White, The Desire of Ages, leq. 550.

`Bala Johanne 13:1-20. Ke mohlala ofe oa boetapele oo Jesu a o fileng barutuoa ba Hae? Ke sefe seo Jesu a ntseng a leka ho re ruta sona litemaneng tsee? Ke joang re ka bontšang metheo e hlahang moo liketsong tsohle tsa rona ho ba bang, kahare le kantle ho kereke?`