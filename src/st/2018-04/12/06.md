---
title:  Ho Hlopheha Bakeng sa Thomo
date:   20/12/2018
---

Joalokaha re bone kotareng ena eohle (’me se hlokang pheto-pheto), re le kereke re hlophisehile le ho ba le ntho e le ’ngoe thomong, bakeng sa ho fihlela kantle. Ha re sehlotšoana sa batho ba nahanang ka ho tšoana ba ikopanelang ho tla thoholetsana ka seo re se lumelang (leha le hona ho ka ba bohlokoa, le hona). Re bilelitsoe ho arolelana le lefatše, ’nete, eo rona ka bo rona, re e ratileng.

`Ho Mattheu 28:18-20, Jesu o file barutuoa ba Hae litaelo tsa ho qetela bakeng sa thomo ea bona lefatšeng. Hloaea mantsoe a sehlooho taelong ea Jesu. Mantsoe aa a reng ho kereke kajeno?`

Thomo e kholo ea Jesu ho barutuoa ba Hae e kenyeletsa maetsi a mane a bohlokoa-hlokoa: e-eang, etsang barutuoa, le ba kolobetse, le ba rute. Ho ea ka sebopeo-puo sa se-Gerike temaneng tsena, leetsi le ka sehloohong ke ho etsa barutuoa, e be a mang a mararo a bontša kamoo sena se ka fihleloang kateng. Barutuoa ba etsoa ha balumeli ba e-ea lichabeng tsohle, ho ruta evangeli, ba kolobetse batho, e be ba ba ruta ho boloka tseo Jesu a ba laetseng tsona.


Ha kereke e arabela thomo ena, ’Muso oa Molimo o oa hola, ’me batho ba bangata ho tsoa lichabeng tsohle e ba karolo ea ba amohetseng Jesu e le Morena le Mopholosi oa bona. Ho mamela taelo ea ho kolobetsoa le ho boloka lithuto tsa Hae ho theha lelapa le lecha la ka lefatše lohle. Barutuoa ba bacha ba boetse ba fuoa tiisetso ea boteng ba Jesu tsatsi le leng le le leng ha le bona ba etsa barutuoa ba bang. Boteng ba Jesu ke tšepiso ea boteng ba Molimo. Evangeli ea Mattheu e qala ka phatlalatso ea hore tlhaho ea Jesu e malebana le hore “Molimo o na le rona” (Matt. 1:23) e be e qetella ka tšepiso ea boteng ba Jesu bo sa khaotseng ho rona ho fihlela a khutla lekhetlo la bobeli.

“Kreste h’a ka a bolella barutuoa ba Hae hore mosebetsi oa bona o tla ba bonolo. . . . O ba tiiselitse hore o tla ba le bona; le hore haeba ba ka tsoa ka tumelo, ba tla tsamaea tlas’a sekhele sa ea matla ‘ohle. O ile a ba kopa ho ba matla le ho ba sebete; hobane ea matla ho feta manyeloi o tla ba lekhotleng la bona—Mookameli oa mabotho a leholimo. O fane ka tsohle tse hlokehang bakeng sa ho phetha mosebetsi oa bona le ho beha katleho ea oona matsohong a Hae. Ha feela ba mamela lentsoe la Hae, ’me ba sebetsa ba ipapisitse le Eena, ba ke ke ba hloleha ho hang.”—Ellen G. White, The Liketso of the Apostles, leq. 29.

`Nahana ka moelelo oa se boleloang ke tšepiso ea boteng ba Jesu har’a batho ba Hae ho fihlela a khutla lekhetlo la bobeli. Bonnete ba tšepiso ee bo tlameha ho re ama joang ha re ntse re leka ho phetha thomo eo re e fuoeng ke Jesu?`
