---
title:  Ho boloka Bonngoe ka Kerekeng
date:   18/12/2018
---

`Bala 2 Timothea 2:15 le Tite 1:9. Ho latela keletso ea Pauluse eo a e etsetsang Timothea le Tite, ke mesebetsi efe ea bohlokoa-hlokoa eo e leng boikarabello ba moetapele le moholo oa kereke ea tšepahalang?`

Ela hloko kamoo Pauluse a toboketsang ho boloka lithuto tsohle li hloekile kateng. Sena se bohlokoa bakeng sa bonngoe, haholo-holo hobane motho a ka etsa khang ea hore, ho feta eng kapa eng, lithuto tsa rona ke tsona tse tlamahanyang kereke bonngoeng. Hape, re le Baleti, re le batho ba tsoang mefuteng e fapaneng ea bophelo, meetlo, le kholisong tse fapaneng, bonngoe ba rona ho Kreste bo fumanoa kutloisisong ea rona ea ’nete eo Kreste a re fileng. Ebang re ferekangoa ke lithuto tsena, joale ho tla latela likhula-khulano le likarohano, haholo-holo ha re atamela bofelo. “Ke u laela ke hona haholo pela Molimo, le pela Morena Jesu Kreste, ea tlang ho ahlola ba phelang le ba shoeleng mohlang a tlang ka ’muso oa hae, ke re: u bolele lentsoe, u phehelle nako ha e tšoaneleha, le ha e sa tšoanelehe; u laee, u khalemele, le ka mamello eohle le ka ho ruta. Hobane nako e tla ba teng eo ba ke keng ba mamella thuto ea pholoho, empa ka baka la ho hlohlona ha litsebe tsa bona, ba tla imamella baruti ba lumellanang le litakatso tsa bona. ’Me ba tla khelosa litsebe tsa bona ’neteng ho li iisa litšomong” (2 Tim. 4:1-4). Ka mantsoe ana, Paulosi o tsepamisa maikutlo a hae a bululetsoeng ke Moea ho tleng la bobeli hoa Jesu le letsatsing la kahlolo. Moapostola o sebelisa matla a hae ohle ao aa filoeng ke Molimo (sheba 1 Tim. 1:1) ho fa Timothea keletso ena ea bohlokoa. Ho latela maemo a mehla ea bofelo, ha lithuto tsa bohata li runya haholo le bokhopo bo ata, Timothea o tlameha ho ruta lentsoe la Molimo. Bona ke bosebeletsi boo a bo bitselitsoeng.

E le karolo ea bosebeletsi ba hae ba ho ruta, Timothea o tlameha ho kholisa, a khaleme, a khothatse. Maetsi ana a hopotsa ka tataiso e fanoang ke Mangolo (2 Tim. 3:16). Ho hlakile, mosebetsi oa Timothea ke ho latela, ho ruta, le ho kenya tšebetsong seo a se fumanang mangolong, ’me a etse sena ka mamello le bonolo. Ho halefeloa haho na mohla ho tlisang moetsalibe ho Kreste. Ka ho latela se ngotsoeng ke Pauluse, le ho se latela tlas’a tataiso ea Moea o Halalelang, le ka moea oa boetapele ba bohlanka, Timothea e tlaba sebetsa se matla se kopanyang kereke.

`Tse ling tsa litsela tse ka etsahalang tseo re ka thusang baetapele ba kereke ea rona ho boloka bonngoe ka kerekeng ke life? Ke joang re ka etsang bonnete ba hore re lutse re le libetsa tse tlisang kopano ho e-na le karohano, le har’a liqhoebeshano?`