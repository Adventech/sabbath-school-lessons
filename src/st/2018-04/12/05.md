---
title:  Khalemo Kerekeng
date:   19/12/2018
---

E ’ngoe ea lintlha-kholo tsa tlhophiso ea kereke ke ho sebetsana le ho khalema. Kamoo ho khalema ho thusang ho boloka bonngoe ba kereke ka nako tse ling e ba ntlha e hlokolosi haholo, eo ho leng bonolo ho se e utloisise. Empa ho ea ka Bibele, khalemelo kerekeng e itšetlehile ntlheng tse peli tsa bohlokoa: ho boloka bohloeki ba lithuto le ba bophelo le litloaelo tsa kereke. Joalokaha re se re bone, Testamente e Ncha e toboketsa bohlokoa ba ho boloka bohloeki ba lithuto tsa Bibele har’a ho runya ha bokoenehi le lithuto tsa bohata, haholo-holo bofelong ba nako. Taba e tšoanang e lokela ho etsahala ka ho boloka seriti sa motse khahlanong le boitšoaro bo bobe, le bobolu. Ka lebaka lena, ho buuoa ka mangolo ana “le molemo oa ho ruta, oa ho kholisa, oa ho laea, le oa ho holisa ka kholo ea ho loka” (2 Tim. 3:16).

`Bala Mattheu 16:19 le 18:15-20. Ke metheo efe eo Jesu a e fileng kereke malebana le khalemo le ho sebetsana le ba molato?`

Bibele e tšehetsa taba ea khalemelo le boikarabello ba rona e mong ho e mong maphelong a rona a semoea le boitšoaro ba rona. Ha e le hantle, e ’ngoe ea matšoao a khethollang kereke ke ho halalela ha eona, kapa ho arohana ha eona le lefatše. Re hlile re fumana mehlala ea maemo a thata a neng a hloka hore kereke e sebetsane le ona ka kelello tse pholileng khahlanong le boitšoaro bo sa amoheleheng. Boitšoaro bo tlameha ho ba teng ka kerekeng.

`Ke metheo efe eo litemana tsee li rutang ho e latela ha re sebetsana le maemo a taba tse thata ka kerekeng? Matt. 7:1-5; Ba-Gal. 6:1, 2.`

Re ka se hane lithuto tsa Bibele malebana le tlhokeho ea khalemelo ka kerekeng. Re ka se tšepahalle lentsoe ntle le eona. Empa ela hloko boleng ba ho pholosa bongateng ba likhalemelo tsena. Ka hohle kamoo ho ka khonehang, khalemelo e tlameha ho pholosa. Hape, re tlameha ho hopola hore, bohle re baetsalibe, le hore bohle re hloka mohau. Kahona, ha re khalemela re lokela ho etsa joalo ka boikokobetso le ka ho lemoha mefokolo ea rona, le rona.

`Ke joang, ha re sebetsana le ba entseng liphoso, re ka ithutang ho etsa joalo ka moea oa ho pholosa ho feta ho fana ka kotlo?`