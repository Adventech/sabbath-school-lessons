---
title:  Kreste, Hlooho ea Kereke
date:   16/12/2018
---

Joalokaha re se re bone Thutong e fetileng, Testamenteng e Ncha kereke e rehelloa ka ’mele. Kereke ke ’mele oa Kreste. Thehello ena e fupere limelo tse ’maloa tsa kereke le likamano tsa Kreste le batho ba Hae. E le ’mele oa Kreste, kereke e itšetlehile ho Eena bakeng sa ho phela ha eona. Ke hlooho (Ba-Kol. 1:18, Ba-Ef.1:22) le mohloli oa bophelo ba kereke. Ntle ho Eena ho ka se be le kereke. Kereke e boetse e okha boitsebiso ba eona ho Kreste, hoba ke Eena mohloli le motheo le Moqapi oa seo e se lumelang le ho se ruta. Leha ho le joalo, kereke e feta ntho tsena, leha li le bohlokoa hakaalo boitsebisong ba eona. Ke Kreste le Lentsoe la Hae joalokaha ho senotsoe Mangolong se bontšang hore na kereke ke eng. Kahona, kereke e okha boitsebiso le bohlokoa ba eona ho Kreste.

`Ho Ba-Efese 5:23-27, Pauluse o sebelisa likamano pakeng tsa Kreste le Kereke ea Hae ho hlalosa mofuta oa likamano tse lokelang ho ba teng lipakeng tsa monna le mosali. Kutloisiso tse ka sehloohong likamanong tsa Kreste le kereke ea Hae ke life?`

Leha re ka ba le lekhonono ka taba ea boikokobetso ka baka la kamoo baetapele bo sebelisitseng hampe kateng lemong tse fetileng, leha ho le joalo, kereke e tlameha ho ikokobeletsa hlooho, e leng Kreste, le ho ikokobeletsa matla a Hae. Ha re amohela Kreste e le hlooho ea kereke ho re thusa ho hopola moo qetellong botšepehi ba rona bo tlamehang ho ba teng, e leng ho Molimo feela e seng kae kapa kae. Kereke e tlameha ho hlophiseha, empa tlhopiso e joalo e tlameha ho lula e ikokobelelitse matla a Kreste, moetapele oa ’nete oa kereke ea rona. “Kereke e ahiloe holima Kreste e le motheo oa eona; e tlameha ho mamela Kreste joaloka hlooho ea eona. Ha e ea tlameha ho itšetleha holima batho, kapa ho laoloa ke batho. Batho ba bangata ba re maemo ao b’a tšepetsoeng ka kerekeng a ba fa matla a ho laela batho seo ba tlamehang ho se lumela le seo ba tla se etsa. Sena ha se chaeloe monoana ke Molimo. Mopholosi o oa phatlalatsa, ‘bohle le baena.’ Bohle ba ka lekoa, ba ka etsa liphoso. Re ka itšetleha ho ea matla ‘ohle bakeng sa tataiso. Lefika la tumelo ke boteng bo phelang ba Kreste ka kerekeng. Ke mona moo ea fokolang ho feta bohle a ka itšetlehang, ’me ba ikukang ba le matla ho feta ba bang ba tla senoleha hore ba fokola ho feta bohle, ntle le hore ba etse Kreste matla a bona .”—Ellen G. White, The Desire of Ages, leq. 414.

`Ke joang re ka ithutang ho itšetleha ho Kreste e seng ho eng kapa eng “e felang,” hobane ho bonolo haholo ho etsa joalo?`