---
title:  Ho Ngoatha Bohobe le Thapelo
date:   13/12/2018
---

Ho sa natsoe liqholotso tse kereke ea pele e ileng ea tobana le tsona, e ne e tlamahane tumelong ea eona ho Jesu le ’neteng eo a ba tšepetseng eona hore ba e hase lefatšeng. Ke seo Petrose a bileng a se bitsa “’nete ea ha joale” (2 Petr. 1:12). ’Me kahona, ba tlamahane ’neteng, ba ile ba bontša bonngoe ba bona ka tsela tse ’maloa. “Ba ne ba tiisetsa . . . . le ho ngoathoeng ha bohobe, le merapelong” (Liketso 2:42). Ho buoa ka ho ngoatha bohobe hona ho tlameha ho buoa ka lijo tsa setsoalle kapa lijo tsa kamehla tse neng li arolelanoa ke Balumeli. Nakong e itseng ha ho ntse ho ngoathoa bohobe, motho e mong o ne a tla etsa tlhohonolofatso e ikhethang bakeng sa lijo le lino e le sehopotso sa lefu le tsoho ea Kreste, le tebello ea ho khutla ha hae kapele. Ke ka mokhoa ona Bakreste ba pele ba neng ba behella nako ea bona ka thoko ho hopola se boleloang ke bophelo ba Kreste le bosebeletsi ba Hae, ’me ba rata ho bua ka tsona nakong ea lijo tsa setsoalle. Lijo tseo ba neng ba li arolelana li ile tsa fetoha nako ea khumamelo. “Ba ne ba tiisetsa tempeleng ka matsatsi ohle, ba le pelo e le ’ngoe; e n’e re ha ba e-etsoa tlung e ’ngoe ba ne ba kena ho e ’ngoe, ba ntse ba ngoatha bohobe, ba ne ba e-ja lijo tsa bona ka thabo le ka lipelo tse bonolo, ba boka Molimo ’me ba khahlisa sechaba kaofela. ’me Morena a ’na a eketsa kereke ka tsatsi le leng le le leng ka batho ba bolokehang.” (Liketso 2:46, 47). Haho potang hore nako ena ea setsoalle ’moho e ile ea thusa haholo hore ho be le kopano eo ba nang le eona ho Jesu.

`Ke mehlala efe eo re nang le eona bukeng ea Liketso, ea Bakreste ba pele moo ba rapelang ’moho? Ba ne ba rapella eng?`

`Liketso 1:14`

`Liketso 4:23–31`

`Liketso 12:12`

Kereke ea pele e ile ea natefeloa ke monyetla oa puisano e otlolohileng le Molimo ’me le kamohla ea se ke ea sitoa ho isa likopo ho Eena ha ba kopanoe ’moho khumamelong. Pauluse epistoleng ea hae ea pele ho Timothea o bua ka bohlokoa ba thapelo nakong eo Bakreste ba leng ’moho (1 Tim. 2:1). Ho Ba-Efese, o boetse a toboketsa bohlokoa ba thapelo: “Le rapele ka moea kamehla, ka merapelo eohle, le falimehele teng ka tiisetso eohle, ’me le rapelle bahalaleli bohle—le ’na le nthapelle” (Ba-Ef. 6:18, 19).

`Tse ling tsa litsela tseo re ka bang le maiphihlelo a tebileng a bonngoe ka matla ke ho rapellana bakeng sa maemo a mehla le mehla? Thapelo e thusa joang ho tlamahanya kereke?`