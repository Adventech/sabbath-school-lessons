---
title:  Molaetsa oa Lenyeloi la Pele
date:   11/12/2018
---

Baleti ba Bolokang Letsatsi la Bosupa ba bona molaetsa oa manyeloi a mararo oa Tšenolo 14:6–12 e le oona o hlalosang thomo ea bona le ’moko-taba oa molaetsa oa bona pejana feela ho ho tla ha bobeli ha Jesu (Tšen. 14:14–20). Ena ke melaetsa ea bohlokoa e lokelang ho rutoa ka “lentsoe le phahamileng” ho bohle ba ahileng lefatšeng.

`Bala Tšenolo 14:6, 7. Molaetsa oa lenyeloi la pele o bua ka eng, ’me e re’ng ka Molimo? Hobaneng ha ho buuoa ka khumamelo molaetseng oo?`

Molaetsa oa pele oa manyeloi a mararo o phatlalatsa molaetsa ho lefatše lohle. Hona ke phethahatso ea boporofeta ba Jesu ho Mattheu 24:14. Ho na le moelelo oa ho potlaka setšoantšong sena sa manyeloi a mararo le thomo ea ona. Molaetsa oa pele o khothaletsa batho ho talima ho Molimo hobane “ ‘nako ea ho ahlola ha oona e se e tlile’ ” (Tšen. 14:7). Ho tla ha bobeli ha Jesu ho akofisa kahlolo. “ ‘Tšabang Molimo,’ ” ho rialo lenyeloi (Tšen. 14:7). Ho bao ba sa nkeleng Molimo hloohong, molaetsa ona le pitso ea ho nka khato li tla kenya letsoalo lipelong tsa bona. Empa ho bao esaleng e le balateli ba Jesu, pitso ena e memela tšabo le hlompho. Ba talima holimo ho Molimo ’me ba bona phethahatso ea litšepiso tsa Hae. Boikutlo bo boholo ba hlompho ho Molimo bo ba hapa lipelo. “ ‘ ’Me le khumamele ea entseng leholimo, le lefatše, le leoatle, le liliba tsa metsi’ ” (Tšen. 14:7). Puo ena e tšoaela ho molao oa Sabatha ntle ho tikatiko, ha e bua ka Tlholeho(sheba Exod. 20:8–11). Molimo oa Tlholeho, ea hlomamisitseng Sabatha e le sehopotso sa matla a Hae a ho bopa, ke Eena ea loketsoeng ke khumamelo le tšabo. Ho ea thahasellisa ho hlokomela hore qetellong ea nako khumamelo e tšoauoa e le taba ea mantlha ntoeng e kholo bakeng sa bolateli ba leloko labotho. Tsebiso ena ea lefatše ka bophara ke pitso ea ho khumamela ’Mopi. “Taba ea mantlha tlokotsing ea ho qetela e tla ba khumamelo. Tšenolo e ea hlakisa hore teko ha e na ba ho hana ho khumamela, empa hore na ke mang ea khumameloang. Nakong ea bofelo, lefatšeng mona ho tla be ho na le lihlopha tse peli feela tsa batho: ba tšabang le ho khumamela Molimo oa ’nete(11:1, 18; 14:7) le ba hloileng ’nete ’me bao e le barapeli ba drakone le sebata (13:4–8, 14:9–11). . . . “Haeba khumamelo ke eona taba-kholo ntoeng ea ho qetela, ha ho makatse hore Molimo o romela molaetsa oa mehla ea bofelo o khothaletsang batho ho mo nkela hloohong ’me ba mo khumamele e le ’Mopi, e leng Eena feela ea loketsoeng ke khumamelo.”—Ranko Stefanovic, Revelation of Jesus Christ: Commentary on the Book of Revelation (Berrien Springs, Mich.: Andrews University Press, 2002), maq. 444, 445.