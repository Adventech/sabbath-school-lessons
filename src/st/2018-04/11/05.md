---
title:  Boithuto ba Bibele le Kopano ea Boena
date:   12/12/2018
---

`Bala Liketso 2:42. Tse ling tsa lintlha tsa khumamelo ea Bakreste ba pele ke life?`

“Ba ne ba tiisetsa thutong ea baapostola, le kopanong ea boena” (Liketso 2:42). Ho tloha metsotsong ea pele-pele ea kereke, khumamelo haesale e nka sebopeho seo boithuto ba Lentsoe la Molimo leo re le neiloeng ke baapostola bo le khubung ea eona. Bakreste ba pele ba ne batšepahalla ho ithuta Mangolo ka seo a se buang ka Jesu, Mesia. Ba ne ba lula ba le kopanong ea boena ho arolelana le e mong le e mong litlhohonolofatso tseo Molimo a ba fileng tsona le ho khothatsana leetong la bona la semoea le Molimo. Lentsoeng ba ne ba rafa linnete tse halalelang tse neng li fetoha motheo oa molaetsa oa bona ho lefatše.

`Litemana tse latelang li re’ng ka bohlokoa ba ho ithuta Lentsoe kopanong ea boena le balumeli ba bang?`

`2 Marena 22:8–13`

`Liketso 17:10, 11`

`2 Tim. 3:14–17`

“Hohle moo linnete tsa evangeli li phatlalatsoang, ba lakatsang ho etsa se lokileng ba tataisetsoa ho botseng Mangolo. Haeba liketsahalong tse koalang nalane ea lefaše lena, bao ba phatlalletsoang linnete tse lekaneng ba ka latela mohlala oa ba-Berea, ba botsisisa Mangolo kamehla, ’me ba bapisa melaetsa e tlisoang ho bona le lentsoe la Molimo, kajeno ho ka be ho na le palo e ngata ea ba tšepahallang litaelo tsa molao oa Molimo, moo hajoale e leng lipalo tse fokolang.”—Ellen G. White, The Acts of the Apostles, leq. 232. Re sechaba se kopaneng ka lebaka la linnete tseo re li phatlalatsang, linnete tseo re li fumanang Lentsoeng la Molimo. Taba ena ke ea ’nete ka kereke ea pele, ’me e ntse e le ea ’nete le kajeno. Boithuto ba Lentsoe la Molimo bo etsa ’moko-taba oa khumamelo ea rona ho Molimo le bonngoe ba rona re le batho ba bilelitsoeng ho phatlalatsa molaetsa oa manyeloi a mararo lefatšeng. Ha re phutheha hammoho re le lelapa ho ba le kopano ea boena le khumamelo, Mangolo a bua le rona ho tsoa ho Molimo ho tataisa maphelo a rona bakeng sa ho a lokisetsa thomo ea rona le ho tla ha bobeli ha Kreste.

`U tsitsitse ka thata hakae, ho tsoa Bibeleng, ka seo re se lumelang? Ke hore, na u tsitsitse ho eona ho fihlela boemong, joaloka bahlankana ba bararo ba ba-Heberu, u ka emang u tiile ha u tobane le lefu?`