---
title:  Khumamelo ea Bohata
date:   10/12/2018
---

`Bala Mattheu 4:8, 9. Teko ea boraro ea Jesu lefeelleng e bile efe?`

Ka boikhohomoso le boikakaso, Satane o ipolela e le eena ’musi oa lefatše ka tšoanelo, monga maruo ’ohle le khanya, a re hlompho le tlotla eohle ea ba phelang ho lona e tla ho eena, joalokaha a entse lefatše. Thohako e ka kang ho Molimo, ’Mopi le Ntate oa Jesu. Satane o ile a bontša hore o tseba hantle hore na khumamelo ke eng: ho fana ka thlompho le tlotla ho eo ka tšoanelo e leng monga maholimo le mafatše.

`Bapisa boiphihlelo ba bahlankana ba bararo ba ba-Heberu ho Daniele 3 (haholo temana ea 8–18) le matla a mehla ea bofelo a Tšenolo 13:4 le 14:9–11. Tseko e tlo ba holim’a eng nakong ea bofelo? Taba-kholo ke efe litlalehong tsee ka bobeli?`

Ho tloha ho Kaine le Abele, ho ea ho bahlankana ba bararo ba ba-Heberu Babilona, liketsahalo tsa ho qetela tse mabapi le “letšoao la sebata,” (Tšen. 16:2), Satane o leka ho thea mofuta oa borapeli ba bohata, o tlosang batho ho Molimo oa ’nete, ’me, leha e ka ba ka masene, a tobise khumamelo ho eena. Ehlile, le pele ho ho Oa, o n’a s’a ntsa batla ho ba joalo ka Molimo (Esa. 14:14). E ne e se taba ea tšohanyetso hore joalokaha bahlankana ba bararo ba ile ba tobana le tšoso ea lefu haeba feela ba sa khumamele setšoanotšo,” le matsatsing a ho qetela batho ba tšepehang ba Molimo ba tla tobana le tšoso ea lefu haeba ba sa khumamele “setšoantšo.” Hobaneng ho ka khumameloa “setšoantšo” sefe kapa sefe ha re bilelitsoe ho khumamela Molimo oa ’nete? “Lithuto tse lokelang ho ithutoa boiphihlelong ba bacha ba ba-Heberu lehoatateng la Dura I bohlokoa. . . . “Nako ea mahlomola e kapele ho batho ba Molimo e tla hloka tumelo e ke keng ea sisinyeha. Bana ba Hae ba lokela ho bontša hore ke Eena feela ea lokeloang ke khumamelo ea bona, ’me ha ba na le mohopolo, leha e le oa bophelo ka bo-bona, oa ho nahana le hanyane feela ka ho inehela khumamelong ea bohata. Pelong e tšepehang litaelo tsa batho ba tletseng sebe ba shoang li tla hloka bohlokoa ha li bapisoa le lentsoe la Molimo oa bosafeleng. ’Nete e tla lateloa leha litholoana e ka ba ho hlahleloa chankaneng kapa ho lelekoa naheng kapa lefu.”—Ellen G. White, Prophets and Kings, maq. 512, 513.

`Ke litsela life tse fapaneng, le hajoale, tseo re ka bang tekong ea ho khumamela mang kapa mang kathoko ho Eo ea lokeloang ke khumamelo ea rona a le mong feela? Khumamelo ea bohata e ka ba kotsi e masene joang ho feta kamoo re ka nahanang kateng? Ke life lintho tse ling tseo re ka ’nang ra qholotseha hore re li khumamele?`

