---
title:  Ho Khumamela ’Mopi le Molopolli oa Rona
date:   09/12/2018
---

Lipuisanong ka khumamelo, re atisa ho tšoaea lintlha tsa khumamelo, seo e se kenyelletsang le kamoo e etsoang kateng. Empa moelelo o tebileng oa khumamelo ke o fe? Ho bolela eng ho khumamela Molimo? ’Me re ho etsa hobaneng? Ho Lipesalema 29:2, Davida o re: “Busetsang ho Jehova khanya ea lebitso la hae! Khumamelang Jehova ka mekhabo e khethehileng” (Ps. 29:2). Pesaleme ena e supa tsela e nepahetseng ea ho utloisisa se boleloang ke khumamelo. Ho khumamela Jehova ke ho isa ho Eena khanya le hlompho tse mo lokelang..

`Tšenolo 4 le 5 li hlalosa tlhomamiso ea Jesu leholimong nyolohelong ea Hae. Baahi ba leholimo ba fana ka mabaka afe a ho khumamela Molimo le Jesu, Konyana ea Molimo? Sheba Tšen. 4:8, 11; 5:9, 10, 12, 13.`

Tlhaloso ena ea khumamelo phaposing ea terone leholimong ha Jesu a tsebisoa e le Konyana ea Molimo le Mopholosi oa Lefatše e tlatsa ka tšabo le thothomelo. Khumamelo e etsahala ha tlholeho ea Molimo e mo arabela ka mantsoe a pabatso le teboho ka seo a se entseng. Khumamelo ke karabelo ea motho ea nang le teboho ka popo le pholoho ea Molimo. Pheletsong ea nako, balopolloa le bona ba tla kena pabatsong ’me ba arabele poloko ea Molimo ka tsela e tšoanang. “ ‘E meholo, ea babatseha, mesebetsi ea hao, Morena Molimo o matla ’ohle! Oho Morena oa lichaba, litsela tsa hao li lokile ha ka kang, ke ’nete feela! Ea sa tl’o u tšaba ke ha e le mang, Morena? Ea sa tl’o tlotlisa lebitso la hao ke mang? Hobane ea halalelang ke uena u ’notši. ’Me lichaba tsohle li tla tla, li khumame maotong a hao, kahobane likahlolo tsa hao li beiloe pepeneneng’ ” (Tšen. 15:3, 4). Joale, ke karabelo ea tumelo ea rona ka lebaka la mesebetsi ea Hae e meholo: pele, ka ho bopa, le, ea bobeli, ka ho re pholosa. Khumamelong re fana ka pabatso ho Molimo, hlompho, thoriso, lerato, le kutlo eo re lumelang hore o loketsoe ke ho e amohela. Ehlile, seo re se tsebang ka Molimo, e le ’Mopi le Mopholosi oa rona, se tsoa ho seo a re senoletseng sona ka Lengolo. Ho feta moo, seo Bakreste ba se tsebang ka Molimo se ile sa senoloa ka botlalo bo fetisang bothong le bosebeletsing ba Jesu (sheba Johanne 14:8–14). Ke kahona Bakreste ba khumamelang Jesu e le Mopholosi le Molopolli, joalokaha lefu la Hae la sehlabelo le tsoho e le tsona khubu ea khumamelo. Ha Bakreste ba bokana hammoho ho khumamela, ke ka moelelo ona ona oa ho hlolloa le teboho khumamelo ea rona e lokelang ho hlaha.

`Nahana ka seo re se neiloeng ho Kreste e le ’Mopi le Mopholosi oa rona, le ka seo a re lopollotseng ho sona, le ka seo a re neang sona—tsena tsohle hobane feela a ile a ikhethela ho shoa sebakeng sa rona. Ke hobaneng ha linnete tsee li lokela ho ba motheo oa khumamelo ea rona?`