---
title:  Bophelo Lefatšeng le Lecha
date:   27/12/2018
---

`Bala Esaia 35:4–10, 65:21–25. Bophelo boo bo tla fapana hakae le boo re bo phelang ha joale?`

Ke ka makhetlo a ’maloa re bala ka ntho e ncha bukeng ea Esaia: “ntho tse ncha” (42:9, 48:6), “pina e ncha” (42:10), “ntho e ncha” (43:19), “lebitso le lecha” (62:2). Se secha khaolong ea 65 ke tlhophiso e ncha ea lintho. Ho na le khotso le kutloano libopuoeng tsohle tsa Molimo. Lithohako tsa selekane holim’a lefatše lohle ka lebaka la ho hloka kutlo le borabele (sheba le Levit. 26:14–17, Deutr. 28:30) li tla hlakoloa ka ho sa feleng, hobane sebe ha se sa le eo. Empa, hotla ba le khaphatseho ea mahlohonolo, matlo a bolulo, le lijo tse monate. Bophelo bo tla ba joang sebakeng se setle hakalo? Batho ba bang ba ipotsa hore na re tla khona ho tseba metsoalle le litho tsa lelapa, kamor’a hore ’mele ea rona e fumane ho se shoe ’me e busetsoe setšoantšong sa Molimo. Kamor’a hore Kreste a tsohe bafunag, barutuoa ba Hae ba ile ba khona ho mo tseba. Maria o ile a tseba lentsoe la Hae (Johanne 20:11–16). Thomase o ile a tseba chebahalo ea Jesu (Johanne 20:27, 28). Barutuoa ba babeli tseleng e eang Emmause ba ile ba tseba mekhoa ea Hae ha ba lutse tafoleng ba ngoatha bohobe (Luka 24:30, 31, 35). Kahona, haeba ’mele ea rona e lokela ho tšoana le oa Jesu kamor’a ho tsoha bafung, haho potang re tla khona ho tsebana, ’me re ka sheba ho bo sa feleng ba likamano tse khutlisitsoeng. Re ka etsa qeto ka sebete ea hore, re tla tsoela pele ka likamano tsa rona, le bao re ba ratang ba tla be ba e-na le rona moo. “Moo teng balopolloa ba tla tseba, hantle joalokaha ba tsejoa. Lerato le kutloelo bohloko tseo Morena ka bo-eena a li jetseng meeng, mono li tla fumana ho thapolloha ha monatjana. Setsoalle se hloekileng le libopuoa tse halalelang, phelisano ’moho ea setsoalle le manyeloi a hlohonolofetseng ’moho le ba tšepahetseng menoaheng eohle, ba hlatsoitseng liaparo tsa bona maling a konyana, litlamo tse halalelang tse kopanyang ‘lelapa lohle la leholimong le lefatšeng ’moho (Ba-Efese 3:15)—sena se thusa ho ba karolo ea thabo ea balopolloa.”— Ellen G. White, The Great Controversy, leq. 677.

`“Ka baka leo, ha re tepelle. . . . Hobane hlomoho e chatsi ea rona, ea motsotso ona, e ntse e re sebeletsa letlotlo la khanya le tlolisang, le sa feleng; ha re fela re sa talime tse bonahalang, re mpa re talima tse sa bonahaleng; hobane tse bonahlang ke tsa mehla ena feela; empa tse sa bonahaleng ha li ka ke tsa e-ba le bofelo.” (2 Ba-Kor. 4:16–18).Ke joang lefatšeng la nakoana, le fetang, re ka ithutang ho itšoarella nthong tse sa bonoeng tse sa feleng?`