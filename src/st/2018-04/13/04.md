---
title:  Tsoho le Likamano tse Khutliselitsoeng
date:   25/12/2018
---

Ho tloha matsatsing a pele a kereke, tšepiso ea ho khutla ha Kreste, mohlomong ho feta eng kapa eng, e tiisitse lipelo tsa batho ba Molimo ba tšepahalang, haholo-holo nakong tsa liteko. Ho sa natsoe lintoa tsa bona tse tšabehang, ho sa natsoe meokho le bohloko ba bona bo sa tšeliseheng, ba na le tšepo ea ho khutla ha Jesu le litšepiso tsohle tse tsotehang tseo ho tla la bobeli ho li fupereng.

`Bala 1 Ba-Thesalonika 4:13–18. Ke litšepiso life tse kenelletseng moo? See se re’ng ka tšepo ea likamano tse tla khutlisetsoa?`

Ho khutla la bobeli ha Kretse ho tla ama batho bohle haholo. Eleng karolo ea bohlokoa ho thomeng ’muso oa Molimo ka ho bokella bakhethoa. “ ‘O tla roma manyeloi a hae a letsang literompeta tse molumo o moholo, hore a bokelle bakhethoa ba hae ba meeng e mene, ho qala pheletsong e ’ngoe ea maholimo ho isa ho e ’ngoe.’ ” (Matt. 24:31). Nakong ea pokello ena, ba mabitleng ba lokileng ba tla tsosoa ’me ba apesoe ho se shoe (1 Ba-Kor. 15:52, 53). “Ba shoeletseng ho Kreste ba tla tsoha pele” (1 Ba-Thes. 4:16). Ona ke ona motsotso oo bohle esale re o lebella. Ba tsohang mabitleng ba tla kopana le bao esale ba laba-labela lerato le botenng ba bona. Ke ka mokhoa ona Pauluse a nyakallelang ketsahalo ena: “ ‘Oena lefu, e kae tsenene ea hao na? Oena lebitla, ho kae ho hlola ha hao na?’ ” (1 Bakor. 15:55). Ha se litopo tse shoeleng, tse tsofetseng, tse kooafetseng tse theohetseng mabitleng tse tsoang teng mohla tsoho ea bafu, empa ’mele e mecha, e sa shoeng, e phethahetseng, e seng e sena matheba a sebe se entseng e bole. Bahalaleli ba tsositsoeng bafung ba fumana maiphihlelo a sehlohlolo sa mosebetsi oa Kreste oa ho ba khutlisetsa, hore ba senole setšoantšo sa Molimo se phethahetseng se neng se reruoe tlholehong. (Gene. 1:26, 1 Ba-Kor. 15:46–49). Nakong ea ho tla ha Kreste la bobeli, ha balopolloa ba shoeleng ba tsosoa, bahalaleli ba ntseng ba phela ba tla fetoha, le bona ba fuoe, ’mele e mecha, e phethahetseng. “Hobane e ka khona ho bolang hona ho apare ho sa boleng, le ho soang hona ho apare ho sa shoeng.” (1 Ba- Kor. 15:53). Kahona, lihlopha tsena tse peli tsa balopolloa, ba tsositsoeng le ba fetotsoeng ba ntse ba phela, “ba nkeloa hammoho marung. . . . ho ea khahlanyetsa Morena ‘moho sebakeng. ’Me ka mokhoa o joalo re tla ba le Morena kamehla.” (1 Ba-Thes. 4:17).

`Mehleng ea rona mahlale, le Bakreste ba bang ba leka ho fumana tlhaloso ea tlhaho nthong e ’ngoe le e ’ngoe, le eona “mehlolo.” Ke sefe seo tšepiso ea tsoho e re rutang sona mabapi le hore na hobaneng re ka pholosoang ke liketso tsa Molimo tse phahametseng tlhaho feela?`
