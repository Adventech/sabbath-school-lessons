---
title:  Ho Tiea ha Ho khutla ha Kreste
date:   23/12/2018
---

`Johanne 14:1–3 ke tšepiso e tummeng ka ho fetisisa ea ho khutla ha Jesu lekhetlo la bobeli. Tšepiso ee e u bolella’ng malebana le mofuta oa bophelo oo balopolloa ba tlang ho bo phela lefatšeng le lecha?`

Balumeli ba pele ba ne ba nka ho khutla ha Jesu e le tšepo e “lehlohonolo” (Tite 2:13). Ba ne ba lebelletse ho phethahatsoa ha boporofeta le litšepiso tsohle ho tleng ha bobeli, hobane ke sehlohlolo sa leeto la Bokreste. Bohle ba ratang Kreste ba shebela pele, tsatsing leo ba tla khona ho arolelana setsoalle le Eena fahleho li talimane. Mantsoe a Hae litemaneng tsena a bontša bohaufi-ufi le katamelano eo re tla ba le eona, eseng le Jesu feela empa le bana ba bo rona.

Bakreste ba lumela tšepisong ena hobane Bibele e re tiisetsa ka phethahatso ea eona. Re na le tiisetso ena hobane re lumela mantsoeng a Jesu, “ke tla boela ke boee” (Johanne 14:3). Hantle joalokaha ho tla ha pele ho porofetiloe, le ho tla ha Hae khetlo la bobeli ho porofetiloe, le Testamenteng ea Khale. Pele ho moroallo, Molimo o ile a bolella Mopateriareka Henoke hore ho tla ka khanya ha Mesia ho tla felisa sebe. O ile a porofeta, “Bonang Morena o tlile le bahalaleli ba hae ba likete-kete ho etsa kahlolo holim’a bohle ka baka la liketso tsohle tsa bonyefoli, tseo ba sitiloeng ka tsona, le ka lipolelo tsohle tse thata, tseo baetsalibe bao ba ba nyefoli ba li buileng holima hae’” (Juda 14, 15). Lilemo tse seke pele Jesu a e-tla lefatšeng lena, Morena Davida le eena o ile a porofeta ka ho tla ha Mesia ho tla phutha batho ba Molimo. “Oa tla Molimo oa rona, o keke oa khutsa, o etelloa pele ke mollo otimeletsang, o teetsoe hare ke sefefo se tšabehang. O bitsa maholimo le lefatše hore li tle kahlolong ea sechaba sa oona, o re: Mpokelleleng baratuooa ba ka, eleng bohle ba entseng selekane le ’na ka sehlabelo.” (Lipes. 50:3–5).

Ho tla ha bobeli ha Kreste ho hokahane haholo le ho tla ha Hae ha pele. Boporofeta bo porofetileng tsoalo le bosebeletsi ba Hae (mohlala, Gen. 3:15; Mikea. 5:2; Esa. 11:1; Dan. 9:25, 26) ke metheo ea tšepo ea rona litšepisong tsa ho tla ha Hae ha bobeli. Kreste “O hlahile hang ho felisa sebe ka ho iketsa sehlabelo. . . . ka mokhoa o joalo, le eena Kreste, ha a setse a ikentse pheko hang ho jara libe tsa ba bangata, o tla bonoa la bobeli, a se na sebe, ke ba mo lebeletseng hore a ba pholose” (Ba-Heb. 9:26, 28).

`Tsela tseo u ka fumanang tšepo le tsoalo le khutsitseng hona joale tšepisong ea ho tla la bobeli ke efe?`