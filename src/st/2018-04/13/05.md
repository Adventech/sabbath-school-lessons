---
title:  Lefatše le Lecha Bakeng sa Balopolloa
date:   26/12/2018
---

“ ‘Hobane bonang, ke ea bopa maholimo a macha le lefatše le lecha; tse fetileng li keke tsa hlola li hopoloa, li keke tsa khutlela mehopolong hohang ’ ” (Esa. 65:17). Esaia le Johanne (Tšen.21:1) ba bone pono ea lefatše le lecha le tšepisitsoeng.

`Nahana ka tlhaloso ea Johanne ea motse ona o majaba-jaba oa balopolloa, Jerusalema e ncha, ho Tšenolo 21:2, 9–27. Ke sefe seo litemana tsee li se bontšang ka bonggoe le kutloano tse tla ba teng motseng oo?`

` Bala Tšenolo 22:1–5. Noka ea bophelo e phallang ho tloha teroneng ea Molimo le sefate sa bophelo mahlakoreng ke ntho tse ling tse peli tse ikhethang motse-mocha ona. Sepheo sa tsona e tla ba sefe lefatšeng le lecha?`

Sefate sa bophelo, seo Adama a ileng a lahleheloa ke sona ka baka la sebe sa hae (Gen. 3:22–24), Kreste o tla se khutlisetsa Jerusalemeng e ncha. Ho fumana sefate sena ke e ’ngoe ea litšepiso tsa ba tlang ho hlola (Tšen.2:7). Ho beha mefuta e leshome le metso e ’meli ea litholoana ha sona, mofuta o mocha khoeli le khoeli, ho ka ’na ha e-ba lebaka la hore lefatšeng le lecha “ ‘Ka khoeli e ’ngoe le e ’ngoe ha e roha, le ka Sabatha e ’ngoe le e ’ngoe, mefuta eohle ea batho e tla tla khumama pel’a ka, ho bolela Jehova’ ” (Esa. 66:23). Ho buoa ka “pholiso ea lichaba” ho boetse ho toboketsa sepheo sa Molimo sa ho tlosa mekoallo eohle lipakeng tsa batho le ho khutlisetsa batho sepheong sa Hae sa mathomo: ho khutlisetsa batho, merabe, le lichaba lelapeng le leng le senang likarohano, le phelisanang hamonate ka khotso, le kopaneng ho isa khanya ho Molimo. “ ‘Pholiso ea lichaba ho ka emela ho tlosoa ha lipuo le maleme ohle ao eleng marako. . . . makhapetla a sefate a folisa mahloeano har’a lichaba. Lichaba ha li sa na ‘balichaba’ empa li kopane hoba lelapa le le leng e le batho ba ’nete ba Molimo. ([bapisa] 21:24–26). Seo Mikea a ileng a hakanya lilemo-lemo pele ho moo joale sea phethahala: ‘sechaba se seng se ke ke sa tsohela sechaba se seng ka lerumo, ha ba sa tla hlola ba ithuta ntoa. Ba tla lula e mong le e mong ka tlas’a feie ea hae le ka tlas’a morara oa hae, ho se ea ba tšosang’ (Mikea. 4:3–4; [bapisa] Esa. 2:4). Mono mabopong a noka ea bophelo balopolloa ba tla ba tla biletsang e mong le e mong’ (Zakaria. [3:]10) ho lula tlasa sefate sa bophelo. Matla a makhasi a sefate a ho folisa a tla folisa maqeba ohle—a merabe, liboko, mefuta, kapa lipuo—tse ranthantseng le ho arola batho lilemo-lemo.”—Ranko Stefanovic, Revelation of Jesus Christ: Commentary on the Book of Revelation, leq. 593.