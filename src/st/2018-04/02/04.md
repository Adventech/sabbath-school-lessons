---
title:  Karohano ea Sechaba sa ba-Heberu   
date:   09/10/2018
---

Tsela ea bokoenehi, le litlamorao tsa eona tse bosula, ha e ea etsahala ka tsatsi le le leng. Empa likhetho le liqeto tse fosahetseng tseo esaleng li bokelloa ka makholo a lilemo li ile tsa qetella li tliselitse sechaba litlamorao tse tšabehang. 

`Bala pale ea Morena Rehoboame ho 1 Marena 12:1–16. Ke eng e bakileng karohano e tšabehang har’a sechaba sa Molimo?` 

“Hoja Rehoboame le baeletsi ba hae ba se nang maiphihlelo ba ne ba utloisisa thato ea Molimo ka Israele, ba ka be ba ile ba mamela kopo ea sechaba ea ho nchafatsa tšebetso ea boetapele pusong. Empa horeng ea monyetla e ileng ea ba fihlela kopanong ea bona Sikeme, ba hloleha ho nahana ka liketso le litlamorao tsa tsona, ’me ka mokhoa o joalo ba fokolisa tšusumetso ea bona holim’a palo e ngata ea batho ka ho sa feleng. Polelo ea bona ea maikemisetso a ho ntšetsa pele le ho eketsa khatello e bileng teng nakong ea puso ea Solomone ka tsela e khahlanong le leano la Molimo ka Iseraele, ’me ba fa sechaba lebaka le hlakileng la ho se tšepe merero ea bona. Tekong ena ea ho sebelisa matla e hlokang bohlale le kutloelo, morena le baeletsi ba hae ba bontša boikhohomoso ba matla le borena.”—Ellen G. White, Prophets and Kings, leq. 90. 

`Litemana tse latelang li re’ng ka bohlokoa ba bohlale bakeng sa ho etsa liqeto tse nepahetseng? Mohloli oa bohlale ba ’nete o hokae?` 

`Li-Prov. 4:1–9` 

`Li-Prov. 9:10` 

`Jakobo 1:5` 

Pale ea Rehoboame le qeto ea hae e potlakileng e booatla ea ho sebelisa batho ka thata e bile ketsahalo e bosula bophelong ba ’muso oa Israele. Morena o ile a batla keletso ho lihlopha tse peli tsa baeletsi, empa qeto ea ho qetela ea ho latela keletso ea bahlankana ba banyane ba lilemong tsa hae e ile ea tlisa tlokotsi ’musong oo ntat’ae Solomone le ntat’ae moholo Davida ba o ahileng ka lilemo tse 80 pele ho moo. Keletso ea hore morena a tšose letšoele ka ho phatlalatsa hore o tiile ho feta ntat’ae e ne e le keletso ea booatla. Baeletsi ba banyane ba ne ba lumela hore ho utloela sechaba bohloko ka kopo ea bona ea ho ba fokoletsa boima ba mosebetsi e ne e se mofuta oa boetapele oo morena a lokelang ho sebetsa ka oona. Ba re, o lokela ho itlhahisa a le khopo a le pelo e thata. Qetellong, o itlhahisitse e le mpoli e sa lokeloeng ke bolateli le botšepehi ba sechaba sa hae. Kahona, ha e-ba le karohano har’a sechaba sa Molimo e neng e sa lokela ho ba teng ’me seo e ne e se morero oa Molimo ka sechaba sa Hae.