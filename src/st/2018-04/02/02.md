---
title:  “Khutlang, Bana ba Lahlehileng”
date:   07/10/2018
---

Nalane ea sechaba sa Israele e tletse ho hloka kutlo le ho ho hloka taolo, ho lateloang ke ho khutlela ho Molimo le kutlo, e be ho latela hape ho hloka kutlo ho fetang le likhohlano tse fetang. Tsela ena ea boitšoaro e ipheta joalo joalo. Nako le nako ha batho ba Molimo ba latela thato ea Hae ka ho tōpa, ba ne ba hlohonolofatsoa ka khotso le bophelo. Nako le nako ha ba hloka kutlo ’me ba latela litsela tseo e leng tsa bona, maphelo a bona a ne a ba bosula, a tlala ka lintoa le likhohlano. Le pele Israele e kena Lefatšeng la Pallo, Molimo o n’a sa ntsa boletse tsela ena ea boitšoaro esale pele ’me a ba file le tharollo ea ho qoba litlamorao tse mpe ha kalo bophelong ba bona. 

`Bala Deuteronoma 28:1–14. Israele e ne e tla fumana litlhohonolofatso life haeba batho ba ne ba latela thato ea Molimo?` 

`Bala Jeremia 3:14–18. Re ithutang pitsong ea Molimo ho Isreale hore e bake ’me e khutlele ho Eena?` 

E re bolella eng ka lerato la Molimo le mamello ea Hae ho batho ba Hae? Se makatsang bukeng ea Jeremia ke kamoo Molimo a bonoang a le lerato, mohau le ho fana kateng ho sechaba sa Hae ho sa natse bokoenehi, likarohano, le borapeli ba bona ba litšoantšo. Molimo o lutse a memela sechaba sa Hae ho khutlela ho Eena ’me se bake liketsong tsa sona tsa bokhelohi. Khafetsa le khafetsa Molimo o ne a tšepisa pusetso le tšepo bakeng sa bokamoso. “‘ “Khutla, Israele mokoenehi, ho bolela Jehova, nke ke ka u sosobanyetsa sefahleho, hobane ’na ke mohau, ho bolela Jehova, ke ka ’na ka lesa lisuoa kamehla. Feela u ipolele bokhopo ba hao, hobane u koenehetse Jehova, Molimo oa hao, u ’nile oa mathela ka nqa tsohle ho melimo ea lichaba, ka tlas’a lifate tsohle tse mahlaku; le mpa le sa ka la mamela lentsoe la ka, ho bolela Jehova’ ” (Jer. 3:12, 13). Mantsoe a Jeremia a ne a buuoa nakong eo ka kakaretso batho ba lesitseng Lentsoe la Molimo. Leha ho na le linchafatso tse ileng tsa etsoa nakong ea Morena Josiase, batho ba bangata ba ne ba sa utloe tšusumetso ea ho tsoela pele ba tšepahala ho Molimo. Libe tsa bona, borapeli ba bona ba litšoantšo, le maphelo a bona a tletseng boichebo li ne li baka tšenyo ea semoea le ea lipolotiki. Ha ba ntse ba tsoela pele ho tloha thatong ea Molimo, bokamoso ba bona bo ne bo mpefala ho feta. Feela, Molimo oa bua le bona, ka Jeremia. Molimo o ne a e-na le mohopolo oa bokamoso bo chabileng bakeng sa bona, ‘me o ne a laba-labela ho ba khutlisetsa naleng, bonngoeng, le bophelong bo botle. Empa tsena li ne li tla tla ha feela ba ne ba ka phela ka tumelo le sohle se kenellang tumelong ea ’nete. 

`Uena kutlo le ho hloka kutlo ho tlisitse’ng bophelong ba hau?`