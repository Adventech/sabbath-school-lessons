---
title:  “Ho Tla Kena Liphiri”
date:   11/10/2018
---

`Bala Liketso 20:25–31. Pauluse o ne a hlokomelisa baholo ba ba-Efese ka’ng?` 

ba ne ba lokela ho etsa eng ho thibela see hore se se etsahale? Pauluse o ne a atisa ho khahlana le khanyetso bosebeletsing ba hae, ’me o ne a tseba hore ho tla ba thata ho boloka bohloeki ba evangeli ea Jesu Kreste. Mantsoeng a hae a ho qetela ho baholo ba ba-Efese o ile a qotsa papisong ea molebeli e ho Ezekiele 33:1–6 ho bolella baetapele ’moho le eena hore ba boetse ba na le boikarabello ba ho sireletsa evangeli. Ba ne ba lokela ho ba balisa ba tšepehang ba liphutheho tsa bona. Tšebeliso ea Pauluse ea poleloana “liphiri tse bohale” ho hlalosa baruti ba bohata (Liketso 20:29) e hopotsa tlhokomeliso e tšoanang ea Jesu hore baruti ba bohata ba tla iphapanya ba apere makoko a nku (Matt. 7:15). Hang kamor’a hore Pauluse a bue thokomeliso ena baruti ba bohata ba ile ba feela ba hlaha, ’me ba ile ba harolaka balumeli likerekeng tsa Asia tseo a neng a li theile. Ho Ba-Efese 5:6–14 le Ba-Kolose 2:8, re bona tse ling tsa litlhokomeliso tsa Pauluse ho likereke tse Asia Minor. Lengolong la bobeli ho Timothea, Pauluse o boela a hlokomelisa Pauluse, ea neng a jere boikarabello ba kereke e Efese, khahlanong le lithetso tse ka kerekeng le ho se tšabe Molimo ha matsatsi a bofelo. 

`Bala 2 Timothea 2:14–19 le 3:12–17. Pauluse o re’ng ho Timothea mabapi le kamoo a ka thibelang baruti ba bohata ’me a boloka bonngoe ka kerekeng?` 

Taba ea pele, Timothea o lokela ho tseba Bibele, “[e be ea] rutang lentsoe la ’nete ka ho loka” (2 Tim. 2:15). Sehlare sa likhang le maiqapelo-taba ana ke ho utloisisa hantle le ho ruta lentsoe le o re le neiloeng ke Molimo. Linnete tsa Bibele li lokela ho tolokoa hantle e le hore ho se be karolo ea Mangolo e beoang khahlanong le bophara ba setšoantšo seo Bibele e re fang sona, le ho thibela botoloki bo fosahetsng bo ka bakelang e mong ho lahleheloa ke tumelo ho Jesu. Litaba tse sa ameheng le tse seng tsa mantlha li beoe katlas’a litaelo tsa Lentsoe la Molimo tse tla lokisetsang balumeli ho phela e le bahloli ho Kreste. Khothaletso ea bobeli ea Pauluse ho Timothea ke hore a “hane mesoaso ea lipolelo tsa lefeela” (2 Tim. 2:16). Litaba tse fokolang le tsa maiqapelo ha lia lokela ho ba karolo ea lithuto tsa Timothea haeba a lokela ho nkuoa e le moruti ea tšepehang. Mefuta e joalo ea lipuisano e eketsa ho tlisa ho se tšabe Molimo ’me ha e ahise tumelo ea balumeli (2 Tim. 2:16). Ke ’nete feela e tlisang ho tšaba Molimo le kutloano hara balumeli. Lebaka leo ka lona Timothea a lokelang ho qoba le ho khothaletsa batho ba hae ho qoba lithetso tse joalo ke hobane li fiela kereke joalo ka seoa (2 Tim. 2:17). Qetellong, ho latela Lentsoe la Molimo ke hona feela sehlare sa lithuto tse khelohileng (2 Tim. 3:14–17) tse hlaselang bonngoe ba kereke.