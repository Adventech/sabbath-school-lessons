---
title:  A Lokile Mahlong a Hae ka Bo-Eena
date:   08/10/2018
---

Lipale tse tsoang bukeng ea Baahloli li bontša litlamorao tse ngata tse bosula tsa Israele ha e sa latele thato ea Jehova. Hang kamor’a hore Israele e kene Kanana, batho ba qalella ho bapisa maphelo a bona a semoea le a Ba-Kanana ba neng ba ba potile—hantle eona ntho eo ho neng ho itsoe ba se ke ba e etsa! Ka bomalimabe, ha e ea ba bona feela bothata boo ba neng ba tobane le bona. 

`Bala Baahloli 17:6 le Baahloli 21:25. Litemana tsee li ruta eng ka mathata a mang a mangata a ileng a hlaha har’a sechaba sa Molimo?` 

Hoo hee ke rasepe ea likarohano le likhaohano har’a sechaba sa Molimo. Bonngoe ba sechaba bo ne bo tla fumanoa ka kutlo le botšepehi ba bona ho Morena oa selekane, selekane seo ba neng ba kene ho sona le Molimo. Ka ho etsa, leha ho le joalo, se lokileng mahlong a bona—haholo ha ba ne ba susumetsoa ke lichaba tse ba potileng—ba ne ba tšoere tsela e isang tlokotsing. Kaofela re libopuoa tse oeleng, ‘me ha re lesitsoe ho etsa kamoo re ratang kateng, re lesitsoe ho latela tšekamelo tsa lipelo tsa rona, re tla kheloha tseleng eo Molimo a re bilelitseng ho tsamaea ho eona. 

`Litemana tse latelang li re bolella eng ka boemo ba Israele ba semoea le boitšoaro nakong ea baahloli?` 

`Baahl. 2:11–13` 

`Baahl. 3:5–7` 

“Molimo ka Moshe o ne a beile kapele ho sechaba litholoana tsa ho hloka botšepehi. Ka ho hana ho boloka selekane sa Hae, ba ne ba tla ikhaola bophelong ba Molimo, ’me tlhohonolofatso ea Hae e ne e tla sitoa ho ba fihlela. Ka nako tse ling litlhokomeliso tsena li ne li mameloa, ’me mahlohonolo a mangata a anele sechaba sa ba-Juda e be ka bona a anela batho ba ba pota-potileng. Empa hangata ho feta hanyane, nalaneng ea bona ba ne ba lebala Molimo ’me ba lahleheloe ke pono ea monyetla oa bona o phahameng oa ho ba baemeli ba Hae. Ba ne ba mo hlokisa tšebeletso eo a e batlileng ho bona, ’me ba hlokisa le batho ba habo bona tataiso ea semoea le mohlala o halalelang. Ba ile ba lakatsa ho ikhapela litholoana tsa tšimo ea morara eo ba neng ba beiloe liqhoku tsa eona. Lerato la bona la leruo le meharo tsa etsa hore ba hlouoe le ke bahedene. Ka mokhoa o joalo, lefatše la bahedene la neoa monyetla oa ho hlalosa semelo sa Molimo le melao ea ’muso oa Hae hampe.”—Ellen G. White, Prophets and Kings, maq. 20, 21.