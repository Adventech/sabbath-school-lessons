---
title:  Ho Bonahatsa Leseli la Molimo
date:  22/07/2021
---

Mohlomong ntho ea tlhaho bakeng sa rōna ho ka etsoa ka mora ho sebetsana le ho feila ho tlotlollang le ho ba le maiphihlelo a tšoarelo ke ho leka ho lebala hore ketso eo e kile ea etsahala. Mehopolo ea ho hloleha e ka ba bohloko.

`Ke eng eo Davida a batlang ho e etsa ka maiphehlelo a hae a bohloko? Bala Pesaleme 51:13–19.`

Ha lefiso kapa pitsa e ntle e oela le ho pshatleha likoto, hangata rea lla le ho lahlela maqhetsoana a shoeleng a se nang thuso kantle. Japane ho na le moetlo o bitsoang kintsugi, o sebetsanang le ho bopa bocha maqhetsoana a shoeleng a letsopa. Mahakoe a bohlokoa joalo ka khauta e qhebilihisitsoeng kapa silefera, a sebelisoa ho khomaretsa maqhetsoana ’moho le ho fetola karolo e neng e pshatlehile ntho ea bohlokoa ea boleng.

Nako eohle ha Molimo a re tšoarela libe le ho re bopa hape, se seng se ea fetoha. Tšoarelo ea bohlokoa ea Molimo e khomaretsa ho pshatleha ha rōna ’moho, ’me mashoa a bonahalang a ka hohela mohau oa hae. Re ka ba libuela hole tsa Molimo. “’me leleme laka le tla rorisa ho loka ha hao” (Pes. 51:14). Ha rea lokela ho etsa liteko tsa ho itokisa kapa ho itlafatsa (le ho ikekeletsa). Meea ea rōna e bopehileng, lipelo tsa rōna tse robehileng, ke thoriso e lekaneng ho Molimo—’me mahlaseli a leseli leo lefatše le ka a bonang a re potile. Maiphihlelo a rōna a ho tšoareloa a hohela ba bang ba ntseng ba tsomana le tšoarelo.

`Ke kamano efe e teng lipakeng tsa Pesaleme ea 51 le 1 Johanne 1:9?`

1 Johanne 1:9 ke kakaretso e khutšoanyane ea Pesaleme ea 51. Joalo ka ha Davida a tseba hore “Sehlabelo se ratoang ke Molimo, ke moea o robehileng, Molimo ha u khese pelo e robehileng, e hlomohileng” (Pes. 51:17), Johanne o re tiisetsa hore “Ha re ipolela libe tsa rōna, Molimo oa tšepeha, o lokile, hore o re tšoarele libe, ’me o re hlatsoa bokhopo bohle” (1 Johanne 1:9). Re ka lumela lentsoe la hae.

Hape, Davida o ne a ke ke a lokisa tšenyo e kholo eo a e entseng ka liketso tsa hae le mohlala ho lelapa la hae. O ile a utloa bohloko ba li tla morao tsa liqeto le liketso tsa hae. Empa Davida o ne a tseba hore o tšoaretsoe. O ne a tseba hore o lokela ho tšepa ka tumelo hore ka letsatsi le leng konyana ea ’nete ea Molimo e tla tla le ho ema sebakeng sa hae.

`Ke joang u ka ithutang hona joale ho sebelisa litšepiso tse ho 1 Johanne 1:9 bophelong ba hao? U lokela ho ikutloa joang ka mora ho etsa joalo le ho tseba hore pallo eo ke ea hao le uena?`