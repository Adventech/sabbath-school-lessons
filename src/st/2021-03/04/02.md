---
title:  Ho Fela le ho Khathala
date:  18/07/2021
---

Mantsiboea a maemo a matle a leholimo nakong ea selemo, morena Davida ea neng a se na phomolo o ile a ea holimo le tlase ntlong ea hae ea borena. O ne a lokela e be o tsamaile le mabotho a hae ho ea mose ho Jordane. O lokela e be o eteletse pele sechaba sa Molimo ho hlola ba-Amone le ho tlisa khutso qetellong ’musong.

`Ho se be moo a neng a lokela hoba hona teng ho ile ha bula lemati bakeng sa teko ho Davida. Bala pale ho 2 Samuele 11:1–5. Ho ile ha etsahala joang, ’me ke sebe se fe se seholo seo a se entseng?`

Davida a bona “mosali e motle haholo” a ntse a tola ntlong ea hae. Takatso ea hae ea sebe ea mo imela mantsiboeeng ao, ’me a robala le Bathesheba, mosali oa setho se tšepahalang sa sesole. Joalo ka marena ohle a mehleng eo, Davida o ne a na le matla a maholo haholo. E le morena o ne a sa latele melao e laolang batho bohle. ’Me pale e bohloko ea lelapa la Davida e latelang e re hopotsa taba ea hore, leha e le morena, o ne a se kaholimo ho molao oa Molimo.

Ruri, molao o teng e le tšireletso, qhobosheane ‘me le ha morena ka bo eena a o tlola, o tobana le litholoana tse bosula. Hang ha Davida a tlola molao oa Molimo, o ile a qalella ho utloa lebatama kahohle bophelong ba hae. Davida o ile a nahana hore ketso ea hae eo ka potlako a lekileng ho e pata, e tla feta e sa lemohuoa; empa joale, Bathesheba e ne e le moimana, ’me monna oa hae o ne a le hole haholo.

`Bala 2 Samuele 11:6–27. Davida o ile a leka joang ho koahela sebe sa hae?`

Le teko ea Davida ea ho bitsetsa Uria hae ho mosali oa hae Bathesheba ea hloleha. Uria e ne e le motho ea botumo bo botle ’me a arabela hantle pitso ea Davida ka hore: “‘Areka le ba-Iseraele, le ba Juda, ba lutse metlotloaneng; le mong’a ka Joabe, le bahlanka ba moren’a ka ba emisitse har’a naha; ha hole joalo, nka kena joang tlung ea ka, le ho ja, le ho noa, le ho robala le mosali oa ka?’“(2 Sam. 11:11). Qetellong Davida a fetela morerong oa ho sebelisa “letsoho le hole” ka polao ho pata sebe sa hae.

`Ho thata ho lumela hore Davida, eo Molimo a mo fileng haholo, a ka theohela tlase ha kalo. Ho sa natsoe hore na re mo bang, ke tlhokomeliso efe eo re lokelang ho e nka paleng ee?`