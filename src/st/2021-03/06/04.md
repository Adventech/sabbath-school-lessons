---
title:  Ho Iphumanela Boleng ba ’Nete ba hao
date:  03/08/2021
---

Ha e ne e ba Josefa o ne a na le tšepo ea ho baleha le ho fumana tsela ea ho khutlela hae, e ile ea fela ha a fihla Egepeta, moo Josefa a ileng a rekisetsoa ntlong e kholo. Genese 39:1 e re bolella hore “Potifaro, tona ea Faro, hlooho ea balebeli, mo-Egepeta, a mo reka ho ba-Ishmaele ba mo isitseng teng”. Hang mohlankana a kena moetlong le puong e sele.

Malapa a rōna le maloko a haufi li bohlokoa khahong ea boitšo ba rōna. Josefa o ne a hotse a lumela hore ke ntho e ’ngoe e bohlokoa—mora e moholo oa mosali ea ratoang (Gen. 29:18). E ne e le thatohatsi ea ntat’ae ruri, ’me e ne e le eena fela ea nang le seaparo se mebala-bala (Gen. 37:3, 4).

Empa ha joale ke eng? Lekhoba, motho ea ka rekisoang le ho rekoa neng kapa neng. Sheba ka moo ka potlako boemo ba hae bo fetohileng. Sheba ka moo ka potlako bophelo ba hae bo mo fetohetseng kateng.

Ruri, Josefa o ithuta thuto eo bohle re lokelang ho ithuta eona. Ha re ka itšetleha bathong ho re ba re bolelle hore na ho joang bophelong, re maqakabetsing a tšabehang le pherekanong e fetisang, hobane ha se bohle ba tla ananela seo re leng sona kapa ho re na re joang. Empa re lokela ho fumana boleng ba rōna ho seo Molimo a nahanang hore re sona—hore na Molimo o re bona joang—e seng ka boemo re nang le bona hajoale.

`Molimo o re bona joang ka bomong ba rōna? (Esa. 43:1; Mal. 3:17; John 1:2; John 15:15; Bar. 8:14; 1 John 3:1, 2).`

Molimo o re sheba ka bo-mong ka khalase e kentsoeng lesira la mohau. O bona bokhoni, botle, le talenta eo re sitoang ho e lekanya. Qetellong, o ne ikemiselitse ho re shoela e le hore re tle re fumane monyetla oa ho ba seo re bopetsoeng ho ba sona. Leha sefapano se re bontša boetsalibe ba rōna le theko ea bona ea ho re pholosa, hape sefapano se re bontša boleng ba rōna bo boholo ho Molimo. Ho sa natsoe hore na ba bang ba nahana joang ka rōna kapa re inahana joang ka rōna, Molimo oa re rata ’me o batla ho re pholosa e seng fela matleng a sebe ha joale, empa lefung ka ho sa feleng le tlisoang ke sebe.

Potso ea bohlokoa ka hona, kamehla ea tšoana: Re arabela joang bo-’nete ba lerato la Molimo, joalo ka ha le senotsoe Jesu Kreste?

`Ho na le lihlopha tse ngata le batho ka bo mong ba re bolellang hore re ithate ka moo re leng kateng le ho ikamohela. Hobaneng ha see e le boithetso? Hobaneng ho le bohlokoa hore e be boleng ba rōna bo hlaha kantle le ho eo ea re ntseng le ho tseba bokhoni ba rōna ba ’nete?`