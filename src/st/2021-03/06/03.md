---
title:  Khetha Tsela e Ncha
date:  02/08/2021
---

Josefa o nka bohloko, likamano tse thata, le ngongoreho ha a kena leetong ho ea Egepeta, moo a ilo rekisoa e le lekhoba. Lena e ne e se leeto le phomotsang ha a ntse a loantšana le likhapha.

“Ho sa le joalo, Josefa le bahapi ba hae ba ne ba le tseleng ho ea Egepeta. Ha koloeana e nka leeto ho leba malibohong a Kanana, moshanyana o ne a bonela hole lithajana tseo hara tsona ho neng ho lutse litente tsa ntat’ae. A lla habohloko ha a hopola ntate eo ea lerato bolutung le mahlomoleng a hae. Hape pono ea Dothane ea khutlela kelellong ea hae. A bona banab’abo ba halefileng ’me a utloa pefo ea chalimo ea bona e mo oela holimo. Mahlapa ao a ileng a kopana le oona ha a fihla ho bona a luma litsebeng tsa hae. Ka pelo e thothomelang a sheba pele bokamosong. Phetoho e kalo ea boemo—ho tloha ho mora ea ratoang ho isa ho lekhoba le se nang thuso le nyelisehang! Boinotšing le ho hlokeng metsoalle, e be mong’a hae lefatšeng lesele leo a eang ho lona o tla ba joang? Ha nakoana Josefa a itumella ho bipetsoa ke lillo le bohloko. . . .

“Eaba mehopolo ea hae e fetohela ho Molimo ntat’ae. Bongoaneng ba hae o ne a rutiloe ho mo rata le ho mo tšaba. Ka makhetlo tenteng ea ntat’ae o ne a mametse pale ea pono eo Jakobo a e boneng ha a baleha lehae la hae ho ea kholehong le ho ba moleleri. Joale lithuto tsena tsa bohlokoa tsa hlaka hantle kelellong ea hae. Josefa a lumela hore Molimo oa ntat’ae e tla ba Molimo oa hae. Hona moo ka eona nako eo a nehelana ka bophelo ba hae ka botlalo ho Morena, ’me a rapela hore molebeli oa Iseraele a be le eena lefatšeng la khoholeho ea hae.”—Ellen G. White, Patriarchs and Prophets, pp. 213, 214 (mongolo o sekameng o ekelelitsoe).

Meetlo e meng e phahamisa boemo ba maikutlo a sechaba holima a motho ka mong, ha meetlo e meng e phahamisa a motho ka mong ka holimo ho ea sechaba. Leha re fumana ho mahareng lipakeng tsa bobeli bona mangolong, ka ho hlaka ho na le memo boitlamong ba motho ka mong le boitlamong bo kopanetsoeng ba sechaba ho Molimo. Josefa o qala ho fumana phomolo likamanong tsa hae ka ho etsa qeto e le motho ea ho latela Molimo.

`Litemana tse latelang li re ruta eng ka boitlamo ba motho ka mong? (Deut. 4:29, Josh. 24:15, 1 Likron. 16:11, Pes. 14:2, Liprov. 8:10, Esa. 55:6).`

Ho fumana phomolo, re lokela ho etsa khetho ea motho ka mong ea ho latela Molimo. Leha baholo ba rōna e ne e le linatla tsa tumelo, tumelo eo le semoea ea bona, ha li fete ka mali. Hopola, Molimo o na le bana, e seng litloholo.

`Hobaneng ho le bohlokoa letsatsi ka leng, mohlomong le motsotso o mong le o mong letsatsing, ho khetha ho inehela ho Molimo? Ho etsahala’ng ha u sa etse joalo?`