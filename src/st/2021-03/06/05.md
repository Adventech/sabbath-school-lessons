---
title:  Ho Etsa Likamano Ka Tsela Ea Molimo
date:  04/08/2021
---

Qalong pale ea Josefa Egepeta e nka mothinya o motle. Josefa o itšepetse Molimo, ’me Molimo o hlohonolofatsa Josefa, ea phahamelang maemong ao a neng a sa a nahana katlung ea Potifaro.

`Ke litsela life tse khonehang litlhohonofatso tsa Molimo li ka bonoang bophelong ba Josefa? Likamano tsa Josefa le batho ba bang li joang? Bala Genese 39:1–6.`

Leha ho bonahala hore Josefa lintho li mo tsamaela hantle le Potifaro, ’me le likamano tsa hae le basebetsi ’moho katlung, le masimong li tsamaea hantle— bothata bo ntse bo riteleha kae kae. Motho e mong ntlong eo ha a na phomolo.

`Ke bothata bo fe ba likamano boo Josefa a tobanang le bona? O khetha ho bo sebetsa joang? Bala Genese 39:7–10.`

Josefa o ne a ba le bothata le mosali oa Potifaro. Mohlomong re hloka ho lokisa polelo eo: Mosali oa Potifaro o na le bothata. O bona batho ba bang e le “lintho” fela tsa ho sebelisoa. O batla ho “sebelisa” Josefa. Josefa o hlalosoa a ne “a na le sebopeho se setle, le tšobotsi e ntle” (Gen. 39:6). Ha se hangata Bibele e buang ka botle ba kantle ba batho, “‘hobane Jehova ha a bone kamoo motho a bonang kateng; hobane motho o talima tšobotsi, empa Jehova eena o talima pelo’“(1 Sam. 16:7). Boemong bona chebahalo ea Josefa e bonahala haholo e le tšitiso ho e na le ho ba thuso taba-tabelong ea hae ea bohloeki le botšepehi metheong ea Molimo.

Ho sa natsoe ho phehella ha mosali enoa ea khopo, Josefa o etsa se seng se bohlokoa empa se fapaneng. O sebelisa metheo ea Bibele likamanong tsohle—le tabeng ena ea mosali oa Potifaro. Metheo ea Bibele likamanong ha se ntho ea mehleng ea khale, joalo ka ha mang kapa mang ea fitileng tlasa lebatama la sebe a ka pakang.

Tlhaloso ea Bibele e supa hore sena ha se teko ea ngope-setšoha. Mosali oa Potifaro o ile a mo phehella hape le hape (Gen. 39:10). Josefa o lekile ho hlalosa se susumetsang qeto ea hae (Gen. 39:8, 9) empa sena sa bonahala se sa sebetse.

Josefa a hlokomela hore a ke ke a laola liqeto tsa ba bang. Leha ho le joalo a etsa qeto ea ho phela, le ho rata, le ho etsa bohle ba mo potileng ka tsela e tlotlisang Molimo. Josefa o ithitile ho phela boteng ba Molimo. tsebo ena e ile ea mo thusa ho hanela moleko.

`Na u se u kile oa leka ho sebelisa metheo ea Bibele likamanong tsohle tsa hao, le ho tseo motho e mong a sa “sebetseng hantle”? Ho ile a fella joang? Bala Mattheu 5:43–48. Hobaneng ho bohlokoa ho phela tjee?`