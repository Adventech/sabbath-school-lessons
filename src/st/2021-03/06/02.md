---
title:  Bothata Lapeng
date:  01/08/2021
---

Josefa o ne a tseba mathata a bang ka malapeng. A ne a qalile ka bo ntat’ae moholo, Abrahama le Sara. Ha Sara a hlokomela hore ke nyopa, o ile a kholisa Abrahama ho ea ho lekhabunyane la hae Agare. Hang hoba Agare e be moimana, lintoa tsa qaleha. Ho hola boemong bona, Ishmaele le Isaaka ba nkela khohlano ena malapeng a bona. Isaaka o ile a rata Esau, ’me Jakobo a qeta bophelo ba hae a ntse a leka ho hapa lerato le ntat’ae le hlompho. Ha morao, Jakobo o ile a qhekanyetsoa ho nyaleng khaitseli tse peli tse neng li sa ee ’moho le ho hlolisana ka ho etsa bana, le ho isa boemong boo ho sebelisoang le makhabunyane ho etsetsa Jakobo bana.

`Sheba hape ketsahalo e ho Genese 34. Ke ho ameha ho joang hoa maikutlo le likamano hoo ketsahalo ee e bileng le hona ka hara lelapa lohle le ho mohlakanyana Josefa?`

Khohlano e neng e le lipakeng tsa bo-’m’e hantle e ile ea fetela baneng, ba hotseng leotsa marumo a ntoa. Bana b’abo Josefa joalo ka bahlankana ba kenang bonneng ba ne ba se ba kile ba bolaea ba batona bohle ba Sikeme. Moholoane oa bona Reubene a hla a bontša mabifi ho ntat’ae ea neng a se a holile ka ho robala le Bilhaha, lekhabunyane la Rakhele le ’m’e oa bana ba ’maloa ba Jakobo (Gen. 35:22). Ho sa le joalo, moholoane oa Josefa, Juda o ile nka ngoetsi ea hae eka ke seotsoa le ho qetella a mo etselitse mafahla (Genese 38).

Jakobo o roteletsa mollo khohlanong ena ea lelapa ka ho bontša tšekamelo le ho rata Josefa kaho mo fa seaparo se turang se mebala-bala (Gen. 37:3). Ha e ne e ba ho na le lelapa le le nang le mathata, ruri lelapa la mopatriareka le ka be le le pheisitse haholo.

`Hobaneng o nahana hore Abrahama, Isaaka, le Jakobo ba nkoa e le bahale ba tumelo ho Ba-Heberu 11:17–22 ha u sheba bobe ba likamano malapeng a bona?`

Ba-shoela-tumelo ho Molimo hangata ha ba fihlele litebello tsa bona le tsa Molimo. Banna bana ba kena lenaneng le ho Ba-Heberu 11 e seng ka baka la bobe ba likamano malapeng a bona, empa ho sa natsoe mathata ao. Ba ile ba ithuta—ha ngata ka mokhoa o thata—ka tumelo, lerato, le ho tšepa Molimo ha ba ntse ba loantšana le litaba tsena tsa lelapa.

`Ke mathata a fe a lelapa ao u a jeleng lefa? Ke joang u ka inehelang ho Morena ’me mekhoa ea hae e thuse ho khaola morethetho oo, bonyane bakeng sa kamoso?`