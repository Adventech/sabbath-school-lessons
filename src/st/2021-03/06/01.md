---
title:  Ho Fumana Phomolo Maqhameng a Lelapa
date:  31/07/2021
---

### Bakeng sa boithuto ba beke ena, bala
Genese 34; Ba-Heb. 11:17–22; Deut. 4:29; 1 John 3:1, 2; Genese 39; Ba-Efe. 6:1–13.

> <p>Temana ea Khopolo</p>
> “Ha e le lōna, baratuoa, ha le se le itsebetse tseo pele, iteboheleng, le se tšohe le hulanngoa le ba bang ke thetso ea ba manyala bao, ’me la timelloa ke ho tiea ha lōna; le mpe le hōle mohaung le tsebong ea Jesu Kreste, Morena le ’moloki oa rōna. Ho eena e be khanya joale le mehleng e sa feleng! Amen!” (2 Peterose 3:17, 18).

Mohlankanyana a batla hohle. ’Me qetellong, a ba bona. E sa le a batla banab’abo ka matsatsi a mangata. Ha a atamela, a hoehla le ho hoelehetsa sehlopha se lifahleho lihloentseng, a fumana kamohelo e mofuthu.

Banab’abo bane ba batla ho mo bolaea. Ho ja e se be ka baka la Rubene, ho ka be ho se na pale e ka phetoang. Rubene o ile a kholisa bohle hore ba mo tsipe-tsipe hanyane, le ho mo lahlela ka sekoting sa seliba. Ha morao, Juda a hlaha ka mohopolo o moholo oa ho mo tlosa le ho etsa cheletana ka eena, ka ho mo rekisetsa bareki ba makhoba ba fetang.

Mohlala ke oo oa ho se sebetse hantle ka hara lelapa!

Re khetha lintho tse ngata bophelong, empa e seng lelapa. Ha ho ea phethahetseng, ’me ha ho le ea mong oa rōna eo lelapa la habo le phethahetseng le likamano tse phethahetseng tsa lelapa. Bang ba rōna re hlohonolofalitsoe ka batsoali, bana babo rōna, le litho tsa lelapa tse bontšang lerato la Molimo, empa ba bangata ba qetella ba amohela se teng fela. Likamano tsa lelapa hangata li thata le ho ba bohloko, li re siea re hloka phomolo, re le bohlokong, le ho jara boima bo boholo maikutlong, boo le rōna, re bo rolelang ho ba bang.

Ke joang re ka fumanang phomolo ea Molimo karolong ee ea maphelo a rōna? Bekeng ena re sheba pale ea Josefa le lelapa la habo e le hore re bone Molimo ha a le tšebetsong a tlisa pholo le phomolo maikutlong ho sa natsoe likamano tse robehileng tsa lelapa.