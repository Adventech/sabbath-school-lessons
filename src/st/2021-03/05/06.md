---
title:  “‘Phahlo ea ka ha e boima’”
date:  29/07/2021
---

Polelo ea Jesu ea ho qetela ho Mattheu 11:30 e sebelisa setšoantšo sa ho jara boima: “‘Hobane joko ea ka e chatsi, le phahlo ea ka ha e na boima’”.

`Moshe o ile a thaba ho bona mohoehali oa hae Jethro ka mora hore Iseraele e tlohe Egepeta le ho tšela leoatle. Bala Exoda 18:13–22. Ho jara moroalo oa motho e mong ho shebahala joang paleng ee?`

Exoda 18:13 e re bolella hore batho ba tlile ho Moshe bakeng sa ho ahlolelloa ho tloha hoseng ho isa mantsiboea. Ha mohoehali oa Moshe a bona sena, o ile a ipiletsa ka matla ho mokhoenyana ho theha boemo bo tla mo lumella ho shebana le lintho tse kholo ha a ntse a tšepa ba bang ho nka lintho tse fokolang. Lengolo le re bolella hore Moshe o ile a mamela lentsoe la Jethro le ho le kenya tšebetsong.

Ha Jesu a re bolella hore phahlo ea hae ha e boima, o ne a batla ho re hopotsa hore re ka itšepela eena, mojari oa litšito tsa batho. Joalo ka Moshe, re lokela ho ithuta hore re hloka batho ba bang ho arolelana meroalo ea rōna. Ho 1 Ba-Korinthe 12:12–26, setšoantšo sa Paulose sa ’mele oa Kreste se fana ka mohlala o motle oa seo karolelano ea boima e leng sona. Re hloka ’mele o sebetsang ho khona ho nka boima bofe kapa bofe. Re hloka matsoho, maoto, mahetla, mesifa, le manonyeletso ho ka jara eng kapa eng.

`Bala Ba-Galata 6:2. Ke joang ho jarelana liphahlo ho re thusang ho phetha molao oa Kreste?`

Se neng se etsahala sekheng sena se ka fana ka thuso. Ho Ba-Galata 6:1, Paulose o bolela hore ha moena kapa khaitseli a oela molekong, re lokela ho khutlisetsa motho ka moea o mosa (hopola boipolelo ba Jesu ho Mattheu 11:29 hore o mosa). Ho jarelana liphahlo ho bolela ho khutlisetsa motho e mong ea neng a lahlehile tseleng e le ho thusa motho eo ho bona mohau oa Molimo. Empa hape ho bolela ho thusana ha re kena mathateng. Lentsoe la se-Gerike bakeng sa “phahlo/moroalo” le ka supa ntho e boima kapa lejoe. Ke sehopotso sa hore bohle re jere boima bo itseng ’me bohle re hloka ba ka re thusang ho jara boima boo. Ho arolelana meroalo ke mosebetsi oo kereke e o tlotselitsoeng ke Molimo o hlokang mosa le ho bontša kutloelo bohloko.

`Nahana ka nako ea ho qetela motho e mong a kileng a u thusa ho jara boima bo neng bo u imetse. Hobaneng seo e bile taba e kholo ho uena? Ke boima ba mang boo u ka thusanng ho bo jara ha joale?`