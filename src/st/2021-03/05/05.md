---
title:  “‘Hobane Joko ea ka e Chatsi’”
date:  28/07/2021
---

Se re bone hore tšebeliso ea Mattheu ea “joko” karolong ena e amana le tšebeliso ea se-Juda ea polelo eo le litemana tse ling tsa Testamente e Ncha ho supa kutlioisiso e fosahetseng ea molao.

`Lentsoe la se-Gerike le tolokiloeng e le “‘chatsi’“ phetolelong ea NKJV ho Mattheu 11:30 le ka tolokoa hape e le “ntle, hantle, molemo, thusang.” Batho ba bangata ba tlalehileng ba bona molao oa Molimo ele joko e boima, o le thata ho ka bolokoa, ’me ka linako tse ling, o sa lokela. Re ka ba thusa joang ho fumana botle ba molao le ho susumetsa lerato ho mofani oa molao?`

Batsoali kamehla ba hopola nakong eo ngoana a neng a nka khato ea pele. Khato ea pele e tetemang e lateloa ke e ’ngoe ea bobeli, e be ea boraro—’me ka nako eo khonahalo e kholo ea hore a ka khoptjoa a oela. Ho ka ’na ha ba le likhapha ’me mohlomong mengoapo, empa hang ha ngoana a utloile bolokolohi ba ho tsamaea, ka bo eena o se a tla phahama a leke hape. A tsamaee, a oele, a phahame, a tsamaee, a oele, a phahame. E ba lintho tse iphetang hangata pele ngoana a ka tsamaea ntle le mathata. ’Me le hara ho khoptjoa le ho oela, ho na le tšobotsi sefahlehong ea boitšepo e phatlalatsang hore: Papa, Mama, kea tsamaea!

Ho tsamaea le Jesu hangata ho ka se be bonolo, empa hangata ke ntho e ntle le e nepahetseng ho etsoa. Re ka khoptjoa; ra ba ra oela; empa, re ka phahama le ho tsoela pele ho tsamaea le eena lehlakoreng la rōna.

`Ho Ba-Galata 5:1, Paulose o ngotse: “Emang ke hona tokolohong eo Kreste a re lokolotseng ka eona, ’me le se ke la boela la bofshoa jokong ea bohlanka”. Seo se bolela eng? Ke joang Kreste a re lokolotseng? Phapano ke efe lipakeng tsa joko eo a re kopang hore re e nke le “joko ea bohlanka” eo Paulose a re hlokomelisang ka eona?`

Re ka ba le tiisetso ea hore seo Paulose a neng a se bolela ka “joko ea bohlanka,” o ne a sa bue ka kutlo molaong oa Molimo, melao e leshome. Hoba hantle, ke ka kutlo, ka tumelo, re utloisisang hore poloko ea rōna e sireletsehile, e sa ipapise le molao empa ho lokeng ha Kreste ho re apesang, moo re ka bang le phomolo ea ’nete le tokoloho.

`Hobaneng ho phela bophelo ba kutlo molaong oa Molimo e le taba e phomotsang haholo ho feta ho tlola molao oo?`