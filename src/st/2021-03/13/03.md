---
title:  Letsatsi Lea Matubatsana
date:  20/09/2021
---

Thabeng ea mehloare, Jesu buile nalane ka mokhoa o hlakileng ha a ne a araba lipotso tsa barutuoa: “‘Re bolelle nako eo taba tseo li tla etsahala ka eona, le ntho eo e tla ba pontšo ea hore tla ha hao, le ea ho fela ha lefatše?’“(Matt. 24:3).

Thuto ea Jesu e tummeng, e ngotsoe ho Mattheu 24, e akaretsa e sa khaotse nako ea nalane ho tloha nakong ea hae ho isa ho khutleng la bobeli le ho feta.

Jesu o ne a batla ho fa sechaba sa hae melokong eohle ha khutšoanyane liketsahalo joalo ka ha li beiloe ke leholimo bakeng sa boporofeta ba nako ea ho qetela, e le hore ba phelang nakong ea ho qetela ba tsebe ho itokisetsa bofelo. O ne a batla hore re phomole ka tšepo leratong la hae, leha lintho tsohle tse re potileng li senyeha.

Baleti ba tseba hantle tlhaloso ea Daniele ea “matsatsi a matsoalo a tla bat eng, ao a joalo a e-song ho be teng e sa le lichaba li hlaha” (Dan. 12:1). Jesu o batla hore re be malala-a-laotsoe bakeng sa ketsahalo eo, e etellang pele ho tla ha hae lekhetlo la bobeli.

`Ho tla ha hae ho tla ba joang? Ke joang re ka qobang ho thetsoa? Bala Mattheu 24:4–8, 23–31.`

Ho tla ha Jesu e tla ba ketsahalo e phelang nakong ea ho qetela. Ha u sheba nako e fanoeng boprofeteng bakeng sa ho khutla ha hae, le litherong tsa Jesu, hona ke tabahali.

Nakong ea ho qetela ho ileng ha ba le ketsahalo e akaretsang lefatše, ke batho ba robeli fela ba neng ba itokiselitse hona. Jesu o bapisa ho khutla la bobeli ho sa lemohuoeng le ketsahalo eo—moroallo oa metsi (Matt. 24:37–39). Empa leha ho se ea tsebang letsatsi kapa hora ea ho khutla la bobeli (Matt. 24:36), Molimo o re file nako ea boporofeta eo re ka e shebang linthong tse ketsahalong tsa lefatše tse re potileng.

`Re filoe karolo eo re ka e bapalang tšoantšisong ena ea boporofeta. Karolo ea rōna ke efe? Sheba Matt 24:9–14.`

Khohlanong ena e akaretsang, ha re batho fela ba shebeletseng. Re lokela ho ba ba nkang karolo ka matla ho haseng Evangeli le ho isa lipheletsong tsa lefatše, e leng se bolelang hore le rōna re tla tobana le lihloriso.

`Ho bolela’ng ho “mamella ho isa qetellong”? Hoo re ho fihlela joang? Ke liqeto life tseo re lokelang ho li etsa letsatsi ka leng e le hore re se ke ra oela, joalo ka ha ba bangata ba entse, ’me e bile e le hona ba bangata ba tla oa?`