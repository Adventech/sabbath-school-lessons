---
title:  Phomolo Testamenteng e Ncha
date:  30/06/2021
---

Lentsoe le bolelang phomolo leo hangata le fumanoang Testamenteng e Ncha ke anapauō, “phomolo, khatholoho, nchafatso.” Le sebelisoa ho e ’ngoe ea lipolelo tsa Jesu tse tumileng haholo ka phomolo, Mattheu 11:28: “‘Tloong ho ’na, lōna bohle ba khathetseng, ba imeloang, ’me ke tla le imolla’”. E ka supa phomolo ea ’mele (Matt. 26:45). Litumeliso tsa ho qetela ho ba Ba-Korinthe, Paulose o bontša thabo ea hae ka ho fihla ha metsoalle e ileng ea khatholla moea oa hae (1 Bakr.16:18).

Lentsoe le leng sebelisoang ho bolela phomolo ke hēsychazō. Le hlalosa phomo ea Sabatha ea barutuoa ha Jesu a phomotse lebitleng (Luka 23:56). Empa hape le sebelisoa ho hlalosa ho phela bophelo bo khutsitseng (1 Ba-Thess. 4:11) hape le ka bontša hore motho e mong ha khanyetso, ’me ka hona oa ikhutsetsa (Liketso 11:18). Ha Epistole ea Ba-Heberu 4:4, ha e hlalosa ho etsoa hoa phomolo ke Molimo letsatsing la bosupa, e sebelisa lentsoe la se-Gerike katapauō, “ho emisa, ho tlisa phomolong, phomolo,” le fetisa moelelo oa phetolelo ea Septuagint, e leng phetolelo ea se-Gerike ea Testamente ea Khale. Se makatsang ke hore, boholo ba mantsoe a sebelisitsoeng Testamenteng e Ncha a hlaha ho Ba-Heberu 4.

`Bala Mareka 6:30–32. Hobanenhg Jesu a ile a bolella barutuoa ba hae hore ba suthele ka thōko ba phomolo, ha u sheba menyetla ea thomo e mengata eo ba neng ba na le eona ka nako eo? Sheba boemo bo pharaletseng ba Mareka 6 ha u ntse u nahana ka potso ena.`

“‘Tloong kathōko feelleng, le phomolo hanyenyane” (Mareka 6:31) ha ea boptjoa joalo ka memo. E bonahala e le setlamo, e leng taelo, kapa molao. Jesu o khathatsehile ka barutuoa ba hae ka ’mele le maikutlo a bona. Ba ne ba sa tsoa khutla leetong la thomo le matla leo Jesu a neng a ba rometse lona ka bobeli (Mareka 6:7). Mareka 6:30 e hlalosa thabo ea bona ho khutleng. Lipelo tsa bona li lokela e be li ne li tletse. Ba ne ba batla ho arolelana ka tlholo ea bona le moo ba hlotsoeng teng le Jesu; empa Jesu e emisa taba eo eohle ka ho bitsetsa ho phomolong. Mareka o kenyeletsa tlhaloso: “Hobane batho ba bangata ba ne ba e-tla, ba bang ba e-ea, ’me baapostola ba ne ba se na sebaka le sa ho ja” (Mareka 6:31). Ho imeloa le ho phathahana mosebetsing oa Molimo ke qholotso e utloahalang bakeng sa baapostola. Jesu o re hopotsa hore re hloka ho lebela bophelo ba rōna le maikutlo ka ho etsa meralo ea linako tsa phomolo.

`Ke mekhoa efe ea ho thusa le imolla Moruti oa kereke ea heno ea lehae, kapa moholo, kapa mang kapa mang eo u mo tsebang hore e ka ’na eaba o imetsoe ke mosebetsi oa Molimo? U ka etsa eng ho bontša kananelo ea hao le ho thusa motho eo ho fumana phomolo?`