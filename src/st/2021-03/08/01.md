---
title:  Ho Lokoloha ho ka Phomola
date:  14/08/2021
---

### Bakeng sa boithuto ba beke ena, bala
Mark 2:1– 12, 1 Marena 18, 1 Marena 19:1–8, Matt. 5:1–3, Esa. 53:4–6, 2 Marena 2:11.

> <p>Temana ea Khopolo</p>
> “Jehova ke leseli la ka le poloko ea ka; nka tšoha mang? Jehova ke qhobosheane ea bophelo ba ka; nka thothomela pel’a mang?” (Pes. 27:1).

Boholo ba batho bao Jesu a neng a kopana le bona bosebeletsing ba hae lefatšeng, e ne e le bakuli, ban neng ba kulela lefu ka libako tse ling. Ba ne ba bokana ho Jesu bakeng sa pholiso le phomolo mahlomoleng a bona.

’Me kamehla ba ne ba e thola.

Ka linako tse ling Jesu o ne a bua polelo, ’me ba ne ba fola. Ka linako tse ling o ne a ba ama, ’me ka mohlolo ba ne ba fola. Ka linako tse ling o ne a ba khutlisa, ’me ba fole ha ba le tseleng. Jesu o folisitse banna, basali, bana, ba-Juda, balichaba, barui, le bafumanehi, le sa reng letho. Bakuli ba babe haholo ba lepera le bofofu ba ne ba sa fete bokhoni ba hae. A folisa le bakuli ba nang le “boloetse” bo fetisa ohle—lefu. Bekeng ena, re sheba mehlala e ’meli ea pholiso e sa tšoaneng. Ho o mong, mokuli o ne a kula hoo a neng a sitoa ho tla ho Jesu ka bo eena. Matšoao a hae a ne a bonahala ho bohle. Ketsahalo e ’ngoe, ho ne ho se matšoao a letho a bonahalang.

Liketsahalo ka bobeli, pholo e tlile ka nako le tsela ea Molimo.

Ha re ntse re ithuta sehloho sena sa phomolo bohlokong le mahlomoleng, hape re tla thuisa potso eo bohle ba rōna, kae kae leetong la rōna la Bokreste, re kileng ea thulana le eona. Ho etsahala joang ha lithapelo tsa rōna li sa arabeloe?

Re fumana phomolo joang hee?