---
title:  Mangolo le ’Nete
date:   05/12/2024
---

Evangeling eohle, Lengolo le bapala karolo ea bohlokoa ho re bolelleng ka eo e leng Tsela, le ‘Nete le Bophelo. Hohle ka hare ho evangeli, joalo ka hohle ka har’a Bibele, Testamente ea Khale le e Ncha, Mangolo a bapala karolo e hlokolosi ho senoleng ’nete. Sena ke ’nete ha ho tluoa ho ruteng ka hore na Jesu ke mang le hore na o tletse ho etsa eng.

`Bala Johanne 5:38–40. Jesu o reng moo ka mangolo?`

Jesu le barutuoa ba hae ba supile Lengolong hape le hape ho mo netefatsa e le Mesia. Kreste o itse, “‘Hola le lumela Moshe, le ho ’na le ka be le lumela; hobane o ngolile taba tsa ka. Empa ekare ha le sa lumele mangolo a hae, le ka lumela mantsoe a ka joang?’” (Johanne 5:46, 47).

`Bala Luka 24:27. Hobaneng ho le bohlokoa hore Jesu e sa le pele o supile Mangolong e le ho bontša bohlohkoa ba bosebeletsi ba hae?`

Sebakeng se seng, ha a qotsa ho tsoa bukeng ea Exoda, Kreste o itse, “‘Na ha lea ka la bala hoo le ho boleletsoeng ke Molimo ha o re:...?’” (Matt. 22:31). Sakaria o boletse ka lipallo tsa Molimo hore “Joalo ka ha (Molimo) a na a boletse ka molomo oa baporofeta ba halalelang ba hae, ba bileng teng mehleng ea pele” (Luka 1:70). Thutong ea hae ka letsatsi la Pentekonta, Petrose o ile a re, “‘Lengolo le etsahale, le porofetiloeng ke Moea o Halalelang ka molomo oa Davida,” (Liketso 1:16).

Bibele ha se buka ea tsa mahlale. Ha e hlalose hore na ho ka aroloa joang athomo kapa ho sebetsa boko ka thipa. Empa e etsa se fetisang ka bohlokoa. E fana ka boemo boo ka bona lefatše la rōna le nang le moelelo. Ke senotlolo se bulang monyako, leseli le fanang ka bokhoni ba ho bona. Kantle ho lona, re ne re tla ba lefifing ka boteng ba Molimo, mosebetsi oa hae tlholehong, tlhaho ea rōna, moelelo oa bophelo, le bokamoso.

`Ke li-’nete life tse rutoang ke Bibele tseo mahlale, le ka lipolelo fela, a ke keng a re ruta tsona?`