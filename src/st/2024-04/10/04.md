---
title:  Ke ’na Tsela, le ‘Nete le Bophelo
date:   03/12/2024
---

`Bala Johanne 14:5, 6. Ke potso eo Thomase a e entseng ka mo Jesu a eang teng? Jesu o arabile joang?`

Potso ea Thomase e utloahala ho lekana. Haeba u sa tsebe motho e mong a eang teng, u ka tseba tsela joang ea ho latela motho eo? Jesu o tlatseletsa karabo ea hae ka ho supa hore eena ke tsela. Tsela e eang ho kae? Tsela e eang ho Ntate. Selelekeleng (Johanne 1:1–18) kamano e lipakeng tsa Lentsoe (logos), Jesu Kreste, le Ntate ea tiisoa.

Johanne 1:18 e re Mora ea ’notši (ha e tolokiloe hantle ke ea ikhethang mona) oa Molimo ke ea tsebisitseng Ntate. Ho tsebisa temaneng ena ke leetsi la segerike exēgeomai, ho bolelang ho hlalosa, ho toloka, ho hlahisa. Re fumana lentsoe exegesis ho tsoa mona. Ho bolela ho ntsa moelelo. Ke hore, Jesu Kreste ke eena khokahano e isang ho Ntate, eena ea hlalosang kapa ho toloka Ntate ho lefatše le oeleng. Ha e e le hantle, ke tsela, kapa mocha o eang ho Ntate. Kantle ho eena re haelloa ke kutloisiso.

`Bala Johanne 14:7–11. Ke joang Jesu a ileng a tlosa ho se utloisise ha Filipi?`

Filipi o ile a kopa ho bona Ntate, ntho eo ho seng motho oa moetsalibe a ka e etsang a phela (bapisa le Exod. 33:17–34:9, Johanne 1:18). Jesu o khalema ho hloka tumelo le ho supa hore ha re ’mone, re bone Ntate (Johanne 14:9). Ha e le hantle, ho hlakile hore Jesu ke tsela e isang ho Ntate. Kantle ho eena, tsela e ba lefifi le ho se tsebahale. Ke eena leseli le bonesang tsela e eang ho Molimo.

Jesu o hokahanya ’moho lintlha tse tharo: tsela, ’nete, le bophelo. Polelo tsela e sebelisitsoe fela ho Johanne 1:23 malebana le Johanne Mokolobetsi ho lokisetseng Jesu tsela, ’me e sebelisoa mona ho Johanne 14:6. Empa ’nete le bophelo ke lihlooho tse kholo lievangeling. Thuto ea rōna ea Laboraro le Labone e tla tiisa taba ea ’nete, sehloho sa bohlokoa, haholo lefatšeng moo taba ea “’nete” e botsoang lipotso.

`Hobaneng ho khothatsa ho hlokomela hore Jesu ke tšenolo ea bohlokoa ka ho fetisisa eo re ka bang le eona moo ea seo moo Molimo Ntate a leng sona?`