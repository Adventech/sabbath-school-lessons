---
title:  Ke ’Na ’Nete
date:   04/12/2024
---

`Bala Johanne 1:14, 17; Johanne 8:32, Johanne 14:6, le Johanne 15:26. Ke joang Johanne a hokahanyang taba ea ’nete hantle ho Jesu?`

Hape le hape evangeli ea Johanne, ’nete e hokahane le Jesu, le Ntat’ae, le Moea o Halalelang. ’Nete e hokahane le Jesu, Lentsoe (logos), le leseli—khahlanong le lefifi (Johanne 1:1–14, Johanne 3:19–21). Le hape, leshano le hokahane le diabolose le sebe (Johanne 8:44–46). Ha e le hantle, ’nete ho Johanne ha se taba fela ea lintlha tse nepahetseng le lintlha. E kenyeletsa lintho tse joalo, empa tse fetang mona, taba ea ’nete e fupere mokhoa oa boitšoaro oa botšepehi ho Molimo le thato ea hae.

“Ho na le ba bangata ba llelang Molimo o phelang, ba labalabelang boteng ba Molimo. Lithuto tsa filosofi kapa meqoqo ea bohlale, leha e ngotsoe ka boqhetseke, e ke ke ea khotsofatsa pelo. Mehopolo le boqapi ba batho ha li na boleng. Lentsoe la Molimo a le ke le bue le sechaba. Ha bao esaleng ba utloa meetlo le lithuto tsa batho ba ke ba utloe lentsoe la eo lentsoe la hae le ka nchafatsang moea ho isa bophelong bo sa feleng.”–Ellen G. White, Christ’s Object Lessons, p. 40.

Nahana ka seo ho se bolelang ho Jesu ho ba ’nete. Jesu ke logos, Lentsoe le neng le le ho Molimo e sa le le tšimolohong leo e leng moetsi oa tsohle tse hloliloeng (Johanne 1:1–4). Ea bonngoeng le Ntate ho tloha bo sa feleng, Jesu o na le limelo tsa Ntate, ’me hape ke “EA LENG TENG.” Botho ba hae ha bo ea itšetleha ho eng kapa eng. Ha ho se leng teng, ho kenyeletsa le tsebo, kantle ho eena. ’Me tsohle tse teng, tse entsoeng, li entsoe fela ka Jesu le ho ba teng ka eena hape. “Hobane ka ho eena ho hloliloe tsohle tse maholimong le tse lefatšeng, tse bonoang le tse sa bonoeng, leha e le literone, leha e le marena, leha e le lihlooho, leha e le mebuso; tsohle li hloliloe ka eena, ’me li hloletsoe eena.

Ke eena ea leng kapele ho lintho tsohle, ’me tsohle li eme ka eena” (Ba-Kol. 1:16, 17).

Jesu ha se fela sebopeho sa ’nete. Ke ’nete. ’Nete ha se mohopolo kapa khakanyo. Ke motho!

’Nete, Jesu Kreste, e ka hokahanngoa le leseli le bonesetsang lefatše (Johanne 8:12). E tšoana le seo C. S. Lewis a se boletseng ka Bokreste, “Ke lumela ho Bokreste joalo ka ha ke lumela hore letsatsi le chabile, e seng hobane fela ke lebona, empa hobane ka lona ke bona tsohle tse ling.”— “Is Theology Poetry?” (n. p.: Samizdat University Press, 2014), p. 15, e ileng ea hlahisoa pele ka 1944.

Ke ka Jesu, ’nete, re khonang ho toloka hantle lefatše le re potileng.