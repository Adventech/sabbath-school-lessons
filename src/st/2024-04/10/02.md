---
title:  Ke le Beetse Mohlala
date:   01/12/2024
---

Puisano ea tumeliso (Johanne 13–17) e fana ka litaelo ho barutuoa ba Jesu malebana le bokamoso. Mokhoa oa eona o batla o tšoana le tumeliso ea Moshe ho Deuteronoma kapa tlhohonolofatso ea Jakobo baneng ba hae (Genese 47–49) kapa taelo ea Davida ho Solomone (1 Ba-Korinthe 28–29). Jesu o tšelisa barutuoa ba hae malebana le ho tsamaea ha hae. O tšepisa moemeli ea tla mo emela (Moea o Halalelang; Johanne 14–16). O lepa lihloreho tse tlang (Johanne 15–16), ’me o khothatsa barutuoa hore ba lule ba tšepahetse (Johanne 15).

`Bala Johanne 13:1–20. Ho etsahetseng moo, ’me hobaneng pale ee e le bohlokoa? Ke lithuto li fe tseo Jesu a neng a batla ho li ruta?`

Karolong eo ea lefatše matsatsing a Jesu, batho ba ne ba roala meqathatso kapa ba tsamaea ka maoto. Maoto a ne a tla apareloa ke lerole le ho ba litšila. E ne e le tloaelo ho mohlanka kapa lekhoba ho hlatsoa maoto a ba tlang lijong. Empa ho ne ho se mohlanka bakeng sa mosebetsi ona bosiung boo Jesu a jang lijo tsa ho qetela le barutuoa ba hae pele a tšoaroa.

Ho Makaleng ha bohle, Jesu ka sebele a ema selallong ’me a ba hlatsoa maoto bohle. Johanne 13:4, 5 e bolela liketso tsa Jesu ka tatellano. E boleloa ka botlalo ho netefatsa hore ke monghali ea etsang ketso ena e sa kholoeheng ea boikokobetso.

Ka ho bolela karabo ea Petrose, Johanne 13:8–11 e tebisa ho Makala le ho se utloisise ha barutuoa liketsong tsa Jesu. Ke joang Jesu, Morena, Mesia, a ka etsang ketso e tlase joalo? Petrose a hana ho lumella Jesu ho mo hlatsoa maoto, empa a bolelloa ke Jesu hore ha a sa sebelisane le eena, ha a na ba le kabelo ho Jesu. Eaba Petrose o kopa ho fetang hoo, a bontša thahasello ea hae ea ho khokahana le Jesu ka tsela tsohle.

Bohlokoa ba ketso ea Jesu bo hokahane le hore na ke mang. Oa bolela ho Johanne 13:13 hore ke moruti le Morena. Ke seo ba neng ba mo bitsa sona, ’me supa hore ho joalo. Maemo ana a supa borena le matla.

Empa, Jesu o ruta hore matla le borena li sebelisoe ho sebeletsa, e seng ho iphahamisa. Kereke ea Masala e nkile mohlala ona oa Jesu, e nka seo ka toka se bitsoang tšebeletso ea boikokobetso ea tlhekelo bakeng sa selallo sa Morena.

`Tšebeletso ee ea boikokobetso e u ruta eng ka ho latela likhatong tsa Jesu le hore ka boikokobetso re sebeletse ba bang?`