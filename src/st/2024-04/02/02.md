---
title:  Ho Feptjoa Likete tse Hlano
date:   06/10/2024
---

Ho Johanne 6:4, 5, moapostola o tsoa tseleng ea hae ho bolela hore nako ea ho fepa likete tse hlano e bile pejana ho Paseka. Paseka e ne e le sehopotso sa topollo ea Iseraele Egepeta. Konyana ea paseka e ne e nka sebaka sa lefu la matsibolo. Sehlabelo sena se ne se lekanya lefu la Jesu sebakeng sa rōna. Sefapanong, kotlo e neng e re lokela ka lebaka la libe tsa rōna ea oela ho Jesu. Kreste, Paseka ea rōna, ruri e hlabetsoe rōna (1 Ba-Kor. 5:7).

“O jere kotlo ea molato, le ho pateloa sefahleho sa Ntate, ho fihlela pelo ea hae e robeha le bophelo ba hae bo senyeha. Sehlabelo sena sohle se ile sa etsoa hore baetsalibe ba tle ba pholohe.”—Ellen G. White, The Great Controversy, p. 540.

`Bala Johanne 6:1–14. Ke ho tšoana hofe ho ka fumanoang lipakeng tsa Jesu le Moshe? Ke hore, ke eng eo Jesu a e entseng mona e lokelang e be e hopolitse batho ka topollo eo baholo ba bona ba e amohetseng ka bosebeletsi ba Moshe?`

Lintlha tse ’maloa ka pale ena li beha Jesu boemong bo tšoanang le ba Moshe Phallong. Nako ea Paseka (Johanne 6:4) e supa topollo ea kholo ho tsoa Egepeta. Jesu o nyolohela thabeng (Johanne 6:3) joalo ka Moshe a ile hloella thabeng ea Sinai. Jesu o leka Filipi (Johanne 6:5, 6) joalo ka ha Baiseraele ba ile ba lekoa lefelleng. Ngatafatso ea mahobe (Johanne 6:11) ke tšoantšetso ea manna. Ho phuthoa ha masalla a lijo (Johanne 6:12) ho supa morao ha Baiseraele ba ne ba ola manna. Liroto tse leshome le metso e ’meli tsa masalla li ea phuthoa (Johanne 6:13), palo e tšoanang le ea meloko e leshome le metso e ’meli ea Iseraele. ‘Me batho ba bolela hore Jesu ke moporofeta ea tlileng lefatšeng (Johanne 6:14), ea tšoanang le “moporofeta Moshe” ea boletsoeng ho Deuteronoma 18:15. Tsena tsohle li supa ho Jesu e le Moshe e mocha—ea tlileng ho pholosa sechaba sa hae.

Ka hona, Johanne o bontša Jesu e seng fela a etsa meeka le mehlolo, empa a etsa meeka le mehlolo, eo ka boemo ba eona, e lokelang ho ba le moelelo o khethehileng bakeng sa sechaba sa Bajuda. O ne a ba supa, ka tsela e itseng, bomolimong ba hae.

`Bala Esaia 53:4–7 le 1 Petrose 2:24. Ke ’nete efe e kholo eo litemana tsee li e rutang ka Jesu e le konyana ea Molimo? Ke joang bomolimo ba hae bo hokahanang le ’nete ee, ’me ke hobaneng ’nete ee e le bohlokoa eo re ka e tsebang?`