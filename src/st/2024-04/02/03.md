---
title:  “Ruri, ke Moporofeta”
date:   07/10/2024
---

`Bala Johanne 6:14, 15, 26–36. Ke joang batho ba ileng ba arabela mohlolo oa hae, ’me Jesu o ile a sebelisa see joang ho leka ho ba ruta hore na eena ke mang?`

Bajudea ba ne ba lebeletse mesia oa lefatše ea tla ba lopolla khatellong ea ’muso oa Roma. Lintho tse peli tse thata ho tse bakoang ke ntoa ke ho fepa le mabotho le ho alafa ba lebemetseng le bafu. Ka mohlolo oa hae, Jesu o bontšitse hore a ka etsa tseo ka bobeli.

Empa ha lona lebaka leo Jesu a le tletseng, ’me seo e ne e se sepheo sa mohlolo oo. Hantle, tlaleho ea phepo ea likete tse hlano e fane ka monyetla oa ho bontša hore Jesu ke bohobe ba bophelo, hore Molimo ka sebele o tlile fatše ho tsoa leholimong. “‘Ke ’na bohobe ba bophelo,’” O rialo. “‘Ea tlang ho ’na a ke ke a lapa’” (Johanne 6:35).

Ena ke ea pele ea tse supileng ea lipolelo tsa “Ke ’na” Evangeling ea Johanne, moo “Ke ’na” e hokahantsoeng le se latelang (“bohobe ba bophelo,” Johanne 6:35; “leseli la lefatše,” Johanne 8:12; “monyako,” Johanne 10:7, 9; “molisa ea molemo,” Johanne 10:11, 14; “tsoho le bophelo,” Johanne 11:25; “tsela, le ’nete, le bophelo,” Johanne 14:6; “sefate sa ’nete sa morara,” Johanne 15:1, 5). Polelo ka ’ngoe e supa ‘nete ea bohlokoa ka Jesu. Lipolelo tsa “Ke ’na” li supa morao ho Exoda 3, moo Molimo a itlhahisang ho Moshe e le ea LENG TENG (bapisa le Johanne 8:58). Jesu ke eena eo EA LENG TENG e moholo.

Empa ba sitoa ba fetoa ke sena sohle.

“Lipelo tsa bona tse sa khotsofalang tsa botsa hobaneng, haeba Jesu a ka etsa mehlolo e makatsang eo e leng lipaki tsa eona, a ke keng a fana ka bophelo bo botle, matla le maruo sechabeng sa hae, ho ba lokolla khatellong, le ho ba phahamisetsa matleng le tlotleng na? Taba fela ea hore o ipitsa Mor’a Molimo, empa ha latole ho ba morena Iseraeleng, e bile sephiri seo ba neng ba sitoa ho se lekanya. Ho hana ha hae ha behoa hampe. Bongata ba qeta ka hore ha a lokele ho ipolela joalo hobane ka bo eena o latola semelo sa bomolimo sa thomo ea hae. Ka hona ba lumella ho se lumele lipelong tsa bona, ’me peo eo Satane a e jetseng ea beha litholoana tsa mofuta oa tsona, ka ho se utloisise le ho kheloha.”—Ellen G. White, The Desire of Ages, p. 385.

Ba ne ba batla kuno e tšoarehang ho e-na le ’nete ea bosafeleng. Hona ke leraba leo bohle re tobaneng le lona ha se ele hloko.

`Ke joang re ka qobang ho tšoareha ke lintho tsa nama ka ho sekisetsa tsa moea?`