---
title:  Matšoao a Bomolimo
date:   05/10/2024
---

### Bala Bakeng sa Thuto ea Beke ena
Johanne 6:1–15, Esa. 53:4–6, 1 Ba-Kor. 5:7, Johanne 6:26–36, Johanne 9:1–41, 1 Ba-Kor. 1:26–29, Johanne 11.

> <p>Temana ea khopolo</p>
> ““Jesu a re ho eena: ‘Ke ’na tsoho le bophelo; ea lumelang ho ’na, leha a shoele, o tla phela. E mong le e mong ea phelang, ’me a lumetse ho ’na, a ke ke a shoa le ka mohla o le mong. Na u lumela hona na?’” (Johanne 11:25, 26).

Bibele e hlakile hore Jesu Kreste ke mor’a bosafeleng, ea mong le Ntate, ea sa etsoang le ho boptjoa. Jesu ke eena ea entseng tsohle tse entsoeng (Johanne 1:1–3). Ka hona, e sale a le teng; ha ho nako eo a neng a se teng.

Leha Jesu a tlile lefatšeng lena le ho nka botho, e sa le a bolokile bomolimo ba hae, ’me ka linako tse itseng Jesu o ile a bolela le ho etsa lintho tse senolang bomolimo bona.

’Nete ena e ne e le bohlokoa ho Johanne, e leng lebaka leo, ha a bolela mehlolo ea Jesu, Johanne o e sebelisitse ho supa bomolimo ba Jesu. Jesu haa etsa fela lintho tse senolang bomolimo ba hae empa o ne a tšehetsa mantsoe a hae ka mesebetsi e bonahatsang bomolimo ba hae.

Thuto ea beke ena e sheba lipontšo tse kholohali tsa bomolimo ba Jesu. Se hlollang ke hore pontšong e ’ngoe le e ’ngoe batho ba bang ha ba ka ba lumela mohlolo kapa bohlokoa ba oona. Ba bang e bile nako ea ho furalla Jesu, nako ea keketseho ea bofofu; ho ba bang, nako ea ho rera lefu la Jesu. ’Me ho ba bang—nako ea ho lumela hore Jesu e ne e le Mesia.

_*Ithute thuto ea beke ena ho lokisetsa Sabatha sa la 12 Mphalane._