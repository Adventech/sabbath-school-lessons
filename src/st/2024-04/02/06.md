---
title:  Tsoso ea Lasaro
date:   10/10/2024
---

Johanne 11 e tletse ka masoabi—masoabi a litaba tse bosula ka bokulo ba motsoalle ea ratoang (Johanne 11:1–3); ho mo llela ha a shoele (Johanne 11:19, 31, 33); lillo tsa likhaitseli ka hore Lasaro a ka be a sa shoa hoja Jesu a bile teng (Johanne 11:21, 32); le meokho ea Jesu ka sebele (Johanne 11:35).

Empa Jesu o liehile ka matsatsi a mabeli pele a qala leeto le eang ho Lasaro (Johanne 11:6), le ho bolela hore o thabetse hore e be ha aka a potlakela ho ea (Johanne 11:14, 15). Ketso ena e ne e sa tsoe pelong e batang. Empa, e ne e le ho senola khanya ea Molimo.

Ka nako eo re fihlang ho Johanne 11:17–27, Lasaro o se a shoele matsatsi a le mane joale. Ka mora matsatsi a mane setopo sa hae se lokela e be ne se ntse se bola joale, ’me joalo ka ha Maria a boletse, “‘Morena, o se a nkha, hobane e se e labone a le mona’” (Johanne 11:39). Ha ho tika-tiko, ho lieha ha Jesu ho ile ha thusa ho etsa hore mohlolo o latelang e be o hlollang le ho feta. Ho tsosa setopo se bolang? Ke bopaki bofe bo fetang boo Jesu a ka beng a fane ka bona hore ruri ke Molimo ka bo eena?

Joale, e le Molimo, e le eena ea hlotseng bophelo e sa le qalong—Jesu o ne a na le matla holima lefu. Ka hona, Jesu o sebelisa monyetla ona, oa lefu la Lasaro, ho senola ’nete e hlokolosi ka eena. “‘Ke ’na tsoho le bophelo; ea lumelang ho ’na, leha a shoele, o tla phela. E mong le e mong ea phelang, ’me a lumetse ho ’na, a ke ke a shoa le ka mohla o leng mong’” (Johanne 11:25, 26).

`Bala Johanne 11:38–44. Jesu o entse eng e tšehelitseng seo a se bolelang?`

Joalo ka ha Jesu a bontšitse hore ke leseli la lefatše (Johanne 8:12, Johanne 9:5) ka ho nea motho ea foufetseng pono (Johanne 9:7), joale mona o tsosa Lasaro bafung (Johanne 11:43, 44) a bontša hore ke tsoho le bophelo (Johanne 11:25).

Mohlolo ona, ho feta ofe kapa ofe, o supa ho Jesu e le mofani oa bophelo, e le Molimo ka sebele. E fana ka tšehetso e matla bakeng sa sehlooho sa Johanne hore Jesu ke Mor’a Molimo ’me ka ho lumela, re ka ba le bophelo ka eena (Johanne 20:30, 31).

Leha hole joalo, nakong eo re fihlang qetellong ea pale ena e hlollang (Johanne 11:45–54), eo bohle ba boneng ba lumetseng (Johanne 11:45), taba e makatsang e matla ea etsahala. Jesu oa bontša hore a ka khutlisetsa motho ea shoeleng bophelong, empa joale, batho bana ba nahana hore baka mo thiba ka ho mo bolaea? Mohlala o motle oa bofokoli ba botho papisong le bohlale le matla a Molimo!