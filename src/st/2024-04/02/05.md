---
title:  'Pholiso ea Motho ea Foufetseng: Karolo 2'
date:   09/10/2024
---

`Bala Johanne 9:17–34. Ke potso eo baetapele ba e botsitseng, ’me monna ea foufetseng o ile a arabela Joang?`

Karolo ena e telele ea Johanne 9 ke eona fela karolo ea Johanne moo Jesu e seng eena mophetoa oa sehlooho, leha e bile eena sesosa sa puisano. Joalo ka ha potso ea sebe e ile ea qala pale ena (Johanne 9:2), Bafarisi ba nahana hore Jesu ke moetsalibe ka ha a folisitse ka Sabatha (Johanne 9:16, 24), ’me ba nyefola motho ea folisitsoeng ka hore “U tsoaletsoe libeng kahohle” (Johanne 9:34).

Se fapaneng haholo sa hlaha. Motho ea neng a foufetse joale o ntse a bona hanyane ka ha nyane, e seng fela nameng empa le moeeng, ha a ntse a hola ho ananeleng Jesu le ho lumela ho eena. Bafarisi ka hlakoreng le leng, ba nna ba foufala kutloisisong ea bona, ea pele ka ho arohana holima Jesu (Johanne 9:16), le ho se tsebe moo a tsoang teng (Johanne 9:29).

Ho sa le joalo, ho pheta mohlolo ona ho fa Johanne monyetla oa ho re bolella hore na Jesu ke mang. Taba ea sehloho ea meeka ho Johanne 9 e kenella lihloho tse ’maloa Evangeling. Johanne o tiisa hore Jesu ke leseli la lefatše (Johanne 9:5; bapisa le Johanne 8:12). Pale hape e sebetsana le tlhaho e hlollang ea Jesu. Ke mang, O tsoa kae, thomo ea hae ke efe? (Johanne 9:12, 29; bapisa le Johanne 1:14). Setšoantšo sa Moshe, eo ho builoeng ka eena tlaleho ea mohlolo o fetileng, hape sea hlaha khaolong ena (Johanne 9:28, 29; bapisa le Johanne 5:45, 46 le Johanne 6:32). Ea ho qetela, ho na le sehloho sa karabo e tsoang ho letšoele. Ba bang ba thabela lefifi ho e-na le leseli, ha ba bang ba arabela ka tumelo (Johanne 9:16–18, 35–41; bapisa le Johanne 1:9–16, Johanne 3:16–21, Johanne 6:60–71).

Se tšosang mona ke bofofu basemoea ba baetapele ba selumeli. Eo e kileng ea ba sefofu le ea kopang o kile a phatlalatsa, “‘Ha ho e-so utloahale le ka mohla o le mong hobane motho o tutubolotse mahlo a motho ea tsoetsoeng e le sefofu. Hojane eo hase oa Molimo, o na a ke ke a tseba ho etsa letho” (Johanne 9:32, 33). Leha ho le joalo baetapele ba bolumeli, ba tataisi semoeng, bona bao e neng e lokela e be bona ba pele ho ela Jesu hloko le ho mo amohela e le mesia—ba nena bopaki bohle bo matla, ba se ke ba 'mona. Kapa ha e le hantle ha ba batle ho bona. Tlhokomeliso e matla ha ka kang ka moo lipelo tsa rōna li ka re thetsang kateng!

`Bala 1 Ba-Korinthe 1:26–29. Ke joang seo Paulose a ngolang ka sona moo se kenang hantle ho se etsahetseng ponong ee, ’me ke joang motheo o tšoanang o sebelisoang le joale?`