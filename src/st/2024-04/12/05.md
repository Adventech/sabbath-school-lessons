---
title:  Lebitla le Lephaka
date:   18/12/2024
---

`Bala Johanne 20:1–7. Ke bohlokoa bofe ho rōna ba se hlahisoang litemaneng tsee?`

Jesu o shoele thapama ea Labohlano le ho tsoha hoseng ha Sontaha. Hobane Sabatha se ne se le haufi ha patoa (Johanne 19:42), lepato le ile la etsoa ka potlako ’me ho sa phethahala. Leha ba ne ba rata Jesu ha kalo, balateli ba hae ba boloka Sabatha ’me ba se ke ba ea lebitleng (bapisa le Mareka 16:1, Luka 23:56). Ka mor’a Sabatha, basali ba itseng ba reka linoko ho li tlisa lebitleng hoseng ha Sontaha. Ho makalaleng ha bona, letlapa le ne le ribollotsoe, ’me lebitla le le lephaka.

Maria Magdalena e ne e le e mong oa ba tlileng mesong eo lebitleng. A matha ho ea bolella Petrose le Johanne seo a se boneng. Banna bao bobeli ba mathela moo. Johanne a siea Petrose le ho fihla pele. A inama le ho nyarela ka hare ’me a bona lesela leo Jesu a neng a phuthiloe ka lona le lutse moo. Empa ha aka a kena ka hare. Petrose, leha hole joalo, a kena ka hare le ho bona lesela la lene le lutse moo. A bona le lesela le neng le tlamile hlooho ea Jesu, empa le ne le sa lula le masela a mang. Le ne le mennoe le ho behelloa ka thoko.

`Bala Johanne 20:8–10. Se neng se boleloa ke lesela la hlooho le mennoeng ke eng?`

Ka mora hore Petrose a kene lebitleng, Johanne le eena a kena. Johanne 20:8 e re a kena, a bona le ho lumela. Honaneng ho bona masela a lebitla le lesela la hlooho a lutse a arohane, a mennoe, a etsa hore Johanne a lumele hore Jesu o tsohile bafung?

Ho araba potso ena, ho bohlokoa ho nahana ka hore na hobaneng lebitla le ka ba fela. Karabo e bonolo ke hore masholu a mabitla. Empa tlhaloso ena e hloleha ka mabaka a mararo. Ea pele, Mattheu o re bolella hore lebitla le ne le lebetsoe (Matt. 27:62–66), ho etsang bosholu lebitleng ho ba thata. Ea bobeli, masholu a mabitla a utloa lintho tsa bohlokoa, e seng litopo tse bolang. Ea boraro, masholu a mabitleng a tatile ’me ha a mene masela a mabitla. Haho makatse hee, hore ha Johanne a bona lesela la hlooho le mennoe, a lumela hore Jesu o tsohile bafung.