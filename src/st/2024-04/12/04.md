---
title:  “‘Ho Phethehile’”
date:   17/12/2024
---

Joalo ka ha Johanne 19:17–22 e bontša, Pilato o ile a ngola mongolo ka se-Latine, se-Gerike, le ka se-Heberu o reng, “‘Jesu oa Nazaretha, morena oa ba-Juda’” (Johanne 19:19). Baetapele ba bolumeli ba ne ba batla e fetoloe. Pilato a latola ka eona, ’me mongolo oa sala, paki e thotseng ea ’nete ka Jesu le leleng la matšoao a hore Jesu o ile a tlotloa sefapanong e le Morena. E ne e le Jesu, Morena oa bona ka-’nete, Morena oa ba-Juda, ea leketlileng sefapanong joalo ka sesinyi.

“Matla a kaholimo ho a Pilato kapa ba-Juda a n’a laetse ho behoa ha mongolo oo ka holim’a hlooho ea Jesu. Ka neo ea Molimo o ne o lokela ho tsosa mohopolo, le ho batlisisa Mangolong.”—Ellen G. White, The Desire of Ages, p. 745.

`Bala Johanne 19:25–27. Ke pono e amang malebana le ’m’a Jesu e etsahetseng sefapanong?`

Hara ba neng ba eme maotong a sefapano letsatsing leo e ne ele Johanne, morutuoa ea ratoang, hammoho le Maria, ’m’a Jesu, le ba bang. Lilemo tse ngata pele, Simeone o ne a profetile maiphihlelo ona ana ha Josefa le Maria ba tlisitse Jesu tempeleng ho behoa matsoho (bapisa le Luka 2:34, 35). Joale metsotsong ea hae ea ho shoa, Jesu o bua le ’m’ae. “‘Mosali, bona mora oa hao ke eo!’” le ho Johanne o re: “‘Bona, ’m’ao ke eo!’” (Johanne 19:26, 27).

`Bala Johanne 19:28–30. Ke bohlokoa bofe ba mantsoe a Jesu a shoa, “Ho phethehile”?`

Leetsi la se-Gerike teleō (ho qeta, ho phetha, ho etsa) temaneng ea 28 (“tsohle joale li ne li phethiloe,”) ke leetsi le tšoanang le le sebelisitsoeng temaneng ea 30 (“Ho phethehile”). Ho feta moo, lentsoe le leng, teleioō (ho qeta, ho phethela) hape le hlaha temaneng ea 28 malebana le phethahalo ea Lengolo (“ho phetha Lengolo,”). Leha pono e tšosa, tsohle li ne li phetheha, phetheloa, qetoa.

Ha Jesu a re: “Ho phethehile!” O phethela, phethahatsa, mosebetsi oo a o filoeng ke Ntate ho o etsa.

`Ha Jesu a re: “Ho Phethehile,” seo se bolelang ho e mong le e mong oa rōna? Ho ne ho felile eng, ’me seo se kena joang maphelong a rōna?`