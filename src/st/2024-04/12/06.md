---
title:  Jesu le Maria
date:   19/12/2024
---

`Bala Johanne 20:11–13. Ho etsahetse eng mona se bontšang hore na hobaneng Maria Magdalena a sa ka a utloisisa moelelo oa lebitla le fela?`

La ho qetela ha ho buuoa ka Maria pele ho mona e ne e le ha a bolella Petrose le Johanne ka lebitla le fela (Johanne 20:2). Ba mathela lebitleng, ‘me a khutlela moo ha morao. Ka mora hore Petrose le Johanne ba hlahlobe lebitla, ba tsamaea. Empa Maria a khutla, a lla, a ’na a potoloha. Ha ho tika-tiko o se a llile haholo matsatsing ’maloa a fetileng. ’Me joale—sena hape? A inama, a sheba ka hare.

Ho Makaleng ha hae, mangeloi a mabeli a apereng bosoeu a ne a le ka lebitleng, a lutse moo setopo sa Jesu se neng se lutse teng. A mo botsa, “‘Mosali, u llela’ng?’” (Johanne 20:13). Karabo ea hae e bohloko e bile hore ba nkile Morena oa hae, le hore ha a tsebe moo ba mo beileng.

`Bala Johanne 20:14–18. Ke eng se fetotseng sohle bakeng sa Maria?`

Ka mahlo a tletseng meokho, Maria a reteleha ’me a bona motho ea emeng ka morao ho eena. Ka mantsoe a tšoanang le a mangeloi, monna eo a botsa, “‘Mosali, u llela’ng? U batla mang?’” (Johanne 20:15). U nahana hore o bua le molemi oa tšimo a kopa thuso ea hae ho fumaneng setopo sa Jesu.

Motho eo o bua lentsoe le leng, “Maria.” E bile tšenolo ea lentsoe le le leng le ileng la fetola lefatše. Hang, Maria ea maketseng o hlokomela hore Jesu ea tsohileng o bua le eena ’me a mo ananela. Jesu a re a se ke a moama, kaha ha a so nyolehele ho Ntate. Empa mosebetsi oa hae ke ho ea le ho bolella barutuoa hore o nyolohela “‘ho Ntate le Ntate oa bona, le Molimo oa ka le oa lōna,’” (Johanne 20:17). Maria a phethahatsa thomo ea hae. A bolella barutuoa hore o bone Morena ’me a bolela le tse ling tsohle tseo a li buileng le eena (Johanne 20:18).

`Bala 1 Ba-Korinthe 15:12–20. Ho ea ka Paulose, molemo oa tumelo ea rōna ke ofe ha Kreste a tsoha bafung?`