---
title:  Konyana ea Molimo
date:   21/10/2024
---

Sechaba sa Baheberu se ne se lebeletse mesia ea neng a tla ba lokolla Roma. Sepheo sa Evangeli ea Johanne e ne e le ho fetola kutloisiso ea bona ka mesia e le hore ba tle ba ele hloko Jesu ho phethahalo ea boprofeta bo boletsoeng malebana le Morena ea tlang. Mesia e ke ke ea ba ’musi oa lefatše. O tlile ho phethahatsa lipallo tsohle tsa Testamente ea Khale malebana le eena, tse kenyeletsang sehlabelo sa hae sebakeng sa lefatše, le ho nchafatsa likamano lipakeng tsa Molimo le sechaba sa hae.

`Bala Johanne 1:29–37. Ke phatlalatso e fe e etsoang ke Johanne Mokolobetsi ka Jesu? Ke setšoantšo sefe seo a se sebelisang ho mo supa, ’me hobaneng se le bohlokoa ho utloisisa hore na Jesu ke mang le hore na thomo ea hae e tlo ba efe?`

Polelo ea Mokolobetsi malebana le Jesu e le konyana ea Molimo e tšehetsa sepheo ea Evangeli ea Johanne, e leng ho tlisa kutloisiso e nchafetseng ea mosebetsi le boleng ba Mesia. Jesu ruri, o ne a tla phetha lipallo tsa mokhoa oa mahlabelo, ho isa morao pallong ea Mopholosi, e ileng ea fanoa pele ho Genese 3:15.

“Ha kolobetsong ea Jesu, Johanne a mo supa e le konyana ea Molimo, leseli le lecha le ile la bonesetsoa mosebetsi oa Mesia. Kelello ea moporofeta ea lebisoa mantsoeng a Esaia, ‘joalo ka konyana e isoang hlabong.’ Isa. 53:7.”—Ellen G. White, The Desire of Ages, p. 136.

`Bala Mareka 10:45, Ba-Roma 5:6, le 1 Petrose 2:24. Litemana tsee li re thusa joang ho utloisisa mosebetsi oa Jesu e le “konyana ea Molimo”?`

Leha Johanne mokolobetsi a ne a hloka ho tseba haholo ka bosebeletsi ba Jesu, o ne a kholisehile hore Jesu ke Mesia oa pallo, eena ea tlileng e le phethahatso ea boprofeta.

`Nahana ka botebo ka boemo bona ba Jesu e le “Konyana ea Molimo.” Ke litšoantšo life tseo e li tlisang kelellong, ’me ke joang khokahano ea eona mahlabelo a Testamene ea Khale a re thusang ho ananela theko e kholo ea pholoho?`