---
title:  Bopaki ba Johanne Mokolobetsi
date:   20/10/2024
---

Joalo ka ha thuto ea beke e bontšitse, Evangeli ea Johanne e qala ka Jesu Kreste, Lentsoe, bosahlaheng ba hae pele ho tlholeho. Empa selelekeleng se tšoanang, Johanne mokolobetsi ooa hlaha e le paki ea Jesu. Bajuda ba bang nakong ea Jesu ba ne ba lebeletse bo-Mesia ba babeli, oa bopriesta le oa borena. Johanne o ruta ka ho hlaka hore Johanne mokolobetsi ha a ka ipolela e le e mong oa bo-mesia bana, empa, e ne e le paki ea mesia oa ’nete.

`Bala Johanne 1:19–23. Ke joang Johanne mokolobetsi a hlalositseng bosebeletsi ba hae le thomo?`

Baetapele ba bolumeli ba ile ba roma bapriesta le balevi ho botsa Johanne hore na ke mang. Ka tebello e holimo ea mesia Judea, hone hole bohlokoa ho mokolobetsi ho hlakisa kamano ea hae le litebello tseo. E ne e se eena leseli, empa o ne a rometsoe ke Molimo ho paka tsa leseli le ho lokisetsa ho tla ha Mesia (Johanne 1:6–8). Ke ka hoo a ileng a ba arabela ka ho hlaka ka moo a ka khonang, a re: “Ha se ’na Kreste” (Johanne 1:20).

Hape, Johanne mokolobetsi o ne a kolobetsa ka metsi, empa Kreste o tla kolobetsa ka moea (Johanne 1:26, 33). Johanne o ne a sa lokela ho lokolla malokoletso a meqathatso ea Jesu (Johanne 1:27). Kreste o ne a thabeloa ho feta Johanne hobane o tlile pele ho Johanne (Johanne 1:30). Jesu e ne e le Mora oa Molimo, Johanne o ne a mpa a supa ho eena (Johanne 1:34).

`Bala Esaia 40:1–5 le Johanne 1:23. Johanne o sebelisa temana ee joang?`

Nakong eo litsela li neng li le mpe li aloa ka matlapa, bahlanka ba ne ba romeloa pele ho morena ho batalatsa tsela le ho fokotsa methinya e kotsi e le ho lokisetsa morena tsela. Joale, e le phethahatso ea boprofeta, Johanne o tlile ho lokisa lipelo tsa batho bakeng sa Jesu.

`Ke ka litsela life re le Masala, re etsang bosebeletsi bo tšoanang le ba Johanne mokolobetsi? Ke ho tšoana ho fe ho teng?`