---
title:  Barutuoa ba Babeli ba Johanne
date:   22/10/2024
---

Barutuoa ba babeli ba Johanne ba ne ba eme le eena ha Jesu a ne a feta. Johanne a phatlalatsa, “‘Bonang ke konyana ea Molimo!’” (Johanne 1:36). Barutuoa ba babeli ba ne ba mametse molaetsa oa Johanne ka Kreste, ea neng a tla phetha boprofeta ba Testamente ea Khale ba ho tla ha Mesia. Barutuoa ba siea Johanne ho latela Jesu, ba etse hloko hore Jesu o moholo ho Johanne Mokolobetsi le hore ke phethahalo ea molaetsa oa Johanne.

`Bala Johanne 1:35–39. Barutuoa ba babeli baa ba entseng ka mora ho utloa bopaki ba Johanne ka Jesu?`

Ka ho lakatsa ho ba le Jesu, ba hlola letsatsi leo le eena. Ke mang ea tsebang lintho tse hlollang tseo ba ithutileng le ho ba le maiphihlelo a tsona ka nako eo?

E lokela e be litaba tse kholo hobane e so be neng, takatso ea bona e bile ho arolelana maiphihlelo a bona le ba bang. Andrease, e mong oa barutuoa ba babeli, hang a fumana ngoan’abo, Simone, ’me a re, “‘Re bone Mesia’ (ke hore, Kreste, ha ho fetoloa)” (Johanne 1:41). Ha Andrease a tlisa ngoan’abo ho Jesu, hang Jesu a bontša hore o ne a mo tseba, ka ho re, “‘U Simone, mor’a Jona: u tla bitsoa Kefase’” (Johanne 1:42). Jesu o ne a tseba le ho utloisisa Petrose. Hore Jesu o tseba motho ke khubu ea Evangeli ea Johanne. (Sheba ka mohlala, Johanne 2:24, 25.)

“Ha e ne e ba Johanne le Andrease ba ne ba na le moea oa ho se lumele oa bapriesta le babusi ba neba keke ba fumanoa e le baithuti maotong a Jesu. Ba ka be ba tlile ho eena e le baqosi, ho ahlola mantsoe a hae. Empa ha ba ka ba etsa joalo barutuoa bana ba pele. Ba ile ba arabela memo ea Moea o Halalelang thutong ea Johanne mokolobetsi. Joale ba tseba lentsoe la tichere ea leholimo. tšenolo ea leholimo ba e bonesetsoa holima lithuto tsa mangolo a Testamente ea Khale. Lihloho tse mahlakore a mangata tsa ’nete tsa hlahella ka leseli le lecha.”—Ellen G. White, The Desire of Ages, p. 139.

Tabakholo eohle ea Evangeli ea Johanne ke ho tlisa leseling hore na Jesu ke mang, e le hore litaba tse monate tsena li tle li arolelanoe le lefatše.

`Ke ka litsela life Kreste, le tumelo ea hao ho eena, li fetotseng bophelo ba hao? Ke liphetoho life tseo u ntseng u lakatsa ho li bona?`