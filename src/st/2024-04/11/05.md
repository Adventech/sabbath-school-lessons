---
title:  Moea o Halalelang
date:   11/12/2024
---

Moea o Halalelang ha oa hlahella ha kalo Evangeling ea Johanne joalo ka Ntate le Mora. Empa, tšebetso ea oona e bohlokoa katlehong ea thomo ea Jesu.

`Bala Johanne 1:10–13. Temana ee e ruta eng ka bohlokoa ba Moea o Halalelang bakeng sa pako?`

Khaolo ea pele ea Johanne ka bo eona, re ka bona hore na tšebetso ea Moea o Halalelang hore na ke khubu ha kae. Johanne o re bolella hore bohle ba amohetseng Lentsoe, ke hore, bohle ba lumetseng ho eena, eba bana ba Molimo, “ba sa kang ba tsoaloa ke mali, leha e le ka ho rata ha nama, leha e le ka ho rata ha monna, ba mpa ba tsoetsoe ke Molimo” (Johanne 1:13). Sena se tla fela ka tšebetso ea Moea o Halalelang.

`Liratsoana tse latelang li re bolella eng ka mesebetsi ea Moea o Halalelang? Johanne 3:5–8, Johanne 6:63, Johanne 14:26, Johanne 15:26, Johanne 16:7–11.`

“Ho hlalosetseng barutuoa ba hae mosebetsi oa Moea o Halalelang, Jesu oa lakatsa ho ba tlatsa ka nyakallo le tšepo e susumelitseng pelo ea hae. O ile a nyakalla ka lebaka la khaphatseho ea thuso eo a faneng ka eona bakeng sa kereke ea hae. Moea o Halalelang e bile mpho e fetisang hara limpho tseo a ka li kopang ho Ntate oa hae bakeng sa ho phahamisa sechaba sa hae. Moea o ne o lokela ho fanoa e le motsosolosi, ’me kantle ho sena, sehlabelo sa Kreste e ne e tla ba lefela. Matla a bokhopo esale a impha matla ka lilemo-lemo, ’me boinehelo ba batho khapong ena ea bosatane e ne e hlolla. Sebe se ka haneloa le ho hloloa fela ka bokena lipakeng bo matla ba motho oa boraro oa bomolimo, ea tlang ho tla e seng ka matla a khomarelitsoeng, empa ka matla a Molimo a ka ho phethahala.”—Ellen G. White, The Desire of Ages, p. 671.

Ke tlhohonolofatso e kakang, joale, ho amohela Moea o Halalelang, o tiisang hore Molimo ke ’nete (Johanne 3:33). Ke Moea o kholisang hore sebe se teng, le ho loka, le kahlolo (Johanne 16:8–11). ’Me senotlolo sa rōna ho tseba se nepahetseng, sa ’nete, se molemo, ke boinehelo ba rōna ba kelello le maiphihlelo Lentsoeng la Molimo ka kholiso le khalemelo ea matla a Moea o Halalelang.