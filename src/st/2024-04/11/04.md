---
title:  Ho Tseba Mora ke ho Tseba Ntate
date:   10/12/2024
---

Evangeli eohle ea Johanne, moapostola o hlalosa ka moo Jesu, Mora, a etsang mesebetsi e supang ho Ntate. Jesu o hlalosa hore na Ntate ke mang le ho bontša ka moo likamano tsa hae le lefatše la rōna li leng kateng. Ke sona sohle se lumellanang le Johanne 1:18, se reng o re tsebisitse Ntate (Segerike exēgeomai: ho hlalosa, ho toloka, ho hlahisa). Hape le hape Jesu o etsa sena. Lentsoe Ntate (patēr) le hlaha makhetho a 136 ho Johanne le makhetlo a 18 ho 1–3 Johanne, e leng ho fetang karolo ea ’ngoe borarong ea tšebeliso ea lona Testamenteng eohle e Ncha. Puisano ea tumeliso ke e ’ngoe ea libaka tse ka sehlohong evangeling moo Jesu a tsebisang Ntate.

Jesu e ne e le moemeli oa Ntate lefatšeng, ’me o tlile ho phela, ka nama, thato ea Ntate. Ha e le hantle, Jesu o itse lintho tsohle o li etsa thatong ea Ntate, e seng ea hae (Johanne 5:30). Sena se ka bonahala qalong e le polelo e makatsang, empa e bontša ka ho phethahala hore na Jesu o ne a inehetse ho le ho kae, joalo ka motho, ho Ntate.

Jesu o itse hape, o rometsoe ke Ntate ho qetela mosebetsi oa hae—pholoho ea batho—le hore Ntate ka sebele e bile paki mosebetsing oa hae (Johanne 5:36–38).

Jesu o ile a phatlalatsa hore o romiloe ke Ntate ho sebeletsa e le eo ka eena fela eo batho ba eang ho Ntate ka eena (Johanne 6:40, 44). Ntate o batla batho ba be le bophelo bo sa feleng bo fumanoang ho Jesu, ea ba tšepisitseng ho ba tsosa tsohong.

`Litemana tse latelang li re ruta eng ka likamano tsa Jesu le Ntate? Johanne 7:16; Johanne 8:38; Johanne 14:10, 23; Johanne 15:1, 9, 10; Johanne 16:27, 28; Johanne 17:3.`

Boipolelo ba Jesu ka likamano tsa hae le Ntate bo ea hlolla. O lekanya hore lithuto tsohle tsa hae ke lithuto tsa Ntate; hore tsohle tseo a li bolelang ke tseo a ikutloeng tsona ho Ntate; hore ho lumela ho eena ho tšoana le ho lumela ho Ntate; hore bobeli mantsoe a hae le mesebetsi, tsohle ke tsa Ntate; le hore eena le Ntate ba momahane leratong le bosebeletsing ba pholoho ea motho. Bopaki ba matla hakalo ba katamelano ea Jesu le Ntate leholimong!

`Ke joang bophelo ba hao bo neng bo ka fetoha ha mehopolo le liketso li ne li bontša thato ea Molimo bakeng sa bophelo ba hao? Ke hore, ke joang re phelang betere seo re se tsebang ho tsoa ho Jesu hore ke thato ea Molimo bakeng sa maphelo a rōna?`