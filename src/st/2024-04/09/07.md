---
title:  Ho Ithuta Haholoanyane
date:   29/11/2024
---

Bala Ellen G. White, “‘God With Us,’” pp. 19–26; “Controversy,” pp. 601–609, in The Desire of Ages.

“Ka ho theohela ho inkeleng botho, Kreste o senotse semelo se fapaneng le semelo sa Satane. Empa o ile a theohela tlase-tlase tseleng ea boipheliso. ‘’Me ha a hlahile joalo ka motho, o ikokobelitse, a iketsa ea utloang ho isa lefung, e, le lefung la sefapano.’ Ba-Fil. 2:8. Joalo ka moprista e moholo ha a behella kathoko liaparo tsa hae tsa boprista, leho sebeletsa ka seaparo se sesoeu sa baprista fela, joale Kreste o ile a nka sebopeho sa mohlanka, leho fana ka sehlabelo, eena moprista, eena lehlatsipa. ‘O hlabetsoe libe tsa rōna, a tetekoa ka baka la makhopo a rōna; kotlo e re tlisetsang khotso e mo oetse holimo.’ Esa. 53:5.

“Kreste o entsoe ka moo ho neng ho re tšoanela, e le hore re tle re etsoe joalo ka ha a lokela. O ile a ahloleloa libe tsa rōna, tseo a neng a sena kabelo ho tsona, hore re tle re lokafatsoe ka ho loka ha hae, hoo re neng re se na kabelo ho hona. A shoa lefu leo e neng e le la rōna, hore re tle re amohele bophelo boo e leng ba hae. ‘Re pholosoa ke maqeba a hae.’”—Ellen G. White, The Desire of Ages, p. 25.

**Lipotso tsa Puisano**:

`Jesu o fane haholo ho pholosa lefatše. O nahana ke mekhoa efe e metle haholo ho thuseng ba bang ho bona ’nete ee e hlollang le ho tla ho eena ka tumelo?`

`Ke lintho life tse fapaneng haholo ho etseng liqeto ka boemo ba botho khahlanong le ho ipapisa le tšenolo ea leholimo?`

`Ke joang lintho tse kang kelello le ho beha mabaka li kenang kutloisisong ea Lentsoe la Molimo? Ke mabaka afe a hlakileng le a utloahalang ao re nang le oona ka ho tla tumelong? Ke joang lintho tse kang boprofeta bo phethahetseng kapa botle bo hlollang le bothata ba lefatše le bopiloeng li re supang hantle ka ho hlaka ho boteng ba Molimo le ho ’nete ea morero oa pholoho?`

`Ka sehlopheng, buang ka karabo ea hao ea potso e qetellong ea thutoea Labobeli. Tumelo ea hao e itšetlehile holim’a eng? Ha motho e mong a ne a ka u botsa hore na hobaneng u lumela ho Jesu le tabeng ea Evangeli, u ne u tla araba joang?`