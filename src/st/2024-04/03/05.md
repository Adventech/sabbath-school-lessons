---
title:  Lihlooho tse Iphetang—Lumela/Ho se Lumele
date:   16/10/2024
---

`Bala Johanne 3:16–21, Johanne 9:35–41, le Johanne 12:36–46. Ke joang litemana tsee li phetang taba ea ho lumela/ho se lumele e hlahang selelekeleng?`

Evangeling ea Johanne, batho ba bonahala ba arohane lihlopha tse peli tse loantšanang: ba lumelang ho Jesu le ho mo amohela e le Mesia, le ba nang le monyetla oa ho lumela, ba mpa ba khetha ho se lumele.

Barutuoa ba sehlopheng sa pele, joalo ka ba bang ba kang Nikodema (ea tlang tumelong butle-butle), mosali ea selibeng, le monna ea tsoetsoeng a foufetse. Sehlopheng sa bobeli ke Bafarisi le baprista ba baholo, batho ba mohlolong oa phepo ea likete tse hlano, le e mong oa barutuoa, Judase.

Ho ea thahasellisa hore lentsoe, lereho, tumelo/lumela (segerike pistis) ha le hlahe ho hang Evangeling ea Johanne. Leha hole joalo, leetsi lumela (pisteuō) le hlaha makhetlo a 98, papisong le makhetlo a 241 Testamenteng eohle e Ncha! Leetsi lena ke sehlooho se seholo ho Johanne. Tšebeliso ena ea leetsi ho e-na le lereho e ka supa mokhoa oa ho ba Mokreste. Hoba molumeli ho Jesu ke ntho eo re e etsang, ’me sena se bontšoa ke ka moo re phelang kateng eseng fela ka lenane la lithuto. Joalo ka ha re tseba, diabolose o lumela ho Jesu le eena (sheba Jakobo 2:19).

Ho Johanne, phapano e kholo lipakeng tsa lihlopha tse peli ke tsela eo ba amanang le Jesu ka eona. Balumeli, kapa ba tlang tumelong, ba bulehile malebana le eena, leha a ba toba le ho ba khalema. Ba tla ho Jesu ’me ha ba balehe. Ke leseli le khanyang ho bona. ’Me ka tumelo, ka ho lumela, e ba bana ba Molimo.

Ba sa lumeleng, ka lehlakoreng le leng, ba tla ho Jesu ho tla loana le eena. Ba bonahala ka ho rata lefifi ho ena le leseli. Ba fihlela lipolelo tsa hae li le thata ho amoheloa, kapa ba mo bona a roba meetlo ea khale le ho se phethahatse litebello tsa bona. Ba ema ho mo ahlola ho e-na le ho lumella leseli la hae ho ba lekanya le ho ba ahlola. Boitšoaro bona, ruri, bo bonahetse hape le hape ho baetapele ba bolumeli, bao ka toka, e leng batataisi ba sechaba, ba neng ba lokela ho ba ba pele ho amoheleng Jesu.

`Ke ka litsela life u phelang tumelong ea hao ho Jesu, khahlanong le ho nka fela setumo sa kelello sa hore ke Mesia? Hobaneng ho le bohlokoa ho tseba phapano? (Sheba Matt. 7:21–23.)`