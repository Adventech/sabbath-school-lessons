---
title:  Ho Supa Morao ho Abrahama
date:   10/11/2024
---

Jesu o ne a sena lihlong tsa ho phatlalatsa hore na ke mang, kapa ho bitsa lipaki tse ka bolelang hore na eena ke mang, le lipaki tseo e leng khale li fetile, ho kenyeletsa Abrahama. “‘Abrahama, ntat’a lōna, o nyakalletse ho bona letsatsi la ka, ’me o bone a ba a thaba’” (Johanne 8:56).

`Hobaneng bopaki ba Abrahama bo le bohlokoa ha kalo hoo bo ileng ba kenyeletsoa Evangeling ea Johanne? Gen. 12:3, Gen. 18:16–18, Gen. 26:4, Matt. 1:1, Lik. 3:25.`

“Ka tšoantšetso le pallo o ‘boleletse Abrahama Evangeli.’ Ba-Galata 3:8. ’Me tumelo ea mopatriareka ea tsepama holima Molopolli ea tlang. Kreste a re ho Bajuda, ‘Abrahama, ntat’a lōna a thaba ka hore o tla bona letsatsi la ka; ’me a le bona, a thaba.’ Johanne 8:56, R.V. Pheleu e ileng ea fanoa bakeng sa Isaka e ne e emela Mora oa Molimo, ea neng a tla etsoa sehlabelo bakeng sa rōna. Ha motho a ne a abetsoe lefu ke tlolo ea molao oa Molimo, Ntate, a shebile Mora oa hae, a re ho moetsalibe, ‘Phela: Ke fumane pheko.’”—Ellen G. White, Patriarchs and Prophets, p. 154.

Abrahama e ne e le ntate oa sechaba sa majuda. O ile a amohela pallo ea hore, ka eena, lichaba tsohle li tla hlohonolofala. Tlhohonolofatso ena e tlile ka Mesia, ea hlahileng lelokong la hae.

Abrahama hape e ne e le ntate oa ba arabetseng ho Molimo ka tumelo (Ba-Heb. 11:8, 17-19). Boikemisetso ba hae ba ho etsa mora oa hae Isaka sehlabelo (Genese 22), mora oa pallo, e ne e se fela bopaki fela ba tumelo, lekhaloana fela la morero oa pholoho.

Ha Jesu a re, “‘Abrahama, ntat’a lōna o ile a thaba ho bona letsatsi la ka’” (Johanne 8:56), baetapele ba arabela, “‘Lilemo tsa hao ha li e-so ho be mashome a mahlano, ’me u re u bone Abrahama?’” (Johanne 8:57).

Karabo ea Jesu ea makatsa. “‘Ka ’nete-’nete ke re ho lōna: Abrahama ha a e-so ho hlahe, ke ntse ke le teng’” (Johanne 8:58).

Jesu o sebelisa e tšoanang le eo Molimo a ileng a e sebelisa ho Moshe sehlahleng se tukang. Bona e ne e le boipolelo ba ho ba Molimo, ea leng teng ka bo eena. Ha ho tika-tiko, baetapele ba ile ba utloisisa seo a se lekanyang ka ho rialo hobane ba ile “ba thola majoe hore ba ’metse” (Johanne 8:59).

`Bala Ba-Roma 4:1–5. Hobaneng Paulose mo a sebelisa pale ee ea Abrahama ho senola ’nete e kholo ea pholoho ka tumelo fela, kantle ho mesebetsi ea molao? Ke joang litemana tsee li re thusang ho utloisisa taba ea Abrahama e le ntate oa ba phelang ka tumelo?`