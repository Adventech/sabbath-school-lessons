---
title:  Lipelo tse Thata
date:   02/10/2024
---

Lipontšo, meeka le mehlolo, ka bo eona, ha li pake hore ntho e tsoa ho Molimo. Empa, ka lehlakoreng le leng, ha e le ea Molimo, ke ntho e kotsi ho e latola.

`Bala Johanne 5:10–16. Ke lithuto life tseo re ka inkelang tsona ho thatafaleng ho hlollang ha lipelo tsa baetapele ba bolumeli malebana le Jesu le mehlolo eo a e entseng?`

Ha Jesu a itšenola ho monna ea folisitsoeng, monna eo hang a bolella baetapele ba bolumeli hore ke Jesu. E mong a ka nahana hore sena e ka ba nako ea ho boka Molimo, empa ho e-na le hoo baetapele ba “hlorisa Jesu, ba rata ho ’molaea, ka hobane a ne a etsa tse joalo ka Sabatha” (Johanne 5:16).

Lipholiso li ne li lumeletsoe ka Sabatha empa fela ha e le tsietsi. Monna enoa o ne a kooafetse ka lilemo tse mashome a mararo a metso e robeli; ka hona, ho folisoa ha hae e ne e se tlokotsi. ’Me hape, lebaka le ho jara liphate tsa hae e ne e le lefe? E mong o ne a ka nahana hore motho ea nang le matla a tsoang ho Molimo ho etsa mohlolo o joalo o ne a tla tseba hore na ho lumelehile na ho nka liphate ka letsatsi la Sabatha. Ka ho hlaka, Jesu o ne a hloka ho ba isa botebong ba ’nete ea Bibele bo fetisang fela melaoana ea maiketsetso ea batho eo ka linakong tse ling e neng e thatafatsa tumelo.

`Litlaleho tsee tse ling li ruta eng ka moo bothata ba lipelo tsa batho li ka bang kateng, ho sa natsoe bopaki? (Johanne 9:1–16; Mareka 3:22, 23; Matt. 12:9–14).`

Ke joang baetapele baa ba bolumeli ba ka foufalang joalo? Karabo e ka utloahalang ke ea hore e ne e le ka lebaka la lipelo tse khopo tsa bona, bolumeli ba bona ba bohata ba hore Mesia o tla ba lokolla pusong ea joale ea Roma, le lerato la bona la matla le ho hloka boinehelo ho Molimo. Tsena tsohle tsa thusa ho eketsa hore ba latole ’nete e emeng kapele ho bona.

`Bala Johanne 5:38–42. Tlhokomeliso ea Jesu e bile efe? Ke eng eo re ka ithutang eona ho tsoa mantsoeng aa? Ke hore, ke eng e ka bang ka ho rōna e ka re foufatsang linneteng tseo re hlokang ho li tseba le ho kenya maphelong a rōna?`