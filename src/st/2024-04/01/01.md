---
title:  Matšoao a Supang Tsela
date:   28/09/2024
---

### Bala Bakeng sa Thuto ea Beke ena
Johanne 2:1–11; Johanne 4:46–54; Johanne 5:1–16; Mareka 3:22, 23; Matt. 12:9–14; Johanne 5:16–47.

> <p>Temana ea khopolo</p>
> “Jesu a etsa mehlolo e meng e mengata pontšeng ea barutuoa ba hae, e sa ngoloang bukeng ena. Empa eo e ngoliloe hore le tle le lumele hobane Jesu ke Kreste, Mora oa Molimo, le hore, ka ho lumela, le be le bophelo ka lebitso la hae.” (Johanne 20:30, 31).

Hobaneng Johanne a ngotse Evangeli ee? Na o ne a lakatsa ho bontša mehlolo ea Jesu? Kapa ho bontša lithuto tse itseng tsa Jesu? Lebaka la ho ngola seo a se ngotseng e bile lefe?

Ka tšusumetso le matla a Moea o Halalelang, Johanne oa hlalosa hore na ke hobaneng. O re leha lintho tse ngata li ka be li ngotsoe ka bophelo ba Kreste (Johanne 21:25), lipale tseo a li kenyelelitseng li ngotsoe e le hore “le tle le lumele hore Jesu ke Kreste, Mora oa Molimo, le hore, ka ho lumela, le be le bophelo ka lebitso la hae” (Johanne 20:31).

Bekeg ena re tlo sheba ho Johanne e meng ea mehlolo ea pejana ea Jesu—ho tloha ho fetoleng metsi veine lenyalong, ho foliseng mora ea kulang haholo, ho isa pholisong ea monna letšeng la Bethesda.

Johanne o bitsa mehlolo ena “lipontšo.” Ha a bolele ntho e kang matšoao a seterateng, empa mohlolo oa ketsahalo o supang ntho e tebileng ea sebele: Jesu e le Mesia. Litlalehong tsena tsohle, re bona mehlala ea batho ba ileng ba arabela ka tumelo. ’Me mehlala ea bona e re memela ho etsa ho tšoanang.

_*Ithute thuto ea beke ena ho lokisetsa Sabatha sa la 5 Mphalane._