---
title:  Ba Tlase
date:   21/11/2024
---

Boithutong ba rōna ba Johanne ho fihlela joale, re bone hore Johanne o bontša Jesu, ruri, hore ke Mesia oa pallo, tšepo e kholo eo sechaba sa Bajuda se neng se e nyoretsoe.

’Me leha hole joalo, boholo ba baetapele ba bolumeli, batataisi ba semoea ba sechaba, e ne ele lira tsa hae tse kholo.

Hobaneng?

`Bala Johanne 8:12–30. Ke phapano efe e lipakeng tsa Jesu le baetapele ba bolumeli moo? Ke litemana life tse re thusang ho hlalosa hore na ke hobaneng ba bangata ba ile ba mo latola?`

Jesu o re h’a tsebe eena leha e le Ntate (Johanne 8:19). Ba ne ba lokela e be ba ba tsebile ka bobeli, empa banna bana ba ne ba thetsehile. Ba ne ba nkehile hoo ke meetlo ea bona le lithuto tsa kelello, hore le Jesu a le kapele ho bona, a etsa lintho tsohle tseo a li entseng le ho bolela lintho tseo a li boletseng—litšenolo tsohle tse matla tsa Ntate—ba ’na ba mo latola.

Ea bobeli, Jesu o re ho bona, “‘Lona le ba tlase’” (Johanne 8:23). Ka mantsoe a mang, leha ba shebahala e ka ke balumeli, e ne e se bona. Ba ne ba na le “sebopeho sa borapeli” (2 Tim. 3:5), ’me ne ba fella moo. Ba ne ba ena le chebahalo ea kantle, empa ka hare e le ho se lumele.

Sena e ne e se ntho e ncha: “‘Ereka ha sechaba sena se ntlhonepha ka melomo, athe pelo ea sona e hole ’na, le tšabo ee ba ntšabang ka eona e le molao feela oa batho, oo ba o rutiloeng’” (Isa. 29:13). Taba eona ena e meketsoa ke Jesu makholo a lilemo ha morao, “‘Empa ba ntšebeletsa lefeela, ha ba ruta lithuto tseo e leng melao ea batho’” (Mark 7:7). Lithuto tsa batho, le melao ea batho, e ne e le “ea lefatše lena” (Johanne 8:23) ’me joalo ka ha Jesu a boletse, “Ha ke oa lefatše lena” (Johanne 8:23). Ho ne ho le hobe ho lekana hore batho bana ne ntse ba ithetsa; kotsi ea mpefala ka hore joale ba ne ba ntse ba etella ba bang ho ba isa tahlehong, leha ho thahasellisa ho lekana hore, Johanne o ngotse ka mora puisano e bileng litemaneng tsena, “ba bangata ba lumela ho eena” (Johanne 8:30).

Ka hona, le ka ntle ho boetapele bo bobe, Bajuda ba bangata, ba ne ba khona ho iponela hore na Jesu ke mang.

`Ke lithuto life tseo u iphupanelang tsona puisanong ea Jesu le baetapele ba bolumeli? Ke joang re bang “ba holimo” e seng “ba tlase”—’me ke joang re ka tsebang phapano?`