---
title:  Mosebetsi oa Matla a Mangolo
date:   18/11/2024
---

Ka holimo ho lipontšo tse ikhethang le mapaki ao Johanne a a sebelisitseng ho supa Jesu e le Mesia, Johanne hape o lata boipiletso ba matla a Testamente ea Khale le boprofeta ba eona, bo boletseng e sa le pele mosebetsi oa Kreste. Testamente ea Khale ke khubu, e seng fela ea Evangeli ea Johanne empa ho Testamente eohle e Ncha. Netefatso bakeng sa Jesu, hore na ke mang, u tsoa kae, seo a se entseng, seo a tla se etsa—se ipapisitse le Mangolo, boemong bona, Testamente ea Khale.

`Bala litemana tse latelang: Johanne 5:39, 40, 46, 47. Li re ruta eng ka boitšoaro ba Jesu malebana le matla a Mangolo?`

Hohle li-Evangeling, nako le nako, Jesu o supa matleng a Mangolo e le khubu ea bopaki bakeng sa hae. Ka mohlala, Jesu hangata o sebelisa liketsahalo ho tsoa Testamenteng ea Khale ho thusa ho supa ho eena le seo a se etsang. Ho latelang ke e ’ngoe, moo a nkang ketsahalo ho tsoa ho Numere 21:5–9. “‘’Me joalo ka ha Moshe a ne a fanyehe noha feelleng, mor’a motho e ka khona a fanyehoe joalo’” (Johanne 3:14). Mona, ha se fela hore Jesu o qotsa pale, empa ka ho e sebelisa ho supa ho eena, hantle o re fa botoloki bo matla ba seo pale e neng e reretsoe ho se fetisa.

’Me e seng fela Jesu, empa le ba bang, ba sebelisa Testamente ea Khale ho supa ho Jesu. Ka mohlala, e sa le qalong ho Johanne, re bala mantsoe a Filipi: “‘Re fumane eo Moshe a ngolileng ka eena molaong, le baporofeta ba ngotse’” (Johanne 1:45).

`Bala litemana tse latelang: Johanne 13:18; Johanne 17:12; Johanne 19:24, 28, 36. Li ruta eng ka matla a Mangolo joaloa ka ha a ne a utloisisoa ke Jesu le Johanne? See se lokela ho re bolella eng ka mosebetsi o hlokolosi oo Lengolo lohle le lokelang ho ba le oona bakeng sa tumelo ea rōna?`

`Ke matla afe kajeno ao ka bohlale kapa phatlalatsa a sebetsang ho nyelisa tumelo ea rōna holima matla a Bibele? Tlisa karabo ea hao sehlopheng ka Sabatha.`