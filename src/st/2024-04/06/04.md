---
title:  Kamohelo le Tatolo
date:   05/11/2024
---

Thuto ea 2 e hlalositse phepo ea likete tse hlano ho Johanne 6 empa ha a ka a re fa karolo ea ho qetela ea pale eo, e ithutoang mona.

`Bala Johanne 6:51–71. Jesu o ile a re ke eng eo batho ba nang le bothata ba ho e amohela?`

Ka mora ho feptjoa ka mohlolo, ke Jesu, batho ba ne ba le malala-a-laotsoe ho beha Jesu morena (Johanne 6:1–15). Empa ha a bua le bona ha morao Synagogeng Kapernauma, o hlalosa moelelo oa semoea oa mohlolo, ka hore, “Ke ’na bohobe ba bophelo,” (Johanne 6:35). O hlalosa haholoanyane hore bohobe bona ke nama ea hae, eo a fanang ka eona bakeng sa bophelo ba lefatše (Johanne 6:51).

Polelo ena ea bula mahlo a bongata tabeng ea hore Jesu e ke ke ea ba morena oa bona oa lefatše. O ne a kene tebellong ea mehopolo ea ba lefatše. Ba latola pako, e neng e tla fetola tsela eo ba neng ba nahana ka eona e le hore ba tle ba amohele Jesu e le Mesia. Boholo ba barutuoa ba hae ba mo sia ka nako ena (Johanne 6:66).

Ka kelello ea botho, sena se lokela e be se bile thata bakeng sa Jesu. Kananelo ea letśoele eea thabisa. Ke mang ea sa batleng ho ratuoa? Empa ho bona batho ba bangata ba ikhula le ho ba le lipotso tse sisinyang metheo ea motho ho ea nyahamisa le hona. Ho bona bongata bo mo furalla, Jesu o botsa haufi-ufi le eena, ba leshome le metso e ’meli, haeba ba batla ho tsamaea le bona.

Ke hona mona moo Petrose a etsang boipolelo bo hlollang, paki e ’ngoe ea seo a nang le sona le seo a leng sona. “‘Ke uena ea nang le mantsoe a bophelo bo sa feleng. ’Me re lumetse, ra ba ra tseba hobane ke uena Kreste, Mokhethoa oa Molimo’” (Johanne 6:68, 69).

Barutuoa ba ne ba bile le Jesu ka lilemo tse ’maloa, ba tsamaea le eena, ba bona mehlolo ea hae, ba utloa lithero tsa hae. Ba ne ba tseba ka maiphihlelo hore ha hona ea joalo ka eena. Kholiseho ea ba fihlela hore, leha maemo a mang a sa bonahale hantle, monna enoa e ne e le Mesia—ho sa natsoe hore na ha ba utloisise ha kae ka sepheo sa ho tla ha hae. Ke fela ka mora lefu le tsoho ea hae ba ileng ba utloisisa hore na Jesu o ne a tletse eng.

`Re ka ithuta eng paleng ee ka taba ea hore bongata hangata bo ea fosa? Hobaneng re lokela ho hopola see, haholo lintlheng tsa tumelo ea r na tse sa tloelehang ke bongata—le boholong ba Bakreste?`