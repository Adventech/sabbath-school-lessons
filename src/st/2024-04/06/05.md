---
title:  Bopaki ba Ntate
date:   06/11/2024
---

Evangeli ea Johanne e qala ka ho bua ka Lentsoe (logos) le neng le le ho Molimo; ke hore, ho ba le Molimo Ntate (Johanne 1:1). Ha lentsoe le fetoha nama, Moea o paka ka Jesu ka ho lula holima hae kolobetsong (Johanne 1:32–34). Empa Ntate hape o paka ka Jesu nakong ea bosebeletsi ba hae lefatšeng.

`Bala Johanne 5:36–38. Jesu o re’ng moo ka Ntate?`

Jesu o amahanya Ntate le mesebetsi le mehlolo eo a e entseng. O hlakile hore Ntate o mo rometse ’me hape o pakile ka eena.

`Bala Mattheu 3:17, Mattheu 17:5, Mareka 1:1l, le Luka 3:22 (sheba hape 2 Pet. 1:17, 18). Ntate o reng ka Jesu?`

Kolobetsong ea Jesu, Ntate le Moea ba kopana le Mora ketsahalong ena ea bohlokoa: qalehong ea bosebeletsi ba Jesu. Ntate o bolela hore Jesu ke Mora oa hae ea ratoang eo a khahlisoang ke eena. Empa, ka nako e hlokolosi bosebeletsing ba Kreste, Ntate o bua hang hape, khetlong lena joalo ka ha ho tlalehiloe Evangeling ea Johanne.

Lintho li ne li fihlela sehlohlolo matsatsing a ho qetela a bosebeletsi boo. Baetapele ba bolumeli, ba sitoang ho mo thiba (sheba Johanne 12:19), ba ne ba mo hloka a shoele, joale ho feta pele. Matšoele a ne a nyakaletse ka eena, haholo ha batho ka bongata, ka ho utloa bopaki ba ba boneng ha a tsosa Lasaro bafung (Johanne 12:17, 18), ba qalella ho latela Jesu. Le bagerike, ka mokete, ba batla ho bona Jesu.

Ka nako ena, e le karabelo mantsoeng a Jesu ho Johanne 12:28, “‘Ntate, tlotlisa lebitso la hao’”, Ntate hape oa bua ho tsoa leholimong, “‘Ke se ke le tlotlisitse, ’me ke tla ’ne ke le tlotlise’” (Johanne 12:28).

Joalo ka ha re se re bone, nako ea Jesu ea khanya ke sefapano. Ka hona, bopaki ba Ntate ka Jesu bo supa sehlabelong se seholo sa Konyana ea Molimo bakeng libe tsa lefatše. Ke tlhoro ea bosebeletsi ba hae lefatšeng. Lefu la hae sebakeng sa rōna le lefile kotlo ea libe tsohle tsa rōna, ’me ka ho eena, ka tumelo, ha re sa hloka ho tobana le kotlo eo ka bo rōna.