---
title:  एक अत्यंत दुखद गीत
date:   09/01/2024
---

कल हमने सीखा कि जब हम भजन संहिता की कविताओं को अपनी व्यक्तिगत प्रार्थनाएँ बनाते हैं तो हमारा प्रार्थना जीवन कैसे बेहतर हो जाता है। ये कविताएँ हमें आशा भी देती हैं। वे हमें यह जानने में मदद करते हैं कि परमेश्वर हमारे दिलों के बहुत करीब है।

`भजन 22 पढ़ें। जब हम क्लेशित होते हैं तो परमेश्वर पर भरोसा करने के बारे में इस कविता से क्या सीख सकते हैं?`

भजन 22 : 1 के दुखद शब्द क्लेशित लोगों को वे शब्द दे सकते हैं जिनकी उन्हें अपनी उदासी और अकेलेपन की भावनाओं को साझा करने के लिए आवश्यकता है। भजनकार रोता है, "हे मेरे परमेश्वर, हे मेरे परमेश्वर, तूने मुझे क्यों छोड़ दिया? तू मेरी पुकार से और मेरी सहायता करने से क्यों दूर रहता है? मेरा उद्धार कहाँ है ?" (भजन 22: 1 )।

ये शब्द मसीहियों को अच्छी तरह से ज्ञात हैं। ये शब्द यीशु ने क्रूस पर पीड़ा के समय कहे थे। जब यीशु ने उन्हें कहा, तो उसने हमें यह दिखाया कि हमारे उद्धारकर्ता के रूप में उसके अनुभव के लिए भजन संहिता की पुस्तक कितनी महत्त्वपूर्ण है (मती 27:46) । भजनकार उसी भजन में आशा के शब्द भी कहता है: “सभा के बीच मैं तेरी प्रशंसा करूँगा” (भजन 22: 22 ) । पद 22 की तुलना पद 1 से करें। पद 1 दुख और दर्द से भरा है। लेकिन पद 22 विश्वास और प्रशंसा से भरा है। पद 22 में आशा के शब्द और भावनाएँ पद 1 में दुखद भावनाओं और पीड़ा के अनुभव से मेल नहीं खाते हैं। तो, भजनकार इतनी पीड़ा सहते हुए से परमेश्वर की स्तुति कैसे कर सकता है? क्योंकि भजनकार को ईश्वर पर भरोसा है।

यह अनुभव हमें भी मिल सकता है। जब हम भजन 22 के शब्दों की प्रार्थना करते हैं, तो हम अपनी पीड़ा से परे देखना सीखते हैं। हम विश्वास की आँखों से उस समय की ओर देखते हैं जब परमेश्वर हमें अपनी दया से ठीक कर देगा और हमारे जीवन को नया बना देगा।

जब हम भजन संहिता की कविताओं (भजन) को अपनी प्रार्थना बनाते हैं, तो हम आध्यात्मिक शक्ति और समझ में विकसित होंगे। भजन संहिता की पुस्तक हमें हमारी सबसे दर्दनाक भावनाओं और अनुभवों के लिए शब्द देती है। सबसे अच्छी बात तो यह है कि भजन संहिता की पुस्तक हमें पीड़ा में नहीं छोड़ती। इसकी कविताएँ हमें दर्द, चोट, निराशा, क्रोध और उदासी से मुक्त होने में मदद करती हैं। कविताएँ हमें सदैव ईश्वर पर भरोसा रखना सिखाती हैं।

हमने देखा कि कैसे भजन 22 दुख से शुरू होता है और प्रशंसा के साथ समाप्त होता है। भजन संहिता की कई कविताएँ ऐसा ही करती हैं। दुःख से प्रशंसा तक का यह अनुभव हमें उस परिवर्तन को दिखाता है जो परमेश्वर की दया स्वीकार करने पर हमारे जीवन में होता है।

`हम अपनी परेशानियों से परे देखना और ईश्वर पर भरोसा करना कैसे सीख सकते हैं?`