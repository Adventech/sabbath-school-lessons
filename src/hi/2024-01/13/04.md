---
title:  फसल इकट्ठा करना
date:   26/03/2024
---

`परमेश्वर के लोगों को शक्ति और आशा क्या देती है ? उत्तर के लिए भजन 126 पढ़ें। इस भजन में हम किस महत्त्वपूर्ण नियम के बारे में सीखते हैं? हम अपने जीवन में इस महत्त्वपूर्ण नियम का पालन कैसे कर सकते हैं?`

जब हम अतीत में प्रभु के चमत्कारों के बारे में सोचते हैं, तो हमें भविष्य के लिए आशा महसूस होती है। जब अतीत में परमेश्वर ने अपने लोगों को बचाया, तो उन्होंने सोचा कि वे सपने देख रहे होंगे। अनुभव बहुत अद्भुत था ! निस्संदेह, यह अनुभव इस्राएल के शत्रुओं के लिए एक बुरे सपने के समान था (यशायाह 29 : 7, 8 ) । भजन 126 में, क्या आप देखते हैं कि जो लोग अतीत में इस्राएल को बचाने के लिए प्रभु की स्तुति करते हैं (भजन 126:1 ) वे लोग हैं जो एक अजनबी देश में कैदी हैं ?

अतीत को याद करने से परमेश्वर के लोगों को कठिन समय में आशा मिलती है। भजन 126:4 में, लोग प्रार्थना करते हैं, "हे यहोवा, दक्षिण देश के नालों के समान, हमारे बंदियों को लौटा ले आ” (भजन 126: 4 ) । इसके बाद, भजनकार दु:ख के समय में बीज बोने और खुशी के समय में फसल इकट्ठा करने के बारे में एक शब्द चित्र का उपयोग करता है (भजन 126:5, 6 ) । यह शब्द चित्र हमें एक सशक्त वादा दिखाता है कि परमेश्वर अपने लोगों को कठिन समय से एक सुखद भविष्य की ओर ले जाएगा।

बाइबल लेखकों ने अक्सर इस्राएलियों को महत्त्वपूर्ण बाइबल सच्चाई सिखाने के लिए फसल को एक शब्द चित्र के रूप में इस्तेमाल किया। लोगों ने बीज बोने और अपने खेतों, बगीचों और अंगूर के बगीचों में कड़ी मेहनत की। वे अपनी फसलों, अपने फलों के पेड़ों और लताओं की अच्छी देखभाल करते थे। खेती के समय के अंत में, लोगों ने भरपूर फसल का आनंद लिया। उसी तरह, परमेश्वर के लोग अब उसके राज्य के लिए कड़ी मेहनत करते हैं। उनके कष्टों और कठिन समय का फल शीघ्र ही मिलेगा। परमेश्वर उन्हें अंत में जीवन का मुकुट देगा। तब उनका हृदय आनन्द से भर जाएगा।

दूसरा आगमन एक बड़ी फसल के समान है। उस समय के बाद, यीशु पृथ्वी पर अपना शाश्वत राज्य शुरू करेगा (आमोस 9 : 13-15; मती 9 : 37 )। लेकिन हमें तब तक इंतजार करना होगा। जिस तरह हमें फसलों के उगने का इंतजार करना चाहिए, उसी तरह हमें उन सभी अद्भुत चीजों को देखने का इंतजार करना चाहिए जो परमेश्वर के लिए हमारे द्वारा किए गए काम के कारण घटित होंगी।

`उस समय के बारे में सोचें जब आपने प्रभु को अपने जीवन में या अन्य लोगों के जीवन में कार्य करते देखा था। कठिन समय में जब आप पीड़ित हों तो ये अनुभव आपको कैसे आशा दे सकते हैं?`