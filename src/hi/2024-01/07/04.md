---
title:  क्या होता यदि प्रभु हमें सभी पापों का दण्ड देता ?
date:   13/02/2024
---

`भजन 130 पढ़ें। यह भजन हमें पाप के बारे में क्या बताती है और यह कितना भयानक है? पापियों को क्या आशा है ?`

भजनकार के पाप और उसके लोगों के पाप भजनकार की पीड़ा का कारण बनते हैं (भजन 130:3, 8 )। लोगों के पाप इतने बुरे हैं कि उन्हें हमेशा के लिए परमेश्वर से अलग कर सकते हैं (भजन 130:3 ) । स्वर्ग में, परमेश्वर हमारे पापों का लेखा-जोखा रखता है। जब परमेश्वर हमारा न्याय करेगा तो वह इन अभिलेख (रिकॉर्ड) पुस्तकों का उपयोग करेगा (दानिय्येल 7 : 10; प्रकाशितवाक्य 20: 12 ) । पापियों के नाम जीवन की पुस्तक से हटा दिए जाएँगे यदि वे अपने पापों को स्वीकार करने से इनकार करते हैं (निर्गमन 32: 32; भजन 69: 28; प्रकाशितवाक्य 13: 8)।

भजनकार परमेश्वर से क्षमा माँगता है। परमेश्वर की क्षमा ही एकमात्र ऐसी चीज है जो स्वर्ग में रिकॉर्ड पुस्तकों से पाप को मिटा सकती है (भजन 51:1,9; यिर्मयाह 31:34; मीका 7:19 ) । भजनकार जानता है कि “परमेश्वर एक प्रेम करने वाला ईश्वर है, न कि कोई क्रोध करने वाला। परमेश्वर केवल तभी क्रोधित होता है जब लोग उसके प्रेम के उपहार के प्रति आभारी नहीं होते हैं। परमेश्वर हमें हानि पहुँचाने के लिए अपना क्रोध हम पर नहीं बरसाता है। परमेश्वर का क्रोध हमें चंगा करने के लिए है। परमेश्वर हमें नष्ट नहीं करना चाहता । वह अपने लोगों को बचाना चाहता (होशे 6 : 1, 2 पढ़ें)। परमेश्वर हमारे पापों को क्षमा करना पसंद करता है, न कि उनके लिए हमें दंडित करना! परमेश्वर का क्षमाशील प्रेम हमारे हृदयों को भी प्रेम से भर देता है । तब हम उसकी आराधना और सम्मान करना चाहते हैं (भजन 130: 4; रोमियों 2: 4 )। हमें परमेश्वर की उपासना इसलिए करनी चाहिए क्योंकि हम उसका सम्मान करते हैं और उससे प्यार करते हैं, न कि इसलिए कि हम उसकी सजाओं से डरते हैं ।

परमेश्वर के बच्चों को धैर्य रखना चाहिए और प्रभु की प्रतीक्षा करनी चाहिए (भजन 27: 14; भजन 37: 34)। क्या हम प्रभु द्वारा हमारी प्रार्थनाओं का उत्तर देने की प्रतीक्षा करते हुए बैठे रहते हैं और कुछ नहीं करते हैं? बिल्कुल नहीं! जब हम प्रभु की प्रतीक्षा करते हैं, तो हम विश्वास के साथ प्रभु के वादों को पकड़ लेते हैं और मजबूती से पकड़ लेते हैं। प्रभु में भजनकार की आशा बाइबिल से आती है (भजन 130: 5 ) । इसलिए, प्रभु पर हमारी प्रतीक्षा कभी भी समय की बर्बादी नहीं है। प्रभु की प्रतीक्षा करना वह समय नहीं है जब हम कुछ नहीं करते हैं। परमेश्वर की ओर से सहायता तब मिलेगी जब हमें इसकी सबसे अधिक आवश्यकता होगी।

क्या आपने देखा कि भजनकार कैसे परमेश्वर से अपने विश्वास के समुदाय में सभी की मदद करने के लिए कहता है (भजन 130: 7, 8)? भजनकार जानता है कि समुदाय में हर कोई जुड़ा हुआ है। इसलिए, वह अपने और पूरे समुदाय के लिए प्रार्थना करता है। मसीही होने के नाते, हम भी एक विश्वासी समुदाय का हिस्सा हैं। इसलिए, हमें एक-दूसरे के लिए प्रार्थना करना याद रखना चाहिए।