---
title:  कार्य संबंध
date:   17/03/2026
---

`कुलुस्सियों 3: 22-25 और कुलुस्सियों 4: 1 पढ़ें। दासों को
क्या निर्देश दिए गए हैं? कार्य संबंधों के लिए सामान्यतः कौन से
सिद्धांत हैं?`

आज लोग कभी-कभी बाइबल की कुछ सलाहों को अतीत की बात
कहने के लिए, या पवित्रशास्त्र को पूरी तरह से बदनाम करने के लिए,
दासता का ज़िक्र करते हैं। लेकिन, विडंबना यह है कि इसमें पुराने नियम के
इस्राएल और नए नियम की कलीसिया के ऐतिहासिक संदर्भों का बहुत कम
या बिल्कुल भी ध्यान नहीं रखा जाता है। मनुष्य ईश्वर की स्वरूप में बने हैं
और ईश्वर के सभी बुद्धिमान प्राणियों की तरह, स्वतंत्रता के लिए रूपांकित
किए गए हैं। मूसा के नियमों ने इस्राएलियों को स्थायी दास बनने से
प्रतिबंधित कर दिया था (व्यवस्थाविवरण 15 : 12) और वित्तीय ऋण
चुकाने के लिए अधिकतम छह वर्ष की सेवा अवधि निर्धारित की थी
(निर्गमन 21: 2-6, लैव्यव्यवस्था 25: 39-43)। बाइबल में वर्णित दास
प्रथा, चाहे हमारे आधुनिक अर्थों में कितनी भी घृणित क्यों न हो, सामान्यतः
पश्चिमी दुनिया में देखी जाने वाली दास प्रथा की तरह नहीं थी, जो मानवता
के विरुद्ध एक अभिशाप और भयानक अपराध थी।

नए नियम के समय में, चर्च को रोमन कानून के ढांचे के भीतर काम
करना पड़ता था, जिसमें दास रखने का प्रावधान था : “लेकिन, आधुनिक
गुलामी के विपरीत, रोमन कानून ने दासों को पर्याप्त अधिकार और अवसर
प्रदान किए, और इस प्रथा को उलटने का प्रयास सुसमाचार के प्रचार के
लिए खतरा बन सकता था।" क्लिंटन वाहलेन, “संस्कृति, व्याख्याशास्त्र
और शास्त्रः सार्वभौमिक क्या है, इसका बोध", फ्रैंक एम० हैसल, संपादक,
बाइबिल व्याख्याशास्त्रः एक ऐडवेंटिस्ट दृष्टिकोण) सिल्वर स्प्रिंग, एमडी :
बाइबिल अनुसंधान संस्थान / समीक्षा और हेराल्ड अकादमिक, 2020), पृष्ठ
166।

वास्तव में, चर्च के भीतर, रोमन साम्राज्य के विपरीत, दास का पहला
दायित्व प्रभु के प्रति था। और उनके स्वामियों को निर्देश दिया गया था कि
वे उनके साथ उचित व्यवहार करें, "यह जानते हुए कि स्वर्ग में तुम्हारा भी
एक स्वामी है " (कुलुस्सियों 4: 1)। इसके अलावा, पौलुस ने फिलेमोन को
निर्देश दिया कि वह उनेसिमस के साथ अब से दास के रूप में नहीं, बल्कि
अपने भाई के रूप में व्यवहार करे (फिलेमोन 16)। दरअसल, पुराने और
नए दोनों नियमों में, विश्वासियों को परमेश्वर का दास (या सेवक) कहा
गया है (उदाहरण के लिए, भजन संहिता 34 : 22, लूका 17 : 10, 1 पतरस
2: 16 देखे)।

भले ही हमें वे सांस्कृतिक परिस्थितियाँ पसंद न हों जिनमें बाइबल
के कुछ पाठ लिखे गए थे, फिर भी हमें उस पाठ के अधिकार को स्वीकार
करना चाहिए। अन्यथा, हमने खुद को और अपनी संस्कृति को पवित्रशास्त्र
से ऊपर रखा है। बेहतर विकल्प यह है कि किसी विषय पर बाइबल में कही
गई हर बात को ध्यान से देखें और फिर इस निष्कर्ष पर पहुँचें कि बाइबल
हमें उसके बारे में क्या बता रही है।

`विचार करें कि यह अंश आपके कार्यस्थल के रिश्तों पर कैसे लागू
हो सकता है। एक मालिक या कर्मचारी के रूप में इसके सिद्धांत आप
लिए कैसे मददगार हो सकते हैं?`