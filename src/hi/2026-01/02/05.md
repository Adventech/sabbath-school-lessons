---
title:  सुसमाचार फल
date:   07/01/2026
---

कुलुस्सियों के साथ पौलुस का रिश्ता फिलिप्पी के लोगों के साथ
उसके रिश्ते से अलग था। उसने उन्हें उन लोगों में शामिल किया "जिन्होंने
मेरा शारीरिक मुँह नहीं देखा" (कुलुस्सियों 2: 1)। फिर भी, पौलुस
उन्हें आश्वस्त करता है, जैसा उसने फिलिप्पियों को किया था, कि वह
उनके लिए परमेश्वर का धन्यवाद करता है और "सदैव" उनके लिए प्रार्थना
करता है।

`कुलुस्सियों 1: 3-8 पढ़ें। पौलुस किन तीन बातों के लिए परमेश्वर
का धन्यवाद करता है?`

पौलुस उन तीन गुणों को एक साथ लाता है जिनका उल्लेख उसने
अन्य स्थानों पर किया है: विश्वास, आशा और प्रेम (देखें 1कुरिंथियों 13:
13, 1 थिस्सलुनीकियों 1: 3, 1 थिस्सलुनीकियों 5 : 8)। ध्यान दें कि पौलुस
इन बातों का श्रेय कुलुस्सियों को नहीं देता। वह इनके लिए पिता का
धन्यवाद करता है, क्योंकि जैसा याकूब कहता है, ये उन “अच्छे और
उत्तम" वरदानों में से हैं जो हमें ऊपर से ही प्राप्त होते हैं (याकूब 1: 17)।
जब हम परमेश्वर के हमारे प्रति प्रेम को देखते हैं, तो यह हमें मसीह में
विश्वास की ओर ले जाता है (इफिसियों 2: 4-8), और हमें स्वर्ग की
आशा प्राप्त होती है। पतरस इसका वर्णन “अर्थात एक अविनाशी और
निर्मल, और अजर मीरास के लिये जो तुम्हारे लिये स्वर्ग में रखी है"
(1पतरस 1:4)।

पौलुस इस बात पर भी जोर देता है कि सुसमाचार विश्वसनीय है
क्योंकि यह “सत्य के वचन" पर आधारित है। यह एक अभिव्यक्ति है
जिसका प्रयोग पौलुस ने और कहीं परमेश्वर के प्रेरित वचन के संदर्भ में
किया है (देखें 2 कुरिंथियों 6: 7, 2 तीमुथियुस 2: 15)। “मनुष्यों के
वचन" के विपरीत, यह उन लोगों में “प्रभावी" रूप से कार्य करता है जो
विश्वास करते हैं (1थिस्सलुनीकियों 2: 13) और परमेश्वर की इच्छा पूरी
करता है (यशायाह 55 : 11)। इसलिए, जब सुसमाचार का प्रचार किया
जाता है, तो परमेश्वर की शक्ति पवित्र आत्मा के कार्य के माध्यम से
श्रोताओं के हृदयों पर प्रकट होती है, और लोग प्रतिक्रिया देते हैं। सुसमाचार
स्वयं फल उत्पन्न करता है क्योंकि यह "जीवन का वचन" है (फिलिप्पियों
2:16)।

शायद सबसे आश्चर्यजनक बात यह है कि सुसमाचार का इतने कम
समय में इतना प्रसार हो गया। मसीह की मृत्यु और पुनरुत्थान के लगभग
तीस वर्षों के भीतर, पौलुस पहले ही कह सकता था कि यह “सारे जगत
में" फैल गया है (कुलुस्सियों 1: 6)। उसी अध्याय में थोड़ी देर बाद, वह
कहता है कि सुसमाचार " आकाश के नीचे की सारी सृष्टि में प्रचार किया
गया" (कुलुस्सियों 1: 23)। विस्तृत रोमी सड़क प्रणाली ने तीव्र संचार और
यात्र को संभव बनाया, जिससे पौलुस के पत्र इतने व्यापक और शीघ्रता से
प्रसारित हो सके। लेकिन यह परमेश्वर की शक्ति है जो वचन के माध्यम से
कार्य करती है जो व्यक्ति में आत्मिक जीवन को जन्म देती है (याकूब 1:
18, 1पतरस 1: 23), और उसे मसीह में एक नया सृष्टि बनाती है
(2 कुरिंथियों 5:17)।

`कुलुस्सियों 1: 5 में, पौलुस "उस आशा के बारे में लिखता है जो
स्वर्ग में तुम्हारे लिए रखी गई है।" उस आशा के बारे में आपकी क्या समझ
है, और यह आप पर व्यक्तिगत रूप से क्यों लागू होती है, जबकि आप
वास्तव में अयोग्य हैं?`