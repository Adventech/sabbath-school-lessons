---
title:  सब बातों में मेल-मिलाप
date:   19/02/2026
---

`कुलुस्सियों 1: 19, 20 पढ़ें। क्रूस के माध्यम से होने वाला यह
मेल-मिलाप क्या है, और यह कितना व्यापक है?`

पौलुस यीशु के अपने वर्णन को समाप्त करने के लिए यूनानी भाषा
में एक बहुत ही रोचक अभिव्यक्ति का प्रयोग करता है, जो अप्रत्यक्ष रूप से
पिता की ओर इशारा करता है, जिसका उल्लेख कुलुस्सियों 1: 12 में किया
गया है। यह उसकी परिपूर्णता है जिसे पिता ने यीशु में वास करने की कृपा
की (तुलना करें कुलुस्सियों 2: 9)। यह "परिपूर्णता " क्या है? यूहन्ना इसे
पिता की महिमा, “अनुग्रह और सत्य से परिपूर्ण” (यूहन्ना 1: 14) कहता
है।

लेकिन, इस अंश के आधार पर, वह " पूर्णता" बहुत कुछ समेटे हुए
है। यह परमेश्वर की अनंतता और आत्म- अस्तित्व और सृजन और पुन:
सृजन करने की उसकी शक्ति को समाहित करती है। सबसे महत्वपूर्ण बात
यह है कि यह सबसे अकल्पनीय माध्यम क्रूस के माध्यम से पाप और मृत्यु
पर विजय पाने की उसकी बुद्धिमत्ता को रेखांकित करता है। और इस प्रकार,
उसने उस सबसे अपमान जनक वस्तु को प्रत्येक सृजित प्राणी के लिए अपने
शाश्वत प्रेम की साक्ष्य में बदल दिया। " क्योंकि परमेश्वर ने जगत से ऐसा
प्रेम रखा कि उसने अपना एकलौता पुत्र दे दिया, ताकि जो कोई उस पर
विश्वास करे, वह नाश न हो, परन्तु अनन्त जीवन पाए" (यूहन्ना 3: 16)।

पाप को हमेशा के लिए पराजित करने और सभी वस्तुओं का मेल
कराने का एकमात्र तरीका, जिसका मेल कराया जा सकता है, उस एक
शानदार सत्य में समाहित है: परमेश्वर ने प्रेम किया उसने ब्रह्मांड से प्रेम
किया, और उसने हमसे इतना प्रेम किया कि उसने क्रूस पर मसीह की मृत्यु
के माध्यम से हमें बचाने के लिए अपना सब कुछ दांव पर लगा दिया।
"संसार" के लिए यूनानी शब्द कोस्मोस है, जो पूरे ब्रह्मांड को समाहित कर
सकता है। पौलुस मसीह का अनुसरण करने के संदर्भ में इस सार्वभौमिक
प्रदर्शन का उल्लेख करता है: "हम जगत [कॉसमॉस, ब्रह्मांड] स्वर्गदूतों और
मनुष्यों दोनों के लिए एक तमाशा ठहरे हैं" (1 कुरिंथियों 4: 9)।

“स्वर्ग ने दुःख और विस्मय के साथ क्रूस पर लटके मसीह को देखा...
विद्रोही जीवन के द्वारा, शैतान और उसके साथ जुड़ने वाले सभी लोग
खुद को परमेश्वर के साथ इतना असंगत कर लेते हैं कि उनकी उपस्थिति
ही उनके लिए भस्म करने वाली आग बन जाती है। प्रेम स्वरूप परमेश्वर
की महिमा उन्हें नष्ट कर देगी। महान विवाद की शुरुआत में, स्वर्गदूतों ने
इसे नहीं समझा...

"लेकिन जब महान विवाद समाप्त हो जाएगा, तब ऐसा नहीं होगा।
तब, छुटकारे की योजना पूरी हो जाने पर, परमेश्वर का चरित्र सभी सृजित
प्राणियों के सामने प्रकट हो जाएगा...

“तो फिर, स्वर्गदूत आनन्दित हो सकते हैं जब वे उद्धारकर्ता के क्रूस
को देखते हैं। स्वयं मसीह ने कलवारी पर किए गए बलिदान के
परिणामों को पूरी तरह से समझा था। इन सबकी ओर वह तब देख रहा था
जब क्रूस पर उसने पुकारा, यह पूरा हो गया है।” – एलेन जी० व्हाइट, द०
डिज़ायर ऑफ़ एजेस, पृष्ठ 760, 764