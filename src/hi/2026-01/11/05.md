---
title:  नए जीवन का चरित्र
date:   11/03/2026
---

मसीह के पास आने पर जो बुरी आदतें और नकारात्मक गुण हटा
दिए जाते हैं, उनका वर्णन करने के बाद, पौलुस सकारात्मक पहलुओं की
ओर बढ़ता है। जैसे अंधकार से ज्योति की ओर बढ़ना।

`कुलुस्सियों 3: 12-14 पढ़ें। विश्वासियों का वर्णन कैसे किया गया
है, और आपको क्या लगता है कि इसका उन गुणों से क्या संबंध है जिन्हें
उन्हें "धारण" करना है?`

इस्राएल की तरह, जिसे परमेश्वर ने अपने विशेष लोग होने और
उसके चरित्र को प्रतिबिंबित करने के लिए बुलाया है, यीशु में विश्वास
करने वाले “परमेश्वर के चुने हुए" (कुलुस्सियों 3: 12), उसके “चुने
हुए" हैं। हालाँकि, सभी इस बुलावे पर खरे नहीं उतरते। जैसा कि यीशु ने
कहा, “बुलाए हुए तो बहुत हैं, परन्तु चुने हुए थोड़े हैं" (मत्ती 22: 14;
तुलना करें मत्ती 24:22, 24, 31)। पौलुस के चुने हुए लोगों के संदर्भों का
भी यही अर्थ है (रोमियों 8:33, 2 तीमुथियुस 2: 10)। साथ ही, इस्राएल
की तरह, विश्वासी भी परमेश्वर के "प्रिय" और "पवित्र" हैं
(व्यवस्थाविवरण 7: 6.8)। इस विशेषाधिकार के साथ एक महत्वपूर्ण
ज़िम्मेदारी भी जुड़ी है: " उसकी स्तुति का प्रचार करना जिसने तुम्हें अंधकार
से निकालकर अपनी अद्भुत ज्योति में बुलाया है" (1पतरस 2: 9)। और
हम ऐसा अपने वर्तमान जीवन से करते हैं।

पौलुस द्वारा बताए गए आठ गुणों की सूची बहुत लंबी है! “बड़ी
करूणा, और भलाई, और दीनता, और नम्रता, और सहनशीलता; एक दूसरे
की सहनशीलता, और एक दूसरे के अपराध क्षमा करना, " और "सबसे
बढ़कर... प्रेम" (कुलुस्सियों 3: 12-14)। ये गुण केवल मसीह के साथ
एक हृदय से ही उत्पन्न हो सकते हैं, क्योंकि ये उसके चरित्र और हमारे साथ
उसके व्यवहार का वर्णन करते हैं। हमें दूसरों को क्षमा करना चाहिए " जैसे
मसीह ने तुम्हें क्षमा किया" (कुलुस्सियों 3: 13)। प्रेम " सिद्धता का
कटिबन्ध” है (कुलुस्सियों 3: 14), क्योंकि यह उसका हमारे प्रति प्रेम ही
है जो हमें उससे जोड़ता है और हमें दूसरों से सच्चा प्रेम करने में सक्षम
बनाता है)1 यूहन्ना 4: 11, 12)।

ये
गुण हमारे रिश्तों को दो तरह से प्रभावित करते हैं। पहला, दूसरों
के प्रति प्रेम, दया, कृपा और क्षमा दिखाने से हमें और दूसरों को आशीर्वाद
मिलता है। दूसरों से प्रेम करना और उन्हें आशीर्वाद देना संतुष्टिदायक होता
है। लोग आमतौर पर हमारे प्रति समान व्यवहार करते हैं, और हमें परमेश्वर
की दया और क्षमा मिलती रहती है (मत्ती 5: 7, मत्ती 6 : 14)। दूसरा, और
उससे भी महत्वपूर्ण, यह परमेश्वर की महिमा करता है और दूसरों को यीशु
पर विश्वास करने और उसका अनुसरण करने के लिए प्रोत्साहित कर
सकता है, क्योंकि यह ईश्वरीय अनुग्रह की शक्ति को दर्शाता है। " मानव
आत्मा को घेरने वाले किसी भी अन्य प्रभाव में निःस्वार्थ जीवन के प्रभाव
जैसी शक्ति नहीं हो सकती। सुसमाचार के पक्ष में सबसे मज़बूत तर्क एक
प्रेमपूर्ण और प्रेममय मसीही है। – एलेन जी० व्हाइट, द० मिनिस्ट्री ऑफ़
हीलिंग, पृष्ठ 470.

`जिस तरह से आप दूसरों के साथ व्यवहार करते हैं, खासकर उन
लोगों के साथ जो आपके प्रति निर्दयी हो सकते हैं, उसमें आप यीशु का
कितना अच्छा प्रतिनिधित्व कर रहे हैं?`