---
title:  एक विदेशी महल में
date:   18/12/2023
---

बेबीलोन का साम्राज्य खत्म होने और मादी - फारस का साम्राज्य शुरू होने के बाद बहुत से यहूदी अपने देश वापस चले गए। लेकिन हर कोई घर नहीं गया। कुछ यहूदी फारस में रुके रहे।

इतिहास का यह अंश हमें एस्तेर की कहानी को बेहतर ढंग से समझने में मदद करता है। बाइबल हमें वह समय और स्थान बताती है जहाँ एस्तेर की कहानी घटित होती है। " उन दिनों में राजा क्षयर्ष शूशन नगर में राजा के सिंहासन पर बैठा करता था " (एस्तेर 1 : 2 ) । अतः, हम इस पद से समझते हैं कि एस्तेर की कहानी राजा क्षयर्ष के अधीन फारसी साम्राज्य के दौरान घटित होती है।

अध्याय 1 में, रानी वशती राजा का अनुग्रह खो देती है। इसलिए, राजा वशती को रानी पद से हटा देता है । तब राजा वशती के स्थान पर दूसरी रानी की तलाश करता है। यहीं पर एस्तेर और उसके चाचा, मोर्दकै, कहानी में आते हैं।

`एस्तेर 2: 1-9 पढ़ें। ये पद हमें मोर्दकै और एस्तेर के बारे में क्या सिखाते हैं?`

जहाँ तक हम बता सकते हैं, मोर्दकै राजा के लिए काम करता है। अपनी सेवकाई के तहत, मोर्दकै राजा के महल के द्वार पर बैठता है। इसलिए, वह अपनी गोद ली हुई बेटी एस्तेर के साथ शूशन शहर (जिसे सुसा भी कहा जाता है) में रहता था। एस्तेर वास्तव में मोर्दकै की चचेरी बहन थी । (लेकिन मोर्दकै ने एस्तेर को अपनी बेटी के रूप में अपनाया।) इसलिए, मोर्दकै और एस्तेर फारसी संस्कृति या उसके आसपास की जीवन शैली का हिस्सा थे। जल्द ही, राजा ने अपने अगुओं को फारस की सबसे खूबसूरत युवतियों को सुसा के पास भेजने का आदेश दिया ताकि उनमें से एक उसकी नई रानी बन सके ( एस्तेर 2: 2-4)। फिर बाइबल हमें बताती है, "जब राजा की आज्ञा और नियम सुनाए गए, और बहुत सी युवतियाँ, शूशन गढ़ में हेगे के अधिकार में इकट्ठी की गईं, तब एस्तेर भी राजभवन में स्त्रियों के प्रबंधक हेगे के अधिकार में सौंपी गई" (एस्तेर 2: 8 ) ।

`एस्तेर 2: 10, 20 पढ़ें। इन पदों में क्या होता है? मोर्दकै ने एस्तेर को यह आदेश क्यों दिया?`

पद यह नहीं बताता कि क्यों, लेकिन उत्तर का अनुमान लगाना कठिन नहीं है। एस्तेर और मोर्दकै ऐसे देश में विदेशी थे जो अक्सर अजनबियों को पसंद नहीं करते थे। जैसा कि हम देखेंगे, एस्तेर और मोर्दकै ने अपने परिवार और लोगों के बारे में चुप रहना बुद्धिमानी समझा।