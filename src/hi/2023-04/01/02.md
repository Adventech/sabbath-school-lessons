---
title:  परमेश्वर जो हमारी खोज में आता है
date:   01/10/2023
---

परमेश्वर ने मनुष्यों को बनाया। उसने हमें यह पृथ्वी हमारे घर के रूप में दी। शुरुआत में सब कुछ परिपूर्ण और खूबसूरत था। उस समय हमारे लिए परमेश्वर की क्या योजना थी ? परमेश्वर चाहता था कि हम उसके साथ और एक दूसरे के साथ पूर्ण शान्ति में रहें। परमेश्वर ने हमें एक बहुत ही अनमोल उपहार दिया है: उसका प्रेम । लेकिन उसके लिए हमारा प्यार सच्चा होना चाहिए। इसलिए, परमेश्वर ने हमें एक और अनमोल उपहार भी दिया: स्वतंत्र चुनाव। परमेश्वर ने हमें अच्छाई या बुराई चुनने की आजादी दी है। निस्संदेह, परमेश्वर ने आदम और हव्वा को उसकी अवज्ञा करने के खतरे के बारे में बताया (उत्पत्ति 2: 16, 17 )। शैतान ने हव्वा को यह सोचने के लिए बहकाया कि जब वह वर्जित फल खाएगी तो कुछ भी बुरा नहीं होगा। शैतान ने हव्वा से झूठ बोला और उससे कहा कि फल उसे परमेश्वर के समान बुद्धिमान और चतुर बना देगा: “जिस दिन तुम उसका फल खाओगे उसी दिन तुम्हारी आँखें खुल जाएँगी, और तुम भले बुरे का ज्ञान पाकर परमेश्वर के तुल्य हो जाओगे!” (उत्पत्ति 3:5) । दुख की बात है कि हव्वा ने वर्जित फल खाना चुना। इससे भी बदतर, उसने आदम को फल दिया। आदम ने हव्वा की तरह ही घटिया चुनाव किया। पाप ने परमेश्वर की सिद्ध पृथ्वी को नष्ट कर दिया।

आदम और हव्वा के पाप ने इस ग्रह (पृथ्वी) के लिए परमेश्वर की योजना को बदल दिया । पृथ्वी को बनाने से पहले, परमेश्वर ने मनुष्यों को बचाने के लिए एक योजना बनाई थी यदि वे पाप करना चुनते हैं। अब, परमेश्वर ने अपनी योजना को क्रियान्वित किया।

`उत्पत्ति 3:9-15 पढ़ें। आदम और हव्वा के पाप करने के बाद परमेश्वर का आदम से पहला शब्द क्या था? आज परमेश्वर के वचन इतने सशक्त क्यों हैं? वे हमें परमेश्वर के बारे में क्या सिखाते हैं?`

निस्संदेह, परमेश्वर जानता था कि आदम और हव्वा कहाँ छिपे थे। परमेश्वर ने उनसे एक विशेष कारण से पूछा कि वे कहाँ हैं। आदम और हव्वा को यह समझने की जरूरत थी कि उनका पाप इतना बुरा क्यों था। परमेश्वर मनुष्यों पर से शैतान के नियंत्रण को भी समाप्त करना चाहता था। इसलिए, परमेश्वर ने मानव परिवार को बचाने की अपनी योजना को आदम और हव्वा के साथ साझा किया (उत्पत्ति 3: 14, 15 पढ़ें)। उसकी योजना क्या थी? परमेश्वर ने “... जिसने मसीह के द्वारा अपने साथ हमारा मेल-मिलाप कर लिया, और मेल-मिलाप की सेवा हमें सौंफ दी है" (2कुरिन्थियों 5:18)। क्या आप देखते हैं कि परमेश्वर ने आदम और हव्वा का न्याय करने से पहले और उन्हें बचाने की अपनी प्रतिज्ञा देने से पहले उन्हें खोजा था? आदम से परमेश्वर का प्रश्न, “तू कहाँ है?” (उत्पत्ति 3: 9), हमें दो महत्त्वपूर्ण विचार दिखाता है। (1) हम पापी हैं, और खोए हुए हैं। (2) हमें, बचाये जाने के लिए, किसी की आवश्यकता है। परमेश्वर वह है जो खोए हुए पापियों को ढूँढ़ने जाता है। वह हमें खोजता है क्योंकि वह हमें बचाना और हमारा मित्र बनना चाहता है।

`परमेश्वर आज भी हमसे पूछता है, "तू कहाँ है ?" इस सवाल का आपके लिए क्या मतलब है? आपने परमेश्वर को कैसे उत्तर दिया है ?`