---
title: 'प्रेम की व्यवस्था'
date: 23/03/2025
---

परमेश्वर की व्यवस्था में अमूर्त सिद्धांत शामिल नहीं हैं; इसके बजाय परमेश्वर का नियम रिश्ते की अभिव्यक्ति है। इसे दस आज्ञाओं में स्पष्ट रूप से देखा जा सकता है। दस आज्ञाओं के मूल सिद्धांत पहले से ही अदन की बारी में मौजूद थे, प्रेम के सिद्धांत जो परमेश्वर और लोगों के बीच और स्वयं लोगों के बीच संबंधों को नियंत्रित करने वाले थे।

जब निर्गमन 20 में दस आज्ञाएँ पत्थर पर लिखी गईं, तो इसे वाचा संबंध के संदर्भ में इस्राएल को दिया गया था। आज्ञाएँ तब लिखी गई थीं जब प्रभु ने पहले ही लोगों को मिस्र से छुड़ा लिया था, और आज्ञाएँ परमेश्वर के प्रेम और राष्ट्र के प्रति उनके वादों पर आधारित थीं (देखें निर्गमन 6:7, और लैव्यव्यवस्था 26:12)। दस आज्ञाओं के दो भागों में कोई यह देख सकता है कि उनका उद्देश्य परमेश्वर के साथ मानवीय संबंधों और एक-दूसरे के साथ संबंधों को विकसित करना है।

`निर्गमन 20:1-17 पढ़ें। ये पद दो सिद्धांतों, परमेश्वर के प्रति प्रेम और मनुष्यों के प्रति प्रेम को कैसे प्रकट करते हैं?`

पहली चार आज्ञाएँ लोगों का परमेश्वर के साथ संबंधों के विषय में है, और अंतिम छह आज्ञाएँ लोगों का लोगों के साथ आपस में संबंधों के बारे में हैं। परमेश्वर और अन्य लोगों के साथ हमारा संबंध परमेश्वर की व्यवस्था के सिद्धांतों द्वारा नियंत्रित होना चाहिए।

व्यवस्था के ये दो हिस्से सीधे तौर पर उस बात से मेल खाती हैं जिसे यीशु ने दो सबसे बड़ी आज्ञाओं के रूप में पहचाना था - “तू अपने परमेश्वर यहोवा से अपने सम्पूर्ण मन से प्रेम रखना ” (मत्ती 22:37 की व्यवस्थाविवरण 6:5 से तुलना करें) और "तू अपने पड़ोसी से अपने समान प्रेम रखना” (मत्ती 22:39 की लैव्य व्यवस्था 19:18 से तुलना करें)।

पहली चार आज्ञाएँ वे तरीके हैं जिनसे हमें परमेश्वर को अपनी संपूर्ण शक्ति से प्रेम करना है, और अंतिम छह वे तरीके हैं जिनसे हमें एक दूसरे को अपने समान प्रेम करना है। यीशु यह स्पष्ट करता है कि ये दो महान प्रेम की आज्ञाएँ व्यवस्था से अभिन्न रूप से संबंधित हैं। “इन दो आज्ञाओं पर सारी व्यवस्था और भविष्यवक्ता टिके हुए हैं" (मत्ती 22:40)।

तो फिर, परमेश्वर का संपूर्ण नियम परमेश्वर के प्रेम पर आधारित है। परमेश्वर का प्रेम और नियम अविभाज्य हैं। हम अक्सर लोगों को यह कहते हुए सुनते हैं, हमें नियम पालन की जरूरत नहीं है, हमें बस परमेश्वर से प्रेम करने और दूसरों से प्रेम करने की जरूरत है। वह विचार समझ में क्यों नहीं आता?

`यदि हम दस आज्ञाओं में से किसी एक का उल्लंघन कर रहे हैं, तो हम परमेश्वर के प्रति प्रेम, या दूसरों के प्रति प्रेम कैसे व्यक्त कर सकते हैं?`