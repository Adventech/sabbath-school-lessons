---
title: 'सबसे बढ़कर, एक दूसरे से प्रेम करें'
date: 27/03/2025
---

यदि प्रेम व्यवस्था की पूर्ति है, तो केवल गलत काम करने से परहेज करके कोई व्यक्ति परमेश्वर की व्यवस्था को पूर्ण अर्थ में पालन नहीं कर सकता है। प्रेम का नियम स्वयं (पवित्रशास्त्र की पूर्णता में व्यक्त) न केवल हमें बुराई करने से दूर रहने की आज्ञा देता है, बल्कि व्यवस्था हमें ऐसे कार्य करने के लिए प्रेरित करती है जो दूसरों के प्रति परमेश्वर के प्रेम को प्रकट करते हैं - न केवल अन्य चर्च के सदस्यों के लिए बल्कि अन्य लोगों के लिए भी। पूरी दुनिया को एक सच्चे मसीही गवाह की सख्त जरूरत है।

`याकूब 2:1-9 पढ़ें। हमें यहाँ कौन सा महत्वपूर्ण संदेश दिया गया है?`

यहाँ, याकूब समाज में अन्याय की कड़ी निंदा करता है, विशेष रूप से गरीबों के अपमान और कुछ अमीरों द्वारा उत्पीड़न की पहचान करता है। फिर, वह अपने पड़ोसी के प्रति प्रेम के नियम की ओर ध्यान आकर्षित करते हुए कहता है कि यदि आप इस नियम को पूरा करते हैं, तो “आप भलाई कर रहे हैं" (याकूब 2:8)।

जैसा कि एलेन जी. व्हाइट ने व्यक्त किया है: “मनुष्य के प्रति प्रेम परमेश्वर के प्रेम की सांसारिक अभिव्यक्ति है। इस प्रेम को स्थिर करने के लिए, हमें एक परिवार के बच्चे बनाने के लिए, महिमा का राजा हमारे साथ एक हो गया। और जब उसके जाने का वक्त होता है, उसके विदाई के शब्द ऐसे होते हैं, ‘एक दूसरे से प्रेम रखो, जैसा मैं ने तुम से प्रेम रखा' (यूहन्ना 15:12); जब हम संसार से वैसा ही प्रेम करते हैं जैसा उसने उससे प्रेम किया है, तो हमारे लिए उसका काम (मिशन) पूरा हो जाता है। हम स्वर्ग के लिए योग्य हो जाते हैं; क्योंकि हमारे हृदयों में स्वर्ग है।" - एलेन जी. व्हाइट, द डिजायर ऑफ एजेस पेज 641.

जब हम संसार से प्रेम करते हैं, जैसे मसीह ने संसार से प्रेम किया है तब हम स्वर्ग के लिए योग्य होते हैं। यीशु का अनुयायी होने का क्या अर्थ है इसकी एक सशक्त अभिव्यक्ति!

यीशु अपने अनुयायियों को आदेश देता है कि “एक दूसरे से प्रेम रखो; जैसा मैंने तुम से प्रेम रखा है" (यूहन्ना 13:34)। यीशु यह भी कहता है: “यदि तुम एक दूसरे से प्रेम रखोगे तो इसी से सब जानेंगे कि तुम मेरे चेले हो" (यूहन्ना 13:35)। प्रेम मसीही विश्वास का केंद्र है क्योंकि परमेश्वर प्रेम है (1 यूहन्ना 4: 8, 16)। और जो लोग परमेश्वर से प्रेम करने का दावा करते हैं उन्हें एक दूसरे से प्रेम करना चाहिए (1 यूहन्ना 3:11; 4:20, 21 से तुलना करें)।

तदनुसार, 1 पतरस 4:8 मसीहियों को प्रोत्साहित करता है: "और सब वस्तुओं में एक दूसरे के प्रति उत्कट प्रेम रखो, क्योंकि 'प्रेम बहुत से पापों को ढांप देता है" (इब्रा. 10:24 और 1 थिस्स. 3:12 भी देखें). संसार को उसी तरह प्रेम करने के विचार पर अधिक ध्यान दें जैसे यीशु मसीह ने संसार से प्रेम किया था। यह हमें मसीही पूर्णता की अवधारणा को बेहतर ढंग से समझने में कैसे मदद कर सकता है और हमें अनन्त जीवन के लिए कैसे योग्य बना सकता है? सब्त के दिन कक्षा में अपना उत्तर लाएँ।