---
title: 'अनुग्रह से वंचित'
date: 08/01/2025
---

परमेश्वर का प्रेम चिरस्थायी और हमेशा मुफ्त है। हालाँकि, मनुष्य इसे अस्वीकार कर सकते हैं। हमारे पास उस प्रेम को स्वीकार करने या अस्वीकार करने का अवसर है, लेकिन केवल इसलिए कि परमेश्वर हमें कुछ भी करने से पहले अपने संपूर्ण, शाश्वत प्रेम के साथ सेंतमेंत प्रेम करता है (यिर्म. 31:3)। परमेश्वर के प्रति हमारा प्रेम उस चीज की प्रतिक्रिया है जो हमारे मांगने से पहले ही हमें दिया जा चुका है।

`पद 7 और 19 पर विशेष जोर देते हुए 1 यूहन्ना 4:7 - 20 पढ़ें। यह हमें परमेश्वर के प्रेम की प्राथमिकता के बारे में क्या बताता है?`

परमेश्वर का प्रेम हमेशा पहले आता है। यदि परमेश्वर ने पहले हमसे प्रेम नहीं किया, तो हम बदले में उससे प्रेम नहीं कर सकते। जबकि परमेश्वर ने हमें प्रेम करने और प्रेम पाने की क्षमता के साथ बनाया है, परमेश्वर स्वयं सभी प्रेम का आधार और स्रोत है। हालाँकि, हमारे पास यह विकल्प है कि क्या हम इसे स्वीकार करेंगे और फिर इसे अपने जीवन में प्रतिबिंबित करेंगे। इस सत्य का उदाहरण मसीह के क्षमा न करने वाले सेवक के दृष्टांत में दिया गया है (देखें मत्ती 18:23-35)।

दृष्टांत में, हम देख सकते हैं कि नौकर के पास मालिक का कर्ज चुकाने का कोई उपाय नहीं था। मती 18 अध्याय के अनुसार, नौकर पर उसके मालिक के 10,000 तोड़े बकाये थे। एक तोड़ा लगभग छः हजार दीनार के बराबर होता था। और एक दीनार वह था जो एक औसत मजदूर को एक दिन के काम के लिए भुगतान किया जाता था (मती 20:2 से तुलना करें)। तो, एक तोड़ा कमाने के लिए एक औसत मजदूर को 6,000 दिन का श्रम लगेगा। मान लीजिए कि छुट्टी के दिनों का हिसाब लगाने के बाद, एक औसत मजदूर प्रति वर्ष 300 दिन काम कर सकता है और इस प्रकार, एक वर्ष में 300 दीनार कमा सकता है। इसलिए एक औसत मजदूर को एक तोड़ा चुकाने में लगभग बीस साल लगेंगे, जिसमें 6,000 दीनार (6,000/300= 20) शामिल थे। 10,000 तोड़े प्राप्त करने के लिए, एक औसत श्रमिक को 200,000 वर्ष काम करना होगा। संक्षेप में कहें तो नौकर यह कर्ज कभी नहीं चुका सकता। फिर भी, मालिक को अपने नौकर पर दया आ गई और उसने उसका भारी कर्ज माफ कर दिया।

हालाँकि, जब इस माफ किए गए नौकर ने अपने एक साथी नौकर के 100 दीनार के बहुत छोटे कर्ज को माफ करने से इनकार कर दिया और उसे कर्ज के लिए जेल में डाल दिया, तो मालिक क्रोध से भर गया और उसने अपनी दयालु माफी को रद्द कर दिया। नौकर ने अपने मालिक के प्रेम और क्षमा को खो दिया। हालाँकि परमेश्वर की करुणा और दया कभी समाप्त नहीं होती, फिर भी कोई अंततः परमेश्वर की करुणा और दया के लाभों को अस्वीकार कर सकता है, यहाँ तक कि उन्हें खो भी सकता है।

`इस बारे में सोचें कि आपको क्या क्षमा किया गया है और यीशु द्वारा क्षमा किये जाने की आपको क्या कीमत चुकानी पड़ी। दूसरों को क्षमा करने के बारे में इससे आपको क्या पता चलेगा?`