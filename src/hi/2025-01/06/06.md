---
title: 'प्रेम और न्याय को दृढ़ता से थामे रहो'
date: 06/02/2025
---

पवित्रशास्त्र लगातार सिखाता है कि “परमेश्वर यहोवा ही परमेश्वर है, यह विश्वासयोग्य ईश्वर है; जो उससे प्रेम रखते और उसकी आज्ञाएँ मानते हैं उनके साथ वह हजार पीढ़ी तक अपनी वाचा का पालन करता, और उन पर करुणा करता है" (व्यवस्था वि. 7:9)। उसकी भलाई और प्रेम का चरित्र यीशु द्वारा क्रूस पर सर्वोच्च रूप से प्रदर्शित किया गया था (देखें रोमि. 3:25, 26; रोमि. 5:8)। भजन 100:5 के अनुसार, “क्योंकि यहोवा भला है, उसकी करुणा सदा के लिए, और उसकी सच्चाई पीढ़ी से पीढ़ी तक बनी रहती है” (भजन 89: 2 से तुलना करें)। इस प्रकार, परमेश्वर पर भरोसा किया जा सकता है; वह अपने बच्चों को केवल अच्छे उपहार देता है (याकूब 1:17; लूका 11:11-13 से तुलना करें)। वास्तव में, वह उन लोगों को भी अच्छी चीजें प्रदान करता है जो स्वयं को उसका शत्रु मानते हैं।

`मत्ती 5:43-48 पढ़ें। यह परमेश्वर के अद्भुत प्रेम के बारे में क्या सिखाता है? यीशु की इस शिक्षा के आलोक में हमें दूसरों के प्रति कैसा व्यवहार करना चाहिए?`

मती 5 परमेश्वर के प्रेम को सिद्ध प्रेम के रूप में वर्णित करता है। अपूर्ण प्रेम वह प्रेम है जो केवल उन लोगों से प्रेम करता है जो आपसे प्रेम करते हैं। परन्तु परमेश्वर उनसे भी प्रेम करता है जो उससे घृणा करते हैं, यहाँ तक कि उनसे भी जो स्वयं को उसका शत्रु मानते हैं। उसका प्रेम सिद्ध है और इसलिए उत्तम है।

हालाँकि परमेश्वर का प्रेम और दया किसी भी उचित अपेक्षा से कहीं अधिक है, फिर भी यह कभी भी न्याय पर हावी नहीं होता या उसका उल्लंघन नहीं करता। इसके विपरीत, यह न्याय और दया को एक साथ लाता है (भजन 85:10)। इसी तरह, बाइबल हमें प्रोत्साहित करती है: “दया और न्याय का पालन करो, और अपने परमेश्वर की आशा में निरन्तर प्रतीक्षा करते रहो" (होश. 12:6)। जैसा कि एक अन्य संस्करण में कहा गया है, “प्रेम और न्याय को दृढ़ता से थामे रहो" (होश. 12:6; लूका 11:42 से तुलना करें)।

अंत में, परमेश्वर स्वयं पूर्ण न्याय लाएगा। रोमियों 2:5 सिखाता है, उसका “धर्मी न्याय प्रगट होगा" (रोमियों 2:5)। अंत में, उद्धार प्राप्त लोग गाएंगे: “तेरे कार्य महान और अद्भुत हैं; हे युग - युग के राजा, तेरी चाल ठीक और सच्ची है। हे प्रभु, कौन तुझसे न डरेगा और तेर नाम की महिमा न करेगा? क्योंकि केवल तू ही पवित्र है। सारी जातियां आकर तेरे सामने दण्डवत करेंगी, क्योंकि तेरे न्याय के काम प्रगट हो गए हैं" (प्रका० वा० 15:3, 4; प्रका०वा० 19:12 से तुलना करें)।

`यशायाह 25:1 घोषणा करता है, “हे यहोवा, तू मेरा परमेश्वर है। मैं तुझे सराहूंगा, मैं तेरे नाम का धन्यवाद करूँगा; क्योंकि तू ने आश्चर्यकर्म किये हैं, तू ने प्राचीनकाल से सारी सच्चाई के साथ युक्तियाँ की हैं।" हम बुरे समय में भी परमेश्वर की स्तुति करना कैसे सीख सकते हैं? आपका जीवन किस तरह से परमेश्वर की स्तुति का एक दान हो सकता है जो आपके प्रभाव क्षेत्र में न्याय को आगे बढ़ाता है?`