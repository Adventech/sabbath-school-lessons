---
title:  क्या आप एक रहस्य को छिपा सकते हैं?
date:   11/07/2024
---

`मरकुस 1: 40-45 पढ़ें। यह हमें यीशु के बारे में क्या सिखाता है और वह समाज में हाशिये पर पड़े लोगों से कैसे जुड़ा था ?`

जैसा कि इस परिच्छेद में वर्णित है, और पूरे पुराने नियम में भी, कुष्ठ रोग का उल्लेख केवल उस बीमारी से नहीं था जिसे आज हेन्सन रोग (सच्चा कुष्ठ रोग) के रूप में जाना जाता है। बाइबिल की शब्दावली का बेहतर अनुवाद “भयानक त्वचा रोग" के रूप में किया जाएगा और इसमें अन्य (एपिडर्मिक त्वचा संबंधी) बीमारियाँ भी शामिल हो सकती हैं । हेन्सन की बीमारी ईसा पूर्व तीसरी शताब्दी के आसपास प्राचीन निकट पूर्व में आई होगी। (देखें, डेविड पी० राइट एन्ड रिचर्ड एन० जोन्स, "लेप्रोसी," द एंकर बाइबल डिक्शनरी, खंड 4 [न्यूयॉर्क: डबलडे] 1992, पेज 277-282)। इसलिए, इस परिच्छेद में उल्लिखित कोढ़ी को हेन्सन रोग हो सकता है, हालाँकि हम निश्चित रूप से नहीं जानते कि वह आदमी किस बीमारी से पीड़ित था, केवल इतना कि यह बुरा था।

कोढ़ी यीशु पर विश्वास रखता है कि वह उसे शुद्ध कर सकता है। लैव्य॰व्य० 13 के अनुसार, एक कोढ़ी धार्मिक रूप से अशुद्ध था और उसे दूसरों के संपर्क से बचना था (लै० व्य० 13:45, 46 देखें)।

हालाँकि, यीशु उस व्यक्ति के प्रति करुणा से भर गया और उसे छू लिया। “तब यीशु ने दया करके अपना हाथ बढ़ाकर उसे छुआ, और उस से कहा, मैं चाहता हूँ तू शुद्ध हो जा " (मरकुस 1:41) । इस कृत्य से यीशु शाम तक अशुद्ध हो जाना चाहिए था, जब उसे फिर से शुद्ध होने के लिए स्नान करने की आवश्यकता होगी (लैव्यव्यवस्था 13-15 से तुलना करें) । लेकिन मरकुस स्पष्ट है कि बीमार व्यक्ति को छूने की यीशु की क्रिया से उसका कुष्ठ रोग दूर हो जाता है। इस प्रकार, उस व्यक्ति को छूने से यीशु अशुद्ध नहीं हुआ।

यीशु उस व्यक्ति को एक याजक के पास इस निर्देश के साथ भेजता है कि लैव्यव्यवस्था 14 में मूसा ने ऐसे मामलों के लिए जिस बलिदान की आज्ञा दी थी, उसे चढ़ाया जाए। मरकुस रचित पूरे सुसमाचार में, यीशु मूसा द्वारा सिखाई गई बातों के रक्षक और समर्थक के रूप में खड़ा है (देखें, मरकुस 7:10; मरकुस 10: 3, 4; मरकुस 12:26, 29 - 31) । यह दृष्टिकोण धार्मिक नेताओं के बिल्कुल विपरीत है, जो मरकुस 7, 10 और 12 के अनुच्छेदों में मूसा के माध्यम से दी गई शिक्षाओं के मूल इरादे को नष्ट कर रहे हैं। ये विवरण मरकुस 1:44 में उस व्यक्ति को चुप कराने के यीशु के आदेश की व्याख्या करते हैं। यदि वह यीशु द्वारा अपने इलाज के बारे में बताता है, तो इससे यीशु के प्रति पूर्वाग्रह से ग्रस्त याजक के निर्णय पर प्रतिकूल प्रभाव पड़ सकता है।

लेकिन ऐसा प्रतीत होता है कि शुद्ध किया गया कोढ़ी इस बात को नहीं समझता है, और यीशु की आज्ञा की अवज्ञा करते हुए, उसने इस खबर को दूर-दूर तक फैला दिया, जिससे यीशु के लिए अपनी सेवकाई के लिए शहरों में खुले तौर पर प्रवेश करना असंभव हो गया।

`हम कैसे सावधान रह सकते हैं कि हम ऐसी चीजें न करें जो सुसमाचार के प्रसार में बाधा डाल सकती हैं, चाहे हमारे इरादे कितने भी अच्छे क्यों न हों?`