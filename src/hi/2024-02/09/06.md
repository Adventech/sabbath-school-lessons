---
title:  तीन स्वर्गदूतों के संदेश
date:   30/05/2024
---

प्रकाशितवाक्य 14:7 में, पहला स्वर्गदूत ऊँचे स्वर में पुकारता है, “परमेश्वर से डरो और उसकी महिमा करो, क्योंकि उसके न्याय करने का समय आ पहुँचा है; और उसकी आराधना करो जिसने स्वर्ग और पृथ्वी, समुद्र और जल के सोते बनाए "। स्वर्ग की अपील हमारे लिए है कि हम आसन्न न्याय के आलोक में सृष्टिकर्ता के प्रति अपनी सर्वोच्च विश्वस्तता और हार्दिक आराधना करें।

दूसरा स्वर्गदूत घोषणा करता है, “बाबुल गिर गया, वह महान नगर गिर गया, क्योंकि उसने अपने व्यभिचार के क्रोध की मदिरा सब जातियों को पिला दी है” (प्रका० वा० 14:8)। बेबीलोन एक गिरी हुई धर्मत्यागी धार्मिक व्यवस्था का प्रतिनिधित्व करता है जिसने पूजा की झूठी प्रणाली के पक्ष में पहले स्वर्गदूत के संदेश को अस्वीकार कर दिया है। इसीलिए प्रकाशितवाक्य 14:9-11 “पशु और उसकी छाप" की पूजा करने के विरुद्ध चेतावनी देता है। यहाँ दो विरोधी विकल्प प्रस्तुत किए गए हैं- सृष्टिकर्ता की उपासना या पशु की पूजा। पृथ्वी ग्रह पर प्रत्येक व्यक्ति अपना अंतिम, अपरिवर्तनीय निर्णय लेगा कि उसकी सम्पूर्ण विश्वस्तता किसके प्रति है - यीशु या शैतान।

`प्रकाशितवाक्य 14:12 पढ़ें। जो लोग पशु की पूजा करने से इनकार करते हैं उनकी दो पहचान वाली विशेषताएँ क्या हैं? दोनों अत्यंत महत्त्वपूर्ण क्यों हैं?`

परमेश्वर के पास अंतिम समय के लोग होंगे जो दुनिया के इतिहास में सबसे बड़े विरोध और भयंकर उत्पीड़न के बावजूद उसके प्रति वफादार रहेंगे। मसीह की धार्मिकता के उपहार के माध्यम से, वे अनुग्रहपूर्ण, आज्ञाकारी जीवन जिएँगे। सृष्टिकर्ता की उपासना करना पशु की पूजा करने के सीधे विरोध में है और परमेश्वर की आज्ञाओं का पालन करने में व्यक्त किया जाता है। मसीह के प्रति विश्वस्त या पशु शक्ति के प्रति निष्ठा पर यह अंतिम संघर्ष उपासना में केंद्रित है, और अच्छे और बुरे के बीच इस महान विवाद के केंद्र में सब्त है।

उद्धारकर्ता के इन प्रतिबद्ध अनुयायियों को न केवल यीशु में "विश्वास" होगा, बल्कि उनमें यीशु का "विश्वास" भी होगा। यीशु का विश्वास इतना गहरा, इतना भरोसेमंद, इतना प्रतिबद्ध विश्वास है कि नरक के सभी विधवंसक और पृथ्वी पर सभी परीक्षण इसे हिला नहीं सकते। यह ऐसा विश्वास है जो तब विश्वास करता है जब वह देख नहीं सकता, विश्वास करता है जब वह तर्क नहीं कर सकता, और आशा करता है जब वह समझ नहीं सकता। यह “यीशु का विश्वास" स्वयं एक उपहार है जो हमें विश्वास से प्राप्त होता है। यह हमें आगे आने वाले संकट से उबरने में मदद करेगा। जब अंतिम संकट टूट पड़ता है और हमें आर्थिक बहिष्कार, उत्पीड़न, कारावास और मृत्यु का सामना करना पड़ता है, तो यीशु का विश्वास हमें यीशु के वापस आने तक पृथ्वी के अंतिम समय में ले जाएगा।

`भविष्य में जो होने वाला है उसके लिए परमेश्वर आज आपके विश्वास को कैसे तैयार कर रहा है?`