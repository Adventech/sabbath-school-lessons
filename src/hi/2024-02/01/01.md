---
title: सभी लड़ाईयों के पीछे की लड़ाई
date:  30/03/2024
---

### इस सप्ताह के पाठ के लिए पढ़ें
प्रका० वा० 12:7–9, यहेज० 28:12-15, यशा० 14:12-14, उत्पत्ति 3:15, यूहन्ना 17:24-26

> <p>याद वचनः</p>
> “फिर स्वर्ग में लड़ाई हुई, मीकाएल और उसके स्वर्गदूत अजगर से लड़ने निकले; और अजगर और उसके दूत उससे लड़े, परन्तु प्रबल न हुए, और स्वर्ग में उनके लिये फिर जगह न रही।” (प्रकाशितवाक्य 12:7, 8)।

यदि परमेश्वर इतना भला है तो दुनिया इतनी बुरी क्यों है? प्रेम का परमेश्वर इतनी बुराई को कैसे अस्तित्व में रहने दे सकता है? बुरे काम क्यों अच्छे लोगों के साथ होता है? इस सप्ताह के पाठ में, हम अच्छाई और बुराई के बीच सदियों से चले आ रहे संघर्ष का पता लगाएंगे। स्वर्ग में लूसिफर के विद्रोह से शुरुआत करते हुए, हम बुराई की उत्पत्ति और पाप की समस्या से निपटने में परमेश्वर की सहनशीलता की जाँच करेंगे।

परमेश्वर अविश्वसनीय प्रेम का ईश्वर है। उसका स्वभाव ही प्रेम है (1 यूहन्ना 4:7, 8)। उसके सभी कार्य प्रेमपूर्ण हैं (यिर्म० 31:3)। प्रेम को कभी भी जबरदस्ती, बलपूर्वक या कानून बनाकर नहीं थोपा जा सकता। एलेन जी व्हाइट इसे अच्छी तरह लिखती है, “केवल प्रेम से ही प्रेम जागृत होता है।”– द० डिजायर ऑफ एजेस, पे० 22. पसंद की शक्ति को नकारना प्रेम करने की क्षमता को नष्ट करना है, और प्रेम करने की क्षमता को नष्ट करना वास्तव में खुश होने की संभावना को खत्म करना है। परमेश्वर अपने प्रेम से हमारी वफादारी को जीतता है। वह अच्छे और बुरे के बीच के महान विवाद से इस तरह निपट रहा है कि ब्रह्मांड में फिर कभी पाप उत्पन्न नहीं होगा। परमेश्वर का उद्देश्य पूरे ब्रह्मांड के सामने यह प्रदर्शित करना है कि उसने हमेशा अपने प्राणियों के सर्वोत्तम हित में कार्य किया है। अच्छे और बुरे के बीच महान विवाद के आलोक में, परमेश्वर के प्रेम के चश्मे से दुनिया को देखना, हममें से प्रत्येक को आश्वस्त करता है कि गलत पर सही की जीत होगी और ऐसा हमेशा होता रहेगा।

‘सब्त, अप्रैल 6 की तैयारी के लिए इस सप्ताह के पाठ का अध्ययन करें।