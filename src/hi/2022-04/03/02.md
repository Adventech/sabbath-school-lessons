---
title:  “एक जीवित प्राणी”
date:   09/10/2022
---

`पढ़ें, उत्पत्ति 1:24-27 और उत्पत्ति 2:7, 19। जिस तरह से परमेश्वर ने जानवरों और मानवता की रचना की, उसमें आप क्या समानताएं और अंतर देख सकते हैं? उत्पत्ति 2:7 हमें मानव स्वभाव के बारे में क्या बताती है ?`

उत्पत्ति की किताब वर्णन करती है कि सृष्टि सप्ताह के छठे दिन प्रभु परमेश्वर ने भूमि के जानवरों और प्रथम मनुष्य जोड़े को बनाया (उत्प० 1: 24-27)। हमें बताया गया है कि उसने "सब जंगली जानवरों और आकाश के सभी पक्षियों को भूमि में से बनाया ” (उत्प० 2: 19 ) । उसने "मनुष्य को भूमि की मिट्टी से रचा” (उत्प० 2:7)।

हालाँकि जानवर और मनुष्य दोनों एक जैसे “भूमि” में से बने थे, फिर भी मनुष्य का गठन जानवरों से दो मुख्य तरीकों से अलग था। सबसे पहले, परमेश्वर ने मनुष्य को शारीरिक रूप से आकार दिया, और फिर "उसके नथनों में जीवन का श्वास फूँक दिया, और वह जीवित प्राणी बन गया” (उत्प० 2: 7 ) । जीवित बनने से पहले वह एक भौतिक इकाई था। दूसरा, परमेश्वर ने अपने स्वरूप और समानता में पुरुष और स्त्री दोनों के रूप में मानवजाति की रचना की (उत्प० 1:26, 27 ) ।

उत्पत्ति 2:7 व्याख्या करता है कि आदम के भौतिक शरीर में "जीवन की साँस" के प्रवाह ने उसे "एक जीवित प्राणी " (इब्रानी में नेफेशचौय्याह ) या शाब्दिक रूप से “एक जीवित आत्मा" में बदल दिया। इसका मतलब है कि हम में से प्रत्येक के पास एक आत्मा नहीं है जो शरीर से अलग हो सकती है। बल्कि, हम में से प्रत्येक एक जीवित प्राणी या एक जीवित आत्मा है। दावा है कि यह “आत्मा” एक सचेत इकाई है जो मानव शरीर से अलग हो सकती है, एक मूर्तिपूजक विचार है, बाइबिल आधारित नहीं। मानवता की वास्तविक प्रकृति को समझना हमें एक अभौतिक आत्मा की लोकप्रिय धारणा और उस विश्वास पर बनी सभी खतरनाक त्रुटियों को स्वीकार करने से रोकता है।

संपूर्ण व्यक्ति से अलग किए गए मनुष्य के किसी अलग-थलग हिस्से का कोई सचेत अस्तित्व नहीं है। परमेश्वर ने हमें एक भयानक और अद्भुत तरीके से बनाया है, और हमें इस विशेष मामले के बारे में पवित्रशास्त्र वास्तव में क्या कहता है, इसके आगे अनुमान नहीं लगाना चाहिए। वास्तव में, न केवल जीवन की प्रकृति एक रहस्य है ( वैज्ञानिक अभी भी इस बात पर सहमत नहीं हो सकते हैं कि किसी चीज के जीवित होने का क्या अर्थ है), इससे भी अधिक रहस्यमय चेतना की प्रकृति है। हमारे सिर, मस्तिष्क में कुछ पाउंड भौतिक ऊतक (कोशिकाएँ और रसायन) कैसे विचारों और भावनाओं जैसी अभौतिक चीजों को धारण करते हैं और बनाते हैं? जो लोग इस विचार का अध्ययन करते हैं वे स्वीकार करते हैं कि हम वास्तव में नहीं जानते हैं।

`जीवन क्या ही एक चमत्कार है! हमें न केवल जीवन के उपहार में, बल्कि अनन्त जीवन के उपहार में भी आनन्दित क्यों होना चाहिए, जो इससे भी बड़ा चमत्कार है?`