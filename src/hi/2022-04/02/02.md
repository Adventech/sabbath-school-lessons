---
title:  तनाव में बयान
date:   02/10/2022
---

संसार, जैसे कि प्रभु ने इसकी सृष्टि की, सिद्ध था (उत्प० 1:31)। आदम और हव्वा के लिए मृत्यु एक अज्ञात अनुभव था। उस सन्दर्भ में, परमेश्वर अदन की वाटिका में आया और चेतावनी दी: " तू इस बाटिका के सब वृक्षों में से स्वतंत्र रूप से खा सकता है; परन्तु भले या बुरे के ज्ञान के वृक्ष का फल न खाना, क्योंकि जिस दिन तुम उसका फल खाओगे उसी दिन मर जाओगे” (उत्पत्ति 2: 16, 17)।

`उत्पत्ति 2: 16, 17 किस रीति से अदन की सिद्धता में स्वतंत्र इच्छा की वास्तविकता को दिखाता है? अर्थात्, यदि वे स्वतंत्र रूप से चुनाव नहीं कर सकते तो परमेश्वर को उन्हें चेतावनी देने की आवश्यकता क्यों पड़ती ?`

परमेश्वर की इस चेतावनी के कुछ समय बाद, शैतान ने एक सर्प का रूप धारण किया और अदन में भी प्रवेश किया। हव्वा ने सर्प को बिना मरे मना किए हुए फल को खुशी-खुशी खाते हुए देखा । "उसने स्वयं वर्जित फल खाया था” (एलेन जी० व्हाइट, पैट्रिआर्ट्स एंड प्रोफेट्स, पृष्ठ 54), और उसे कुछ भी नहीं हुआ था।

`उत्पत्ति 3:1-4 पढ़ें। अपने आप को हव्वा की स्थिति में रखते हुए, ये शब्द शायद आश्वस्त करने वाले क्यों लगे होंगे?`

मानवीय तर्क के दृष्टिकोण से, सर्प का तर्क परमेश्वर के वचन की तुलना में कहीं अधिक ठोस लग रहा था। सबसे पहले, प्राकृतिक दुनिया में अब तक पाप और मृत्यु के अस्तित्व का कोई प्रमाण नहीं था । दूसरा, सर्प वास्तव में वर्जित फल खा रहा था और उसका भरपूर आनंद ले रहा था। तो, हव्वा को ऐसा करने से स्वयं को क्यों रोकना चाहिए ? परमेश्वर की आज्ञा बहुत ही प्रतिबंधात्मक और बेहूदा लग रही थी ।

दुर्भाग्य से, दो परस्पर विरोधी कथनों के बीच निर्णय लेने में, हव्वा ने तीन बुनियादी सिद्धांतों की उपेक्षा की : (1) मानवीय तर्क हमेशा आध्यात्मिक मामलों का मूल्यांकन करने का सबसे सुरक्षित तरीका नहीं होता है; (2) परमेश्वर का वचन हमें अतार्किक और बेतुका लग सकता है, लेकिन यह हमेशा सही और भरोसेमंद होता है; और (3) ऐसी चीजें हैं जो अपने आप में बुरी या गलत नहीं हैं, परन्तु परमेश्वर ने उन्हें आज्ञाकारिता की परीक्षा के रूप में चुना है।

हमें यह महसूस करना चाहिए कि अदन की बारी में हव्वा का अनुभव उक्त समय पर एकमात्र मामला नहीं है। हर दिन और हर पल हमें परमेश्वर के वचन (जो कई लोगों के लिए अलोकप्रिय हो सकता है) और हमारे आसपास की संस्कृति की मोहक अपीलों के बीच निर्णय लेने की जरूरत है। हमारी पसंद के अनन्त परिणाम होंगे।

`वे कौन-से तरीके हैं जिनसे बाइबल की स्पष्ट शिक्षा संसार के रीति-रिवाजों के विरोध में है?`