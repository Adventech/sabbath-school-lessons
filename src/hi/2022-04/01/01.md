---
title:  एक सिद्ध ब्रह्मांड में विद्रोह
date:   24/09/2022
---

### इस सप्ताह के पाठ के लिए पढ़ें
1यूहन्ना 4:8, 16; 1 यूहन्ना 4:7-16; यहेज० 28: 12-19; यशा० 14 : 12-15; प्रकाशितवाक्य 12.

> <p>याद वचन</p>
> “हे भोर के चमकने वाले तारे, तू कैसे आकाश से गिर पड़ा है ! तू जो जाति जाति को हरा देता था, तू अब कैसे काटकर भूमि पर गिराया गया है!” (यशा० 14:12)।

कई विचारकों ने बुराई की उत्पत्ति को समझाने की कोशिश की है। कुछ लोगों का सुझाव है कि बुराई हमेशा मौजूद रही है, क्योंकि उनके विचार में, बुराई के विपरीत ही अच्छाई की सराहना की जा सकती है। दूसरों का मानना है कि दुनिया को परिपूर्ण बनाया गया था, लेकिन किसी तरह बुराई सामने आई। उदाहरण के लिए, ग्रीक पौराणिक कथाओं में, बुराई तब शुरू हुई जब जिज्ञासु पैंडोरा (भानुमती) ने एक सीलबंद बॉक्स खोला, जिसमें से दुनिया की सभी बुराइयाँ उड़कर बाहर निकल आयीं (हालांकि, यह मिथक उस बॉक्स में छिपी हुई बुराइयों की उत्पत्ति की व्याख्या नहीं करता है)।

इसके विपरीत, बाइबल सिखाती है कि हमारा प्रेमी परमेश्वर सर्वशक्तिमान (1इति० 29: 10, 11) और सिद्ध है (मत्ती 5:48 ) । वह जो कुछ भी करता है वह सब कुछ पूर्ण होना चाहिए (व्यवस्थाविवरण 32:4), जिसमें यह भी शामिल है कि उसने हमारे संसार को कैसे बनाया । तो फिर, एक सिद्ध संसार में बुराई और पाप कैसे प्रकट हो सकते हैं? उत्पत्ति 3 के अनुसार, आदम और हव्वा का पतन यहाँ पाप, बुराई और मृत्यु को लेकर आया।

लेकिन उस जवाब से एक और मुद्दा उठता है । पतन से पहले भी, बुराई मौजूद थी, जो “सर्प” द्वारा प्रकट हुई थी, जिसने हव्वा को धोखा दिया था (उत्प० 3: 1-5)। इसलिए, हमें पतन से पहले भी वापस जाने की जरूरत है, ताकि बुराई के स्रोत और उत्पत्ति का पता लगाया जा सके जो हमारे वर्तमान अस्तित्व पर हावी है और जो कभी-कभी इसे बहुत दयनीय बना सकती है।

_सब्त, अक्टूबर 1 की तैयारी के लिए इस सप्ताह के पाठ का अध्ययन करें।_