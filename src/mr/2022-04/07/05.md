---
title:  पुनरूत्थित ख्रिस्ताचे साक्षीदार
date:  09/11/2022
---

`योहान २०:११-१९ आणि १करिंथ १५:५-८ वाचा. जेव्हा शिष्य प्रथमच पुरूत्थित ख्रिस्ताला भेटले तेव्हा त्यांची प्रतिक्रिया काय होती ?`

दोन देवदूतांनी मग्दालीया मरीया आणि इतर काही स्त्रियांना सांगितले की येशू उठला आहे (मत्तय २८:१,५-७; मार्क १६:१-७; लूक २४:१-११). परंतु लवकरच येशू स्वत: त्यांच्यासमोर उभा राहिला, आणि त्यांनी त्याला नमन केले (मत्तय २८:१,९,१०; योहान २०:१४-१८). तो पेत्राला देखील दिसला (लूक २४:३४;१करिंथ १५:५) आणि दोन शिष्यांना जेव्हा ते अम्माऊसच्या वाटेवर होते, तो त्यांच्याशी बोलत असताना त्यांची अंत:करणे आंतल्याआत उकळत होती (मार्क १६:१२, लूक २४:१३-३५). जेव्हा ख्रिस्त वरच्या खोलीत आला, तेव्हा सुरूवातीला शिष्य अतिशय भयभीत झाले व घाबरले, परंतु नंतर ते आनंदाने भरून गेले आणि जे घडले त्याविषयी त्यांनी आश्‍चर्य प्रकट केले (लूक २४:३३-४९, योहान २०:१९-२३ ). एका आठवड्यानंतर, येशू पुन्हा त्याच खोलीत दार न उघडता आला, आणि तेव्हा थोमाने देखील त्याच्या पुनरूत्थानावर विश्‍वास ठेवला (योहान २०:२४-२९).

त्याचे पुनरूत्थान आणि स्वर्गारोहण यामधील ४० दिवसांत, “येशू त्यानंतर एकदम पांचशांपेक्षा अधिक बंधूना दिसला (१करिंथ १५:६) आणि याकोबाला (१करिंथ १५:७). येशू काही शिष्यांबरोबर गालील समुद्राच्या किनारी एकत्र आला व त्याने त्यांच्याबरोबर नाश्ता केला, त्यानंतर तो पेत्राबरोबर बोलला (योहान २१:१-२३). येशू कदाचित इतर ठिकाणीही दिसला असेल (प्रेषित १:३) त्याच्या स्वर्गारोहणाच्या अगोदर (लूक २४:५०-५३, प्रेषित १:१-११). पौल देखील पुनरूत्थित ख्रिस्तास पाहिल्याचा साक्षीदार मानतो, जो त्यास दमास्कसच्या वाटेवर प्रकट झाला (१करिंथ १५:८; याची प्रेषित ९:१-९ बरोबर तुलना करा).

जेव्हा इतर शिष्यांनी गैरहजर असलेल्या थोमास सांगितले की त्यांनी पुनरूत्थित प्रभुस पाहिले आहे, त्याने असे म्हणून प्रतिसाद दिला की “ ‘त्याच्या हातांत खिळ्यांचा व्रण पाहिल्यावाचून, खिळ्यांचा वणांत आपले बोट घातल्यावाचून व त्याच्या कुशीत आपला हात घातल्यावाचून मी विश्‍वास धरणारच नाही’ “ (योहान २०:२५). एक आठवड्यानंतर, येशू पुन्हा शिष्यांना प्रकट झाला, तेव्हा थोमा उपस्थित होता, तो त्यास म्हणाला, तू आपले बोट इकडे करून माझे हात पाहा, आणि आपला हात इकडे पुढे करून माझ्या कुशीत घाल; आणि विश्‍वासहीन असू नको, तर विश्‍वास धरणारा ऐस” (योहान २०:२७).

नंतर थोमाने कबूल केले व तो म्हणाला, “माझा प्रभु व माझा देव!”

आणि येशूने त्याला म्हटले, “तू मला पाहिले आहे म्हणून विश्‍वास धरिला आहे; पाहिल्यावाचून विश्‍वास धरणारे ते धन्य” (योहान २०:२९).

`“ ‘पाहिल्यावाचून विश्‍वास धरणारे ते धन्य. ’ ”  जरी तुम्ही स्वत: पुनरूत्थित झालेल्या ख्रिस्ताला पाहिले नाही, तरी दुसरी अशी काय कारणें आहेत की तुमचा विश्‍वास येशूमध्ये आहे ?`