---
title:  प्रीतिस मार्ग सापडतो
date:   03/04/2024
---

आदाम आणि हवेने पाप केले, आणि देवाने त्यांना सांगितले की आता त्यांना आपले बागेचे घर सोडावेच लागेल. आतापासून कष्ट आणि दुःख हा त्यांचा हिस्सा असेल. त्यांनी दुःख सहन करून शेवटी आशेशिवाय मरावयाचे आहे काय? मरणच सर्वाचा शेवट असणार आहे काय?

याच घटकेला देवाने त्यांना अभिवचन दिले ज्याची नोंद उत्पत्ति 3:15 मध्ये झाली आहे. थेट सैतानाकडे पाहात जो सर्पही होता, तो म्हणाला: “आणि तू व स्त्री तुझी संतति व तिची संतति यामध्ये मी परस्पर वैर स्थापीन; ती तुझे डोके फोडील, व तू तिची टाच फोडिशील.” (उत्पत्ति 3:15). त्यांना कदाचित त्या घटकेस याचा खरा अर्थ काय आहे हे समजले नसेल, परंतु त्यांना हे समजले की त्यांना पुन्हा आशा आहे. कोणत्यातरी प्रकारे, “स्त्रीच्या संततिद्वारे,” त्यांचे तारण येईल.

“स्त्रीची संतति” म्हणजे होय, येशू ख्रिस्त आहे (गलती 3:16). क्रूसावर, सैतानाने त्याची टांच फोडिली. परंतु येशूचा विजय ही आमची खात्री आहे की एके दिवशी सैतानाचे डोके ठेचण्यात येईल. आदाम आणि हवेने दुःख आणि मरण याचा जो दरवाजा उघडला होता तो एकेदिवशी बंद केला जाईल.

`इब्री 2:9, गलती 3:13, 2 करिंथ 5:21 वाचा. ही वचनें ख्रिस्ताने क्रूसावर जे बलिदान दिले त्याच्या अमर्यादपणाविषयी आम्हांस काय सांगतात?`

तुम्हांस कधी खरोखर आश्‍चर्य वाटले आहे काय की देव आम्हांवर खरेच प्रीति करतो? क्रूसाकडे पाहा-काट्याच्या मुगुटाकडे पाहा, त्याच्या हातांत व पायांत असलेल्या खिळ्याकडे पाहा. येशूने कॅलव्हरीवर सांडलेल्या रक्ताच्या प्रत्येक थेंबाकडे पाहा, देव म्हणत आहे, “मी तुझ्यावर प्रीति करतो. तुझ्याशिवाय मला स्वर्गात राहावयास नको आहे. होय, तू पाप केले आहेस; तू स्वतःस शत्रुच्या हाती विकून टाकले आहे; होय, खरोखर तू सार्वकालिक जीवनास अपात्र आहेस. परंतु तुला परत मिळविण्यासाठी मी खंडणी भरली आहे.” जेव्हा तुम्ही क्रूसाकडे पाहाता, तेव्हा तुम्हाला खरोखर, पुन्हा आश्‍चर्य वाटणार नाही की तुम्हांवर प्रीति केली आहे किंवा नाही.

बायबल येशूविषयी बोलते की जो या जगामध्ये आला आणि त्याने हृदडपिडा, निराशा, आणि वेदना यांचा सर्व मानवजातिबरोबर अनुभव घेतला. हे अशा ख्रिस्तास प्रकट करते की ज्याने आमच्या सारख्याच मोहांचा सामना केला-तो ख्रिस्त ज्याने सर्व सत्ता अधिकार व दुरात्मासमूह जो नरकाचा आहे त्यावर त्याच्या जीवनात व त्याच्या मरणाद्वारे क्रूसावर विजय मिळविला-हे सर्व आम्हां प्रत्येकासाठी, वैयक्तिकरीतीने.

याविषयी विचार करा: येशूच आहे ज्याने विश्‍व उत्पन्न केले (योहान 1:3 पाहा), स्वर्गातून तो खाली उतरला आणि तो केवळ या पतन पावलेल्या जगातच आला नाही तर असे दुःख सहन केले जे कोणीही कधीही करू शकणार नाही (यशया 53:1-5 पाहा): आणि त्याने ते केले कारण त्याची आम्हांवर प्रीति होती-आम्हां प्रत्येकावर, आशा धरण्यासाठी किती जबरदस्त कारण!

`ख्रिस्ताने क्रूसावर सैतानाच्या दोषांस कसे उत्तर दिले? बरे आणि वाईट यांच्या महान संघर्षाच्या प्रकाशामध्ये, त्याच्या मरणाने काय साध्य केले?`