---
title: "Umuzuko Wa Mose"
date: 23/10/2022
---

`Soma Yuda 9 na Luka 9:28-36. Ni ibihe bihamya ubona muri aya masomo byemeza ko umubiri wa Mose wazuwe?`

Bamwe mu bakurambere b'Itorero b'Abagiriki bakomokaga mu mugi wa Alegizandriya bemeje ko, igihe Mose yapfaga, ba Mose babiri ni bo bagaragaye: umwe wari muzima mu mwuka, undi wapfuye ku mubiri; Mose wa mbere yazamutse mu ijuru hamwe n'abamarayika, naho undi ahambwa mu isi (Reba ibyanditswe na Origene, _Homilies on Joshua_ 2:1; Wibyanditswe na Clement wo muri Alegizandria, Stromata 6.15). Iri tandukaniro hagati yo kuzamurwa mu ijuru k'ubugingo no guhambwa k'umubiri ribasha kugira icyo rivuze ku bizera inyigisho y'Abagiriki ivuga iby'ukudapfa k'ubugingo, ariko iyi si inyigisho dusanga muri Bibiliya, Yuda yemeza inyigisho ya Bibiliya ivuga iby'umuzuko W'umubiri wa Mose kuko impaka zabayeho ku "mubiri wa Mose" cyangwa se "umurambo wa Mose" aho kuba iby'ubugingo butapfuye. 

Gutegeka kwa Kabiri 34:5-7 hatubwira ko Mose yapfuye aramye imyaka 120, Uwiteka Imana ikamuhamba ahantu hatazwi ho mu kibaya cyo mu gihugu cy'i Mowabu. Ariko Mose ntiyamaze umwanya mu gituro. "Kristo ubwe, n'abamarayika bari bahambye Mose, baramanutse bava mu ijuru baza gukangura uwo mukiranutsi wari usinziriye...Ku nshuro ya mbere, Kristo yari agiye gutanga ubugingo ku wapfuye. Ubwo Nyirubugingo n'abera begeraga igituro, Satani yagize impungenge z'ubutware bwe...Ntabwo Kristo yahagaze ngo atangire kujya impaka na Satani. ...Ariko ibyo byose Kristo yabihariye Se aravuga ati: 'Umwami Imana iguhane.' Yuda 9.... Umuzuko wari uhamijwe burundu. Satani yambuwe umunyago we; abapfuye bakiranutse bazongera babeho." â€” Ellen G. White, _Abakurambere n'Abahanizi_, pp. 401, 402.

Igihamya nyakuri cyo kuzuka kwa Mose kibonekera ku musozi Yesu yahinduriwemo ishusho irabagirana. Mose yabonekeye aho hantu ari kumwe na Eliya, wari warajyanywe mu ijuru adapfuye (2 Abami 2:1-1 1). Mose na Eliya banaganiriye na Yesu (soma Luka 9:28-36). "Bagiye kubona babona abagabo babiri ari bo Mose na Eliya baganira na Yesu. Baboneka bafite ikuzo, bavugana na we ibyerekeye uko agiye kujya i Yerusalemu" (Luka 9:30, 31, BI!). Ukuboneka kwa Mose, nk'igihamya cyo kuza kwa Yesu agatsinda icyaha n'urupfu, kwavuzwe hano mu magambo atibeshya. Mose na Eliya ni bo babonekeye Yesu aho hantu, ntabwo ari "imyuka" yabo (wibuke ko Eliya we atigeze apfa).

`Mose ntiyemerewe kwinjira muri Kanani yo ku isi(Gutegeka 34:1-4) ariko yajyanywe muri Kanani yo mu ijuru. Ni iki ibi bitwigisha cyerekeranye n'uburyo Imana yacu "Ibasha gukora ibiruta cyane ibyo dusaba, ndetse n'ibyo twibwira byose, nk'uko imbaraga zayo zidukoreramo ziri" (Abefeso 3:20)?`