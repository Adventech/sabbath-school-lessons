---
title: "Umudendezo Wo Guhitamo, Ishingiro Ry'urukundo"
date: 26/09/2022
---

`Soma mu rwandiko 1 Yohana 4 : 7-16 . Uyu murongo utubwira iki cyerekeye umudendezo wo guhitamo nk'uburyo bwo kwitoza kugira urukundo ?`

Indabyo z'inkorano zishobora kuba nziza ukabona ziteye amabengeza, ariko ntizikura ngo zirabye nk'uko bigenda ku ndabyo z'umwimerere . Za robo zikorwa ku buryo zishyirwamo progaramu iziyobora . Zishobora kuvuga,  zikanakora imirimo myinshi itandukanye, ariko nta buzima buzirangwamo ndetse nta n'amarangamutima zigira . Mu by'ukuri, ubuzima no kugira umudendezo wo guhitamo ni ibintu utatandukanya ku buryo bikozwemo, umuntu akaba ashobora kubihabwa, akabyitoza, akaba yanabikwirakwiza . Ni kubw'iyo mpamvu, Imana  yacu yuje urukundo yaremye abamarayika ( harimo na Lusiferi ), ikarema n'abantu bose ibaremanye umudendezo wo kwihitiramo icyo bashaka, harimo no kuba bashobora guhitamo gukurikiza inzira mbi . Mu yandi magambo, Imana yaremye isi n'ijuru nk'ahantu hatunganye ibyaremwe byayo bigomba kuba byishimye bikura mu rukundo no mu bwenge . 

Mu 1 Yohana 4 : 7-16, intumwa Yohana yashimangiye ko " Imana ari urukundo ", kandi yagaragaje urukundo idukunda yohereza Umwana Wayo ngo apfire ibyaha byacu . Ibyo natwe biradusaba kugaragaza ko twanyuzwe n'urwo rukundo rutarondoreka dukundana hagati yacu . Bene urwo rukundo, rufite inkomoko ku Mana, rugomba kuba igihamya gihamiriza abandi ko Imana iri muri twe natwe tukaba muri yo . Ibyo bidushishikariza kugaragarizanya urukundo rw'Imana dukundana hagati yacu ibyo bikaba bihabwa agaciro gusa igihe rugaragaye mu biremwa . bishobora guhitamo kwitoza kugira urwo rukundo no kurugaragaza mu bikorwa, cyangwa, ibihabanye n'ibyo, bagahitamo kubaho imibereho yo kwikubira . Nyamara, umudendezo wo guhitamo ushobora mu buryo bworoshye gukoreshwa nabi, nk'uko mu buryo bubabaje byabaye kuri Lusiferi wigometse mu ijuru . 

Yemwe ndetse, no gusobanukirwa akamaro k'umudendezo wo guhitamo, abantu bamwe barakibaza, niba koko Imana yari izi ko Lusiferi azayigomekaho, ariko ikarenga kuri ibyo ikamurema ? Mbese ukuremwa kwa Lusiferi ntikwatuma muby'ukuri Imana iba nyirabayazana w'inkomoko y'icyaha ? Icyo gishobora kuba ikibazo cy'ingutu umuntu yatindaho, kubera ko gishingiye ku ngingo nyinshi . harimo n'icyo mu by'ukuri ijambo *" kuryozwa "* risobanura . Inkomoko n'imiterere y'icyaha ni ubwiru umuntu adashobora gusobanukirwa mu buryo bwuzuye .  

Nuko rero, Imana ntabwo ari yo yategetse ko icyaha kigomba kubaho ahubwo yemeye ko kibaho, maze nyuma, ku musaraba, yishyizeho igihano cy'icyo cyaha, bityo bimuhesha ububasha bwo kukiranduraho . Mu buryo bwose bubabaza twibaza ku kibi, ntabwo dukwiye kwibagirwa ko Imana ubwayo yishyuye ikiguzi cyo hejuru cyo kuba icyaha n'ikibi byarabayeho ( soma muri Matavo 5 : 43-48, Abaroma 5 : 6-11 ), kandi ikaba yarababajwe birenze uko undi wese muri twe yababajwe nabyo. 

`Umudendezo wo guhitamo, impano iva ku Mana, ni ieyera, ariko bizana umutwaro uremereye ukurikiwe n'ingaruka zikomeye, bitari kuri wowe wenyine, ahubwo bikaba bireba n'abandi . Ni iyihe myanzuro y'ingenzi ufata, ukoresha iyo mpano, ushobora gukora, kandi ni izihe ngaruka zazanwa na buri mahitamo yose wakora ?`
