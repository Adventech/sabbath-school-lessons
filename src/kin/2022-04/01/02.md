---
title: "Irema, Igikorwa Kigaragaza Urukundo"
date: 25/09/2022
---

Ibyaremwe, mu buryo bibayeho muri iki gihe bitanga ubutumwa budasobanutse buvangavanga ikibi n'icyiza . Ibihuru by'ibiti bya roza bishobora kubyara indabyo zisa neza kandi zihumura ariko ibyo ntibibuza ko bibyara n'amahwa aziraniza. Inyoni yitwa tukani [ toucan ] ishobora kudushimisha kubera ubwiza bwayo ikongera ikadutangaza kubera uburyo ijya mu byari by'izindi nyoni ikarya imishwi yazo ikiri mito . Nicyo kimwe n'ibiremwamuntu, bagaragaza ubumuntu mu kanya gato, mu kandi bagakora ibyangwa n'lmana, buzuye urwango, ndetse bakaba n'abanyarugomo . Nta mugayo kuba mu mugani w'amasaka n'urukungu, abagaragu barabajije nyir'umurima bati : " Mutware, ntiwabibye imbuto nziza mu murima wawe ? None urukungu rwavuyemo rwavuye he ? " ( Matayo 13:27 ) . Maze nyir'umurima arabasubiza ati, " Umwanzi niwe wagenje atyo " ( Matayo 13:28 ) . Nicyo kimwe rero, Imana yaremye isi itunganye, ariko umwanzi arayihindanya ayibibamo imbuto z'amayobera z'icyaha . 

`Soma mu 1 Yohana 4 : 8, 16. Ni iki kuba " Imana ari urukundo " mu buryo budashidikanwaho bitubwira cyerekeye imico y'Imana n'ibikorwa byayo by'irema ?` 

Kuba " Imana ari urukundo " ( 1 Yohana 4 : 8, 16 ), bigaragaza byibuze ibintu bitatu by'ingenzi . *Icya mbere*, urukundo, muri kamere yarwo ntirubasha gukingiranwa muri rwo, ahubwo rugomba kwigaragaza mu bikorwa . ( Ni ubuhe bwoko bw'urukundo budashobora kugaragazwa ? ) Urukundo rw'Imana rwasaranganyijwe hagati y'abagize ubutatu bwera, runagera ku biremwa byose Imana yaremye . *Icya kabiri*, ibyo Imana ikora byose ni uburyo bwo kugaragaza urukundo rwayo rutagira ikigombero kandi rudahinduka . Ibyo bikubiyemo imirimo yayo y'irema, ibikorwa byayo byo gucungura umuntu, ndetse no kugaragaza ibihano bikubiye mu rubanza abanyabyaha banze kwihana bacibwa . Mu kuri, " Urukundo rw'Imana rwagaragarijwe mu butabera bwayo ndetse no mu mbabazi zayo . Ubutabera ni rwo rufatiro rw'intebe yayo, kandi ni imbuto z'urukundo rwayo . " - Ellen G. White, Uwifuzwa Ibihe Byose, p . 602 ( 2018 ) . *Icya gatatu*, kuba Imana ari urukundo kandi ibyo ikora byose bigaragaza urukundo rwayo, ntabwo ishobora kuba ariyo yakomotsweho icyaha, kuko ibyo bihabanye n'imico yayo . 

Ariko se Imana yari ikeneye koko kurema isi n'ijuru ? Hakurikijwe ubuhangange bwayo, umuntu ashobora kuvuga ati, " Oya ", kubera ko kwari uguhitamo kuvuye ku bushake bwayo . Ariko turebeye mu mujyo w'imiterere y'urukundo rwayo, yashatse ko isi n'ijuru biba uburyo bwo kugaragaza urukundo rwayo . Mbega ukuntu bitangaje kuba yararemye ibifite ubuzima, tuvuge nk'abantu, batari abashobora kugaragaza urwo, rukundo gusa, ahubwo bashobora no kurugeza ku bandi hamwe no kurubagaragariza, bakarukunda n'Imana yo yabanje kubakunda . ( Soma no muri Mariko 12:30, 31 ) . 

`Reba ahakuzengurutse mu isi Imana yaremye . Ni mu buhe buryo ushobora kubona imirimo igaragaza urukundo rw'Imana, nubwo icyaha cyayihindanyije ? Ni mu buhe buryo dushobora kwiga gukura amasomo y'ibyiringiro mubyo tubona bigaragaza urukundo rw'Imana rugaragarira mubyo yaremye ?`
