---
title: "Ibindi Byo Kwigwa No Kuzirikanwa"
date: 30/09/2022
---

Soma mu bitabo bya Ellen G. White bikurikira: *Abakurambere n'Abahanuzi*, igice kivuga, "Kuki lcyaha Cyahawe Akito"; *Intambara Ikomeye*, n'igice kivuga, "Inkomoko y'Ikibi."

"Nta byiringiro bishoboka byo gucungurwa kuri abo [Satani n'abamarayika be] bari bariboneye n'amaso yabo ubwiza bwo mu ijuru, baburimo kandi babwishimiye, bari barabonye gukomera gutangaje kw'Imana, ariko muri ibyo byose bagahitamo kuyigomekaho. Nta gishya Imana yari isigaje kubagaragariza kirebana n'ububasha no gukomera kwayo kugira ngo babe bakwisubiraho kirenze ibyo ubwabo bari bariboneye. Niba barashoboye kwigomeka ahantu bari bari hafite ubwiza n'icyubahiro biheranije, nta handi bari gushyirwa ngo bahishimire. Nta bundi bushobozi bwari kuboneka burenze ubwo, nta n'igipimo cyari kuboneka cyaruta uburebure n'ubuhagarike bw'icyubahiro giheranije cy'Imana cyari gucubya ugushidikanya kuzuye ishyari no kwijujuta ko kwigomeka. Icyaha cyabo n'igihano cyabo cyari gikwiranye no kwibuza amahirwe atangaje yo kuba mu bikari byo ijuru." - Ellen G. White, *Confrontation*, p. 21.

"Kuva mu itangiriro, Imana na Kristo bari bazi ubwigomeke bwa Satani, no kugwa kw'umuntu bikomotse ku mbaraga z'uwo wigometse. Ntabwo byari muri gahunda y'Imana ngo habeho icyaha, ariko yabibonye mbere y'igihe ko bizaba, iteganya ingoboka, kugira ngo ihangane n'icyo kibi. Urukundo rwayo ruhebuje yari ifitiye isi, rwatumye itanga Umwana wayo ngo umwizera wese atarimbuka, ahubwo ahabwe ubugingo buhoraho." Yohana 3:16. - Ellen G. White, *Uwifuzwa Ibihe Byose*, p. 15.

**Ibibazo**

`Mu itsinda ryanyu ry'Ishuri ryo ku Isabato, mugundagurane n'ikibazo kivuga niba Imana mu kuri ariyo nyirabayazana w'inkomoko no kubaho kw'ikibi mu isi yacu. Ni mu buhe buryo twasubiza icyo kibazo?`

`Ni mu buhe buryo umusaraba ariwo utuma dusobanukirwa ikibazo cy'ikibi uko cyakabaye? Ni ukubera iki umusaraba n'ibyawubereyeho ari izingiro ry'uburyo bwose twasobanukirwa n'inkomoko y'ikibi?`

`Nyuma y'imyaka ibihumbi n'ibihumbi icyaha n'umubabaro biyogoza iyi si yacu, mbese Satani yaba asobanukiwe neza n'akaga yateje n'ingaruka zo kwigomeka kwe. Ni iki kimutera gukomeza kugomera Imana?`

`Muri Matayo 5:43:48, Kristo akomeza kuvuga iby'urukundo rw'Imana rutarondoreka ikunda inyokomuntu aho iva ikagera nk'urugero twese tugomba gukurikiza mu mibanire yacu. Ni mu buhe buryo mushobora gukurikiza urwo rugero mu miryango yanyu no mu itorero ryanyu?*`

`Intumwa Petero atubwira ko tugomba kwirinda, tukaba maso kuko "umwanzi wacu Satani azerera nk'intare yivuga, ashaka uwo aconshomera" (1 Petero 5:8). Soma no mu Abefeso 6:10-20. Ni mu buhe buryo twabasha guhagarara tudatsinzwe "n'uburiganya bwa Satani" (Abefeso 6:11)`