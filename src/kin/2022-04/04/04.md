---
title: "Kuvanwa Ikuzimu"
date: 18/10/2022
---

`Soma muri Zaburi ya 71. Mbese ni iki Dawidi yashakaga kuvuga igihe yasabaga Imana kongera kumuzamura ikamukura “ikuzimu” (Zaburi 71:20)?`

Muri Zaburi ya 49 tuhasanga amagambo y'ibyiringiro by'umuzuko akora ku mutima, bitandukanye n'ibyiringiro bidafashije by'umupfapfa wiringira ubutunzi bwe. Muri Zaburi ya 71, Dawidi ashakisha ubuhungiro ku Mana mu gihe azengurutswe n'abanzi be n'abamushinja ibinyoma bavuga ko Imana yamuretse (Zaburi 71:10, 11). 

Hagati mu bigeragezo, Dawidi yahabonye guhumurizwa n'icyizere igihe yibukaga ibyo Imana yamukoreye ikamwitaho mu gihe cyashize. Bwa mbere na mbere, yasobanukiwe n'uburyo Imana ari Yo yamukuye mu nda ya nyina (Zaburi 71:6). Hanyuma akurikizaho kumenya ko Imana ari Yo yamwigishije uhereye mu buto bwe (Zaburi 71:17).

Afite guhamya adashidikanya ko Imana yamubereye igitare n'ingabo y'umutamenwa, Dawidi yarayitakambiye agira ati: "Mbera igitare n'igihome kinkingira" (Zaburi 71:3). "Ntunte mu gihe cy'ubusaza, ntundeke mu gihe intege zanjye zishize" (Zaburi 71:9). "Mana, ntumbe kure, Mana tebuka untabare!" (Zaburi 71:12). Na none Dawidi yarongeye aravuga ati: "Ni wowe watweretse ibyago byinshi bikomeye, uzagaruka, utuzure, utuzamure, udukure ikuzimu" (Zaburi 71:20).

Aya magambo: “udukure ikuzimu” ashobora gusobanurwa mu mvugo isanzwe nko gutekereza ku muzuko w'ahazaza w'umunyazaburi. Ariko icyerekezo cy'ayo magambo gisa nk'aho gishyigikira ubusobanuro bw'imibereho itandukanye y'agahinda gakabije umunyazaburi yari abayeho nk'aho isi yari imwasamiye ngo imumire (gereranya ibivugwa muri Zaburi 88:6 na Zaburi 130:1). Kubw’ibyo, dushobora kuvuga ko "ari imvugo ngereranyo gusa, ariko kandi ikaba inakomoza ku muzuko mu buryo bufatika." —*Andrews Study Bible note.* (Zaburi 71:20). Ku iherezo, icy'ingenzi twakuramo ni uko, ibihe twaba turimo byose, Imana iba ihari, itwitayeho, kandi ibyiringiro byacu ntabwo bishingiye ku mibereho tubayeho, ahubwo bishingiye ku mibereho y'ahazaza y'ubugingo buhoraho dufite muri Yesu nyuma yo kuzuka, kwacu igihe azaba agarutse.

`Twese twigeze tugera mu bihe bimwe bikomeye byo gucika intege. Ni mu buhe buryo, mu gutekereza ku buryo Uwiteka Imana yabanye nawe mu bihe byashize, bigufasha gukomeza gutwaza mu kwizera n'ibyiringiro nubwo waba uri mu bihe biruhije nubwo wabona ko bigaragara ko atinze.`