---
title: "Nzareba Imana"
date: 16/10/2022
---

`Soma muri Yobu 19:25-27 maze uhagereranye n’ibivugwa muri Yohana 1:18 no mu 1 Timoteyo 6:16. Ni ryari kandi ni mu buhe buryo yari ategereje “kuzabonamo mane”?`

Ubuzima ntibugira imbabazi. Ibyo tubibona cyane cyane igihe "abantu beza" bababara kandi "abakiranirwa" cyangwa ababi bagahirwa (soma muri Zaburi 73:12-17, Malaki 3:14-18). Nk'urugero, Yobu yari "umukiranutsi utunganye" kandi "wubahaga Imana akirinda ikibi" (Yobu 1:1). Nubwo byari bimeze bityo, Imana yemereye Satani kumugerageza mu buryo bubi bwose bushoboka. Mu bigaragarira inyuma, umubiri we indwara ibabaza yarawononnye (Yolu 2:1-8). Mu by'ubutunzi bw'ibintu, yabuze umubare munini w'amatungo ye n'imikumbi (Yobu 1:13-17). Mu rugo iwe, yapfushije abagaragu ndetse n'abana be (Yobu 1:16. 18). Mu buryo bw'intekerezo n'amarangamutima, yari azengurutswe n'inshuti ze zamushinjaga ko azize icyaha akaba agomba kugerwaho n'ibimubaho (Yobu 4:1-5:27, Yobu 8:1-22, Yobu 11:1-20, n'indi mirongo). Ndetse n'umugore we yishakiye yaramuhindutse maze aramubwira, ati, "Mbese n’ubu uracyakomeje gukiranuka kwawe? Ihakane Imana wipfire!" (Yobu 2:9).

Yobu ntiyigeze amenya ko yabaye isibaniro ry'intambara ikomeye iri hagati y’Imana na Satani. Arembejwe n'ibyo byamubagaho, Yobu yavumye umunsi yavutseho yifuza kuba atarigeze avuka (Yobu 3:1-26). Nyamara, ugukiranuka kwe ku Mana kutagira ikigombero kwagaragariye mu magambo ye, "Naho yanyica napfa nyiringiye" (Yobu 13:15). Nubwo yatekcrezaga ko ubuzima bwe bugeze mu marembera, yakomeje kwiringira Imana azi neza ko urupfu atari rwo rufite ijambo rya nyuma. Ahamanya neza n’umutima we yavuze ko nubwo yapfa, Umucunguzi we ariho kandi ko amaherezo azahagarara mu Isi kandi ko azareba Imana afite umubiri (Yobu 19:25-27). "Uko ni uguhamya adashidikanya ko umuzuko uriho." —*The SDA Bible Commentary*, vol. 3, p. 549.

Mbega kugira ibyiringiro bikomeye nubwo yari ari mu bibazo bikomeye! Ubwo yari yugarijwe n'uburwayi n'ububabare butagira akagero, asigaye iheruheru ibintu yari atunze byayoyotse, inshuti ze n'abo mu muryango bamukwena, asigaye atagira uwamuhumuriza, Yobu yari agifite ibyiringiro by'uko nazuka azabana n'Umucunguzi we umukunda. Mu by'ukuri, amagambo ya Yobu ku birebana n'umuzuko yari yuzuye ibyiringiro nk'ibyo dusanga mu magambo Marita yavuze nyuma y'imyaka amagana ayabwira Yesu ati: "Nzi yuko azazuka [Lazaro] mu muzuko wo ku munsi w'imperuka" (Yohana 11:24). Yobu, kimwe na Marita bari bafite iryo sezerano ry'umuzuko kubwo kwizera, nubwo, usibye Yobu, Marita yari agiye guhabwa bidatinze ikimuhamiirza ibyo yizera.

`Ni mu buhe buryo twakwiga kwiringira Imana nubwo twaba turi mu bihe bishishana ubuzima butagenda nk'uko tubyifuza?`