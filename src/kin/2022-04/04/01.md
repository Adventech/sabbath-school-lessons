---
title: "Ibyiringiro Byo Mu Isezerano Rya Kera"
date: 15/10/2022
---

### Aho icyigisho cy' iki cyumweru gishingiye: 
Yobu 19:25-27; 1 Timoteyo 6:16; Zaburi 49; Zaburi 71: Yesaya 26:14, 19; Daniyeli 12.

> <p>Icyo kwibukwa</p>
> "Kwizera ni ko kwatumye Aburahamu atamba Isaka, ubwo yageragezwaga. Kandi dore uwasezeranijwe ibyasezeranijwe yari agiye gutamba umwana we w'ikinege . . . . Kuko yibwiye yuko Imana ibasha ndetse Kuzura n'abapfuye, ni cyo cyatumye amugarurirwa nk'uzutse"(Abaheburayo 11:17, 19).

Ibyiringiro dusanga mu byanditswe mu bitabo byo mu Isezerano rya Kera ntabwo bishinze imizi ku bitekerezo by'Abagiriki byerekeye ku kudapfa ku ubugingo, ahubwo bishingiye ku nyigisho ya Bibiliya yerekeye umuzuko w'abapfuye. 

None se, ni mu buhe buryo umubiri w'umuntu utakiriho, watwitswe ugahinduka ivu cyangwa ugatsembwaho mu bundi buryo wakongera ukaba muzima? Bishoboka bite ko umuntu wapfuye, ahari akaba amaze imyaka amaga apfuye cyangwa ndetse akaba amaze za miliyoni zimyaka apfuye yakongera akabaho isura yahoranye ikagaruka?

Ibyo bibazo bituma twibaza ku mayobera y'ubuzima. Turi bazima kandi twishimiye ubuzima Imana iduhera ubuntu buri munsi. Nubwo tutaratangira gusobanukirwa inkomoko idasanzwe y'ubuzima, tuzi neza ko mu itangiriro Imana yatangije ubuzima ku isi ntacyo ihereyeho ahubwo binyuze mu Ijambo Ryayo (Itangiriro 1: Zaburi 33:6, 9). Niba Imana yarabashije kurema ibifite ubuzima ikabishyira ku isi ku nshuro ya mbere ntacyo ihereyeho (_mu rurimi rw' Ikilatini babyita ex nihilo_), kuki twashidikanya ku bubasha bwayo bwo kongera kurema ubuzima bwa muntu bukagarura isura bwahoranye? 

Muri iki cyumweru tuzibanda ku kumenya ibirebana n'umuzuko uheruka uvugwa mu bihe byo mu Isezerano Rishya, twibanda cyane ku magambo Yobu yavuze, ayavuzwe n’abanyazaburi, n’abahanuzi nka Yesaya na Daniyeli. 