---
title: "Ubugingo Bukora Icyaha Nibwo Buzapfa"
date: 10/10/2022
---

`Soma muri Ezekiyeli 18:4, 20 no muri Matayo 10:28. Ni mu buhe buryo ayo masomo ashobora kudufasha gusobanukirwa imiterere y‘ubugingo bw'umuntu?`

Imibereho y'umuntu muri iyi si y'icyaha ni ubusabusa kandi burihuta ni ubw'igihe gito (Yesaya 40:1-8). Nta kintu na kimwe cyandujwe n'icyaha gishobora, kugira kamere y'iteka ryose; “Ibyaha byazanywe ku isi n'umuntu umwe ari we Adamu, kandi ni byo byazanye urupfu. Bityo urupfu rugera Ka bantu bose kuko bose bakoze ibyaha” (Abaroma 5:12. BII). Urupfu ni ingaruka y'icyaha byanze bikunze igomba kubaho kandi buri kintu cyose gifite ubuzima kigomba gupfa. Kuri icyo kibazo, hari ingingo ebyiri z'ingenzi zishingiye kuri Bibiliya. Imwe ni iy'uko ibirenwamuntu hamwe n'inyamaswa byose bipfa. Nk'uko byavuzwe n'umwami Salomo muri aya magambo: “Kuko ikiba ku muntu ari cyo kiba no ku nyamaswa; ikibabaho ni kimwe: nk'uko bapfa ni ko zipfa; ni ukuri, byose bihumeka kumwe; umuntu ntacyo arusha inyamaswa; kuko byose ari ubusa. Byose bijya hamwe; byose byavuye mu mukungugu, kandi byose bizawusubiramo" (Umubwiriza 3:19, 20).

Ingingo ya kabiri ni ivuga ko urupfu rusanzwe rw'umuntu ruvuze kurekeraho kubaho nk'ikiremwa gifite ubugingo (mu rurimi rw'Igiheburayo *nephesh*). Mu Ntangiriro 2:16, 17, havuga uburyo Imana yihanangirije Adamu na Eva kutazigera bakora icyaha barya ku mbuto z'igiti cy'ubwenge bumenyesha icyiza n'ikibi kugira ngo batazapfa. Mu gusubiramo uwo muburo, Uwiteka Imana yasongeye ayo magambo avuga amagambo yo muri Ezekiyeli 18:4, 20: "Ubugingo bukora icyaha nibwo buzapfa". Iyo mvugo ifite ibintu bibiri by'ingenzi isobanura. Kimwe ni uko kuva abantu bose ari abanyabyaha, twese turi mu kintu tudashobora kwikuramo aricyo cyo gusaza no gupfa (Abaroma 3:9-18, 23). Ikindi kibigaragaza ni uko igitekerezo gishingiye kuri Bibiliya gitesha agaciro inyigisho yabaye gikwira yo kudapfa kwa roho. Niba ubugingo (roho) budapfa, bukaba bushobora kubaho buri ahandi hano nyuma yo gupfa k'umuntu, ubwo ni ukuvuga ko nta gupfa kubaho mbese ubwo twaba dupfa?

Ikinyuranyo cy'ibyo ni umwanzuro utangwa na Bibiliya kuri urwo rujiio rwerekeye urupfu. Ntabwo ari ubugingo bamwe bita roho bugenda bwimuka buva ahantu hamwe bujya ahandi kugeza igihe bugeze ahitwa muri paradizo cyangwa muri purugatori, cyangwa ndetse n'ikuzimu. Igisubizo ni uko mu kuri ibyo biherukwa n'umuzuko wa nyuma w'abapfira muri Kristo. Nk'uko Yesu yabivuze mu kibwirizwa cye kivuga Umutsima w'Ubugingo agira ati: “Umuntu wese witegereza Umwana akamwizera, ahabwa ubugingo buhoraho; nanjye nzamuzura ku munsi w'imperuka" (Yohana 6-40).

`Ni ukubera iki ihame ridakuka ry'uko Yesu azagaruka, ryahamijwe no kuza bwa mbere kwa kristo (ubundi se kuza kwa kristo bwa mbere byaba bimaze iki abaye atazagaruka), ari ingenzi cyane kubyo twizera byose? Ni ibihe byiringiro twaba dufite tudafite isezerano ty'uko azagaruka?`