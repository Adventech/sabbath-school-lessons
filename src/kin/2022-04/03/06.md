---
title: "Gusinzirana Na Ba Sogokuruza"
date: 13/10/2022
---

`Soma mu Itangiriro 25:8, 2 Samweli 7:12, 1 Abami 2:10, na 1 Abami 22:40. Ayo masomo yongera iki kijyanye n'ubumenyi ufite ku bijyanye n'urupfu?`

Isezerano rya Kera risobanura ibijyanye n'urupfu no guhambwa mu buryo butandukanye. Ubumenyi bumwe ni ubuvuga ko umuntu asanga abantu be. Nk'urugero, kuri Aburahamu, tubwirwva ko “umwuka we waheze, apfa ashaje neza, asanga bene wabo" (Itangiriro 25:8). Aroni na Mose na bo barapfuye basanga bene wabo (Gutegeka kwa Kabiri 32:50).

`Kuba n'abami, baba babi cyangwa beza baragiye nk'aho abandi bose bajya igihe bapfuye, ni iki bitwigisha cyerekeranye n'imiterere y'urupfu? (2 Abami 24:6, 2 Ngoma 32:33).`

Ubundi buryo bwo gusobanura urupfu ni ukuvuga ko umuntu aruhukanye (ashyinguwe hamwe) na ba sekuruza. Ibijyanye n'urupfu rw'umwami Dawidi, Bibiliya ivuga ko “yasanze ba sekuruza, bamuhamba mu mudugudu wa Dawidi" (1 Abami 2:10). Imvugo nk'iyo yanakoreshejwe inshuro nyinshi ku bami b'Ababaheburayo, baba abami beza ndetse n’abami babi.

Dushobora kuvuga ingingo eshatu zumvikana ku buryo bwo kuruhukana n'abakurambere. Imwe muri izo ni uko tuziko, byaba vuba cyangwa bitinze, igihe kimwe tuzakenera kuruhuka imiruho n'imihati. yacu. Indi ngingo ni uko atari twe ba mbere kandi bonyine tuzanyura muri iyo nzira itifuzwa, kubera ko hari abacu batubanjirije bariyo. Ingingo ya gatatu ni uko, kuba ibituro byacu biri hafi y'ibyabo, tutari twenyine no muri icyo gihe tuba nta kintu na kimwe tuzi. Ibyo ntacyo bivuze ku bantu bo mu mico yo muri iki gihe cy'amajyambere, ariko byari bifite ubusobanuro ku bantu bo mu bihe bya kera.

Abapfira muri Kristo bashobora guhambwa hafi y'abo bakunda, ariko tubwo baba bari hafi yabo, ntibashobora kuvugana na bo. Bazakomeza kuba ahacecekerwa kugeza muri cya gitondo cy'umuzuko, igihe bazakangurwa bakava mu bitotsi by'urupfu bakishimana n'ababo bapfiriye muri Kristo.

`Tekereza uko byamera iyaba abapfuye bashobora kureba imibereho ababo babayeho hano ku isi, cyane cyane ku bakunzi babo, akenshi bababona bababazwa cyane n'urupfu rw'abo bakundaga. None se, ni ukubera iki, kumenya ukuri k'uko abapfuye basinziriye bihumuriza abakiri bazima?`