---
title: "Umwuka Usubira Ku Mana"
date: 11/10/2022
---

`Soma mu Itangiriro 2:7 no mu gitabo cy'Umubwiriza 12:1-7. Ni irihe tandukaniro ushobora kubona hagati y'ayo masomo abiri yo muri Bibiliya? Ni mu buhe buryo yadufasha gusobanukirwa neza uko umuntu amera iyo apfaye? Some no mu Itangiririro 7:22.`

Nk'uko twabibonye, Bibiliya yigisha kp ikiremwamuntu ari ubugingo (Itangiriro 2:7), kandi ko ubwo bugingo buhagarara igihe umubiri upfuye (Ezekiyeli 18:4, 20).

None se icyitwa “umwuka” cyo ni iki? Mbese hari ubwo ukomeza kubaho hyuma yo gupfa k'umubiri? Abakristo benshi niko bizera, ndetse banagerageza gutanga ubusobanuro bushyigikira iyo ngingo bifashisha ibivugwa mu gitabo cy’Umubwiriza 12:7, ahavuga ngo: “Umukungugu ugasubira mu butaka uko wahoze, n’umwuka ugasubira ku Mana yawutanze”. Ariko iyo mvugo ntishatse gusobanura ko umwuka w'uwapfuye ukomeza kubaho uri kumwe n'Imana.

Mu gitabo cy'Umubwiriza 12:1-7 muri ubwo buryo bw'igitangaza usobanura uburyo bwo gusaza, ukagera ku rugero rwo gupfa. Umurongo wa 7 uvuga urupfu nk’ikinyuranyo cy'ubuzima bidusubiza mu gitekerezo cy’irema, uburyo umuntu yaremwe nk'uko bivugwa mu Itangiriro 2:7. Nk'uko byari byavuzwe mbere, ku munsi wa gatandatu w'icyumweru cy'Irema “Uwiteka Imana irema umuntu mu mukungugu wo hasi, imuhumekera mu mazuru umwuka w’ubugingo, umuntu ahinduka ubugingo buzima” (Itangiriro 2:7). Ariko ubu, mu gitabo cy'Umubwiriza 12:7 hatubwira ko “Umukungugu uzasubira mu butaka uko wahoze, n'umwuka ugasubira ku Mana yawutanze”. Kubw'ibyo rero, umwuka w'ubugingo Imana yahumekeye mu mazuru ya Adamu, ari na wo yahaye n'ibindi biremwamuntu byose, usubira ku Mana, cyangwa, mu yandi magambo, urahagarara ntiwongere kwinjira no gusohoka mu mazuru yabo.

Tugomba guhora tuzirikana ko mu Umubwiriza 12:7 hasobanura uburyo bwo gupfa bw'abantu bose kandi urupfu rukaba rugera kuri bose baba abakiranuka n'abanyabyaha. Niba imyuka y'abapfa bose iba mizima igihe iri kumwe n'Imana, none se imyuka y'abanyabyaha nayo ijya ku Mana? Ibi ntabwo byaba bihuye n'ibyo Ibyanditswe byera byigisha muri rusange. Kubera ko urupfu rugera ku bifite ubuzima se, baba abantu ndetse n’inyamaswa (Umubwiriza 3:19, 20), urupfu nta kindi ruvuze usibye kurekeraho kubaho kw’ibifite ubuzima byose. Nk'uko byavuzwe n'umunyazaburi “Uhisha mu maso hawe bigahinda umushyitsi. Ubikuramo umwuka bigapfa. Bigasubira mu mukungugu wabyo” (Zaburi 104:29).

`Akenshi dukunze kuvuga ko urupfu ari Kimwe mu bigize ubuzima. Ni akubera iki ibyo atari ukuri? rupfu ni ikinyuranyo cyo kubaho, umwanzi w'ubuzima. None se ni ibihe byiringiro dufite muri uyu murongo ukurikira; “Umwanzi uzaheruka gukurwaho ni urupfu” (1 Abakorinto 15:26)?`