---
title:  Ubusobanuro Bugenewe Abigisha
date:   11/07/2025
---

#### Umugabane wa I: Inshamake

Isomo ry'Urufunguzo: Kuva 3:7, 8

Aho Icyigisho Gishingiye: Kuva 3:1-4:31.

**Ijambo ry'Ibanze**  Imana yihishuriye Mose, imuhamagarira kuba umugaragu wayo wari kuzarokora ubwoko bwayo akabukura muri Egiputa akabujyana mu Gihugu cy'Isezerano. Mose yumvise aremerewe n'iyo nshingano nshya, maze asaba Imana ko yashyiraho undi muntu.

**Insanganyamatsiko Ziri mu Cyigisho:**

Mu gihe dusuzuma mu Kuva igice cya 3 n'icya 4, nimureke dushimangire ku kintu kimwe cy'ingenzi: iyo Imana ihamagariye ubwoko bwayo gukora umurimo runaka wihariye, na none ibaha uburyo kandi ikabashoboza kuwukora. Guhamagarira abantu umurimo w'Imana no kubaha ubushobozi birajyana. Umwami Imana aduha impano za Mwuka dukeneye n'ubuhanga. Ntitugomba guhangayika, nubwo uwo murimo ushobora kuba ari munini cyane kandi ukaba urenze ubushobozi bwacu. Imana ni Yo idushoboza. Tugomba kureka Imana ikaba Imana mu mibereho yacu kandi tukiringira byimazeyo amasezerano yayo. Dushobora kuyiringira. Ni inshingano yacu gukurikiza ubuyobozi bwayo kandi tukayumvira.

Imiterere y'ibice bibiri by'icyo gitabo, bivuga uburyo Imana yafashije ubwoko bwayo, bishobora kugabanywamo ibice bine by'ingenzi:

A. Imana ihura na Mose (Kuva 3:1-4:17), hakubiyemo ijambo ry'ibanze no gutumwa kwa Mose (Kuva 3:1-10) n'imigabane ine ivuga ku kiganiro hagati y'Uwiteka na Mose: (1) Kuva 3:11, 12; (2) Kuva 3:13-22; (3) Kuva 4:1-9; no (4) Kuva 4:10-12, hamwe n'umusozo: Mose asaba bwa nyuma, uburakari bw'Imana, no kohereza Aroni kuri Mose kumushyigikira (Kuva 4:13-17).

B. Mose yagarutse mu Misiri, ari kumwe n'umugore we n'abahungu be babiri, kandi Imana yamwijeje ko izamufasha (Kuva 4:18-23);

C. Ikibazo cyo gukebwa (Kuva 4:24-26);

D. Mose yagiranye inama na Aroni, abakuru, hanyuma, amaherezo, n'Abisirayeli (Kuva 4:27-31).   Dutegerezanyije amatsiko ibikorwa bikomeye kandi by'imbaraga by'Imana. Abantu b'Imana bizera kandi baramya Imana nzima izakora umurimo wo kubacungura.

#### Umugabane wa II: Ubusobanuro

Ikintu cyazanye impinduka ikomeye cyane mu buzima bwa Mose cyabaye icyo guhura n'Uwiteka mu gihe yiboneraga igihuru cyakaga umuriro. Iki gitangaza cyahinduye bikomeye ubuzima bwa Mose. Mu gihe icyo kintu cyabaga, Mose yari agize imyaka 80 y'ubukuru, kandi yari abayeho imibereho yuzuye, itekanye, kandi aguwe neza. Yari yarashyingiwe, afite abana babiri b'abahungu, aba i Midiyani, kandi yari afitiye umumaro Uwiteka. Muri icyo gihe yabaga atuje, ubwo yari aragiye intama, yahumekewe n'Imana mu kwandika ibitabo bibiri bya Bibiliya: Yobu n'Itangiriro. Mu bigaragara, Mose yari anyuzwe n'imibereho y'umuryango we ndets√® no kugendana n'Imana. Hanyuma haza kuboneka kirogoya yahungabanyije amahoro yari asanganywe mu mibereho ya buri munsi: Mose aza kubona igihuru cyakaga umuriro ariko ntigikongorwe n'ibirimi byari bikirimo.

Igihe Uwiteka yahamagaraga Mose, yamubwiye uburyo ahangayitswe n'imibereho ubwoko bw'Abisirayeli bubayemo muri Egiputa. Imana imubwira iby'akaga barimo, uko bakandamizwa, n'uburetwa bakoreshwa, bakamutakira ngo abatabare, ndetse n'umubabaro wabo. Uwiteka aramubwira iti: "Kandi manuwe no kubakiza" (Kuva 3:8). Yita Abisirayeli "ubwoko bwe" (Kuva 3:10) kandi akaba ashaka kujyana ubwoko Bwe mu gihugu gishya. Tucyita Igihugu cy'Isezerano kuko Imana yari yarasezeraniye iryo jambo Aburahamu, Isaka na Yakobo yuko abazabakomokaho bazaragwa igihugu cy'i Kanani. Igihe rero cyari kigeze ngo Imana ikore icyo yagambiriye, kandi Mose yagombaga kuba igikoresho [Imana] yari gusohorezamo isezerano ryayo.

Mose yari yarahamagawe n'Imana ubwayo kugira ngo asubire muri Egiputa, igihugu yari yarahunze akiza amagara ye, mu myaka 40 yari ishize (mu mwaka 1490 B.C.). Ubu noneho Mose yagombaga guhura na Farawo Thutmose wa III (1504-1450), uwo yari azi ubwe kuva igihe yakuriye kandi akaba mu ngoro ya cyami. Umubyeyi wari waragize Mose umwana we, Hatshepsut, yari yarapfuye, mu mwaka wa 1482 BC. Igihe Imana yasabaga Mose gusubirayo ngo akorane na Yo mu gucungura Abisirayeli akabavana muri Egiputa, yamuhaye amabwiriza abiri: "Nuko none ngwino, ngutumye kuri Farawo, ukure muri Egiputa ubwoko bwanjye bw'Abisirayeli" (Kuva 3:10). Dushingiye kuri uyu murongo, tubona ko Imana yakoresheje amagambo abiri y'integeko adahita asobanuka neza mu busobanuzi (ubuhinduzi) bwa Bibiliya bw'iki gihe turimo. Imana yabwiye Mose ikomeje iti: (1) "Genda!"; (2) "Ukure ... ubwoko bwanjye muri Egiputa." Ng'uko uko inkuru itangaje yo guhamagarwa kwa Mose yagiye ahabona.

**Inzitwazo Enye za Mose n'Amasezerano Ane y'Imana**

1. **"Ndi muntu ki?" bihabanye na "Ni ukuri nzabana nawe" (Kuva 3:11, 12).** Igihe Mose yumvaga aya mabwiriza abiri ("Genda!" "Ukure ubwoko bwanjye muri Egiputa"), mu mizo ya mbere ntiyumvaga afite ubushake bwo kuyemera no kuyakurikiza. Mose yakoresheje uburyo bune ngo yikureho umutwaro ukomeye w'iyi nshingano. Bwa mbere, yihishe mu kwicisha bugufi abaza ikibazo cy'ingenzi agira ati, "Ndi muntu ki?" Ni ingenzi ko tuzirikana ko turi abantu batihagije kandi badashoboye gukora icyo Imana idusaba gusohoza. Ubushobozi bwo gukurikira ubuyobozi bwayo ntibuba muri twe, buba hanze yacu; buboneka mu Mana yonyine itubashisha igihe twicishije bugufi tukayikurikira. Nyamara, Mose yakomeje kujya kure y'uku kwemerwa [n'Imana] kugira ngo yishakire inzira ye yo guhunga inshingano y'Imana.

Mu kumusubiza, Imana yamwijeje ko Izaba iri kumwe na we (interuro imeze kimwe na "Nzaba Ndi" yakoreshejwe ku murongo wa 12 n'uwa 14), kandi imuha ikimenyetso imubwira ko Mose n'Abisirayeli bazajya kuramiriza Imana kuri uwo musozi, umusozi wa Sinayi, ari na wo bahuriyeho icyo gihe. Iri sezerano rikubiyemo ibintu byose. Ikintu cyose gikenewe gikubiye mu kuba Imana iri kumwe n'abantu bayo. Umugambi wa "Imanuweli" ("Imana hamwe natwe") ni wo ugize isezerano ry'ingenzi kuruta byose.

2. **"Witwa nde?" bihabanye na "NDI UWO NDI WE" (Kuva 3:13-22).**

Mose yatanze urwitwazo rwa kabiri abaza ubusobanuro bw'izina ry'Imana YHWH agira ati: "Witwa nde?" Icyo gihe noneho, yihisha inyuma y'ubujiji bw'ubwoko bw'Imana, avuga mu buryo bukwiriye ko batazi Imana ku giti cyabo; bityo se, ni gute bashobora kumenya ko Mose ari we muyobozi washyizweho n'Imana?

Uwiteka asobanura yihanganye ko ari Imana ihoraho, ko ari Imana y'ukuri, kandi ko ari Imana igaragara. Ni Imana y'amateka yayoboye abakurambere ba Isirayeli. Ni Imana ya Aburahamu, Isaka na Yakobo, Imana yavuganaga na bo kandi ikabitaho mu buryo burangwa n'urukundo n'imbabazi. Ni Imana yabahaye isezerano ryayo ko izabageza mu "gihugu gitemba amata n'ubuki" (Kuva 3:17), hamwe n'imigisha myinshi y'Imana. Ni we Mwami. Ni Imana y'Abaheburayo. Imana yabasezeranyije ko igihe bazava muri Egiputa, batazagenda imbokoboko, ahubwo ko bazajyana ibintu byinshi by'agaciro bari barabujijwe igihe bari bakiri abacakara.

3. **"None se nibatanyemera ntibite ku byo mvuga ngo ntiwambonekeye?" (BII) bihabanye n'Ibitangaza Bikomeye by'Imana (Kuva 4:1-9).**

Mose yakomeje n'urwitwazo rwa gatatu yerekeza ku kuba Abisirayeli bashobora kumushidikanyaho agira ati: "None se nibatanyemera ntibite ku byo mvuga ngo ntiwambonekeye?" (BII). Mu kumusubiza, Imana yamubwiye ko yari kuzamuha ubushobozi bwo gukora ibitangaza bibiri byari kuba ibimenyetso bifatika n'ibihamya by'uko Imana yari yamwohereje kandi ko yari kuzarokora ubwoko bwayo ikabukura mu Misiri: (1) Mose yari kuzashobora guhindura inkoni ye inzoka, kandi ikongera ikaba inkoni; (2) yari kuzashyira ikiganza cye mu gituza cye, akagikuramo cyasheshe ibibembe, hanyuma akagisubizamo kikongera gukira.

4. **"Sindi intyoza mu magambo" (Kuva 4:10), bihabanye na "Nzabana n'akanwa kawe, nkwigishe kuvuga" (Kuva 4:12).**

Urwitwazo rwa kane Mose yatanze kugira ngo atajya muri Egiputa ruroroshye: "Sinzi kuvuga neza. Nta na rimwe nigeze mba intyoza mu magambo." Mose yari arimo atakambira Uwiteka asobanura ko yatindaga kuvuga kandi ko atari intyoza mu gukoresha ururimi rw'Abanyegiputa n'Igiheburayo.

Birumvikana ko yari amaze imyaka mirongo ine atarakoresha ururimi rw'Abanyegiputa. Imana yasubije Mose imwizeza ko izamuha ubushobozi bwo kuvuga ibintu nk'intyoza kandi mu buryo bwumvikana neza, kubera ko ari yo Muremyi. Kubera iyo mpamvu, Imana yajyaga nguha Mose ubushobozi bwo gusohoza iyo nshingano: "Nzaba ndi kumwe n'akanwa kawe [ni ukuvuga, Nzabana n'akanwa kawe], nkwigishe ibyo uzavuga" (Kuva 4:12). (Iryo sezerano ritwibutsa inkuru nk'iyo iboneka muri Yeremiya 1: 5-8).

Mu Kuva 4:13-17 hasobanura urwitwazo rwa nyuma Mose yatanze rwo kwisobanura n'uko Imana yabyitwayemo. Mose yahuye n'akaga. Imana ubwayo yanze kwemera inzitwazo zose Mose yatanze zo kwiregura. Mose yari kubyifatamo ate? Agomba kugaragaza neza uruhande rwe asubiza uguhamagara kw'Imana, akoresheje yego cyangwa oya. Igitangaje ariko, ni uko Mose yanze gukurikiza amabwiriza y'Imana, ndetse n'igihe yari amaze guhabwa amasezerano adasanzwe n'Imana. Mose ntiyari yiteguye kugenda, yarasubije ati: "Ndakwinginze, tuma uwo ushaka gutuma" (Kuva 4:13).

Noneho, inshingano zirimo guhinduka. Mose ntiyanze amabwiriza y'Imana gusa, ahubwo yanatinyutse no gutegeka Imana akoresheje amabwiriza ye bwite, nubwo yayoroheje akoresheje ijambo _ndakwinginze_: "Ndakwinginze, tuma undi muntu." Uwagombaga kumvira [amabwiriza y'Imana], ni we uha Imana amabwiriza. Mbega ukuvuguruzanya!

Muri ako kanya, isomo rya Bibiliya rivuga ngo, "Mose yikongereza uburakari bw'Uwiteka" (Kuva 4:14). Nyamara kandi, Imana ihita itanga umuti w'icyo kibazo: uwo muti wari Aroni, umuvandimwe wa Mose, "Aroni mwene so, ... aje kugusanganira" (Kuva 4:14). Imana yari izi mbere y'igihe ko Mose yari gutanga igisubizo gihakana, kandi yari yamaze koherereza Aroni kugira ngo bombi Ibatere umwete wo gukorera hamwe kugira ngo basohoze inshingano Imana yari yabahaye. Aroni yari kuba "akanwa" ka Mose, ni ukuvuga umuvugizi we wari kubwira Farawo n'abantu be ijambo ry'Imana. Mbega Umwami urangwa n'urukundo n'ineza! Atanga igisubizo mu gihe twe tubona umwijima gusa.

Mose yakurikije amabwiriza y'Imana abikoranye ugushidikanya. Ntacyo dusoma ku gisubizo Mose yahaye Imana, ariko mu mirongo ikurikiraho, tubona ko Mose yagiye mu Misiri. Kubera ko yari umubyeyi mwiza, yabanje kuganira na Yetiro ku byerekeranye n'inshingano yari yahawe n'Imana, maze Yetiro amwohereza mu Misiri abimwemereye kandi amuhesha umugisha. Bityo rero, Mose akomeza kugenda. Kuva aho ugakomeza, ibintu byajyaga kugenda neza mu buryo butunguranye kandi butari bwitezwe.

#### Umugabane wa III: Gushyira mu Bikorwa

Mushingiye ku byo tumaze kurebera hamwe, nimuganire ku bibazo bikurikira:

1. Ikintu cyose cyo mu mibereho yacu giterwa n'uburyo tubona ishusho y'Imana. Imana ni nde kuri wowe? Ni buryo ki ubona kandi usobanukirwa n'ubwiza bw'Imana mu mibereho yawe? Ni iyihe shusho y'Imana ubona?

2. Ikintu cy'ingenzi kurusha ibindi k'Uwiteka si ibintu, si ubutunzi, si ibyo ugeraho (wagezeho), si gahunda z'akazi ukora, cyangwa insinzi; ahubwo ni isano (umubano). Imana ihoraho ni Imana irangwa no kubana n'abantu. Imibanire y'abantu itangirana n'isano izamuka ibahuza n'Imana, maze igakomereza ku isano itambitse ibahuza na bagenzi babo. Ni buryo ki uguhura n'Imana kwa Mose kwamuhinduye umuntu mushya kukanamugira umuyobozi ukomeye?

3. Umuhamagaro w'Imana mu buzima bwacu umeze nk'umuhanda mugari ufite inzira zitandukanye. Ubusanzwe, inshingano cyangwa umuhamagaro urusha iyindi yose gukomera mu buzima bishobora kudufasha kumenya ko iyo nshingano cyangwa uwo muhamagaro ari byo Imana ishaka ko dukora. Imana ntiyigera ituyobora mu nzira yoroheje cyangwa yo kwikunda. Yifuza ko twakura neza kandi ikatwifuriza icyiza kiruta ibindi. Ijambo ryayo ridutegeka gukomeza kujya mbere, nubwo inshingano ishobora gusa naho ikomeye cyane cyangwa ikaba irenze ubushobozi bwacu. Ni gute ushobora kumenya kandi ukiringira neza ko ukurikiza umuhamagaro wawe wihariye mu buzima bwawe?

4. Twifuza gukora ibyo Imana ishaka mu buryo buhuje n'umugambi idufitiye. Ni uruhe rwitwazo utanga imbere y'Imana rukubuza kwemera inzira yayo mu mibereho yawe? Ni ayahe masezerano yo muri Bibiliya ukeneye gusaba kugira ngo aguhe ibyiringiro n'ubutwari mu rugendo rwawe ugendanamo n'Imana? Ni gute ayo masezerano agutera ubutwari mu murimo ukorera abandi?

`Gira Icyo Wandika`