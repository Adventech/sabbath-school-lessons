---
title:  Inzitwazo Enye
date:   09/07/2025
---

`Soma mu Kuva 4:1-17. Ni ubuhe bwoko bw'ibimenyetso Imana yahaye Mose gukora kugira ngo akomeze inshingano yamuhaye yo kuba intumwa y'Imana?`

Mose yongeye kugerageza gutanga urwitwazo ku nshingano Imana yamusabye gukora (soma Kuva 3:11). Ntiyashakaga kujya muri Egiputa guhangana na Farawo. Nubundi, igihe yageragezaga gutabara Abaheburayo bwa mbere akoresheje imbaraga ze, byari byamunaniye. Nanone kandi, ubwoko bwe bwite ntibwamwiringiraga cyangwa ngo bumwemere nk'umuyobozi wabwo. Icyo ni cyo cyatumye yongera gutanga urwitwazo rwa gatatu agira ati: "None se nibatanyemera ntibite ku byo mvuga ngo ntiwambonekeye?" (Ukuvanwa mu Misiri 4:1, BII). Iki nticyari ikibazo gifite ikintu gishya kigamije kumwigisha; kwari nko gusubiza, "Oya" ku nshingano Imana yamusabaga gukora.

Mose yahawe ibimenyetso bibiri by'igitangaza yagombaga gukorera imbere y'abakuru ba Isirayeli, na nyuma y'aho akabikorera imbere ya Farawo: (1) inkoni ye yahindutse inzoka, hanyuma yongera guhinduka inkoni, icya (2) ikiganza cye cyazuyeho ibibembe, ariko ako kanya kigahita gikira. Ibyo bitangaza byombi byagombaga kwemeza abakuru b'Abisirayeli ko hari icyo Imana iri kubakorera. Ariko igitangaza cya gatatu, cyo guhindura amazi amaraso, na cyo cyongeweho kugira ngo nibatemezwa n'ibimenyetso bibiri bibanza, bazemezwe n'icyo cya gatatu (Kuva 4:8, 9).

Ariko nubwo Imana yahaye Mose izo mbaraga zo gukora ibitangaza, Mose yongeye gutanga urundi rwitwazo rwa kane: avuga ko atari intyoza mu kuvuga.

`Soma mu Kuva 4:10-18. Ni buryo ki Uwiteka asubiza Mose, kandi ni ayahe masomo tubasha kubyigiramo natwe ubwacu, mu gihe icyo ari cyo cyose twizera ko Imana iduhamagarira?`

Iri tsinda ry'inzitwazo enye Mose yatanze rigaragaza ko [Mose] yari ari guseta ibirenge adashaka kwitaba umuhamagaro w'Imana. Akoresheje inzitwazo "zumvikana," yahishe ko adashaka kujyayo. Inzitwazo eshatu za mbere zigaragara mu buryo bw'ibibazo bikurikira: (1) Ndi muntu ki? (2) Wowe uri nde? (3) Nibatanyemera nzabigenza nte? Kandi (4) impamvu ya kane ni amagambo agira ati: "Sindi intyoza mu magambo." Imana yagize icyo ivuga kuri izo nzitwazo zose, maze itanga igisubizo gikomeye. Kuri izo nzitwazo, Imana yatanze amasezerano menshi atera imbaraga.

`Hanyuma, Mose yasabye ikintu cya gatanu ari na cyo cya nyuma agira ati "Nyagasani, mbabarira urebe undi utuma" (Ukuvanwa mu Misiri 4:13, BII). Imana yamusubije ko igiye kohereza mwene se Aroni kugira ngo amushyigikire. Amaherezo, Mose yemeye ibyo Imana imusabye maze asaba Yetiro kumuhesha umugisha mbere yuko ajya muri Egiputa.`