---
title:  Igihuru Cyaka Umuriro
date:   06/07/2025
---

Nyuma y'aho Mose ahungiye i Midiyani, yagize imibereho yoroheje mu rugero runaka. Yarashyingiwe, abyara abahungu babiri, ari bo Gerishomu na Eliyezeri (Kuva 18:3, 4), kandi yari umwe mu bagize umuryango mugari wa Yetiro, sebukwe wari n'umutambyi w'i Midiyani. Yamaze imyaka 40 aguwe neza, ari umwungeri, kimwe na Dawidi (2 Samweli 7:8), yishimira ko Imana yari kumwe na we, cyane cyane nk'uko byigaragariza mu byaremwe.

Ariko kandi, icyo gihe nticyari icyo kugira ngo Mose yiyumvire impumuro y'indabyo gusa (cyangwa wenda, mu gihe nk'icyo, impumuro y'igiti cyo mu butayu cyitwa kirihuna (cactus)?). Iyi myaka yamaze agendana n'Uwiteka yahinduye imibereho ye kandi imutegurira inshingano z'ubuyobozi. Nanone kandi, Imana yakoresheje Mose muri ubwo butayu butuje kugira ngo, ahumekewe n'Imana, yandike ibitabo bibiri bya kera cyane byo muri Bibiliya, ari byo: Yobu n'Itangiriro (soma Ellen G. White, _Abakurambere n'Abahanuzi_, igice cya 22; Francis D. Nichol, et al., eds., _The SDA Bible Commentary_, vol. 3, p. 1140). Nanone kandi, Mose yahawe n'Imana ubumenyi bw'ingenzi ku byerekeranye n'intambara ikomeye, Irema, Kugwa kwa Adamu na Eva, Umwuzure, abakurambere, kandi icy'ingenzi cyane, inama y'agakiza. Ku bw'ibyo, Mose yagize uruhare mu kugeza ku bantu bose ubumenyi nyakuri ku byerekeye Imana nzima, ari yo Muremyi n'Umugenga wacu, n'ubumenyi bwerekeranye n'ibyo Imana iri gukora ku birebana n'icyaha cyangije kikanayogoza iyi si. Amateka ya Bibiliya n'ay'agakiza ntiyaba afite ubusobanuro buhagije umuntu atabanje gutekereza ku rufatiro rw'ingenzi Mose yaduhaye ahumekewe, cyane cyane mu gitabo cy'Itangiriro.

`Soma mu gitabo cyo Kuva 3:1-6. Ni ubuhe busobanuro dushobora gukura mu kuba Uwiteka Imana ubwe yarimenyekanishije kuri Mose, akivuga nk "Imana ya Aburahamu, Imana ya Isaka, n'Imana ya Yakobo"?`

Mose yabonye ko icyo gihuru cyakaga ariko ntigikongorwe n'umuriro, maze amenya ko icyo ari igitangaza arimo kubona, kandi ko hashobora kuba hari ikintu kidasanzwe kandi gikomeye kigomba kuba kiri kubera imbere ye. Ubwo yacyegeraga, Uwiteka yaramubwiye ngo akuremo inkweto nk'ikimenyetso cy'icyubahiro gikomeye kuko ubwiza bw'Imana bwahinduye aho hantu ahera.

Uwiteka ubwe yiyereka Mose aramubwira ati: "Ndi Imana ya Aburahamu, Imana ya Isaka, Imana ya Yakobo" (Kuva 3:6). Uwiteka yari yarasezeraniye aba bakurambere ko abazabakomokaho bazaragwa Kanani, isezerano Mose yari azi ibyerekeranye na ryo. Bityo rero, na mbere yo kubivuga, Imana yari yamaze gufungurira Mose inzira yo kumenya icyari kigiye kuba, ndetse n'inshingano ikomeye yagombaga gusohoza.

`Mose yari akeneye imyaka 80 mbere yuko Imana ibona ko yiteguye umurimo wayo. Uku kuri gushobora kutwigisha iki cyerekeranye no kwihangana?`