---
title:  Igihuru Cyaka Umuriro
date:   05/07/2025
---

### Aho icyigisho cy'iki cyumweru gishingiye:
Kuva 18:3, 4; Kuva 3:1-22; Itangiriro 22:11, 15-18; Kuva 6:3; Yoweli 2:32; Kuva 4:1-31; Itangiriro 17:10, 11.

> <p>Icyo kwibukwa:</p>
> "Uwiteka aramubwira ati: 'Ni ukuri mbonye kubabara k'ubwoko bwanjye buri mu Egiputa, numvise gutaka batakishwa n'ababakoresha uburetwa; kuko nzi imibabaro yabo. Kandi manuwe no kubakiza mbakure mu maboko y'Abanyegiputa, mbakure muri icyo gihugu, mbajyane mu gihugu cyiza kigari, cy'amata n'ubuki." (Kuva 3:7, 8).

Akenshi umuhamagaro w'Imana kuri twe uhindura icyerekezo cy'ubuzima bwacu. Nyamara, iyo dukurikije uwo muhamagaro, dusanga ko inzira y'Imana buri gihe ari yo nzira nziza cyane kuri twe. Ariko kandi, rimwe na rimwe, mu mizo ya mbere, ntibitworohera kwemera umuhamagaro w' Imana.

Uko ni ko byari bimeze kuri Mose no ku guhamagarwa n'Imana kwe, ibyo bikaba byaratangiye mu buryo bwihariye igihe yahuriraga n'Uwiteka ku gihuru cyaka umuriro. Nubwo Mose abasha kuba yari azi cyangwa atazi amategeko arebana n'umuriro, yamenye ko ibyo yari ari kubona byari igitangaza, kandi nta gushidikanya ko byakuruye intekerezo ze. Nta gushidikanya, Uwiteka yari ari kumuhamagarira gukora umurimo wihariye. Ikibazo cyari iki: Mbese, yari kwitaba uwo muhamagaro, atitaye ku mpinduka zikomeye uwo muhamagaro wari kuzazana mu mibereho ye? Mu mizo ya mbere, ntiyabyemeye.

Ushobora kuba wibuka ibihe wari ufite intego runaka, ariko Imana igahindura izo ntego. Ni iby'ukuri ko dushobora kuba ingirakamaro ku Mana mu buryo bwinshi, ariko gukurikiza ibyo Imana iduhamagarira mu mibereho yacu, no gukora ibyo idutegeka gukora, nta gushidikanya ko ari inzira ituganisha ku mibereho ishimishije cyane. Bishobora kuba atari ko buri gihe byoroha, kandi ntibyari byoroheye Mose, ariko se mbega uburyo byaba ari ubupfapfa gukora ibyo twishakiye mu gihe Imana iduhamagarira kujya mu yindi nzira!
