---
title:  Marayika wâ€™Uwiteka
date:   07/07/2025
---

"Marayika w'Uwiteka" yabonekeye Mose mu kirimi cy'umuriro "kiva hagati mu gihuru" (Kuva 3:2). Umwami Yesu ubwe ni We wavuganaga na Mose "ari hagati muri icyo gihuru" (Kuva 3:4).

Ntuterwe urujijo n'uko izina ry'icyubahiro "marayika w'Uwiteka" rirengurira kuri Yesu Kristo. Ijambo _marayika_ ubwaryo risobanura gusa "intumwa" (mu Giheburayo ni mal'akh), kandi buri gihe rikoreshwa bitewe n'icyerekezo ririmo niba uyu marayika agomba gusobanurwa nk'umuntu cyangwa Imana (soma Malaki 3:1). Hariho ingero nyinshi muri Bibiliya aho "marayika w'Uwiteka" yerekeza ku Mwana w'Imana (urugero, soma Itangiriro 22:11, 15-18; Itangiriro 31:3, 11, 13; Abacamanza 2:1, 2; Abacamanza 6:11-22; Zekariya 3:1, 2). Uwo marayika w'Imana ntavuga mu izina ry'Imana gusa, ahubwo ni Imana ubwayo. Yesu ni intumwa y'Imana itugezaho Ijambo ry'Imana.

`Soma mu Kuva 3:7-12. Imana isobanurira ite Mose impamvu yashakaga gutabara Abisirayeli bari mu bubata muri Egiputa?`

Umubabaro ubwoko bw'Imana bwahuye na wo muri Egiputa ugaragazwa mu buryo bweruye n'amagambo avuga umuniho no gutaka cyane basaba gutabarwa. Imana yumvise gutaka kwabo maze irababara (Kuva 2:23-25). Yabise "ubwoko bwanjye" (Kuva 3:7). Ni ukuvuga ko na mbere ya Sinayi no gushyirwaho kw'isezerano ryayo, bari ubwoko bwayo, kandi yari kubatuza mu gihugu cya Kanaani ikabaha ibyiza (iyo baza kuyumvira), nk'uko yari yarabisezeraniye ba sekuruza babo.

Imana yabwiye Mose ko yari imwohereje kwa Farawo kugira ngo akore umurimo wihariye. "Nuko none ngwino, ngutume kuri Farawo, ukure muri Egiputa ubwoko bwanjye bw'Abisirayeli". (Kuva 3:10). Nanone, Imana ibita "ubwoko bwanjye."

Mbega inshingano Imana yahaye umugaragu wayo! Kubw'ibyo, Mose yasubije abaza ati: "Ndi muntu ki?" Mu yandi magambo, Mose amaze gusobanukirwa ibyagombaga kubaho n'uruhare yari kuzagira muri ibyo byose, yibajije impamvu umuntu nka we ari we ukwiriye gutoranywa. Aha ngaha, rugikubita, tubona igihamya kigaragaza imico ye, kwicisha bugufi kwe, no kumva ko atari akwiriye gukora ibyo yari ahamagariwe gukora.

`Ni kuki kwicisha bugufi, no kwiyumvisha ko "tudakwiriye," ari ibintu by'ingenzi ku muntu ushaka gukurikira Uwiteka kandi akamukorera umurimo?`