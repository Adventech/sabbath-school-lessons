---
title:  Izina ry’Uwiteka
date:   08/07/2025
---

`Soma mu Kuva 3:13-22. Ni kuki Mose yashakaga kumenya izina ry'Imana, kandi ni ubuhe busobanuro bw'Izina ryayo?`

Imana ubwayo yibwiye Mose ko ari "_'ehejeh 'asher 'ehejeh_," ari byo bisobanuye ngo, "_Nzaba Uwo Nzaba Ndi We_," cyangwa "_Ndi Uwo Ndi We._" Mu Kuva 3:12, Imana ikoresha bene iyo nshinga 'ehejeh nk'ikoreshwa ku murongo wa 14, igihe ibwira Mose iti, "NZABA ndi kumwe nawe." Bisobanuye ko Imana ihoraho iteka. Ni Imana isumba byose, ikaba n'Imana ihoraho, kandi ikabana n' "abafite umutima umenetse wicisha bugufi" (Yesaya 57:15).

Izina bwite ry'Imana "Yahweh" (ryahinduwe muri Bibiliya z'Icyongereza nka "Uwiteka") ryari rizwi n'ubwoko bw'Imana uhereye mu ntangiriro, nubwo batari bazi ubusobanuro byaryo bwimbitse. Mose na we yari azi izina Yahweh, ariko kimwe n'abandi, ntiyari azi ubusobanuro nyabyo bwaryo. Ikibazo yabajije ngo "witwa nde? " cyari icyo kwibaza icyo risobanura mu buryo bwimbitse.

Igitekerezo cyadufasha kubisobanukirwa kiboneka mu Kuva 6:3, aho Imana yavuze iti: "kandi nabonekeye Aburahamu, na Isaka, na Yakobo, nitwa Imana Ishoborabyose, ariko sinabīmenyesha nitwa iryo zina UWITEKA" (Kuva 6:3). Ibyo ntibishatse kuvuga ko Adamu, Nowa, Aburahamu n'abandi bakurambere batari bazi izina "Yahweh" (soma Itangiriro 2:4, 9; Itangiriro 4:1, 26; Itangiriro 7:5; Itangiriro 15:6-8; n'ahandi). Ahubwo, bisobanura ko batari bazi icyo risobanura mu buryo bwimbitse.

Izina rye, Yahweh, rigaragaza ko ari Imana yita ku muntu, Imana y'ubwoko bwayo, Imana yita ku isezerano. Ni Imana iri hafı yacu, y'inshuti yacu magara, kandi yita ku bibazo by'abantu. Imana Ishoborabyose (Itangiriro 17:1) ni yo Mana yagize icyo ikora mu buryo bw'igitangaza ikoresheje imbaraga zayo. Ariko kandi, Yahweh ni Imana igaragaza imbaraga zayo binyuze mu rukundo no kwita ku bandi. Ni Ya Mana imwe ari Yo Elohimu (Imana ifite ububasha, ikomeye, isumba byose, "Imana y'abantu bose," "Umutegetsi w'Ijuru n'Isi," "Umuremyi w'ibintu byose"), ariko uburyo butandukanye bugaragaza imibanire Ye n'abantu bugaragazwa n'izina Yahweh ubwaryo.

Kumenya izina ry'Imana cyangwa kuryambaza, si ibintu by'amayobera. Ni ibyerekeranye no kwamamaza izina Rye, ari byo bisobanura kwigisha abandi ukuri kwerekeranye n'iyo Mana, hamwe n'agakiza itanga ku bantu bose bayizera. Nk'uko Yoweli abivuga: "Kandi umuntu wese uzambaza izina ry'Uwiteka azakizwa" (Yoweli 2:32).

`Ni mu buhe buryo mu mibereho yawe bwite wiboneye uburyo Yehova yifuza kugirana ubucuti n'umushyikirano wa bugufi n'abantu bose bamwiyeguriye?`