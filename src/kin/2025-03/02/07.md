---
title:  Ibindi Byo Kwigwa No Kuzirikanwa
date:   11/07/2025
---

Birashoboka ko umuhamagaro udasanzwe Mose yaherewe ku gihuru cyaka umuriro ari cyo kintu cyamuhinduye cyane mu mibereho ye. Ibindi bintu byose by'ingenzi byaranze imibereho ye, byari bishingiye ku buryo yitabiriye mu buryo bwiza kandi bugaragaza kumvira inshingano Imana yamuhaye yo kuyobora Abaheburayo akabavana muri Egiputa akabageza mu Gihugu cy'Isezerano.

Birumvikana ko ubu tuzi uko byagenze. Ariko gerageza kwiyumvisha uko byari bimeze igihe Mose yari ku gihuru cyaka umuriro. Yari yarahunze ava mu Misiri kugira ngo akize amagara ye. Mu gihe cy'imyaka 40, havutse igisekuru gishya cy'Abaheburayo, abenshi muri bo bakaba bashobora kuba bari bazi bike kuri we, cyangwa wenda ibyo bari barumvise kuri we bikaba bitari ukuri, binyuriye ku nkuru zagiye zivuguruzwa uko igihe cyagendaga gihita. _None ubu, yari ahamagawe n' Imana kugira ngo ayobore ubwo bwoko abukure mu maboko y'igihugu gikomeye? Ntibitangaje rero kuba yarabanje gushidikanya!_

Ni koko, uwo wari umurimo ukomeye cyane, ariko tekereza ibyo yari kubura iyo aza guhakanira Imana burundu, akavuga: ati "Oya." Yashoboraga kuba yarazimiriye mu mateka, aho kugira ngo - imbaraga z'Imana zakoreraga muri we - zitume aba umwe mu bantu bakomeye kandi bateje impinduka nziza ku bantu benshi, atari muri Bibiliya gusa, ahubwo no mu isi yose.

**IBIBAZO:**

`Mu myaka y'ituze yamaze mu butayu, Mose yakoze ibyo Imana yamuhamagariye gukora: yari umubyeyi wita ku muryango, yitaga ku ntama, kandi yanditse ibitabo bibiri bya Bibiliya ahumekewe n'Imana mbere yuko ahamagarirwa kuba umuyobozi ukomeye w'ubwoko bw'Imana. Ni iki ibyabaye kuri Mose bitwigisha ku birabana n'inshingano zacu mu buzima?`

`Umuntu yashoboraga kuvuga ko, mu bigaragarira abantu, inzitwazo Mose yatanze ubwazo zumvikanaga, si byo se? Mbese abantu bazanyizezwa n'iki? _Ubundi se ndi muntu ki? Sinzi kuvuga neza._ Ni iki iyi nkuru igomba kutwigisha ku byerekeranye n'uburyo twakwiga kwiringira ko Imana ishobora kudufasha gukora ibyo iduhamagarira gukora?`

`Ibande ku ngingo yatanzwe mu cyigisho cyo ku wa Mbere ku byerekeranye nuko Mose ari we wanditse igitabo cy'Itangiriro n'uburyo icyo gikorwa ari icyʻingenzi mu gusobanukirwa amateka yera nʼumugambi w'agakiza. Kuki tugomba kurwanya buri kigeragezo cyose cyo gupfobya ubutware bw'icyo gitabo (kandi ni byinshi), cyane cyane binyuze mu guhakana ko ibivugwa mu bice bya mbere byacyo uko ari 11, atari ibintu byabayeho koko?`