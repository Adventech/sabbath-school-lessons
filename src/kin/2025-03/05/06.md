---
title:  Urubanza rw'Imana
date:   31/07/2025
---

`Soma mu gitabo cyo Kuva 12:29, 30 ahavuga uburyo Imana yishe abana b'imfura bose b'Abanyamisiri. Kuki Imana yibanze ku bana b'imfura? (Soma mu Abaheburayo 11:28).`

Icyago cya nyuma ku Banyamisiri cyahitanye abana b'imfura. Cyari igihano cy'Imana ku bigirwamana byose byo mu Misiri no ku miryango yose yasengaga ibyo bigirwamana, byari ibigirwamana bidafite icyo bimaze, byagaragazaga ubushake, ibyifuzo, ndetse n'ubwoba bwabo bantu.

Nk'uko byari byagenze ku byago byari byabanje, ibyo bigirwamana ntabwo byashoboye gukiza abantu. Kutagira icyo bimaze kwarushijeho kwigaragaza ku cyago cya cumi, cyateye ubwoba bukomeye, n'ingaruka ziteye ubwoba ku Banyamisiri.

"Mu gihugu cyose cya Misiri, ubwibone bw'inzu yose bwari bwacishijwe bugufi. Induru n'imiborogo by'abaririraga abapfuye byuzuye ikirere. Umwami n'ibyegera bye, bahinda umushyitsi bahagaze bumiwe ku bw'icyo cyago kitavugwa."- Ellen G. White, _Abakurambere n'Abahanuzi_, p. 225 (2016).

Farawo yari mu mwanya ukomeye akaba n'imana ya Misiri, kandi umwana we w'umuhungu w'imfura yafatwaga nk'umwana w'imana. Isis cyari ikigirwamana kirinda abana; mu gihe Heqet cyari ikigirwamana kirinda abagore bari ku nda bagiye kubyara; naho Min cyari ikigirwamana cyo kororoka. Usibye ibyo bigirwamana, hari n'izindi mana nyinshi mu Misiri z'uburumbuke bw'abantu. Izo mana zose nta bushobozi zari zifite uzigereranyije n'Imana Nzima, Imana Ihoraho. Mose yaravuze ati: "Uwiteka, mu byitwa imana hari ihwanye nawe? Ni iyihe ihwanye nawe? Kwera kwawe ni ko kuguhesha icyubahiro; Ishimwe ryawe rituma abantu bagutinya, kuko ukora ibitangaza!" (Kuva 15:11). Nyuma yaho, Yetiro na we yabihamije muri aya magambo: "None menye yuko Uwiteka aruta izindi mana zose, kuko yanesheje Abanyegiputa, ubwo bishyiranaga hejuru ubwibone, ngo bagirire Abisirayeli nabi" (Kuva 18:11).

Hakurikijwe ibivugwa mu gitabo cyo Kuva 1, Abanyamisiri bari barishe abana b'abahungu b'imfura b'Abisirayeli bakivuka ku itegeko ryari ryatanzwe na Farawo mu buryo bwo kubabuza kororoka no kubasuzugura. None Imana irabahannye yica abana b'abahungu b'imfura ba Misiri. Icyo abantu babibye, ni cyo basarura. Amahitamo yacu n'uburyo twitwara bituzanira ingaruka. Kandi ukuri gusharira twese twabonye, ni uk'uko atari twe twenyine tugerwaho n'ingaruka z'ibibi dukora. Rimwe na rimwe abandi benshi, ndetse barimo n'inzirakarengane, na bo izo ngaruka zibageraho. Iyo ni yo miterere y'icyaha.

`Ni mu buhe buryo wagezweho n'ibikubabaza byatewe n'ibyaha by'abandi? Cyangwa ni mu buhe buryo ibyaha byawe byagize ingaruka ku bandi? Ni he ibyiringiro byacu rukumbi biri?`