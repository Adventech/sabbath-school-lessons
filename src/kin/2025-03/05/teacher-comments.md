---
title:  Ubusobanuro Bugenewe Abigisha
date:   01/08/2025
---

#### Umugabane wa I: Inshamake

Isomo ry'Urufunguzo: Kuva 12:26, 27
Aho Icyigisho Gishingiye: Kuva 11:1-12:30

**Ijambo ry'Ibanze**

Icyago cya cumi cyari umusozo w'ibyago byose bwatejwe Misiri. Abantu bagombaga kucyitegura mbere yuko kibageraho kuko ubuzima bwabo bwari bwugarijwe. Kubaho cyangwa gupfa byari bitegereje abana b'impfura, bisaba imiryango yose kuba maso. Buri muryango wari ufite ikibazo cy'ingutu ugomba gusubiza: Mbese turiringira Imana ko ari yo itubeshejeho, cyangwa tubyange? Uburyo bwonyine bwo kubaho ni ukwemera amaraso y'umwana w'intama uzira inenge. Muri icyo gihe, kwizihiza Pasika kwari gutangiye, kugira ngo, hamwe n'imiryango yose, bashobore kugerwaho n'ubutabazi bw'Imana.

Abigisha b'iki cyigisho, ntimwibagirwe gusobanurira abo mu itsinda ryanyu ingingo nyamukuru y'iki cyigisho: Yesu Kristo ni we Mwana w'Intama wa Pasika (Yohana 1:29,1 Abakorinto 5:7). Muri We honyine, ni ho dufite ubuzima bwuzuye n'ubugingo buhoraho. Ubwo bugingo twaburonkeye ku musaraba (Yohana 11:25; Yohana 12:32; Abaroma 5:6-8; 1 Abakorinto 1:18, 23, 24). Kwizihiza Pasika byatumye Yesu ashyiriraho abayoboke be uburyo bushya bwo kuyizihiza. Ku Ifunguro rya Nyuma, Yesu yasangiye n'abigishwa be umwana w'intama, wamwerekezagaho. Mu gukora ibyo, yongeye kuyobora abayoboke be ku bundi buryo bushya bwo kwizihiza Umwana w'Intama watambye, buzajya buhora busubirwamo bubibutsa ikintu cy'ingenzi cyabaye mu mateka y'isi cy'inkuru ireba isi yose ari yo nkuru: y'igitambo cye ku musaraba cyatambwe ku bwacu. Twizihiza ubwo busabane mu gihe cy'Ifunguro Ryera, igihe twibuka ubuzima Bwe n'urupfu yapfuye ku bwacu (Matayo 26:26-29, 1 Abakorinto 11:23-26). Iyo Pasika iva ku gitambo cy'umwana w'intama ukerekeza k'Umwana w'Intama nyawo, ari we Yesu Kristo, ni icyigisho kidakwiriye kwibagirana kandi kigomba guhora kizirikanwa mu gihe cy'ifunguro ryera, no mu gihe umuntu uwo ari we wese yibutse icyo Kristo yamukoreye igihe yahindukaga inshungo y'inyokomuntu, apfa mu cyimbo cyacu (2 Abakorinto 5:15, 21).

 #### Umugabane wa II: Ubusobanuro

_Ibyabaye Bishingiye ku Mateka_

Thutmose III (1504-1450 Mbere ya Kristo) yatoranyije umuhungu we witwa Amenhotep II (1453-1425 Mbere ya Kristo), utari umuhungu we mukuru, ngo ategekane na we, ariko by'igihe gito gusa. Amenhotep II ahari ntabwo yari mu Misiri mu gihe cy'ibyago cumi bya Misiri, kuko yari ari mu bukangurambaga bwa gisirikare. Agarutse, yasanganijwe inkuru y'inshamugongo imubwira ko se yaguye ku rugamba rwo mu Nyanja Itukura mu gihe yari akurikiye Abisiraheli ngo abagarure (Kuva 14:28, Kuva 15:4, Zaburi 136:15) kandi ko umuvandimwe we, imfura ya Farawo, yari yarapfuye mu gihe cy'icyago cya cumi (Kuva 12:29). Igihano cy'Imana cyari cyarabahitanye nk'uko byari byaravuzwe, ko hazapfa abana b'impfura z'Abanyamisiri, uburiza bw'amatungo, n'ibigirwamana byari bibashinzwe (Kuva 12:12). Farawo yari yaraburiwe ko ibyo bizaba, ariko yanga kumvira ngo ashyire mu bikorwa iby'Imana yamusabaga, nk'uko Mose yahoraga abimusubiriramo ko nashyira mu bikorwa iby'Imana imusaba, ashoboraga gukumira ako kaga ntikamugereho. Farawo yarinangiye yanga kumvira Imana, maze kutagonda ijosi kwe bizanira Abanyamisiri akaga gakomeye. Buri muryango wagezweho n'ako kaga. Ingaruka z'ibyo zahise zibageraho, maze Abanyegiputa bose bingingira Abisiraheli kubavira mu gihugu.

*Umwana w'Intama wa Pasika*

Abenshi ntabwo bumva ubusobanuro nyabwo bw'ibitambo n'umugambi n'impamvu zabyo. Hari itandukaniro rinini riri hagati y'ibitambo by'abapagani, bitambirwa mu ngoro cyangwa mu mazu y'ibigirwamana biri mu mashusho yakozwe n'abantu, n'igitambo nyakuri gitambirwa Imana Ihoraho. Imana igena gahunda y'ibyo bitambo, igatanga amabwiriza akwiriye, impamvu n'uburyo bwo kubiyitambira, hamwe n'ibigomba gutambwa n'abagomba kuyobora uwo muhango w'ibitambo.

Inyuma y'ibyo bitambo bidashingiye kuri Bibiliya hari imyumvire y'uko ibyo bitambo ari ibyokurya by'ibyo bigirwamana, kandi ari byo batezeho amakiriro. Ibihabanye n'ibyo, Imana Ihoraho itanga ibyokurya kuri buri wese (Zaburi 104:14-27); ni yo mpamvu idakeneye ibitambo biyigaburira ngo ikunde ibeho. Muri make, ibitambo ntabwo ari ibyokurya by'Imana yo mu ijuru.

Ahubwo ihame ritandukanya ibitambo by'abapagani n'ibitambo bivugwa na Bibiliya birenze aho ngaho. Umugambi abapagani baba bafite igihe batamba ibitambo ni uwo gushimisha imana zabo, bakabibona nk'uburyo bukomeye bwo kugusha neza izo mana, no kuzurura ngo zishire uburakari, hamwe no kuzishimisha ngo bazigirireho umugisha. Abapagani bakenera kuzanira amaturo imana zabo kugira ngo zishime, bityo zibahe umugisha, no kuzigusha neza kugira ngo zitabagirira nabi. Abapagani baha imana zabo ibyiza biruta ibindi kugira ngo na zo zizabahe ibyiza, babone uburinzi bwazo, bahirwe mu buzima, bagire uburumbuke bw'urubyaro, zibarindire umutekano, kandi bazitoneho.

Ibihabanye n'ibyo, dukurikije uko Bibiliya ivuga, ibitambo ni uburyo butuma twegera Imana. Imana iramanuka ikatwegera ikiyunga natwe kandi ikaduha n'agakiza. Igihe abizera batanze igitambo, ntabwo baba bashyeshyenga Imana. Bagitanga mu cyerekezo cy'igitambo cya Yesu ari we ibitambo byose byerekezaho. Ni yo mpamvu, bemera Kristo nk'Umukiza wabo, ari we wenyine ushobora kubabarira ibyaha byabo, kubakiza, no kubaha umugisha.

Mu gihe cyo Kuva mu Misiri, amaraso yasizwe ku nkomanizo z'imiryango y'inzu yari ikimenyetso (Kuva 12:13) kigaragaza ko abo muri iyo nzu bemera Umwami Imana kandi ko bashaka kugendera ku nyigisho Ze. Icyo kimenyetso cy'amaraso cyazaniraga urubanza rw'agakiza kuri uwo muryango. Imana yaravuze iti: "Ayo maraso azababere ikimenyetso mu mazu murimo, nanjye ubwo nzabona ayo maraso, nzabanyuraho, nta cyago kizababaho ngo kibarimbure, ubwo nzatera igihugu cya Egiputa" (Kuva 12:13). Urwo rubanza ntabwo ari urubaciraho iteka cyangwa urwo kubarimbura ahubwo ni urubanza rwiza rwo gucungurwa ari rwo abizera Imana bahabwa. Mu rurimi rw'Icyongereza, hari aho ijambo rimwe riba rigizwe n'amagambo abiri nk'ijambo "Passover", rigizwe na "pass" (kunyura) na "over" (hejuru). Ubusobanuro bwa Bibiliya buvuga kuri iryo jambo, havugwa uburyo urubanza rw'Imana rwo kurimbura rwanyuze hejuru y'abizera Imana kandi bayumvira, bari bashyize ikimenyetso cy'amaraso ku nkomanizo z'imiryango y'inzu zabo.

Imiryango yizera Imana yijihije "kunyura hejuru" nk'urubanza rw'agakiza. Ayo maraso yari afite ubusobanuro bwimbitse. Igitambo cy'amaraso cyarenguriraga ku Mwana w'Intama wa Pasika nyayo, Yesu Kristo, wari kuzitamba ubwe rimwe na rizima. Ni yo mpamvu, abamwakira nk'Umukiza wabo bwite, bahabwa isezerano ry'uko bazabaho ubugingo buhoraho bari kumwe na we (Yohana 3:16, 1 Yohana 5:11- 13).

Imana yemera igitambo gitanzwe gusa n'umuntu ufite umutima umenetse, wicishije bugufi kandi ushima. Kunyurwa n'iby'Imana yagukoreye (bitari ibyo nagezeho cyangwa ibyo nakoze) bigomba kuba urufunguzo n'impamvu yo kugira ishimwe mu mutima rishimira Imana impano y'agakiza yampaye. Umuhanuzi Yesaya ashimangira ko ibyo tugomba kubishishikariza abandi kubera ko urubanza rw'Imana ku ruhande rw'abantu bayo ntabwo ari urubaciraho iteka ahubwo ni urwo kubacungura. Imana yacu, yuje urukundo, impuhwe n'imbabazi nyinshi yigisha abayizera uburyo bwo gusobanukirwa iby'urubanza rwayo: "Nimubwire abakutse umutima muti: 'Nimukomere mwigira ubwoba, dore Imana yanyu ije guh√∂ra no guhana, izanywe no kubakiza." (Yesaya 35:4, BII).

_Kwigisha Abana Bacu Inzira y'Imana_

Imana itanga amabwiriza runaka y'uburyo abantu bayo bazajya bigisha ababakometseho ibyayo n'imirimo yayo ikomeye. Ibabwira uburyo bazajya bizihiza Pasika mu buryo bw'umwihariko. Bagomba kubwirwa ibyabaye ku basekuruza babo nkaho ari ibyabo, by'uburyo bavanwe mu Misiri nkaho ari bo bari inkoreragahoto muri icyo gihugu, maze Uwiteka Imana akabarokora, bakavayo mu buryo bw'igitangaza. Ababyeyi bagomba kubyigisha abana babo, igisekuru gikurikiyeho na cyo kikazigisha abazabakomokaho, uko ibihe bizagenda bisimburanwa. Imibereho yabo igomba kubigaragaza, ntibibe mu magambo gusa, ahubwo bigashyirwa no mu bikorwa. Bigombaga guhora ari bishya, bikava mu mateka, bakabibamo nkaho biri kuba ako kanya. Ibyabaye mu mateka bigomba guhinduka imibereho ya buri muntu. Ni muri ubwo buryo, amateka agomba gusubirwamo, agahora yibutswa, kugira ngo ibyabaye bitazibagirana. Mose yaravuze ati: "Nimumara kugera mu gihugu Uhoraho yabasezeranyije, muzakomeze uwo muhango. Abana banyu nibababaza bati, 'uwo muhango mukora usobanura iki?' muzabasubize muti, 'Turatambira Uhoraho igitambo cya Pasika, kitwibutsa ko Uhoraho yahise ku mazu y'Abisiraheli mu Misiri akaturokora, igihe yicaga Abanyamisiri. Nuko Abisiraheli' barunama baramya Uhoraho" (Kuva 12:25-27, BII). Mu buryo bwo kwibuka, Abisiraheli bari barategetswe kwizihiza umuhango wa Pasika buri mwaka.

Icyo ni ikitegererezo ngenderwaho tugomba kwigisha abana bacu n'abuzukuru muri iki gihe. Urwo ni urugero duhawe rwo gukurikiza. Asafu araduha urundi rugero: "Reka mbabwire mu migani, mbamenyeshe amabanga ya kera. Ayo mabanga twarayumvise turayamenya, ni ayo dukesha basogokuruza. Ntabwo tuzayahisha abana bacu, na bo bazabwire abana babo igituma dusingiza Uhoraho, bababwire ububasha bwe n'ibitangaza yakoze. Yahaye amabwiriza abakomoka kuri Yakobo, yashyiriyeho abo Bisiraheli amategeko. Yategetse ba sogokuruza kuyigisha abana babo, yarabitegetse ngo abo mu gihe kizaza bazayamenye, na bo bazayabwire abo bazabyara, abo bazabyara na bo bazayamenyeshe abana babo, abo bana baziringire Imana be kwibagirwa ibyo yakoze, bazakurikize amabwiriza yayo." (Zaburi 78:2-7, BII). Dawidi yavuze ibyo tugomba gukora muri aya magambo: "Ab'igihe bazashimira ab'ikindi gihe imirimo yawe, bababwire iby'imbaraga wakoze" (Zaburi 145:4) BY. Inkuru yo gucungurwa no kubaturwa igomba guhora isubirwamo uko yakabaye kandi ikigwa n'aba buri gisekuru gishya. Bisaba gusa ko igisekuru kimwe cyirengagiza kubwira abana babo n'imiryango yabo iyo nkuru, ubundi kumenya Imana bikaba biribagiranye. Igikurikiraho ni uko gusobanukirwa n'inyigisho y'Imana bigenda biyoyoka, maze kubaho imibereho yubaha Imana bigahinduka urujijo.

#### Umugabane wa III: Gushyira mu Bikorwa

1. Kwinangira kwa Farawo hamwe no kwigomeka kw'Abanyamisiri benshi, bitwigisha yuko gukorwa kw'ibitangaza ndetse n'ibintu bikomeye bidashobora gutuma abantu bizera ncyangwa ngo bitume bahindura imibereho yabo. Na Yesu ubwe yaravuze ati: "Nibatumvira Mose n'abahanuzi, ntibakwemera, naho umuntu yazuka" (Luka 16:31). Ni iki cyabaye cyangwa kiriho mu rugendo rw'imibereho yawe cyatuma ukurikira Imana n'umutima wawe wose? Ni mu buhe buryo twafasha abandi kudashingira ku bitangaza ahubwo bakizera Ijambo ry'Imana badakebakeba?

2. Kubera ko Imana idukunda, itwereka ingaruka mbi zo kutayumvira no guhitamo kwigumira mu cyaha. Gukomeza kuba mu kibi biteza akaga; kubw'iyo mpamvu, Imana iduhamagarana impuhwe n'urukundo iturarikira kwihana no kwemera icyiru yatanze kugira ngo tubone agakiza. Ni mu buhe buryo twamenya by'ukuri ko twiyeguriye Yesu kandi ko twakijijwe? Ni mu buhe buryo twakwita cyane ku miburo y'Imana yuje urukundo ntidukurikire inzira y'irimbukiro? Inzira zituyobya ni nyinshi. Ni mu buhe buryo umuntu yazirinda?

3. Mu kibwirizwa Mose yabwirije Abisiraheli, yibanze cyane ku buryo dukeneye kwigisha abana bacu n'abuzukuru urukundo rw'Imana igihe cyose, kugira impuhwe n'ukuri kw'Imana: "Aya mategeko ngutegeka uyu munsi, ahore ku mutima wawe, ujye ugira umwete wo kuyigisha abana bawe, ujye uyavuga wicaye mu nzu yawe, n'uko ugenda mu nzira, n'uko uryamye, n'uko ubyutse" (Gutegeka kwa Kabiri 6:7). Ni mu buhe buryo dushobora kwigisha abana bacu mu buryo bubakururira kumenya Imana kandi bwumvikana, tutabarakaza kandi nta gahato karimo, kugira ngo imiryango yacu ishobore kunguka ubwenge bwo kumenya Imana?

`Gira Icyo Wandika`
