---
title:  Pasika
date:   26/07/2025
---

### Aho icyigisho cy'iki cyumweru gishingiye:
Kuva 11:1-10; Mika 6:8; Kuva 12: 1-30; 1 Abakorinto 5:7; Kuva 13:14-16; Abaheburayo 11:28.

> <p>Icyo kwibukwa:</p> 
> "Kandi uko abana banyu bababajije bati: 'Uyu muhango wanyu ni uw'iki?' Mujye mubasubiza muti: 'Ni igitambo cya Pasika y'Uwiteka, kuko yanyuze ku mazu y'Abisirayeli bari muri Egiputa, agakiza amazu yacu, ubwo yicaga Abanyegiputa" (Kuva 12:26, 27).

Icyago cya cumi ari na cyo cya nyuma cyari cyegereje. Umuburo uheruka uratanzwe; umwanzuro wa nyuma ugomba gufatwa. Aho ibintu byari bigeze, byari ugupfa cyangwa gukira. Ntabwo byarebaga ubuzima bw'umuntu ku giti cye gusa, ahubwo byarebaga n'iterambere ry'imiryango ndetse n'igihugu cyose kuko byose byari byugarijwe n'akaga. Farawo n'ibyegera bye bagombaga kuzaryozwa ubuzima bw'abantu benshi, bapfa cyangwa bakarokoka. Uko yari kwitwara ku Mana Ihoraho ya Isiraheli ntabwo byari ukugena ahazaza he wenyine, ahubwo no ku hazaza h'igihugu cye.

Mbese twumva tumerewe dute, kandi dukora iki, iyo hari ibibazo biremereye bitwugarije, tukaba dusabwa kugira icyo duhitamo kugira ngo haterwe intambwe ikurikiraho, kuko icyo duhitamo kigira ingaruka ku buzima bwa benshi, natwe tudasigaye?

Imana yiteguye kuduha ubwenge, ugusobanukirwa ndetse n'imbaraga zo gukora ibyo yishimira (1 Abakorinto 1:30, Abafilipi 2:13).

Ikibazo gihari rero, ni uko mu kwinangira imitima kwacu, tuba tudashaka gukora ibyiza buri gihe. Tuba tubizi, ariko tukanga kubikora. Nk'uko igitabo cyo Kuva kibivuga, nubwo hari ibihamya bikomeye cyane byerekana imbaraga zayo, kwanga kumvira Imana k'umuntu umwe byazaniye abantu benshi akaga gakomeye na we bitamusize, nubwo akenshi ariko bikunze kugenda.