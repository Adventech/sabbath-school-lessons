---
title:  Pasika
date:   28/07/2025
---

`Soma mu gitabo cyo Kuva 12:1-20. Ni ayahe mabwiriza y'umwihariko Uwiteka Imana yahaye Mose na Aroni mbere yuko Abisiraheli bava mu Misiri?`

Umuntu ashobora kutekereza ko Imana yagombaga guha Mose na Aroni amabwiriza y'uburyo bagena gahunda yo kuva mu Misiri: ni ukuvuga, ibiteganywa byose mu gucika bava muri icyo gihugu, cyane cyane ku ibirebana n'amatsinda runaka y'abantu, nk'abantu bageze mu zabukuru, ababyeyi bonsa n'abafite abana bato, amatungo, n'ibindi n'ibindi. Ariko amabwiriza y'Imana aratangaje: Yababwiye uburyo bakwiriye kwitegura umunsi mukuru wa Pasika (uko Imana izanyura mu gihugu cya Misiri yica abahungu bose b'impfura n'uburiza bwose bw'amatungo). Mu yandi magambo, icyari kigamijwe ni ukwita ku kuramya Uwiteka wari ugiye kubacungura bakava mu bubata bwa Misiri. Ibindi byari kuzakurikiraho igihe cyabyo kigeze.

Buri muryango wagombaga gutegura umwana w'intama, ntibagire ikintu cyawo na kimwe bata. Buri muntu yagombaga kurya umugabane we akawumara. Niba abo mu rugo rumwe batarashoboraga kumara umwana w'intama, basabwaga gusangira n'abo mu rugo baturanye.

`Soma mu gitabo cyo Kuva 12:13, 14. Ni iki Uwiteka yari agiye kubakorera igihe icyago giheruka cyari kuba kije? Ni iki ibyo byose bishushanya?`

Ukuvanwa mu Misiri kwagombaga kujya kwizihizwa buri gihe uko umwaka utashye, bitari ukwibuka icyo Imana yakoreye ba sekuruza babo mu gihe cya kera gusa, ahubwo no kuzirikana igikorwa cy'Imana cyo kubabatura, bigakorwa n'igisekuru cyariho muri icyo gihe. Icyo cyari ikintu gishya kuri buri tsinda.

Umurongo wa 12 na 13 itanga ubusobanuro bw'ijambo Pasika: iteka ry'Imana ryo kurimbura ryagombaga "kurenga" cyangwa "kunyura" ku Bisirayeli (ntirigire icyo ribatwara); bityo, bakaba barasabwaga kuzajya bahora bizihiza iyo "Pasika" cyangwa uko "kunyuraho." Iri jambo ni igiteranyo cy'amagambo abiri, "kunyura" na "hejuru," kubera ko kurimbura "kwarengaga hejuru" y'ingo z'Abisirayeli babaga basize amaraso y'umwana w'intama ku nkomanizo z'amazu yabo, aricyo kimenyetso cy'ubuzima no gukizwa. Mu Giheburayo, izina Pasika ni _Pesaka (Pesach)_, rikomoka ku nshinga isobanura "kunyuraho cyangwa kurengaho."

Kwizihiza Pasika kwari ukwibutsa buri Mwisiraheli ibikorwa bikomeye kandi bitangaje Imana yakoreye ubwoko bwayo. Uko kwizihiza kwabafashije kugarurirwa agaciro kabo n'ikibaranga cyabatandukanyaga n'andi mahanga no gushimangira ukugarukira Imana yabo.

`Ni ukubera iki ari ingenzi ko umuntu ahora azirikana icyiza Imana yamukoreye mu gihe cyashize no kwiringira ko izamukorera ibyiza no mu gihe kizaza?`