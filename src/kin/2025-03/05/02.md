---
title:  Ikindi Cyago
date:   27/07/2025
---

Umuhanuzi Amosi aravuga ati: "Ni ukuri Uwiteka Imana ntizagira icyo ikora itabanje guhishurira abagaragu bayo b'abahanuzi ibihishwe byayo" (Amosi 3:7), ni yo mpamvu, binyuze mu muhanuzi Mose, Imana yahishuriye Farawo ibyari bigiye kuba. Farawo yahawe umuburo wihariye. Ibyo byari bigiye kuzana gucirwaho iteka kubera ubwibone, kunyunyuza imitsi y'abandi, urugomo, no gusenga ibishushanyo; ibyo byose bikaba byarabyukije uburakari bw'Imana bigatuma iteza Abanyamisiri ibyago.

`Soma mu gitabo cyo Kuva 11:1-10. Ni uwuhe muburo Imana yatanze mbere yuko Egiputa igerwaho n'urubanza?`

Imana yahaye Abanyamisiri igihe - iminsi itatu y'umwijima w'icuraburindi (Kuva 10:22, 23) - ari ukugira ngo batekereze ku byari bimaze kuba n'icyo bisobanura. Yongeye no kubaha umuburo wa nyuma, ari yo mahirwe ya nyuma yo gukora ibishimwa n'Imana.

Ariko mu gitabo cyo Kuva 11:8 havuga ko Mose "yavuye kwa Farawo arakaye cyane." Kuki Mose yahavuye arakaye? Ahari wasanga ari uko yari azi akaga kagiye gukurikiraho, icyago cya cumi, cyari kigiye guhitana abantu benshi b'inzirakarengane - abo bose bazize ukwinangira umutima kwa Farawo.

Na none, umubare icumi muri Bibiliya ufite icyo usobanura. Icumi risobanura icyuzuye cyangwa igishyizweho umusozo. (Tekereza ku mategeko icumi y'Imana nk'ikintu gishyitse kigaragaza uguhishurwa ukubonera kw'amategeko y'Imana). Ibyago icumi byatejwe Misiri bigaragaza mu buryo bwuzuye ubutabera n'igihano by'Imana.

Imana ni Umucamanza, kandi ihana ubwibone, akarengane, ikandamiza, ubwirasi, kunyunyuza abandi imitsi, ubugome, n'inarijye. Iba ku ruhande rw'abababazwa, abahohoterwa, ababuzwa uburenganzira bwabo, n'abarenganwa. Imana izatanga ubutabera, mu by'ukuri ibyo na byo bigaragaza urukundo rwayo. (Soma Zaburi 2:12, Zaburi 33:5, Zaburi 85:11, Zaburi 89:14, Zaburi 101:1, Yesaya 16:5, Yeremiya 9:24). Natwe rero, dukwiriye kugerageza mu buryo bwose kuba abantu bagaragaza urukundo kandi b'abanyakuri. Nyamara, dushobora gukabya mu buryo bumwe cyangwa ubundi. Kubera "urukundo," hari ubwo turenza amaso ibibi bikorwa, biba bikenewe gucyahwa no gukosorwa tukabyirengagiza. Cyangwa tukaba twahana twihanukiriye nkaho ikosa ari ikintu kidashobora guhinduka, nkaho ari icyuma. Gukabya na byo ntabwo ari byiza. Ahubwo, inama tugirwa ni iyi: "Icyo Uwiteka agushakaho ni iki? Ni ugukora ibyo gukiranuka, no gukunda kubabarira, no kugendana n'Imana yawe wicisha bugufi" (Mika 6:8).

Niba tutabasha gutungana (ibintu mu by'ukuri byatunaniye), ni ukubere iki byibuze tutaba mu ruhande rubabarira aho kuba mu ruhande rucira abandi imanza?