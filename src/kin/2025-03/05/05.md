---
title:  Guherekanya Urumuri
date:   30/07/2025
---

Umunyezaburi avuga uburyo abana bacu bashobora kumenya Imana n'urukundo rwayo: "Uhoraho, ababyeyi bazajya babwira abana babo ibyo wakoze, bazajyą babatekerereza ibigwi by'ubutwari wagize" (Zaburi 145:4, BII). Ab'umuryango umwe bazabwira ab'undi muryango iby'Imana, ibyerekeye imirimo yayo itangaje ibyerekeye inyigisho zayo, ibyo byose bizakorwa hagamijwe kugeza ubumenyi bwą Bibiliya ku kindi gisekuru.

`Soma mu gitabo cyo Kuva 12:24-28. Ni iyihe ngingo y'ingenzi tubona mu byakozwe aho ngaho?`

Muri Isirayeli, ababyeyi ni bo bari abarimu ba mbere b'abana babo kandi bagombaga kubwira abana babo inkuru y'ibyabaye igihe bavaga mu Misiri. Ntabwo bagombaga kubibabwira nk’amateka y'ibyabaye gusa, ahubwo bagombaga kubivuga nk'ibyabo babayemo, nubwo byari bimaze igihe kirekire bibaye. Mu kwizihiza uwo munsi mukuru, bagombaga kwishyira mu mwanya wa ba sekuruza babo, kandi ayo mateka yagombaga guhora avugururwa, agahuzwa n'igihe bagezemo. "Nari muri Egiputa, nabonye uburyo ibigirwamana by'Abanyegiputa bitsindwa, mbona n'ibyago byatejwe icyo gihugu, maze ndabaturwa." Mu gitabo cyo Kuva, byashimangiwe ubugira kabiri ku kirebana n'uburyo ababyeyi bakwiriye gusubiza ibibazo abana babo bababaza ku bijyanye na Pasika (Soma mu gitabo cyo Gutegeka kwa Kabiri 6:6-8 no mu Kuva 13:14-16). Ni iby'agaciro kubona ko igihe Abisiraheli bari bakiri muri Egiputa ari bwo babwiwe kwizihiza ibaturwa ryabo bava muri icyo gihugu. Kwizihiza Pasika n'ibikubiyemo byose cyari igikorwa cyo kwizera. Nyuma yo guhabwa ibyo bazajya bakurikiza muri uwo muhango, "abantu bose barunamye bikubita hasi" (Kuva 12:27), baramya Umucunguzi wabo, bakurikizaho gukurikiza amabwiriza ya Pasika bahawe.

Mu gitabo cyo Gutegeka kwa Kabiri, Abisirayeli bibutswa ko bagomba kuvuga inkuru y'ibyabo mu buryo bagaragaza ko ari urugendo rwabo. Reba ibigize iyo nkuru n'uburyo hashimangirwa ko ibyo bigomba no kuranga imibereho yabo yo muri iki gihe: "Sogokuruza yari Umwaramu uzerera nk'uwazimiye, maze asuhuhukira mu Misiri ajyanye n'abantu bake cyane. Ariko bororokerayo bakomokwaho n'abantu benshi, baba ubwoko bw'abanyamaboko. Abanyamisiri batugirira nabi baratubabaza, badukoresha imirimo y'agahato. Turagutakira wowe Uhoraho Imana ya basogokuruza, wumva gutaka kwacu ureba imibabaro yacu, n'ukuntu badukoresha imirimo y'agahato. Udukuza mu Misiri ububasha bukomeye n'imbaraga nyinshi, n'ibiteye ubwoba bikomeye, n'ibimenyetso n'ibitangaza. Utuzana aha hantu, uduha iki gihugu gitemba amata n'ubuki." (Gutegeka kwa Kabiri 26:5-9, BII).

`Na none kandi, mu gusubiramo no kongera kuvuga inkuru y'ibya Pasika (cyangwa ikindi kintu cyabaye kiri mu mateka yera) babibwira abana babo, ababyeyi babaga bagize umugisha wo kwiyibutsa ibikomeye Imana yabakoreye n'ibyo yakoreye ubwoko bwabo. Kubivuga byafashaga ubivuga n'ababibwirwa.`