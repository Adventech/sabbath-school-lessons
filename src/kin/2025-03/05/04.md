---
title:  Pesaka (Pesach)
date:   29/07/2025
---

`Soma mu gitabo cyo Kuva 12:17-23. Ni uruhe ruhare amaraso agira mu kwizihiza uwo munsi mukuru mushya?`

Amaraso y'intama y'igitambo ni ikintu cy'ingenzi mu kwizihiza uwo muhango. Abari muri uwo munsi mukuru bafashe amaraso y'umwana w'intama wari watanzweho igitambo bayasiga ku mpande zose z'ibizingiti by'imiryango y'amazu yabo yose. Muri ubwo buryo, bagaragaje ko bizeye Imana, biringiye ko izabatabara, ikabakura mu maboko ya babandi batatwikirijwe amaraso.

Mbega ubusobanura bukomeye bw'ubutumwa bwiza!

Umwana w'intama wa Pasika wagombaga kuba itungo ridafite ubusembwa na buke, rizira inenge, kubera ko wacureraga Yesu Kristo, "Umwana w'Intama w'Imana ukuraho ibyaha by'abari mu isi!" (Yohana 1:29). Amaraso y'intama y'igitambo yari afite uruhare runini, kuko yashushanyaga uburinzi kandi akaba yari ikimenyetso cy'ubuzima mu gihe cy'urupfu.

"Ayo maraso azababere ikimenyetso ku mazu murimo, nanjye ubwo nzabona ayo maraso, nzabanyuraho, nta cyago kizabageraho ngo kibarimbure, ubwo nzatera igihugu cya Egiputa" (Kuva 12:13).

Ubutumwa bwiza bwose uko bwakabaye bufite aho buhurira no kwizihiza Pasika kubera ko itarengurira ku kubaturwa mu bubata bwa Misiri, no kugera mu Gihugu cy'Isezerano gusa, ahubwo inarengurira no ku gitambo cya Yesu Kristo kubw'ibyaha byacu kandi ibyo bikagera ku batwikirijwe amaraso ye bose.

Nyuma y'imyaka ibinyejana byinshi, ubwo intumwa Pawulo yasubizaga amaso inyuma akareba kuri ibyo byo kwizihiza igitambo cya Pasika, yanditse aya magambo: "Nuko nimwiyezeho umusemburo wa kera, kugira ngo mube irobe rishya; mube mutakiriho umusemburo wa kera koko; kuko Pasika yacu yatambwe, ari we Kristo" (1 Abakorinto 5:7).

Umusemburo cyangwa igitubura, wakoreshwaga hategurwa igifote cyo gutekamo ubwoko bw'imigati butandukanye. Igihe umusemburo wavugwaga bwa mbere muri Bibiliya, wari ufite aho uhuriye no gutegura guteka umugati udasembuwe ku munsi ubanziriza uwakurikiye uwo Abisirayeli baviriyeho mu Misiri. Umusemburo wagombaga gukurwa no mungo zabo (Kuva 12:8, 15-20; Kuva 13:3-7). Muri icyo cyerekezo by'umwihariko, umusemburo wari ikimenyetso cy'icyaha (1 Abakorinto 5:6-8); kuby'ibyo rero, ntiwagombaga gukoreshwa mu gihe cy'iminsi mikuru ya Pasika icyumweru cyose.

Umutsima udasembuye ni ikimenyetso cya Mesiya uzira inenge, watsinze ibigeragezo byose kandi agatanga ubugingo bwe ku bwacu (Yohana 1:29, 1 Abakorinto 5:7, Abaheburayo 4:15). "Umushandiko w'utwatsi twa ezobu _(hyssop: hisopo)_" bawinikaga mu maraso, bishushanya ubuntu bw'Imana bweza ho abantu ibyaha (Zaburi 51:9). Mu magambo make, byose binyuze mu bikubiye muri Pasika, umurimo wa Yesu ukiza warahishuwe.

`Kuba impongano y'icyaha byarasabye amaraso ya Yesu, Imana ubwayo, ni iki ibyo bitwigisha cyerekeranye n' uburyo icyaha ari kibi?`