---
title:  Imana Ihanganye n'Ibigirwamana
date:   20/07/2025
---

`Soma mu gitabo cyo Kuva 7:8-15. Ni ayahe masomo dusanga ahangaha mu guhangana kwa mbere kwabaye, hagati y'Imana y'Abaheburayo n'imana z'Abanyamisiri?`

Intambara zari zigiye gukurikiraho zari iziri hagati y'Imana Ihoraho n' "imana" z'Abanyamisiri. Icyatumye ibintu birushaho kuba bibi, ni uko Farawo ubwe yifataga nk'imwe muri izo mana. Uwiteka Imana ntabwo yarwanyaga Abanyamisiri, cyangwa igihugu cya Misiri, ahubwo yarwanyaga ibigirwamana byabo (Abanyamisiri basengaga ibigirwamana n'ibigirwamanakazi birenga 1,500). Isomo ryo muri Bibiliya risobunura ko: "N'imana z'Abanyegiputa zose nzasohoza amateka nziciriyeho. Ndi Uwiteka." (Kuva 12:12). Na nyuma yaho, hongeye gushimangirwa ko, muri icyo gihe, igihe urugendo rw'Abisiraheli bava muri Egiputa rwatangiraga: "Basize bagihamba imfura zabo zose, Uwiteka yiciye hagati muri bo; no ku mana Uwiteka yari yashohoje amateka aziciriyeho" (Kubara 33:4).

Urugero rw'iryo teka ryaciriwe imana zabo rwagaragajwe n'igitangaza cy'inkoni yahindutse inzoka (Kuva 7:9-12). Mu Misiri, ikigirwamanakazi cyitwa _Uraeus Wadjet_ cyari mu ishusho y'inzoka y'inshira kigaragaza ububasha bwategekaga Misiri y'amajyepfo. Icyo kimenyetso cy'inzoka y'inshira cyari no ku ikamba rya cyami rya Farawo, nk'ikimenyetso cy'imbaraga, ubumana, ubwami, ndetse n'ububasha bw'ikirenga kubera ko icyo kigirwamanakazi cyashoboraga kuvundereza ubumara bwacyo ku banzi b'umwami. Ikindi Abanyamisiri bizeraga ni uko iyo nzoka yahawe ishusho yo kwera yagombaga kuzayobora Farawo mu bundi buzima bwe bwa nyuma yo gutanga.

Igihe inkoni ya Aroni yahindukaga inzoka maze ikamira izindi nzoka imbere y'umwami, ubuhangange bw'Imana Ihoraho burenze ubw'abakonikoni n'abarozi bo mu Misiri bwarigaragaje. Ikimenyetso cy'ubushobozi bwa Farawo ntabwo cyaneshejwe gusa, ahubwo Aroni na Mose banagifashe mu ntoki zabo (Kuva 7:12, 15). Uko guhangana ku ikubitiro kugaragaza imbaraga z'Imana n'ubutware ifite kuri Misiri. Mose, nk'uwari ahagarariye Imana, yari afite ububasha bukomeye n'imbaraga ziruta iza Farawo wari warigize ikigirwamana.

Ni ikimenyetso kandi kigaragaza ko Egiputa ya kera yafataga imana y'inzoka _Nehebkau_ ("ari na yo bizeraga ko yategekaga imyuka yose'), nk'Imana yera igomba guhabwa icyubahiro, no kuramywa. Hakurikijwe imyemerere yabo, iyonzoka ifatwa nk'imana yari ifite imbaraga zikomeye kubera ko yamize izindi nzoka z'inshira zirindwi zose. Bityo, Imana yeretse Abanyegiputa ko Yo ubwayo itandukanye n'ikigirwamana cy'inzoka kuko ifite imbaraga n'ubutwari butagereranywa. Nyuma yo guhangana muri ubwo buryo, noneho, bashoboye gusobanukirwa neza n'icyo ibyo bivuze.

`Ni mu buhe buryo twakwemerera Uwiteka kugira ububasha ku bigirwamana byose bishaka gutegeka imibereho yacu?`