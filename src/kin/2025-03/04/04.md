---
title:  Ibyago Bitanu Bibanza
date:   22/07/2025
---

Ibyago icumi bya Misiri ntabwo byari bigenewe Abanyamisiri, ahubwo byari byibasiye ibigirwamana byabo. Buri cyago cyibasiye, byibuze, ikigirwamana kimwe.

`Soma mu gitabo cyo Kuva 7:14-8:19. Ni iki cyabaye mu gihe ibyo byago byabaga?`

Imana yabwiye Mose ko kuganira na Farawo bizaba bikomeye kandi ko bisa n'ibidashoboka (Kuva 7:14). Nyamara, Imana yashakaga kwihishurira Farawo n'Abanyamisiri. Ni yo mpamvu yashatse uburyo yavugana na bo mu buryo bari bwumve. Ikindi kandi, Abaheburayo na bo bari kubyungukiramo bakamenya uko Imana yabo iri koko.

Icyago cya mbere cyibasiye _Hapi_, imana y'uruzi rwa Nili. Ahari amazi, haba hari ubuzima. Amazi ni isoko y'ubuzima, ni yo mpamvu hagabwe igitero ku mana y'ibyo bintu, kuko baramyaga ikigirwamana _Hapi_ nk'igitanga ubuzima.

Mu by'ukuri, Imana Ihoraho yonyine ni yo Soko y'ubuzima, Umuremyi w'ibintu byose, harimo n'amazi n'ibyokurya (Itangiriro 1:1, 2, 20-22; Zaburi 104:27, 28; Zaburi 136:25; Yohana 11:25; Yohana 14:6). Guhinduka amaraso kw'amazi bishushanya guhindura ubuzima mo urupfu. _Hapi_ ntiyabashije kurinda ubuzima ngo budahungabana. Ibyo bishoboka binyuze gusa mu mbaraga y'Uwiteka.

Imana yahaye Farawo andi mahirwe. Noneho ikigirwamanakazi cy'igikeri cyitwa _Hequet_ ni cyo cyari gitahiwe (Kuva 8:1-15). Aho gutanga ubuzima, uruzi rwa Nili rwuzuyemo ibikeri, ari byo byaje gutera ubwoba Abanyamisiri, bakabyanga urunuka, bakabibona nk'ibizira. Bashakaga icyabibakiza. Igihe icyo cyago cyarangiraga byagaragaye ko na cyo imbaraga y'Imana Nzima yari ikiri inyuma.

Icyago cya gatatu cyari gifite ubusobanuro bugufi (Kuva 8:16-19). Ubwoko bw'agasimba (mu rurimi rw'Igiheburayo kitwa _kinnim_) ntabwo gasobanutse neza niba byari: (ibibugu, imibu, ibirondwe, cyangwa inda). Igitero cy'utwo dusimba cyari kwibasira ikigirwamana cyitwa _Geb_, imana y'Abanyamisiri y'ubutaka. (Mu buryo butwibutsa inkuru y'irema yo muri Bibiliya), Imana yateje ibibugu, bikwira igihugu cyose. Ntibashoboye kwigana icyo gitangaza (kuko Imana yonyine ari yo ishobora gutanga ubuzima), ibyo byavuzwe n'abakonikoni ba Misiri. "Ibi bitewe n'urutoki rw'Imana" (Kuva 8:19). Nyamara ntibyabujije Farawo gukomeza kwinangira.

`Tekereza uburyo umutima wa Farawo wari unangiye. Gukomeza kwanga iby'Imana yamusabaga byatumye ibintu birushaho kuba bibi. Ni ayahe masomo buri muntu wese muri twe akuramo yo gukomeza kwinangira ntitwumvire irarika ry'Imana?`