---
title:  Ibibugu, Muryamo, Ibishyure Biturukamo Ibisebe
date:   23/07/2025
---

`Soma mu gitabo cyo Kuva 8:20-9:12. Ni iki ibyo bitwigisha cyerekeranye n' uburyo ikiremwamuntu kiba kigifite umudendezo wo kwanga kabone nubwo twagaragarizwa imbaraga y'Imana n'icyubahiro byayo?`

Ikigirwamanakazi cy'Abanyamisiri cyitwa: _Uatchit_ cyari ikigirwamanakazi cy'ikibugu n'umwamikazi w'ibishanga n'ibidendezi by'amazi. Ikigirwamana cyitwa _Khepri_ (cyo kurasa kw'izuba, kurema, no kongera kubaho) cyashushanwaga n'umutwe w'ikivumvuri. Ibyo "bigirwamana" byaneshejwe n'Uwiteka Imana. Muri iyo nkuru iboneka mu (Kuva 8:20-24), mu gihe Abanyamisiri bababazwaga, Abaheburayo bo bari barinzwe. Mu kuri, nta cyago na kimwe cyabagezeho.

Na none, ibyo byose byakorwaga Imana igerageza uburyo bwose kugira ngo Farawo amenye ko Imana: "ari Uwiteka uri hagati y'isi" (Kuva 8:22).

Ibyo byatumye Farawo ashaka ko bagira ibyo bumvikanaho. Nta gushidikanya ko igitutu yotswaga cyakomezaga kwiyongera. Yemeye ko Abisiraheli baramya Imana yabo bakayitambira n'ibitambo, ariko bakabikorera muri icyo gihugu nta handi bagiye (Kuva 8:25). Ibyo yashakaga ntibyari gushoboka kubera ko amwe mu matungo batambiraga Uwiteka Imana yabo Abanyamisiri bayaziririzaga, ku buryo iyo baza kubabona bayatamba byari gutuma Abisirayeli bakorerwa urugomo. Ikindi kandi, ntabwo uwo wari wo mugambi w'Abisiraheli.

Hagati aho, icyago gikurikira (Kuva 9:1-7) cyahise kigera ku matungo y'Abanyamisiri. Ikigirwamanakazi cy'Abanyamisiri cyitwa _Hathor_ gishinzwe urukundo n'ubuhinzi cyashushanywaga n'igihanga cy'inka. Ikigirwamana cy'ikimasa cyitwa _Apis_ cyari ikimenywa na bose kikaba cyarahabwaga agaciro gakomeye muri Egiputa ya kera. Ni yo mpamvu, muri icyo cyago cya gatanu icyo kigirwamana cyatsinzwe igihe amatungo yo muri Egiputa yicwaga na muryamo.

Icyago cya gatandatu (Kuva 9:8-12), ugutsindwa gukomeye kw'ikigirwamanakazi cyitwa _Isis_, ikigirwamanakazi cy'ubuvuzi, ubukonikoni, n'ubwenge, kwarigaragaje. Aha tuhabona no gutsindwa kw'ibigirwamana nka _Sekhmet_ (ikigirwamanakazi cy'intambara n'ibyorezo) na _Imhotep_ (ikigirwamana cy'ubuvuzi no gukiza indwara). Ntabwo ibyo bigirwamana byashoboye kurinda ababisengaga. Kubwo gukorwa n'isoni, abakonokoni n'abarozi bo muri Egiputa batinye guhinguka ibwami, bigaragaza ko nta mbaraga bari bafite zo guhangana n'Umuremyi w'isi n'ijuru.

Mu nkuru ivuga iby'ibyago icumi, ni bwo bwa mbere umurongo uvuga ko "Uwiteka yanangiye umutima wa Farawo" (Kuva 9:12). Uko uwo murongo waba uteza urujijo kose, iyo umaze kumva neza icyerekezo cyawo, ugaragaza ko Uwiteka azemera ko natwe tugerwaho n'ingaruka zo gukomeza kumutera umugongo kwacu.

`Ikibazo Farawo yari afite ntabwo cyari gishingiye ku bumenyi buke yari afite; yari afite ibihamya byinshi byatuma ahitamo neza. Ariko aho guhitamo neza, yahisemo kwinangira umutima. Ni iki ibyo bishobora kutubwira cyerekeranye n'impamvu tugomba kurinda imitima yacu?`