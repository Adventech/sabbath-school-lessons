---
title:  Ibyago
date:   19/07/2025
---

### Aho icyigisho cy'iki cyumweru gishingiye:
Kuva 7:8-10:29; Kubara 33:4; Abaroma 1:24-32; Zaburi 104:27, 28; Yesaya 28:2, 12-17; Yesaya 44:9, 10, 12-17.

> <p>Icyo kwibukwa:</p>
> "Umutima wa Farawo uranangira, ntiyareka Abisirayeli bagenda; uko Uwiteka yavugiye mu kanwa ka Mose" (Kuva 9:35).

Umuhinzi yageragezaga gutuma indogobe ye igenda; iyo nyamaswa yabanje kwanga kugenda. Ibyo byatumye uwo muhinzi afata inkoni nini maze arayikubita. Yongeye kuvugisha iyo ndogobe, noneho itangira kugenda.

Igihe umuntu umwe yabazaga uwo muhinzi impamvu ibyo ari byo bitumye igenda, yarashubije ati: "Yewe, icya mbere ni ukubanza kumenya icyo ishaka."

Dushyize ku ruhande ikibazo gishobora kuvuka igihe inyamaswa zikorewe ubugome, hari ingingo ikwiriye kwitabwaho ahangaha, cyane cyane mu cyerekezo cyo kuvanwa mu Misiri kw'Abaheburayo. Mose yari yahawe amabwiriza yagombaga guha Farawo harimo aya magambo y'Imana azwi cyane, shalach et ami, ari yo asobanurwa ngo: "Reka ubwoko bwanjye bugende!"

Nyamara, Farawo, ntiyashakaga ko abo bantu bagenda. Ibyanditswe byera ntabwo bisobanura neza impamvu yateye Farawo kwanga, usibye gutinya ko Abaheburayo bashobora kwifatanya n'ababisha babo bakarwanya Abanyamisiri (soma mu Kuva 1:10). Nkuko ubusanzwe ari byo bikunze kuba ku nkoreragahato, impamvu zari zishingiye ku bukungu. Bari abakozi bakorera igihugu nta byinshi batanzweho, akaba atarashakaga ko igihugu cye kibura ayo mahirwe, kigahomba ibyo izo nkoreragahato zinjirizaga icyo gihugu. Ni yo mpamvu, yari akeneye gushyirwaho igitutu kimwumvisha kugira ngo ahindure ibitekerezo bye.