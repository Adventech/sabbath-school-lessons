---
title:  Urubura, Inzige, n'Umwijima
date:   24/07/2025
---

`Soma mu gitabo cyo Kuva 9:13-10:29. Ni uruhe ruhare ibi byago byagize mu gutuma Farawo ahindura ibitekerezo bye?`

_Nut_ cyari ikigirwamanakazi cy'ikirere n'amajuru, kikaba cyari gishinzwe kumenya ibibera munsi y'ijuru no ku isi. _Osiris_ cyari ikigirwamana cy'imyaka n'uburumbuke. Muri Bibiliya, urubura akenshi rusanishwa n'igihano cy'Imana (Yesaya 28:2, 17; Ezekiyeli 13:11-13). Mu gihe cy'icyo cyago, uwubashye ijambo ry'Uwiteka wo mu bagaragu ba Farawo agahungishiriza abagaragu be n'amatungo ye mu mazu no mu biraro bizarindwa (Kuva 9:20, 21). Ubu, buri muntu ari mu igeragezwa: mbese bazizera Ijambo ry'Imana bakore ibyo rivuga cyangwa bazabyanga?

Imana yatangaje ko umugambi wayo wo kureka Farawo akabaho ari ukugira ngo isi yose imenye Imana (Kuva 9:16). Umwami wa Egiputa arahamya ko ubwe yakoze icyaha, ariko nyuma yaho akaza guhindura ibitekerezo bye.

Ikigirwamana cy'Abanyegiputa cy'imvura y'umugaru n'urubura, intambara, n'imivurungano cyitwaga _Seth_. Hamwe n'icyitwa _Isis_, byafatwaga nk'ibigirwamana by'ubuhinzi n'ubworozi. _Shu_ cyari ikigirwamana kirinda isanzure. Icyitwa _Serapis_ cyafatwaga nk'igifite ububasha mvajuru, uburumbuke, gukiza indwara, n'ubuzima bwa nyuma y'urupfu. Nta na kimwe mu bigirwamana byo muri Egiputa cyashoboye guhagarika iteka Imana yaciriyeho icyo gihugu (Kuva 10:4-20) kubera ko ibishushanyo nta bubasha bifite byo kugira icyo bikora (Yesaya 44:9, 10, 12-17).

Abagaragu ba Farawo baramwinginze ngo areke Abisiraheli bagende, ariko yongera kwanga. Yatanze inama y'uburyo ibyo byagenda, ariko Mose arabihakana kuko abagore n'abana na bo bari mu mugabane w'abagomba kurumya Imana.

Hanyuma y'ibyo, _Ra_, ikigirwamana cy'izuba ni cyo cyari gitahiwe. Cyaba ikigirwamana cyitwa _Thoth_, ikigirwamana cy'ukwezi cyangwa ikigirwamana cyitwa _Ra, nta na kimwe_ cyashoboje ukwezi n'izuba gutanga umucyo wabyo kubera ko muri Egiputa habaye umwijima w'icuraburindi wamaze iminsi itatu yose n'amajoro atatu, nyamara kandi, ku ruhande Abisiraheli bari batuyemo uwo mwijima ntiwahageze. Iryo tandukaniro ntawashoboraga kurisobanura, Farawo yongera gutakambira Mose, ariko ntacyo byatanze.

Nyamara kandi, ibyo bibazo byose icyo gihugu cyaciyemo, Farawo yari yamaramaje gukomeza kurwana ubutadohoka. Nubwo tutazi icyamuteraga gukora ibyo byose, ku rugero rumwe, twavuga ko ari ubwibone. Nubwo igihamya cyagaragaraga, nubwo ibyabaga ntawe utarabibonaga, yemwe ndetse n'abagaragu be baramubajije bati: "Uriya mugabo azageza he kutubera umutego? Reka abo bantu bagende, bakorere Uwiteka Imana yabo; nturamenya yuko Egiputa hapfuye?" (Kuva 10:7). Nubwo guhitamo neza byari ikintu gikwiriye, imbere ya Farawo ntacyo byari bivuze, kuko yakomeje kwanga kwemera gukurikiza ubushake bw'Imana ngo areke ubwoko bwayo bugende.

`Mbega urugero rutangaje rw'amagambo agaragaza imiterere ya Farawo: "Kwibona kubanziriza kurimbuka; kandi umutima wirarira ubanziriza kugwa" (Imigani 16:18).`