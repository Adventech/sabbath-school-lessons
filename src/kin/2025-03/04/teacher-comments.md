---
title:  Ubusobanuro Bugenewe Abigisha
date:   25/07/2025
---

#### Umugabane wa I: Inshamake

Isomo ry'Urufunguzo: Kuva 9:35

Aho Icyigisho Gishingiye: Kuva 7:8-10:29

**Ijambo ry'Ibanze**

Mu cyigisho cyacu cy'iki cyumweru, tubonamo ibitangaza n'ibimenyetso, n'ibitangaje Imana ikora. Icyiyongera kuri ibyo, tuzibanda ku byago icyenda mu byago cumi Imana yemeye ko biba nk'igihano cyahawe Abanyamisiri. Bwira abagize itsinda ryawe izo ngingo zose mu cyerekezo cy'intambara ikomeye - urugamba mu bya mwuka rurwanwa hagati y'imbaraga y'ikibi n'icyiza, hagati y'umucyo n'umwijima, hagati ya Kristo na Satani, no hagati y'Imana ihoraho n'ibigirwamana. Ä°yo ntambara mu bya mwuka yatangiriye ku isi, mu murima wa Edeni igihe Adamu na Eva bagwaga mu cyaha. Imana yadusezeraniye kuzatsinda iyo ntambara kugira ngo tutazaba umuhigo wa sekibi (Itangiriro 3:15). Kuva mu ntangiriro, intambara iri hagati y'abasenga Imana Umuremyi n'abasenga ibiremwa by'ubwoko bwose. Gusenga Imana Umuremyi biha umudendezo inyokomuntu bikabakura mu bubata bw'icyaha. Gusenga ibiremwa biganisha abantu mu buhenebere bw'imico mbonera, abantu baremwe mu ishusho y'Imana, bikarangira bageze mu bubata bw'icyaha.

Mu gitabo cyo Kuva 7:8-10:29, uguhangana hagati y'Imana Ihoraho na Farawo yari intambara itoroshye. Farawo yashakaga kugaragaza ko ari imana koko, nk'uko Abanyamisiri babyizeraga. Ni yo mpamvu yakoraga uko ashoboye kose ngo agaragaze ko ari umwami w'ikirenga, ufite ububasha bwo kugena ikiri ukuri n'ikitari ukuri. Mu bihabanye n'ibyo, Imana yashakaga gukura ubwoko bwayo mu bubata bwa Misiri, ariko na none, Yifuzaga kwigisha Abanyamisiri uwo iri yo no kubakura mu bubata bw'ibigirwamana byabo.

Hari ikintu kimwe kigomba kumvikana: Imana yarwanyaga Abanyamisiri; irabakunda nk'uko ikunda undi uwo ari we wese, kubera urukundo rwayo ruhoraho kandi rutikanyiza. Na none kandi, Uwiteka Imana Isumbabyose yarwanyaga ibigirwamana bya Misiri. Yashakaga kugaragaza ko izo "mana" zakozwe n'abantu, nta kindi zibamariye usibye gutuma bahorana ubwoba no kuba mu bubata bwazo. Ni yo mpamvu, intego nyamukuru yari iyo gusenya icyizere bari bafitiye izo mana no kumva ko hari icyo zibamariye, bagakorera Imana Ihoraho, Umuremyi n'Umucunguzi wabo. Nyamara, igihe abo bantu bari gukomeza gutsimbarara kuri izo mana z'impimbano, urubanza rw'Imana rwagombaga kubageraho, ndetse no ku mana zabo. Gukomeza gusenga ibigirwamana byagombaga kubazanira igihano, bitari ibyo gusa, ndetse no kurimbuka.

Imana itangaza ku mugaragaro iti: "Jyewe Uhoraho nzahinyuza ibigirwamana byose by'Abanyamisiri" (Kuva12:12, BII). Igihano cy'Imana ku bigirwamana by'Abanyamisiri cyongewe kuvugwa nk'ikintu cyabaye mu mateka mu gitabo cyo Kubara 33:4. Buri cyago, cyangwa igihano, cyari kigambiriye gusenya ibigirwamana runaka by'Abanyamisiri, kuko byari byarigaruriye imitekerereze yabo, intekerezo zabo n'amarangamutima yabo; byari byarahinduye imico yabo, n'imibereho yabo; bibaheza mu bubata bw'icyaha mu buryo bugaragara. Umuntu uko yakabaye yabaga agoswe impande zose. Bityo rero, imibereho y'umuntu yabaga ishingiye ku gusenga ibigirwamana gusa. Iyo mibereho yagengwaga n'ubumaji, bihabanye cyane no kugira umudendezo wo kuramya, uboneka mu kuramya Imana Ihoraho, yuje urukundo, ikaba n'Imana Umuremyi w'ibiriho byose.

#### Umugabane wa II: Ubusobanuro

**Ibimenyetso n'Ibitangaza**

Mu gitabo cyo Kuva 7:3, dusoma ko Imana izagwiza "ibimenyetso n'ibitangaza" byayo mu gihugu cya Misiri kugira ngo abantu baho bayimenye. Mu gitabo cyo Kuva 7:3 ni ryo somo ryo mu Kuva ayo magambo yombi yakoreshejwe icyarimwe. Ijambo "ikimenyetso" cyangwa "ibimenyetso" riboneka mu gitabo cyo Kuva inshuro 16 zose, (Kuva 3:12; Kuva 4:8 [inshuro ebyiri], 9, 17, 28, 30; Kuva 7:3; Kuva 8:19; Kuva 10:1, 2; Kuva 12:13; Kuva 13:9, 16; Kuva 31:13, 17). Muri ibyo bihe byose, ayo magambo yakoreshejwe mu buryo bwo gushimangira ibintu bibiri: kugira ngo Mose abashe gukorera ibimenyetso byinshi imbere ya Farawo, no kugira ngo ikimenyetso cy'amaraso yasizwe ku nkomanizo z'imiryango igihe marayika w'Uwiteka yanyuragaho kibe ikimenyetso cy'ubuzima/kubaho n'uburinzi bw'Imana (Kuva 12:13). Ijambo "igitangaza" ryakoreshejwe havugwa icyo Imana izakorera imbere ya Farawo, nubwo yari yanangiye umutima we (Kuva 4:21). Mu cyerekezo cy'ibyago byatejwe Misiri, imiterere y'iyo mvugo igaragaza uburyo ari ingenzi kuko yakoreshejwe inshuro ebyiri mu ntangiriro y'ibyago icyenda (Kuva 7:3, 9) na none ikongera gukoreshwa inshuro ebyiri ku iherezo ry'icyago cya cyenda (Kuva 11:9, 10).

Hari ibintu by'ingenzi biranga buri cyago:

1. Ibyago icyenda bibanza bishobora kugabanwa mu matsinda atatu, bitatu, bitatu ukwabyo. Icyago cya cumi cyo kirihariye, kikaba gitandukanye n'ibindi. Abantu bari bakeneye igihe cyihariye no kwitegura kugira ngo bahangane na cyo.

2. Ibyago icyenda bibanza byageze ku bintu bitatu byaremwe n'Imana bivugwa mu Itangirirol: ijuru (ibyago kuva ku cya karindwi kugeza ku cya cyenda), isi (kuva ku cyago cya gatatu kugera ku cya gatandatu), n'amazi y'inyanja (icyago cya mbere n'icya kabiri). Ibyo byago byose bikubiye hamwe byakomoje ku guhindura ibyaremwe.

3. Ibyago icyenda bibanza byakwiriye hose, bigenda bikomera uko ibihe byagenda bihita, bikurikije uko Farawo yagendaga yinangira, yanga ko ubwoko bw'Imana bugenda, kugira ngo buramye Uwiteka Umuremyi wabo bisanzuye. Ibyago bitatu bibanza byari byoroheje, ntibyatinda, kandi nta n'uwo byahitanye. Ibyago bitatu byakurikiyeho (kuva ku cyago cya kane kugera ku cya gatandatu) byari bifite ubukana, bigira ingaruka zitari nziza, kuko byatsembye amatungo agashiraho, abantu na bo bakarwara ibisebe bibababaza. Ibyago bitatu byakurikiyeho (kuva ku cyago cya karindwi kugera ku cya cyenda) byari kirimbuzi, kuko byahitanye ubuzima bw'abantu n'amatungo, ndetse bigatsemba n'imyaka yari mu mirima.

4. Muri rusange, twavuga ko buri cyago cyateraga habanje kubaho integuza no kwingiga ngo icyo Uwiteka asaba cyubahirizwe ariko umwami akanga kubyumva. Imbuzi zaratangwaga kuko ibyabaga iyo byabaga byegereje byabanzaga kuvugwa mbere yuko biba, ku buryo no kubyirinda byashobokaga. Imbuzi idasanzwe yatanzwe mbere yuko ibyago bibiri bibanza bitera, hamwe na mbere yuko icyago cya cumi kiba, ariko reba n'imiburo yumvikana yagiye itangwa, mbere yuko icyago cya kane, icya gatanu, icya karindwi, n'icya munani bitera.

5. Mbere y'icyago cya gatatu, icya gatandatu n'icya cyenda, nta guhangana cyane na Farawo kwabaye.

6. Ibyago bitatu bibanza byagize ingaruka ku Banyamisiri no ku Bisirayeli, ariko ibindi bisigaye byageze ku Banyimisiri bonyine.

7. Mbere yuko icyago cya mbere kiba, Imana yakoreye igitangaza imbere ya Farawo: Inkoni ya Aroni yahindutse inzoka imira izindi nzoka zose z'abakonikoni. Nyamara, "umutima wa Farawo warinangiye" (Kuva 7:13).

8. Icyago giheruka ibindi cyari kibi cyane ku buryo buri muryango utari munsi y'uburinzi bw'amaraso y'umwana w'intama wagezweho n'akaga ko gupfusha umwana w'impfura. Ariko mbere yuko icyo cyago gitera, Imana, mu mpuhwe zayo nyinshi, yateje ubwirakabiri bw'iminsi itatu mu buryo bwo kuburira abantu ngo babashe kwitekerezaho, basenge, kandi bacuze ibyaha byabo, ndetse hatangwa n'amabwiriza y'uburyo bwo kwirinda ako kaga gaheruka.

9. Nyuma y'icyago cya gatandatu, nibwo havugwa ko Uwiteka "yanangiye umutima wa Farawo" (Kuva 9:12, soma no mu Kuva 10:1, 20, 27; Kuva 11:10; no Kuva 14:4, 8, 17). Mu gihe cy'ibyago bitanu bibanza, Farawo ubwe ni we winangiye umutima (Kuva 7:13, 14, 22; Kuva 8:15, 19, 32; Kuva 9:7; Kuva 9:35). Mbere y'inkuru nyirizina y'ibyago cumi, hari ibintu bibiri byari byaravuzwe n'Imana, ivuga ko izanangira umutima wa Farawo (Kuva 4:21, Kuva 7:3).

10. Abakonikoni babashije kwigana ibyago bibiri bibanza. Ariko icyago cya gatatu kibaye, bamanika amaboko baravuga bati: "Ibi bitewe n'urutoki rw'Imana" (Kuva 8:19). Kuko nyuma yaho, na bo bagezweho n'ibishyute birabarembya (Kuva 9:11); soma ibirebana no kwinginga kw'ibyegera bya Farawo bamusaba ko yareka Abisiraheli bakagenda (Kuva 10:7).

11. Ibyago byatejwe Misiri bishobora gushyirwa mu matsinda: Icyago cya mbere n'icya kabiri byarebanaga n'uruzi rwa Nili; icyago cya gatatu n'icya kane bigizwe n'udusimba tuguruka (inda/imibu n'amasazi); icyago cya gatanu n'icya gatandatu birasa/bifite imiterere imwe, kuko byibasiye amatungo n'abantu; icyago cya karindwi n'icya munani byibasiye ibihingwa byo mu mirima; icyago cya cyenda n'icya cumi bifite aho bihurira n'umwijima, kimwe cyari umwijima ufatika/ugaragara naho ikindi ari umwijima utagaragara, ari rwo rupfu rw'abana b'impfura n'uburiza bw'amatungo.

12. Biratangaje kubona ko Uwiteka Imana yabwiye Farawo "kurekura ubwoko Bwe bukagenda" inshuro zirindwi zose (Kuva 5:1; Kuva 7:16; Kuva 8:1, 20; Kuva 9:1, 13; Kuva 10:3) kandi inshuro imwe akaba ari ho yarakoresheje imvugo irimo ikigombero mpakanyi: "Nutabarekura, nzaguteza .. ." (Kuva 8:21). Farawo yemeye nyuma y'icyago cya kabiri, icya kane, icya karindwi n'icya cyenda (Kuva 8:8, Kuva 8:25-28, Kuva 9:28, Kuva 10:24), ariko ku iherezo, yanze kurekura ubwoko bw'Imana ngo bugende baramye Uwiteka Imana yabo (Kuva 8:15, Kuva 8:32, Kuva 9:35, Kuva 10:27). Ndetse yanasabye Mose kumusengera ngo ibyago bihagarare, amusaba no kumusengera ubwe (Kuva 8:8, 28; Kuva 9:28; Kuva 10:16, 17). Keretse gusa nyuma y'icyago cya cumi, nibwo yahamagaje Mose na Aroni muri iryo joro maze akababwira ati: "Ngaho nimumvire mu gihugu mujyane n'Abisirayeli bose, mujye kuramya Uhoraho nk'uko mwabisabye. Nimujyane n'imikumbi yanyu n'amashyo yanyu nk'uko mubyifuza, kandi muzansabire umugisha" (Kuva 12:31, 32, BII).

Nk'uko twabivuze, ibyo byago byose bifite aho bihurira n'iteka Imana yaciriye ibigirwamana bya Misiri no ku babitsimbararaho. Ntawe ukwiriye kwirengagiza ukuri kuko hagati muri ibyo byago hagaragayemo imbaraga ikomeye yari iri mu gihugu cya Misiri. Imana yashakaga gusobanura ko hari itandukaniro hagati y'abakurikira Imana n'abayirwanya: "Nutabureka ngo bugende nzaguteza ibibugu, wowe n'ibyegera byawe n'abantu bawe, ndetse bizagera no mu mazu n'ay'abantu bawe, bizimagize n'ubutaka bw'aho mutuye hose, Ariko sinzatuma bigera mu ntara ya Gosheni kuko ari ho ubwoko bwanjye butuye, bityo uzamenya ko ari jye Uhoraho ubikoze." (Kuva 8:17-18, BII; Kuva 8:21, 22, BY).

Umuhanuzi Yesaya avuga ibyerekeye urukundo rw'Imana n'imigambi y'ahazaza ifitiye igihugu cya Misiri muri aya magambo atangaje: "Icyo gihe hazaboneka inzira ihuza Misiri na Ashuri. Abanyashuri bazagenderera Abanyamisiri, n'Abanyamisiri bagenderere Abanyashuri. Abatuye ibyo bihugu byombi bazasengera hamwe. Icyo gihe nikigera, Isirayeli izaba iya gatatu kuri Misiri na Ashuri. Ibyo bihugu uko ari bitatu bizahesha isi yose umugisha. Uhoraho Nyiringabo azabaha umugisha avuga ati: Mpaye umugisha abantu banjye b'Abanyamisiri, nywuhaye n'Abanyashuri niremeye, n'Abisiraheli umwihariko wanjye." (Yesaya 19:23-25) BII.

**Kunangira Umutima wa Farawo**

Kunangira umutima wa Farawo kwatangaje abigishwa ba Bibiliya. Tugomba gushimangira ko Imana itagennye mbere hose icyemezo cya Farawo. Uguhitamo kwari ukwe. Ntabwo Imana yari yaragennye ko azinangira akanga gukurikiza amabwiriza y'Imana akagerwaho n'ibihano. Imana itanga umudendezo wo guhitamo kuri buri muntu, ikanabashisha abantu kwakira ubutumwa bwayo bw'urukundo no kwakira ubuntu bwayo. Ntabwo ihatira abantu kuyumvira cyangwa kutayumvira.

Ubushakashatsi bwuzuye bwakozwe kuri iryo somo rivuga ku kunangira umutima wa Farawo wabureba (mu ngingo ya 9 yo mu gika cyabanje) kuko itanga igisubizo gikurikira: mu buryo bwo kunangira umutima, Farawo ubwe ni we wabihisemo yanga kwicisha bugufi imbere y'Imana (Kuva 10:3). Yari amahitamo ye, kugambirira gusuzugura, bikaba byaramugejeje aho bitagifite igaruriro. Yageze ubwo agera aho ntacyo yagombaga guhindura. Guhamagarwa n'Imana ngo areke Abisiraheli bagende byabaye nko kwatsa Kumuriro wari mu mutima we, asuzugura Imana Ishoborabyose n'umugaragu wayo Mose.

### Umugabane wa III: Gushyira Mu Bikorwa

1. Ibihamya by'uko Uwiteka yari Imana nyiri ububasha n'ubushobozi yashakaga gutabara ubwoko Bwayo ikabuvana mu gihugu cya Misiri. Ni ibiki biri mu mitima no mu mibereho yacu bishobora gutuma twanga ibintu byose bituma twihana tukayikurikira?

2. Ni iki gitangaje ku byerekeye gusenga ibigirwamana? Ni ukubera iki byari bikomeye cyane ko Abanyamisiri batandukana no gusenga ibigirwamana kwabo, nubwo bari bamaze kubona akaga byabazaniye?

3. Abantu ni abahanga mu kwiremera imana zabo. Hafi ya buri kintu cyose gishobora guhindurwamo ikigirwamana. None se ikigirwamana ni iki? Ni mu buhe buryo twiremera ibigirwamana byacu, tukabyikubita imbere tukabiramya? Ni ayahe mahame umuntu ashobora gusobanura yatera uko guhenebera mu mico? Ni ukubera iki Imana irwanya kandi ikanga urunuka gusenga ibigirwamana?