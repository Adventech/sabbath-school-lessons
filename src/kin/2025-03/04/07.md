---
title:  Ibindi byo Kwigwa no Kuzirikanwa
date:   25/07/2025
---

Soma mu gitabo cya Ellen G. White, _Abakurambere n'Abahanuzi_, igice cyacyo kivuga iby': "Ibyago Byatejwe Misiri" pp. 208-220.

"Ubwoko bw'Imana bwashoboye kwibonera ubugome bukabije bw'Abanyamisiri, kugira ngo batazongera gushukwa bitewe n'ubupfapfa bwo kwiringira ibigirwamana Muri ubwo buryo Imana yakoranye na Farawo, Uwiteka yerekanye uburyo yanga urunuka ibigirwamana n'uburyo yagambiriye guhana abagome n'abakandamiza abandi.

"Imana yari yaravuze yerekeje kuri Farawo iti: 'Nzanangira umutima we, maze ye kureka Abisiraheli bagenda' (Kuva 4:21). Nta mbaraga zidasanzwe zakoreshejwe kugira ngo umutima wa Farawo winangire. Imana yari yahaye Farawo ibihamya bikomeye cyane byerekana imbaraga zayo, nyamara umwami aranangira yanga kugendera mu mucyo yabonye. Ukwigaragaza kw'imbaraga itagereranywa yakomeje guhinyura kwatumye arushaho kugambirira kwigomeka. Imbuto zo kwigomeka yabibye igihe yangaga kwemera igitangaza cya mbere, byabyaye umusaruro wabyo."- Ellen G. White, _Abakurambere n'Abahanuzi_, p. 216 (2016).

"Abanyamisiri basengaga izuba n'ukwezi; muri uwo mwijima uteye urujijo abantu n'imana zabo bahinduka kimwe, batsindwa n'abo bari baragize abacakara babo. Nyamara nubwo icyo cyago cyari giteye ubwoba, cyabaye ikimenyetso cy'ibambe ry'Imana n'uburyo kurimbura atari umugambi wayo. Yahaye abantu igihe cyo gutekereza no kwihana mbere yuko icyago giheruka kandi kirusha ibindi byose kuba kibi kibageraho". -Ellen G. White, _Abakurambere n'Abahanuzi_, p. 220 (2016).

**IBIBAZO:**

`Dushingiye cyane ku kibazo kibaza impamvu Farawo yahisemo kwinangira muri buriya buryo, mu mboni yo guhitamo icyari gikwiriye, ari cyo cyo _Kureka ubwoko bw'Imana bukagenda_, ahubwo agahitamo kwanga ko bagenda. Ni mu buhe buryo umuntu ashobora kwibeshya bene ako kageni? Ni iyihe miburo ubwacu dushobora gukura ahangaha ku birebana n'uburyo dushobora kwinangira mu cyaha twanga guhitamo ibikwiriye no gukurikiza inzira y'ukuri iba yadushyizwe imbere muri icyo gihe cyose? Ni abahe bantu bandi bavugwa muri Bibiliya bakoze ikosa nk'iryo? Urugero: Tekereza kuri Yuda.`

`Igihe kimwe, hagati mu ngorane Farawo yari yarateje igihugu cye n'abaturage be, yaravuze ati: "Ubu bwo nkoze icyaha. Uwiteka arakiranuka, jye n'abantu banjye turatsinzwe" (Kuva 9:27). Nubwo hari igihe umuntu agaragaza ko yihannye icyaha cye, ni mu buhe buryo twamenya neza ko uko kwihana kuba kuvuye ku mutima koko?`