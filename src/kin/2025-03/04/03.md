---
title:  Ni Nde Wanangiye Umutima wa Farawo?
date:   21/07/2025
---

`Soma mu gitabo cyo Kuva 7:3, 13, 14, 22. Ni mu buhe buryo twumva iyo mirongo?`

Mu gitabo cyo Kuva, kunangirwa k'umutima wa Farawo biherezwa ku Mana inshuro (Kuva 4:21; Kuva 7:3; Kuva 9:12; Kuva 10:1, 20, 27; Kuva 11:10; Kuva 14:4, 8; soma no mu Abaroma 9:17, 18). Izindi nshuro icyenda zivugwa ko Farawo yanangiye umutima we (Kuva 7:13, 14, 22; Kuva 8:15, 19, 32; Kuva 9:7, 34, 35).

Mbese mu by'ukuri, ni nde wanangiye umutima w'umwami - ni Imana, cyangwa ni Farawo ubwe?

Biragaragara ko mu nkuru yo mu gitabo cyo Kuva ivuga iby'ibyago icumi, muri buri cyago mu byago bitanu bibanza, Farawo ubwe ni we wagize uruhare mu kwinangira umutima kwe. Bivuze ko, ari we nyirabayazana wo kwinangira k'umutima we. Ariko kuva ku cyago cya gatandatu ugakomeza, Bibiliya ivuga ko, ari Imana yanangiye umutima we (Kuva 9:12). Ibyo byose icyo bivuze ni uko Imana yanangiye amahitamo ndetse n'ibikorwa bya Farawo, nk'uko Imana yari yarabwiye Mose ko Izabigenza (Kuva 4:21).

Mu yandi magambo, Imana yohereje ibyago kugira ngo bifashe Farawo kwihane kandi bimukure mu mwijima no kwibesha kw'ibitekerezo bye. Ntabwo Imana yashyize ikibi mu mutima wa Farawo; ahubwo yafashije Farawo kuva mu byo yibwira bipfuye. Imana yamukuyeho ubuntu bwayo, imuhana mu bibi bye (soma mu Abaroma 1:24-32).

Farawo yari afite umudendezo wo guhitamo icyo ashaka, yashoboraga guhitamo kumvira Imana cyangwa kuyigomera, maze ahitamo kuyigomera.

Amasomo arumvikana. Twahawe ubushobozi bwo guhitamo hagati y'ikibi n'icyiza, kumvira no kutumvira. Ibyo byatangiranye na Lusiferi mu ijuru, na Adamu na Eva muri Edeni, bigera no kuri Farawo mu Misiri, no kuri twe muri iki gihe, kuko natwe tugomba guhitamo ubugingo cyangwa urupfu (Gutegeka kwa Kabiri 30:19).

Hano hari ikigereranyo: tekereza ku mirasire y'izuba ikubise ku mavuta y'inka no ku ibumba. Amavuta azashonga ariko ibumba rizakomera nk'urutare. Ingano y'imirasire y'izuba igera kuri ibyo bintu byombi irangana, ariko uburyo byakira ubushyuhe bw'izuba buratandukanye, ndetse n'ingaruka izuba ribigiraho ziratandukanye. Ingaruka zigera ku kintu ziterwa n'icyo icyo kintu gikozwemo. Ibyo tubihuje n'ibyabaye kuri Farawo, umuntu ashobora kuvuga ko byatewe n'imyitwarire yari afite ku Mana no ku bwoko bwayo.

`Ni iki ugiye kuzahitamo mu minsi iri imbere? Niba uzi guhitamo ibikwiriye ni mu buhe buryo wakwitegura kuba ari byo uhitamo?`