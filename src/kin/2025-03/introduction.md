### IJAMBO RY'IBANZE  

# KUVA: URUGENDO RWO KUJYA MU GIHUGU CY'ISEZERANO

Imana yahishuriwe mu gitabo cyo Kuva ni Umwami wuje urukundo, igihe cyagenwe kigeze, kandi binyuze mu bikorwa byayo bikomeye, yazanye agakiza no gucungurwa ku bwoko Bwayo (Itangiriro 15:12-16). Kuva muri Egiputa no kwambuka Inyanja Itukura, byari ibintu by'ingenzi kandi byihariye, ni ukuvuga ibikorwa by'Imana bitangaje kandi bihebuje. Nta kindi kintu gikomeye cyangwa gihebuje kurusha icyo cyabayeho mu mateka ya Isirayeli ya kera mbere y'Umusaraba. Ni ubutumwa bwiza, ariko bwanditswe na Mose.

Imana yahagurutse mu buryo bw'igitangaza incuro nyinshi, kugira ngo igaragaze ko yitaga ku Baheburayo kandi ko yabarindaga, n'ubwo bahoraga basubira inyuma. Imbabazi zayo zari zirenze ibyo bashoboraga kwiyumvisha n'amarangamutima yabo yose. Imana yagejeje ubwoko bwayo mu mudendezo no kubaturwa ikoresheje ukuboko kwayo gukomeye. Icyo cyari igikorwa kitari cyarigeze kibaho mbere y'aho. Urwo ruhererekane rw'ibikorwa by'Imana batari biteze, rwari intangiriro y'urugendo bongeye gukora bafatanyije n'Imana, urugendo rwo kuva muri Egiputa bakajya i Kanani.

Nubwo Mose agira uruhare rukomeye mu gitabo cyo Kuva, iki gitabo ntabwo kivuga kuri Mose ahubwo kivuga ku Mana - Imana y'urukundo, ukuri, ubutabera, umudendezo n'imbabazi, Imana yaje kudupfira ku musaraba. Binyuze mu kwiga igitabo cyo Kuva, tubona mu buryo bwihariye uko mu by'ukuri Imana yacu iteye.

Kandi se mu by'ukuri iteye ite? Ni Imana yabereye ubwoko bwayo indahemuka n'ubwo bo bayibereye abahemu. Igihe cyose yabaga iri ku ruhande rwabo, ndetse n'igihe babaga bayirwanya. Incuro nyinshi, yabagiriraga imbabazi, Ikabakomeza, Ikabakosora kandi Ikabigisha. Kubera ko yabayoboraga mu buryo bwiza cyane bushoboka, yifuzaga ko bayiramya kandi bakayumvira ku bushake, babitewe n'urukundo bayikunda n'urwo bakunda imico yayo, ibyo byose bikaba byari ku bw'inyungu zabo.

Imana ya Mose ni Imana ishyikirana n'abantu. Intego y'ingenzi y'Imana ntiyari ugusohoza ikintu runaka cyangwa kuzuza urutonde rw'ibintu runaka; ahubwo, intego yayo y'ibanze yari iyo kugirana umushyikirano w'ingirakamaro n'ubwoko bwayo yatoranyije, ari bwo Isirayeli. Yabajyanye kuri Sinayi kugira ngo basabane na Yo mu buryo bwimbitse.

Intumwa Pawulo yigisha ko ibyabaye ku bwoko bw'Imana mu gihe cyahise ari isomo ry'ingirakamaro kuri twe, kugira ngo dushobore kwigira ku makosa bakoze kandi dukurikire Uwiteka dukiranuka muri iki gihe: "Ibyo byababereyeho kutubera akabarore, kandi byandikiwe kuduhugura, twebwe abasohoreweho n'imperuka y'ibihe" (1 Abakorinto 10:11). Ibyo bintu byabayeho mu gihe cyahise byagombye kutubera umuburo n'isoko y'amabwiriza tudashobora kwibagirwa muri iki gihe. Twagombye kuyasoma, tukayiga kandi tukayigiraho, kubera ko amahame yo mu buryo bw'umwuka akubiye muri yo ahora ari amwe, uko ibihe byaba bitandukanye kose.

**IMBABAZI ZAYO ZARI ZIRENZE IBYO BASHOBORAGA KWIYUMVISHA N'AMARANGA- MUTIMA YABO YOSE**

Gahunda yacu yo kwiga igitabo cyo Kuva muri ibi byumweru 13 irumvikana neza. Igitabo kigabanyijemo ibice byo gusoma buri cyumweru by'uburebure butandukanye (bigabanyijwemo insanganyamatsiko zikurikira kugira ngo bikorohere): (1) Ubucakara bwo mu Misiri, ivuka rya Mose, n'imyaka ye 40 ya mbere

(Kuva 1-2). (2) Inshingano (Umurimo) Mose yahawe (Kuva 3-4). (3) Ingorane: iyo ubuzima burushijeho kuba bubi (Kuva 5-6). (4) Ibyago icyenda bya mbere (Kuva 7-10). (5) Icyago cya cumi no kwizihiza Pasika (Kuva 11-12). (6) Gucungurwa bakavanwa muri Egiputa, n'ibyabaye ku Nyanja Itukura (Kuva 13-15). (7) Urugendo rugana ku Musozi Sinayi (Kuva 16-18). (8) Impano y'Isezerano ry'Imana n'Amategeko Cumi (Kuva 19-20). (9) Amategeko y'Imana ashyirwa mu bikorwa (Kuva 21-23). (10) Amasezerano yemejwe n'igishushanyo mbonera cy'ihema ry'ibonaniro (Kuva 24-31). (11) Ubuhakanyi bw'ikimasa cy'izahabu no kwinginga kwa Mose (Kuva 32). (12) Ukwigaragaza kw'Imana no kurabagirana ko mu maso ha Mose (Kuva 33-34). (13) Ihema ryubakwa rikanegurirwa Imana (Kuva 35-40). Buri cyumweru tuzibanda ku mirongo y'ingenzi y'Ibyanditswe n'ibintu by'ingenzi biba byavuzwe mu bice byatanzwe.

Umwami wacu wuje ubuntu aduhe umugisha mu gihe twiga iki gitabo cy'ingenzi cyane kitwibutsa uburyo Imana ishaka kuyobora ubwoko bwayo ikabuvana mu bubata ikabugeza mu mudendezo, ikabuvana mu rupfu ikabugeza mu bugingo, ikabuvana mu butayu ikabugeza muri Yerusalemu Nshya (Abaheburayo 12:22).

_Jiří Moskala ni umwarimu wo ku rwego rwo hejuru (Professor) wigisha isomo ry'Iyobokamana n'ubusobanuro bw'Isezerano rya Kera, akaba n'umuyobozi w'Ishuri rya Tewolojiya (Iyobokamana) muri Kaminuza y'Itorero ry'Abadiventisti b'Umunsi wa Karindwi rya Anduruzi [Andrews University]._
