---
title:  Mose Aravuka
date:   02/07/2025
---

`Soma mu Kuva 2:1-10. Ni uruhe ruhare ubutabazi n'uburinzi by'Imana byagize mu nkuru ivuga iby'ivuka rya Mose?`

Inkuru z'ibyabaye mu mateka y'ivuka rya Mose n'imibereho ye zirashishikaje cyane, kubera ko yabayeho igihe umuryango wa Cyami wa 18, waje kwamamara cyane, ari wo wari ku butegetsi mu gihugu cya Misiri. Umwami umwe wo muri uwo muryango - Thutmose III, wiswe "Napoleon wa Misiri" - afatwa nk'umwe mu ba Farawo bazwi cyane bo muri Egiputa ya kera.

Nubwo yari yarakatiwe urwo gupfa akimara kuvuka (soma mu Kuva 1:22), Mose yavutse ari umwana "mwiza cyane" (BII; Mu Giheburayo, ni _tob_, bivuze "mwiza"; Kuva 2:2). Ijambo ry'Igiheburayo ryakoreshejwe aho ngaho ntirisobanura ubwiza bw'inyuma gusa. Iri jambo rikoreshwa, nk'urugero, mu gusobanura umurimo w'Imana mu gihe cy'icyumweru cy'irema, ubwo yatangaje ko ibintu byose byari "byiza," ndetse "byiza cyane" (Itangiriro 1:4, 10, 31).

Nk'uko Imana yari yarabiteganyije, uwo mwana "mwiza" wari kuba icyaremwe gishya, yari kuzaba umuntu mukuru wari kuyobora Abaheburayo akabakura mu bubata barimo. Igihe uwo mwana yavukaga, cyane cyane mu bihe nk'ibyo biteye ubwoba, ni nde washoboraga kwiyumvisha iby'ahazaza he? Nyamara kandi, Imana yagombaga gusohoza ibyo yasezeraniye Aburahamu, Isaka na Yakobo. Yabasezeraniye ko yari kuzaha urubyaro rwabo Igihugu cy'Isezerano. (Kuva 2:24, 25). Kandi koko, nyuma y'imyaka ibarirwa muri za mirongo, yari kuzakoresha uwo mwana w'uruhinja _tob_ kugira ngo ibigereho.

Hagati aho, umukobwa w'umwami wa Egiputa witwaga Hatshepsut yari yareze Mose nk'umwana we. Izina ryahawe Mose rifite inkomoko yo muri Egiputa, risobanura "umuhungu wa" cyangwa "wavutse kuri," nk'uko bigaragazwa mu mazina ya Ah-mose ("umuhungu wa Akh") cyangwa Thut-mose ("umuhungu wa Thoth"). Ku bw'ibyo, izina rye mu Giheburayo rihindurwamo Mosheh, ari byo kuvuga ngo "yakuwe." Mu buryo bw'igitangaza, ubuzima bwe bwarokotse igihe 'yavanwaga' mu ruzi.

Hari ibintu bike gusa tuzi ku mibereho ye akiri muto. Nyuma yo kurokorwa mu buryo bw'igitangaza, no kugirwa umwana na Hatshepsut, Mose yabayeho imyaka 12 ya mbere ari hamwe n'umuryango we wamwibarutse (Kuva. 2:7-9; Ellen G. White, _Abakurambere n'Abahanuzi_, p. 198). Hanyuma, Mose yigishijwe amasomo ahanitse cyane yo mu Misiri, kugira ngo ategurirwe kuzaba Farawo wa Misiri wari gukurikiraho (_Abakurambere n'Abahanuzi_, p. 199). Mbega uburyo bitangaje kubona ko amaherezo, amenshi cyane muri ayo masomo yajyaga kuzaba imfabusa, cyangwa ndetse akaba ahabanye n'ikintu cy"ingenzi mu by'ukuri: Kumenya Imana n'ukuri kwayo.

`Ni ibintu bingana iki wiga nyamara ku iherezo bikaba ari imfabusa ku byerekeranye n'iby'ingenzi?`