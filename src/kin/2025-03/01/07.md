---
title:  Ibindi Byo Kwigwa No Kuzirikanwa
date:   04/07/2025
---


**Soma igitabo cyanditswe na Ellen G. White cyitwa: _Abakurambere n'Abahanuzi_, igice cyitwa "Mose," pp. 196- 207 (ingeri ya 2016). Urahungukira byinshi bigendana n'ingingo zo muri Bibiliya twize muri iki cyumweru.**

Isomo ryo muri Bibiliya rigira riti: "Maze abo babyaza bubaha Imana, ntibakora ibyo bategetswe n'umwami wa Egiputa, ahubwo bareka abahungu babaho" (Kuva 1:17). Ellen G. White avuga neza iby'ubudahemuka bw'ababyaza hamwe n'ibyiringiro bya Mesiya muri aya magambo: "Amategeko yahawe abari bafite umurimo watumaga bashobora gusohoza itegeko ryatanzwe, ari ryo ryo kwica abana b'abahungu b'Abaheburayo mu gihe bazaba bakivuka. Satani ni we wari watanze iryo tegeko. Yari azi ko Umucunguzi azavuka mu Bisirayeli, maze mu koshya umwami ngo yice abana babo yibwiraga ko azakoma mu nkokora umugambi w'Imana. Ariko abo bagore bubahaga Imana ntibatinyuka gukora ubwo bugizi bwa nabi bari bategetswe gukora. Uwiteka yemeye icyemezo cyabo maze arabahira." - Ellen G. White, _Abakurambere n'Abahanuzi_, p. 197.

Inkuru nziza muri ibyo byose ni uko, nubwo Satani yari afite imigambi mibi, Imana yarayirwanyije, kandi ikoresha abantu bakiranuka kugira ngo batsinde umwanzi. Mu by'ukuri, turi mu gikingi cy'umwanzi wacu, uwo Yesu yise "umutware w'ab'iyi si" cyangwa "umwami utegeka ikirere" (Yohana 14:30, Abefeso 2:2). Satani yigabije uwo mwanya awambuye Adamu, ariko Yesu Kristo yaramutsinze mu mibereho Ye no mu rupfu Rwe rwo ku musaraba (Matayo 4:1-11, Yohana 19:30, Abaheburayo 2:14). Nubwo Satani akiriho kandi akaba akorana umwete, nk'uko bigaragazwa n'uko yagerageje kwica abo bana, nta gushidikanya ko na we ubwe azakurwaho (Yohana 12:31; Yohana 16:11; Ibyahishuwe 20:9, 10, 14). Inkuru nziza ni uko ingorane z'iyi mibereho turimo zishobora kuneshwa n'ubuntu bw'Imana. (Abafilipi 4:13). Ibyo ni byo byiringiro byacu rukumbi.

**IBIBAZO:**

`Kuki Imana yemeye ko Abaheburayo baba muri Egiputa kandi bakandamizwa? Kuki Imana yatinze kugira icyo ibakorera? Nanone kandi, wibuke ko buri muntu yababazwaga mu gihe cyose yabaga akiriho. Ni ukuvuga ko igihe ishyanga ryamaze ribabara cyari kirekire, ariko buri muntu akaba yarababaye igihe cyose uwo muntu yari akiriho. Kuki kumva hariho uwo mwihariko ari iby'ingenzi kugira ngo tubashe gusobanukirwa n'imibabaro abantu bahura na yo muri rusange?`

`Ibande cyane ku bibazo birebana n'uburyo Imana yashoboye gukoresha igikorwa cya Mose cyo kwica Umunyegiputa. Byari kugenda bite se iyo ataza kubikora? Mbese ibyo byaba byari gusobanura ko amaherezo Abaheburayo batari kuzigera bahunga ngo bave muri Egiputa? Sobanura igisubizo cyawe.`