---
title:  Guhinduka Kwâ€™Imigambi
date:   03/07/2025
---

`Soma mu Kuva 2:11-25. Ni ibihe bintu byabayeho mu buryo bwihuse, byahinduye icyerekezo cyose cy'imibereho ya Mose? Ni ayahe masomo twakwigira muri iyi nkuru?`

Mose yari kubyifatamo ate? Ese yari kwemera gushukwa n'ibintu byo muri Egiputa n'ibinezeza byo mu rugo rw'umwami, cyangwa yari kwihanganira ingorane yari guhura na zo ari kumwe n'ubwoko bwe bwari bwugarijwe n'akaga? Bidatinze, hari ibintu byamubayeho byatumye afata umwanzuro.

"Farawo abyumvise, ashaka kwica Mose. Maze Mose aramuhunga, ajya gutura mu gihugu cy'i Midiyani: agezeyo, yicara iruhande rw'iriba" (Kuva 2:15).

Nyuma yo kwica umuntu, mu by'ukuri, Mose nta yandi mahitamo yari afite, ku byerekeranye no kuguma muri Egiputa (mu Misiri). Ku bw'ibyo, imigambi yose yari yaramuteguriwe yo kwima ingoma ya Egiputa no kuba "imana," yahise ishira. Aho kugira ngo Mose ahinduke ikigirwamana, yari gukorera Imana y'ukuri. Nta gushidikanya ko igihe Mose yahungaga, atari azi icyo ahazaza hamuteganyirije.

"Iyo nkuru [ya Mose yica Umunyegiputa] yageze ku Banyamisiri muri ako kanya, kandi harimo n'amakabyankuru, bidatinze igera no kuri Farawo. Umwami yabwiwe ko icyo gikorwa gifite ubusobanuro bukomeye; ko Mose yari afite umugambi wo kuyobora ubwoko bwe bakarwanya Abanyamisiri, bagahirika ubutegetsi, maze akicara ku ntebe ya cyami; kandi ko nta mutekano wari kuboneka mu gihugu igihe akiriho. Umwami aherako yemeza ko Mose akwiriye gupfa; ariko Mose amenye ibyago byenda kumubaho, ahunga yerekeza muri Arabiya." - Ellen G. White, _Abakurambere n'Abahanuzi_, p. 201.

Mose yaramye imyaka 120 (Gutegekwa kwa Kabiri 34:7), kandi ubuzima bwe bushobora kugabanywamo ibice bitatu, buri gice kikaba cyari kigizwe n'imyaka 40. Imyaka 40 ya mbere yayimaze muri Egiputa, hafi ya yose ayimara mu ngoro y'umwami. Imyaka 40 yakurikiyeho yayimaze mu rugo rwa Yetiro mu gihugu cy'Abamidiyani.

Nyamara, imyaka 40 iheruka ni yo igize umugabane munini w'ibitabo bitanu bya mbere bya Mose (n'icyo twiga muri iki gihembwe), kandi bivuga inkuru y'uko Abisirayeli bahamagawe mu ntangiriro kugira ngo batange ubuhamya ku isi yari yuzuyemo ibikorwa byo gusenga ibigirwamana, bagaragaza kamere n'imico y'Imana y'ukuri (soma Gutegeka kwa Kabiri 4:6-8).

`Mbese, kuba Mose yarishe uwo Munyegiputa, byari mu mugambi w'Imana? Niba atari byo se, ni iki iyi nkuru itwigisha ku byerekeranye n'uburyo Imana ishobora kugira icyo ikora ku mibereho iyo ari yo yose kandi ikagikoresha mu migambi yayo? Ni gute ibivugwa mu Abaroma 8:28 bidufasha gusobanukirwa uko kuri kw'ingenzi?`