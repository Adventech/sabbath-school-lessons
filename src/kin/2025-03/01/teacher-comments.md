---
title:  Ubusobanuro Bugenewe Abigisha
date:   04/07/2025
---

# ICYIGISHO CYA 1

## Umugabane wa I: Inshamake

**Isomo ry'Urufunguzo:** Kuva 2:23-25

**Aho Icyigisho Gishingiye:** Kuva 1:1-2:25.

**Ijambo ry'Ibanze**

Iki cyigisho cya mbere kigaragaza mu nshamake amateka y'ubwoko bw'Imana muri Egiputa (mu Misiri) kuva mu gihe cya Yosefu, ubwo Abisirayeli bari bafite uburumbuke bwinshi, kugeza igihe bagirwaga abacakara n'umwami w'umugome Farawo, wategetse ko impinja z'abana b'abahungu zose zicwa. Ariko kandi, Imana ntijya iba ntibindeba igihe imbaraga z'umubi zigerageza kurimbura ubwoko bwayo. Ni Yo Mukiza wabo. Ni yo mpamvu yohereje umucunguzi, umugaragu wayo Mose, warokotse mu buryo bw'igitangaza akimara kuvuka, bituma mu buryo budasanzwe agirwa umwana wa Farawo. Imyaka 40 ya mbere y'ubuzima bwa Mose yaranzwe n'uburezi bwo ku rwego rwo hejuru yahawe, abanza kubwigishwa na nyina, hanyuma akajya kwiga muri kaminuza yo mu Misiri. Nubwo Mose yari yaratojwe kuzicara ku ntebe y'ubwami bwa Egiputa no kuba umuyobozi ukomeye, binyuze mu makosa ye no mu Bushobozi bw'Imana, yibonye ubwe ari mu rugo rwa Yetiro. Aho ni ho yashakiye umufasha, maze aba umushumba.

**Insanganyamatsiko z'Icyigisho**

1. Ugusohora kw'amasezerano y'Imana n'imigisha y'uburumbuke bigomba kwizihizwa. Imitima ishima yemera urukundo rw'Imana n'ukuntu ibitaho mu mibereho yabo, kandi bemera ko Imana ari Yo ibaha imigisha kandi ikagira icyo ikora kugira ngo bagire uburumbuke n'insinzi. Icyakora, turamutse tutabaye maso, dushobora kwibagirwa mu buryo bworoshye ko Imana ari Yo iduha uburumbuke, aho kuba ibyo twagezeho. Kwibagirwa ko mu by'ukuri ibyo dufite byose ari iby'Imana, bishobora gutuma bamwe batwarwa n'ishyari, bakifuza gutegeka no kurimbura umurimo mwiza Imana ishaka ko bakora binyuze muri bo kugira ngo barokore abandi.

2. Amasengesho afite akamaro gatandukanye. Ntabwo agamije guhimbaza Imana gusa kubera ubwiza bwayo n'ineza yatugaragarije, ahubwo ni amasengesho yo kwinginga - y'abantu bakomeretse, bakandamizwa, bihebye, kandi batotezwa bakeneye ubufasha. Abantu babi bashobora kuvogera uburenganzira bw'abandi, ariko Imana isezeranya ko izafasha abagirirwa nabi muri ubwo buryo.

3. Inkuru nziza ni uko Imana yumva amajwi yacu ayitabaza ababaye ayisaba imbabazi zayo, kugendererwa, no gutabarwa. Ireba intambara turwana, yita ku marira yacu, isobanukiwe n'imibabaro ikabije tugira, kandi ikadutabara mu miniho tugira.

4. Abantu bose bakandamizwa, batotezwa, bakoreshwa iby'agahato, kandi bakirengagizwa, bashobora kwiyumva mu nkuru zivugwa mu gitabo cyo Kuva. Binyuze muri izo nkuru z'amateka, bamenya ko batari bonyine. Imana iri kumwe na bo nubwo basa nk'abibwira ko Ituje. Kuhaba kwayo mu buryo butagaragara hamwe n'amasezerano yo muri Bibiliya, bigamije kuduha ihumure ryo mu mutima n'icyizere cy'agakiza.

5. Imana yibutse isezerano yagiranye na Aburahamu, Isaka na Yakobo. Ni indahemuka. Ibyo isezeranya irabisohoza. Imana igira icyo ikora mu gihe yagennye. Inshuro nyinshi, ibyo Imana ikora binyuranye n'ibyifuzo byacu n'ibyo twari twiteze.

## Umugabane wa II: Ubusobanuro

Igitabo cyo Kuva nticyibanda kuri Mose, ahubwo ahanini cyibanda ku Mana no ku buyobozi bwayo mu mibereho ya Mose n'Abisirayeli. Igitabo cyo Kuva gitangira kivuga uburyo Imana yahaye umugisha umuryango wa Yakobo. Igihe bajyanaga na Yosefu mu Misiri, bari abantu 70 gusa, ariko baje kugwira baba benshi cyane (Kuva 1:7), mu buryo buhuje n'isezerano Imana yahaye Aburahamu (Itangiriro 15:5).

Ariko kandi, uburumbuke bwa Isirayeli bwaje guhinduka ikibazo. Farawo mushya wa Egiputa yagize ishyari kandi atinya Abisirayeli; ni yo mpamvu yabakoresheje uburiganya abagira abacakara, abakoresha imirimo y'agahato kandi akabakandamiza. Amateka agaragaza ko ibyo bintu bikomeye byabayeho mu mateka bishobora kugaragarira mu gihe cy'ubutegetsi bw'ibwami bwa cumi n'umunani bwa Egiputa.

Ingoma nshya y'ubwami bw'Abahayikosi (Hyksos) yatangiye gutwara icyo gihe. Umwami wa mbere w'ubwo bwami, Ahmose (1580-1546 BC), ashobora kwemezwa ko ari we utari uzi ibyo Yosefu yagejeje kuri Egiputa (Kuva 1:8) maze atangira gushyira Abisirayeli mu bucakara. Imibereho y'ubwoko bw'Imana itangira uwo mwanya kujya ahantu habi, kuva mu buzima bw'uburumbuke no gutura mu bwisanzure muri Egiputa bageza aho bashyiriwe mu bucakara bukabije bwa ba shebuja bakaze (Kuva 1:11, 13, 14). Umwami wihishe inyuma y'izo mpinduka zikomeye ni Amenhotep wa I (1553-1532). Nyamara, uko Abisirayeli bakandamizwaga, ni ko barushagaho kwiyongera (Kuva 1:12). Igitutu gikomeza gushyirwa kuri Farawo kugira ngo akandamize abantu b'Imana binyuze mu kubakoresha imirimo ikomeye.

Uru ruhererekane rw'ibikorwa by'ubugome no gukandamiza byakozwe na Farawo, rwageze mu bushorishori mu gihe cy'ubutegetsi bw'umwami w'umugome witwaga Thutmose I (1525-1512), watanze nta mbabazi itegeko rivuga ko abana b'abahungu bose b'Abaheburayo bicwa. (Kuva 1:22). Niba Kuva mu Misiri byarabaye muri Werurwe 1450 B.C., itariki twemera ko ari yo, ubwo Mose yaba yaravutse imyaka 80 mbere y'aho, ni ukuvuga mu mwaka wa 1530 B.C., mu gihe cy'ubutegetsi bwa Thutmose wa I. Thutmose wa I yari afite umukobwa waje kuba Umwamikazi Hatshepsut (1504-1482). Hatshepsut yagize Mose umwana we mu buryo bwemewe n'amategeko, anamwita iryo zina. Hatshepsut yapfuye igihe Mose yari i Midiyani. Umugabo wa Hatshepsut, Thutmose II (1508-1504), yari afite umwana w'umuhungu, yabyaranye n'inshoreke, ari we Thutmose III (1504-1450), wari Farawo wo mu gihe cy'Iyimukamisiri.

Farawo Amenhotep II (1453-1425), utari imfura ya Thutmose III, yamaze imyaka irenga ibiri ari umutegetsi hamwe na se kandi yari afite umuhungu wapfuye mu cyago cya cumi ari imfura. Farawo Thutmose wa IV (1425-1412), wasimbuye Amenhotep wa II ku ntebe y'ubwami, ntiyari umuhungu w'imfura, nk'uko byanditswe ku ishusho ya Sphinx Stele. Ku bw'ibyo, ibivugwa muri Bibiliya bishobora guhuzwa n'ibindi bihamya bitari ibya Bibiliya.

Izina Mose ry'Irinyegiputa rihuza neza n'iki gihe (risa n'izina Thutmose) kandi risobanura, "yavutse kuri" cyangwa "yakuwe (ku)." Birashoboka ko izina rye ryose ari Hapi-mose (Hapi akaba yari imana y'uruzi rwa Nili). Ariko kandi, igihe Mose yavugaga ibye ubwe kandi akandika ahumekewe n'Imana, yavanyeho izina rya Hapi, ibyo bikaba ikimenyetso kigaragaza ko yanze kwitirirwa imana y'uruzi rwa Nili.

Kuvuka kwa Mose (Kuva 2:1-10) ni ishingiro ryo guhinduka kw'icyerekezo mu mateka ya Isirayeli. Ubwoko bw'Imana bwasengaga busaba kubaturwa ngo bukurwe mu buretwa, busaba ko Imana ibutabara ikabukura mu mibereho bwarimo. Imana yasubirije kwinginga kwabo mu kuvuka kwa Mose. Ukwiyerekana gutangaje kw'Imana mu kurinda ubuzima bwa Mose muri iki gihe cyihariye kwashobotse binyuze mu bufatanye bw'ababyeyi be na mushiki we Miriyamu. Ni cyo gituma rero, tubona ko Imana ikoresha ibikoresho muntu mu guteza imbere umurimo n'umugambi byayo.

Igihe turi mu mwijima w'ibirushya n'amagorwa n'imibabaro yacu, tujye duhanga amaso ku Mana kandi tuyiringire, twiringire ubuyobozi bwayo n'ubwenge bwayo kuko Itazigera na rimwe itererana abana bayo. Ibana na bo mu karengane no gutotezwa baba barimo. Izi amarira y'abahohotewe n'abakomerekejwe. Ibabarana na bo. Umuhanuzi Yesaya avuga yeruye ko Imana ibabarana natwe mu mibabaro yacu yose (Yesaya 63:9). Yifatanya natwe mu buryo bukomeye kandi budasubirwaho. Mu mubabaro wacu, Irababara; mu gahinda kacu, Irakumva; no mu buribwe bwacu, yumva ubwo buribwe. Iba mu ruhande rw'abarenganywa bahorwa gukiranuka kwabo (Matayo 5:10). Ni Uwiteka utugirira ibambe n'imbabazi. Aratwihanganira, kandi, ku musaraba, Yarababajwe kugira ngo tubone agakiza. Ibinyuranye n'ibyo, abarenganya, abahohotera abandi, n'abakandamiza abandi bazagerwaho n'urubanza rw'Imana rwo gucirwaho iteka no kurimbuka guheruka. Muri icyo cyerekezo, reka twiyibutse amagambo y'ubuhanga ya Ellen G. White: "Mu buzima bw'ahazaza, amayobera y'ibyo twanyuzemo muri ubu buzima byatubabaje kandi bikaduca intege bikomeye azasobanuka neza. Tuzabona ko amasengesho yacu asa nkaho atasubijwe hamwe n'ibyiringiro byadutengushye byabereyeho kutubera imwe mu migisha yacu ikomeye cyane." - _Ministry of Healing_, p. 474 [_Rengera Ubuzima_].

Shifura na Puwa, ababyaza babiri, ni ibyitegererezo by'ubudahemuka. Kubera ko bubahaga Imana, ntibagombaga gutinya uburakari bwa Farawo. Kubaha Imana itanga ubuzima byabayoboye ku kubaha ubuzima bwa muntu. Banze kwica impinja z'abana b'abahungu b'Abaheburayo bavutse. Bari bazi ko ubuzima ari impano iva ku Mana, bityo banga amategeko ya Farawo.

Bibiliya, ntiduhishurira byinshi kubyerekeye imyaka 40 ya mbere y'ubuzima bwa Mose (Ibyakozwe n'Intumwa 7:23), usibyeayamakuruy'ingenzi:(1)Moseyabayeumuhungu w'umukobwa wa Farawo; (2) amaze gukura, yishe Umunyegiputa wakubitaga Umuheburayo; (3) yatonganye n'Umuheburayo wakubitaga mugenzi we w'Umuheburayo; (4) nyuma, yahungiye i Midiyani aho yagumanye na Yetiro, umutambyi, arongora umukobwa we Zipora; hanyuma (5) noneho abyara umuhungu, Gerushomu.

Ingingo y'ingenzi y'icyigisho cy'iki cyumweru ni amagambo agira ati "Imana yibuka isezerano ryayo" avugwa mu murongo w'isomo ry'urufunguzo: "Imana yumva gutaka kwabo yibuka isezerano yagiranye na Aburahamu na Isaka na Yakobo" (Kuva 2:24). Kuba Imana ikomeza kuba indahemuka ku masezerano yayo bituma umushyikirano uri hagati y'Imana n'ubwoko bwayo udahungabana. Nubwo tutayibera indahemuka, ntiyigera Idohoka ku mugambi wayo. Isezerano ry'Imana rigize ishyirwaho ry'umushyikirano wemewe n'amategeko hagati y'Imana n'abayoboke bayo.

Nyamara kandi, isezerano rishingiye ku isezerano ryayo rikuru ryasaga naho ritasohoye, kubera ko ubwoko bwayo butari buguwe neza, ahubwo bwari mu mubabaro. Amagambo avuga ko Imana "yibutse isezerano ryayo" ntasobanura ko Imana yari yagize akayubi mu bitekerezo cyangwa ko yari yaribagiwe ubwoko bwayo. Mu gihe cyagenwe n'Imana, Imana itabara ubwoko bwayo. Imana yijeje Aburahamu ko yari kuzaba ishyanga rikomeye binyuze mu ijambo ryayo yakomeje kuzirikana; bityo rero, mu gusohoza iryo sezerano, Imana igira icyo ikora kugira ngo ihe umudendezo abakandamizwa. Imana yabohoye Abisirayeli kubera ko yari yarasezeranyije ko yari kuzaha umugisha urubyaro rwa Aburahamu.

Muri iyo mirongo ibiri isoza, ijambo _Elohim_ rikoreshwa mu kuvuga Imana riboneka incuro enye. Elohim ni Imana y'inyabubasha, Imana ikomeye, kandi isobanurwa mu bikorwa bine: Imana "yarumvise," "yibutse," "yarebye," kandi "yari ihangayikishijwe." Iyo mirongo igaragaza ko Imana izi neza imibereho abagize ubwoko bwayo barimo, ko ibitaho, kandi ko yiteguye kubafasha. Izahindura amateka kuko igihe cyayo cyo kugira icyo ikora kigeze. Imana, mu mbabazi zayo, izavuga iti, "Oya" ku gukandamizwa kandi ihe umudendezo abayoboke bayo kugira ngo bashobore gukorera Imana yabo babitewe no kuyishimira impano y'umudendezo. Ku bw'ibyo rero, ubuntu bw'Imana butsinda ubugome, gukandamizwa n'ubucakara.

## Umugabane wa III: Gushyira Mu Bikorwa

Mushingiye ku byo tumaze kwiga, nimuganire ku bibazo bikurikira:

1. Wumva umeze ute iyo abantu bagusuzuguye, bakagukomeretsa, bakagukandamiza cyangwa bakagukorera ibikorwa by'urugomo? Ibyo bintu bikomeye by'urucantege no kubabaza abandi, bishobora kugufasha kwishyira mu mwanya w'abahuye n'ibintu nk'ibyo mu buzima. Ni gute ushobora gukomeza abo bantu bababaye? Ni ikihe kintu cy'ingenzi cyadufasha guhangana n'ibiduca intege mu buzima?

2. Ni gute wakwitwara mu buryo bugira ingaruka nziza ku byerekeranye no gukoresha nabi ububasha ufite ku kazi cyangwa ubwo mu itorero?

3. Tekereza uko byari kugenda iyo ababyeyi ba Mose na Miriyamu baza kuba batariringiye Imana kandi ntibagire ubutwari bwo guhisha umwana wabo. Ni iki cyari kuba ku mugambi w'Imana? None se Imana yari kwitwara ite mu gihe nk'icyo? Mbese, hari undi Mose wari kuzaza?

4. Ni gute Mose yashoboraga kuba yaramaze imyaka myinshi mu buzima bwo kudamarara kandi aba mu rugo rw'abapagani, hanyuma agahitamo kubabaranywa n'ubwoko bw'Imana mu gihe runaka?

5. Abupfukamira Imana ntibagomba gutinya guhagarara imbere y'abami. Bashyize ubushake bw'Imana ku mwanya wa mbere mu mibereho yabo; bityo, bakomeza kujya mbere, bafite ubutwari n'ubushizi bw'amanga, kugira ngo bakomeze amategeko y'Imana. Ni iki bisobanuye kuba Mose ataratinye Farawo, ahubwo akubaha Imana? Ni gute wasobanukirwa amagambo atangaje avuga ko kuba Mose yararebaga "Itaboneka," byatumye akomeza kuba uwizerwa kuri Yo (Abaheburayo 11:27)? Ni iki cyamufashije kubigeraho? Ni mu buhe buryo ushobora kubona Imana wifashishije amaso yawe yo kwizera?

`Gira Icyo Wandika`
