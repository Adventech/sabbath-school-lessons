---
title:  Ababyaza b'Abaheburayokazi
date:   01/07/2025
---

Umuntu ntashobora gusobanukirwa igitabo cyo Kuva atabanje gusobanukirwa inyigisho zo mu gitabo cy'Itangiriro. Abayahudi bimukiye mu Misiri, maze nyuma y'igihe cy'uburumbuke bwinshi n'amahoro, bahindurwa imbata.

Ariko kandi, Imana ntiyigeze ireka ubwoko bwayo ngo buhangane n'ibibazo byabwo, nubwo rimwe na rimwe bishobora kuba byaragaragaraga ko ari uko byagenze. Nta gushidikanya ko Abaheburayo benshi bumvaga bacitse intege bitewe n'ibihe bari barimo. Nyamara, mu gihe cy'amakuba, Imana iraza ngo idutabare ikoresheje ukuboko kwayo gukomeye. Umwami Imana yacu itera umwete abayoboke bayo igira iti: "Kandi unyambaze ku munsi w'amakuba no ku w'ibyago; Nzagukiza, nawe uzanshimisha." (Zaburi ya 50:15).

`Soma Kuva 1:9-21. Ni uruhe ruhare rw'ingenzi ababyaza b'indahemuka bagize, kandi ni ukubera iki bibukwa mu mateka?`

Mu gitabo cyo Kuva, nta Farawo uvugwa mu izina. Bafite izina ry'icyubahiro rya "Farawo" gusa, risobanurwa ngo "umwami." Abanyegiputa bizeraga ko Farawo yari imana yo ku isi, akaba yari umuhungu w'imana yitwaga "Ra" (cyangwa Osiris cyangwa Horus). Iyo mana yitwaga "Ra" yafatwaga nk'imana y'ikirenga y'Abanyegiputa, ikaba yari imana y'izuba ubwaryo.

Nyamara, nubwo iyo "mana" yari ifite imbaraga nyinshi, ntiyashoboye guhatira abo babyaza gukora ibinyuranye n'imyizerere yabo. Mu by'ukuri, mu buryo bunyuranye n'uko byari bimeze kuri Farawo utavugwa mu izina, abo babyaza babiri bavuzwe mu mazina yabo, ari bo Shifura na Puwa (Kuva 1:15); bubahwa cyane kubera ko bubashye Uwiteka. Itegeko ribi rya Farawo nta ngaruka ryagize kuri bo kuko bubahaga Imana kurusha amategeÄ·o y'umutegetsi wo ku isi (soma nanone Ibyakozwe n'Intumwa 5:29). Ku bw'ibyo, Imana yabahaye umugisha ibaha imiryango yabo bwite ku buryo bwagutse. Mbega igihamya gikomeye kigaragaza ubudahemuka! Abo bagore, nubwo bari bafite ubumenyi buke cyane mu by'Iyobokamana (tewolojiya), ntibari bazi gusa ibikwiriye, ahubwo bahisemo gukora ibikwiriye.

Ubwo Farawo yabonaga ko umugambi we ntacyo wagezeho, yategetse Abanyegiputa kwica abana b'abahungu bose b'Abaheburayo bavukaga. Bagombaga kubajugunya mu Ruzi rwa Nili, bikaba bishoboka ko byari ibitambo byatambirwaga Hapi, imana y'Uruzi rwa Nili, ikaba yari n'imana y'uburumbuke. (Iki ni cyo gihe cya mbere cyanditswe cy'uko Abayahudi bagomba kwicwa bazira gusa ko ari Abayahudi.) Intego y'iryo tegeko yari iyo kunesha Abaheburayo, bakarimbura abahungu bose bakomokaga kuri bo, kandi bakavanga abagore [babo] mu ishyanga rya Misiri, bityo bakarangiza akaga Farawo yatekerezaga ko Abaheburayo bashoboraga guteza ishyanga rye.

`Ababyaza ntibamenye gusa icyiza bagombaga gukora icyo ari cyo, ahubwo baranagikoze. Ni ubuhe butumwa bwumvikana kuri twebwe ahangaha?`