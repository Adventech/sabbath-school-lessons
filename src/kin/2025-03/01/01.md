---
title:  "Gukandamizwa: Ukuvuka Kwa Mose N'Uko Ibihe Byari Bimeze"
date:   28/06/2025
---

### Aho icyigisho cy'iki cyumweru gishingiye:
Kuva 1:1-22; Itangiriro 37:26-28; Itangiriro 39:2, 21; Ibyakozwe n'Intumwa 7:6; Abagalatiya 3:16, 17; Kuva 2:1-25.

> <p>Icyo kwibukwa:</p>
> "Abisirayeli banihishwa n'uburetwa babakoresha, barataka; gutaka batakishwa n'uburetwa kurazamuka kugera ku Mana. Imana yumva umuniho wabo, yibuka isezerano ryayo yasezeranye na Aburahamu na Isaka na Yakobo." (Kuva 3:23-25).

Igitabo cyo Kuva cyuzuyemo inkuru zivuga iby'abantu bakandamizwa, abahezwa, abatotezwa, abakoreshwa imirimo y'agahato ndetse n'abapfobywa. Ku bw'ibyo, abantu bo muri iki gihe bumva baratereranywe, baribagiranye kandi baragizwe imbata, bashobora kugira ibyiringiro, kubera ko Imana yakijije Abaheburayo, na bo ishobora kubakiza.

Igitabo cyo Kuva kivuga ku ntambara z'ubuzima, n'akarengane n'ibigeragezo biri muri ubu buzima. Buri wese ashobora guterwa umwete n'inkuru zivuga uburyo Imana yafashije ubwoko bwayo bwanyuze mu mubabaro. Imana yumva gutaka kw'abakandamizwa, ikabona imibabaro yabo, ikabona amarira yabo, kandi ikaza kubatabara mu gihe bababaye cyane.

Imana ifata iya mbere mu gukiza abayiringira. Icyo dusabwa gusa ni ukwemera, binyuze mu kwizera, ibyo Iduha. Iyo ni yo mpamvu igitabo cyo Kuva kigomba kwigwa, kubera ko kitugaragariza ibyo Yesu yadukoreye twese. Ni igitabo kivuga ibijyanye no gucungurwa, kubohorwa, n'agakiza gaheruka - ibyo byose bikaba ari ibyacu, binyuze mu kwizera Kristo Yesu n'ibyo yaduhaye.