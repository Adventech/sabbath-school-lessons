---
title:  Uko Ibintu Byari Bimeze Dushingiye Ku Mateka
date:   30/06/2025
---

Igihe umuryango wa Yakobo wageraga muri Egiputa nyuma yo guhura n'inzara mu gihugu cy'i Kanani (Itangiriro 46), umwami wa Egiputa yakiranye urugwiro ubwoko bw'Abaheburayo bitewe na Yosefu ku bw'ibintu byose yari yarakoreye Abanyegiputa.

"Farawo abwira Yosefu ati: 'Dore nkweguriye igihugu cya Egiputa cyose.' Farawo yiyambura impeta, iriho ikimenyetso, yo ku rutoki rwe, ayambika Yosefu ku rutoki, amwambika imyenda y'ibitare byiza, amwambika n'umukufi w'izahabu mu ijosi, amugendeshereza mu igare rikurikira irye, bakajya bamurangana bati: 'Nimumupfukamire!' Nuko amwegurira igihugu cya Egiputa cyose." (Itangiriro 41:41-43).

`Ni iÄ·i cyatumye Yosefu agera ku nsinzi mu buryo butangaje muri Egiputa nyuma y'aho atangiriye ubuzima bugoranye? (Soma Itangiriro 37:26-28 n'Itangiriro 39:2, 21).`

Amateka yizewe cyane yerekeranye n'inkuru ya Yosefu ni aya akurikira: umutegetsi mushya, mu Kuva 1:8, "utigeze kumenya Yosefu," ni Ahmose (1570 Mbere ya Kristo - 1546 Mbere ya Kristo). Hakurikiyeho Amenhotep wa I (1553 Mbere ya Kristo - 1526 Mbere ya Kristo), umutegetsi watinyaga Abisirayeli kandi akabakandamiza. Nyuma y'aho, Thutmose wa I (1525 Mbere ya Kristo - 1512 Mbere ya Kristo) yatanze itegeko ryo kwica abana b'abahungu bose b'Abaheburayo. Umukobwa we witwaga Hatshepsut (1503 Mbere ya Kristo - 1482 Mbere ya Kristo) ni we watoraguye Mose amugira umuhungu we. Farawo Thutmose III (1504 Mbere ya Kristo - 1450 Mbere ya Kristo), wamaze igihe ategekana na Hatshepsut, ni we Farawo uvugwa mu gitabo cyo Kuva.

Dukurikije uko imibare yizewe ibivuga, Ukuvanwa mu Misiri kwabaye muri Werurwe 1450 Mbere ya Kristo (soma William H. Shea, "Exodus, Date of the," _The International Standard Bible Encyclopedia_, edited by Geoffrey W. Bromiley et al, vol. 2 [Grand Rapids, MI: William B. Eerdmans, 1982], pp. 230-238). Kugira ngo tumenye igihe Abaheburayo baviriye muri Egiputa, reka dusuzume imirongo yo muri Bibiliya ikurikira: Itangiriro 15:13-16; Kuva 12:40, 41; Abacamanza 11:26; no mu 1 Abami 6:1 (soma nanone Ibyakozwe n'Intumwa 7:6; Abagalatiya 3:16, 17).

Igice cya mbere cy'igitabo cyo Kuva kivuga ibintu byabaye mu gihe kirekire, uhereye mu gihe cya Yosefu, ubwo se Yakobo n'umuryango we wose bimukiraga muri Egiputa, kugeza igihe Farawo yategeteye ko abana b'abahungu bicwa. Nubwo hari impaka zihari ku byerekeranye n'umubare nyawo w'imyaka, icy'ingenzi ni uko nubwo ubwoko bwe bwari mu bubata mu gihugu cy'amahanga, Uwiteka Imana ntiyabwibagiwe.

`Ni ukuvuga ko nubwo ibintu byinshi byerekeranye n'Abaheburayo bari mu Misiri icyo gihe bikiri mu bwihisho, nibura kugeza ubu (soma 1 Abakorinto 13:12), ihishurwa ry'imico y'Imana riracyagaragara mu mpapuro z'iki gitabo, nk'uko rigaragara mu Byanditswe Byera byose. Dushobora kumenya ko uko ibintu byaba bimeze kose, Imana ihora ihari, kandi dushobora kuyiringira mu bihe bibi byose twaba turimo.`