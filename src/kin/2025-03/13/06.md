---
title:  Yesu Yabanye n'Abantu
date:   25/09/2025
---

`Soma Yohana 1:14. Ni mu buhe buryo ukwigira umuntu kwa Kristo kugereranywa n'ubuturo bwera?`

Kwigira umuntu kwa Yesu ni ubwiru ndetse n'ubumenyi bwihariye abacunguwe bazahora biga iteka n'iteka. Intumwa Yohana avuga ko Kristo, binyuze mu kugira umubiri nk'uwacu, yagaragaje yuko abana natwe mu buryo bugaragara. Ubwo Yesu yari yarigize umuntu asa n'Imana yo mu Isezerano rya Kera, yabanye n'Abisirayeli mu buturo bwera ku musozi Sinayi ndetse no mu butayu ubwo bari mu rugendo berekeza mu Gihugu cy'Isezerano.

Ubwo Yesu yigiraga umuntu, yabanye n'abantu. Mbega impano tudashobora kwiyumvisha! Imana ihoraho yaje mu isi, nk'umwe muri twe, kugira ngo itwizeze yuko ari "Imanweli, Imana iri kumwe natwe."

Muri Matayo 18: 20, Yesu yavuze ko babiri cyangwa batatu nibaterana mu izina rye, azaba ari hagati yabo. Kristo ari kumwe n'ubwoko bwe binyuze mu kubaho kwa Mwuka Wera. Kristo ararikira abayoboke Be kugirana na We umushyikirano wa bugufi: "Dore mpagaze ku rugi ndakomanga. Umuntu niyumva ijwi ryanjye agakingura urugi, nzinjira iwe dusangire" (Ibyahishuwe 3:20).

`Soma Ibyahishuwe 21:1-3. Ni iki tugaragarizwa hano?`

Yerusalemu nshya izamanuka iva mu ijuru iza ku isi, kandi Yohana aravuga ati: "Dore ihema ry'Imana riri hamwe n'abantu kandi izaturana na bo, na bo bazaba abantu bayo kandi Imana ubwayo izabana na bo ibe Imana yabo" (Ibyahishuwe 21:3). Muri Yerusalemu nshya nta rusengero ruzabayo (Ibyahishuwe 21:22) kuko umurwa wose ari urusengero, ubuturo bwera bw'Imana. Uburebure n'ubugari ndetse n'ubuhagarike bw'uwo mugi birangana (Ibyahishuwe 21:16) nk'uko Ahera Cyane ho mu buturo bwera hari hameze, hari hafite ishusho ya kibe, ifite impande zose zingana.Tuzabana n'Imana iteka ryose mu isi itarangwamo icyaha, cyangwa urupfu, cyangwa umubabaro.

`Mbese iyo turebye ibyo twasezeraniwe muri Yesu, ni mu buhe buryo dushobora kwihangana kugeza ku iherezo?`