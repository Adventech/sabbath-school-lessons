---
title:  Amaturo Na Mwuka Wera
date:   22/09/2025
---

`Soma Kuva 35:4-36:7. Ni ayahe masomo y'ingenzi twakwigira hano mur'iki gihe?`

Kugira ngo ubuturo bwera bubashe kubakwa, hari hakenewe ibikoresho byinshi bitandukanye by'agaciro, kandi ibyo bikoresho byatanganwe ubushake buturutse ku mitima y'ubwoko bw'Imana, batanze babikuye ku mutima, babikunze kandi banezerewe. Batanze zahabu, ifeza, imiringa, ubudodo bw'ibitare byiza, amabuye y'agaciro, imbaho z'ibiti byitwa imishita, amavuta ya elayo, imibavu ihumura neza ndetse n'ibindi byinshi byari bikenewe. Nanone kandi abantu batanze imibyizi yabo, kuko hari ibikorwa byinshi byari bikeneye gukorwa binyuze mu bukorikori ndetse n'imirimo y'ubuhanga mu buturo bwera cyangwa ibikoresho byari biburimo. Nanone kandi abadozi bagombaga kudoda imyambaro y'abatambyi, bagombaga gukora mu buturo bwera, kandi bakadoda n'imyambaro y'umutambyi mukuru, wagombaga kuba afite umwambaro wihariye, harimo n'umwambaro wo ku gituza ndetse n'igitambaro cyo mu mutwe.

Imana yari yarahaye Abisireyeli imigisha myinshi binyuze mu mpano Abanyegiputa bari barabahaye igihe bavaga muri Egiputa. Ubu rero bari babonye amahirwe yo gutanga amaturo yo gushimira Imana ubuyobozi bwayo bwuje imbabazi, kandi imitima yabo yari yishimiye kurangiza uyu murimo wo guhesha Imana icyubahiro.

Abantu batanze banezerewe cyane kandi batanze byinshi kuburyo Mose yabwiwe ngo: "Abantu batuye byinshi bisaze cyane" (Kuva 36:5). Maze Mose ategeka ko bareka gukomeza gutanga impano, kuko ibyo bari bafite byari bis√£ze ibyari bikenewe (Kuva 36:7) ku buturo bwera.

Binyuze mu kuyoborwa n'Umwuka Wera, Imana yahaye ubwoko bwayo ubushobozi bwo kubaka ubuturo bwera. Besaleli na Oholiyabu ndetse n'abandi "bujujwe Umwuka w'Imana" (Kuva 35:31), bisobanuye ko bahawe ubuhanga, ubumenyi ndetse n'ubuhanga bw'ubuhanzi bwo gukora neza uwo murimo wose. Kubaka ubuturo bwera wari umushinga muremure kandi bwagombaga kubakwa hakurikijwe igishushanyo Imana yari yeretse Mose.

Ni iby'ingenzi kuba impano ya Mwuka Wera yari ifitanye isano n'ubushobozi ndetse n'ubuhanga bw'abantu, kandi ubwo buhanga bwari bukeneye gukureshwa mu kubaka ubuturo bwera. Kuzuzwa Mwuka ntabwo ari inzira y'ubumaji kandi ntabwo bisobanuye yuko imbaraga zidasanzwe z'umwuka ziri mu bantu. Kugira ngo Imana iteze umurimo wayo imbere ndetse isohoze inshingano yayo, iha abayoboke bayo imbaraga kugira ngo bagere ku mugambi wayo kandi bakore neza.

`Ni izihe mpano z'umwuka wahawe igihe wuzuzwaga Mwuka Wera? Ibuka yuko impano z'umwuka zishobora gutera imbere igihe gusa uhinze imbuto za mwuka mu mibereho yawe (Abagalatiya 5:22, 23).`