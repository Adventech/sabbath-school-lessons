---
title:  Ubwiza bw'Imana Mu Buturo Bwera
date:   24/09/2025
---

`Soma Kuva 40:1-38. Ni gute Abisirayeli babonye ubwiza bw'Imana?`

Igice giheruka cy'igitabo cyo Kuva (Kuva 40) gisobanura ibyo kwegurirwa Imana k'ubuturo bwera ndetse n'impano y'Amategeko Cumi y'Imana. Kwegurirwa Imana k'ubuturo bwera cyari igikorwa gikomeye cyane ku musozi Sinayi.

Icyubahiro cy'Imana ni ukwera kwayo, imico yayo, ndetse n'ubwiza bwayo, ari ko kugira neza ubwako (Kuva 3:5; Kuva 33:18,19). Ubwiza bwayo bwuzuye ubuturo bwera maze bugaragara nk'igicu, ubwiza bw'Imana bwagaragariraga muri Shekina. Igitabo cyo Kuva gisoza gishimangira ubwiza bw'Imana buyobora, mu gicu cyo ku munsi w'Uwiteka, ndetse no mu nkingi y'umuriro ya nijoro. Mu buryo bwumvikana kandi bufite imbaraga, Abaheburayo ntabwo bagombaga kubona gusa ukuri kwerekeranye n'Imana ahubwo bagombaga no kubona n'ubwiza bwayo bubari hafi kandi bubana na bo ubwo Imana yari ibayoboye.

Mose yashinze ubuturo bwera ku munsi wa mbere w'ukwezi kwa mbere mu mwaka wa kabiri (Kuva 40:2, 17). Nanone kandi yejeje ibintu byose harimo na Aroni ndetse n'abahungu be kugira ngo babe abatambyi (Kuva 40:9,13,15)-akoresheje amavuta yo gusiga. Yarakomeje agera Ahera Cyane, Ahera, ndetse no mu Rugo, agenda ahegurira Uwiteka. Muri iki gikorwa, yafunguye ku mugaragaro imirimo yose yagombaga gukorerwa mu buturo bwera (soma Kubara 7:1). Igihe cyo kwegurira Imana ubuturo bwera ni bwo Mose yashoboye kwinjira Ahera Cyane, kuko umutambyi mukuru ari we wenyine wabashaga kuhinjira nabwo rimwe mu mwaka ku munsi w'impongano (Abalewi 16:2, 17).

Muri Bibiliya, hari ahantu hatatu hagaragaza kurangira k'umurimo: (1) ku iherezo ry'icyumweru cy'Irema, Imana igaragaza kurangira kw'imirimo yayo yo kurema (Itangiriro 2:1-3); (2) kurangira kubakwa k'ubuturo bwera, Bibiliya iragira iti: "Uko ni ko Mose yarangije uwo murimo wose" (Kuva 40:33); (3) ayo magambo yakoreshejwe nanone ubwo Salomo yari arangije umurimo wo kubaka urusengero (1Abami 7:51). Iyi sano iri hagati y'Irema ndetse n'ubuturo bwera bwa Isirayeli igaragaza icyerekezo cy'ibizabera mu isanzure, igihe Uwiteka azabana n'abacunguwe mu isi nshya muri Yerusalemu Nshya, ari yo "Ihema ry'Imana" (Ibyahishuwe 21:2, 3, gereranya n' Ibyahishuwe 22:1-4).

Kuzuzwa ubwiza bw'Imana mu buturo bwera (Kuva 40:34) byari igikorwa gihanitse cy'ibyabayeho byose byatangiranye no kuvuka kwa Mose bigakomezanya no gutsindwa kw'ibigirwamana by'Abanyegiputa mu gihe cy'ibyago 10, hamwe no kuva muri Egiputa, gutsindwa kw'ingabo za Egiputa, ndetse no kwigaragaza kw'Imana kwabereye ku Musozi Sinayi.

`Uyu munsi, ni ubuhe buryo ushobora kubona ubwiza bw'Imana? Kuki ari ingenzi cyane ko ukora utyo?`