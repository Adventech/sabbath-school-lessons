---
title:  Ubuturo Bwera Bwubakwa
date:   23/09/2025
---

`Soma Ezekiyeli 36:8-39:31. Ni iyihe mpamvu utekereza ko amabwiriza nk'ayo asobanutse yatanzwe? Ni iki ibi bitwigisha cyerekeranye n'uburyo Imana yita kuri buri kintu cyose?`

Mose yubakanye ubuturo bwera ubushishozi, kandi amabwiriza yari yaraherewe ku musozi Sinayi yashyizwe mu bikorwa neza. Umurongo wa Bibiliya ubivuga muri ubu buryo: (1) ubuturo bwera ndetse n'ibikoresho byari biburimo, umwenda ukingiriza ahera cyane, ndetse n'imigabane yabwo (Kuva 36:8-38); (2) isanduku (Kuva 37:1-9); (3) ameza y'imitsima yo kumurikwa (kuva 37:10-16); (4) igitereko cy'amatabaza (Kuva 37:17- 24); (5) igicaniro cy'imibavu (Kuva 37:25-29); (6) igicaniro cyo koserezaho ibitambo (Kuva 38:1-8); (7) igikarabiro (Kuva 38:8); (8) urugo (Kuva 38:9-21); na (9) ibikoresho byakoreshejwe ku buturo bwera (Kuva 38:21-31). Kuva 39 hakomeza hasobanura ibya Efodi, umwambaro wo mu gituza, ndetse n'indi myambaro y'umutambyi.

Imirimo yakorerwaga mu buturo bwera yari ibyigisho bigaragarira amaso by'ubutumwa bwiza, bigaragaza umugambi wose w'Imana ugize inama y'agakiza. Imihango itandukanye yagaragazaga (1) uburyo Imana yanga icyaha kandi ikirwanya, (2) uburyo Imana ikiza abanyabyaha bihannye (3) amaherezo y'abanyabyaha, ndetse (4) n'uburyo izarinda ahazaza hatazarangwamo ikibi.

Hari ibikorwa bibiri bitandukanye ariko bifitanye isano ya bugufi byakorerwaga mu buturo bwera mu mwaka: igikorwa cya buri munsi n'icya buri mwaka. Uyu murimo wabaga ufite imigabane ibiri wagaragazaga uburyo Imana yanga icyaha kandi igakiza abanyabyaha. Mu gihe cy'imirimo yakorerwaga mu buturo bwera buri munsi, Imana yizezaga ababaga bihannye yuko yabababariye ibyaha byabo kandi ikabaha agakiza ku bw'ubuntu. Kugira ngo umuntu ahabwe iyi mpano y'agakiza, igitambo cyagombaga gutambwa, kandi ibyo bitambo byacureraga urupfu rwa Mesiya, ufite amaraso "atwezaho ibyaha byacu byose" (1Yohana1:7). Kwicuza icyaha no kwemera kwambara ikanzu yo gukiranuka kwa Kristo byari izingiro ry'iyo mpano (Zaburi ya 32:1, 2). Muri ubu buryo, umunyabyaha wihannye yahabwaga imbabazi kandi yashoboraga kwishimira mu gakiza.

Umuhango wakorwaga buri mwaka, wakorwaga ku munsi w'impongano, wagaragazaga uburyo Imana irandura icyaha, igakemura ikibazo cyatewe n'icyaha, kandi ikatwizeza ahazaza hatarangwa n'icyaha (Abalewi 16, Yohana1:29). Uyu munsi, umurimo ukubiyemo imirimo ibiri Kristo adukorera mu buturo bwera bwo mu ijuru ni ikindi kimenyetso kigaragaza umurimo Imana idukorera (Abaheburayo 7:25) kandi uzazana igisubizo giheruka ku kibazo cyatewe n'icyaha (Daniyeli 7:13, 14, 22, 27; Daniyeli 8:14; Ibyahishuwe 21:4).

`Ubuturo bwera hari ahantu ho kuramiriza Imana, kuyihimbaza no kuyishimira. Kuramya ni ugukomeza kugirana umushyikirano n'Imana, irarikira abizera gusabana na Yo.`