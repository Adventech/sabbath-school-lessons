---
title:  Ubusobanuro Bugenewe Abigisha
date:   26/09/2025
---

#### Umugabane wa I: Inshamake

Isomo ry'Urufunguzo: Kuva 40:34,38.

Aho Icyigisho Gishingiye: Kuva 35:1- 40:38.

**Ijambo ry'Ibanze**

Mbere yuko Abisirayeli batangira kubaka ubuturo bwera, hari inyigisho zihariye ndetse n'ibyagombaga kubibutsa bahawe byerekeranye no kweza umunsi w'Isabato (Kuva 35:1-3). Ndetse n'igihe bari barimo kubaka ubuturo bwera, abantu bari bakeneye kumvira ndetse no kwizihiza "ikiruhuko cy'Isabato y'Uwiteka" (Kuva 35:2).

Imana yahaye Mose igishushanyo mbonera cy'ubuturo bwera, ari na bwo bwitwa "ihema ry'ibonaniro," ndetse imuha n'amabwiriza y'uburyo bwo kubwubaka (Kuva 25-31). Igihe cyo kubaka cyarageze. Ibikoresho byose byagombaga gukoreshwa mu kubaka byabanje kwegeranywa (Kuva 35:4-29 Kuva 36:4-7), maze abanyabukorikori (barimo abagore, soma Kuva 35:25, 26) buzuzwa Umwuka w'Imana kugira ngo bagire uruhare mu kubakwa k'ubuturo bwera (Kuva 35:30-36:4), maze inyubako iratangira. Niba umurimo witondewe wo kudoda imyambaro itandukanye na wo urimo, ubwo hose hamwe hagombaga gutegurwa ibintu icumi:

· Ubuturo bwera (Kuva 36:8-38),

· Isanduku (Kuva 37:1-9),

· Ameza (Kuva 37:10-16),

· Igitereko cy'amatabaza (Kuva 37:17-24),

· Igicaniro cy'imibavu (Kuva 37:25-28),

· Amavuta yo gusiga n'umubavu (Kuva37:29),

· Igicaniro cyo koserezaho ibitambo (Kuva 38:1-7),

· Igikarabiro (Kuva 38:8),

· Urugo (Kuva 38:9-20),

· Imyambaro y'umutambyi, efodi, umwambaro wo mu gituza ndetse n'indi myambaro y'umutambyi (Kuva 39:1-31).

Mu gitabo cyo kuva 38:21-31, havugwa ingano y'ibikoresho byakoreshejwe (zahabu irenga toni imwe, ifeza igera kuri toni 3.75 ndetse n'umuringa ugera kuri toni 2.5). Mose yahagarariye imirimo yose yo kubaka ubuturo bwera maze abona ko yakozwe neza "nk'uko Uwiteka yatagetse" (iyi nteruro isubirwamo inshuro eshatu kugira ngo hashimangirwe igikorwa cyo kumvira; Kuva 39:32, 42, 43). Mose yanejejwe cyane n'umurimo wari umaze gukorwa, maze asabira umugisha abakozi bose (Kuva 39:43b).

Ubuturo bwera bwagombaga gushingwa ku munsi wa mbere w'ukwezi kwa mbere, nk'uko Imana yari yabitegetse (Kuva 40:1, 2), bivuze ko bwashinzwe hafi nyuma y'umwaka umwe Abisirayeli bavuye muri Egiputa (Kuva 12:2, 6, Kuva 40:17). Ubwo ihema rinini ryari rimaze gushingwa, ibikoresho byihariye byashyizwe imbere muri ryo ndetse no hanze yaryo, uhereye Ahera Cyane ukageza mu Rugo. Buri mugabane w'ubuturo bwera watandukanywaga n'undi hakoreshejwe umwenda (havugwa imyenda itatu itandukanye mu gitabo cyo Kuva 40:3, 5, 8, no Kuva 40:21, 28, 33).

#### Umugabane wa II: Ubusobanuro

**Ubwiza bw'Imana (Ukwigaragaza kw'Imana)**

Ubwiza bw'Imana busobanuye ibintu byose ku bizera. Izina ryayo "NDI UWO NDIWE" cyangwa "Nzaba uwo nzaba we" risobanuye ko ari Imana ihoraho kandi Ibera hose icyarimwe. Igihe Imana ubwayo itanga ubusobanuro bw'izina ryayo, ubwiza bwayo burashimangirwa (Kuva 3:13-15).

Insanganyamatsiko y'ingenzi y'uyu mugabane w'Igitabo cyo Kuva werekeranye n'ubuturo bwera ni ubwiza bw'Imana. Imana yabategetse kubaka ubuturo bwera kubera yuko yashakaga gutura hagati mu bwoko bwayo mu buryo bugaragarira amaso. Imana yashakaga kubegera kugira ngo babashe kureba ubwiza bwayo. Abisirayeli bayoborwaga n'ubwiza bwayo mu buryo bugaragarira amaso binyuze mu gicu ku manywa. Icyo gicu ni cyo cyahindukaga inkingi y'umuriro nijoro. Igihe icyo gicu cyaterurwaga kuri ubwo buturo, Abisirayeli barahagurukaga bakagenda (Kuva 40:36-38). Iyo Uwiteka atererana Abisirayeli, bari gutsindwa, bakarimbuka kandi bagapfa.

Ikintu gitangaje cyane mu myubakire y'ubuturo bwera ni uko "ubwiza bw'Uwiteka bwuzuye ubuturo bwera" (bivugwa inshuro ebyiri; kuva 40:34, 35), bityo, maze aho hantu huzura igicu, ikimenyetso kigaragaza ubwiza bw'Imana. Ubuturo bwera, bwuzuye ubwiza bw'Uwiteka, ni umwanzuro w'igitabo cyo Kuva (Kuva 40:34, 35). Ibi bikwiriye gufasha abantu kwitoza kubona ubwiza bw'Imana mu mibereho yabo.

Imana yari yaramaze kwigaragariza mu gihugu cya Egiputa (Kuva 8:20-23). Yari yarakuye Abisirayeli muri Egiputa (Kuva 12:51) kandi ibakiriza ku nyanja itukura (Kuva 14:30-31). Uwiteka yatanze manu (Kuva 16:14, 15), kandi binyuze mu kiruhuko cy'Isabato, ibigisha yuko ari Umuremyi wabo, wari kumwe na bo. Isabato nta kindi iri cyo usibye kutwibutsa yuko "Imana iri kumwe natwe" (Itangiriro 2:2, 3), kandi isezeranya ubwoko bwayo yuko izabana na bwo aho izina ryayo ryibukiwe hose (Kuva 20:24). Ubwiza bw'Imana bukiza ni ubwiza buyobora kuko binyuze mu gutabara mu buryo butandukanye, Imana yafashije Isirayeli kurushaho kubona ubwiza bwayo.

**Kuzuzwa Umwuka w'Imana**

Imana ntabwo yatanze igishushanyo mbonera kandi ngo itegeke Abisirayeli kubaka ubuturo bwera gusa, ahubwo yanujuje abantu Umwuka wayo (Kuva 31:3, Kuva 35:31), wabashoboje kubaka ubuturo bwera (Kuva 31:1-11, Kuva 35:30-36:1). Mbese kuzuzwa Umwuka Wera bisobanuye iki? Umurongo wa Bibiliya utanga igisubizo kigaragara: abantu bujujwe ubwenge n'ubumenyi kandi bahabwa ubushobozi bwo gukora ubukorikori bwose bakoresheje ibyuma, amabuye, ndetse n'ibiti mu gukora ibikoresho byo gushyira mu buturo bwera. Bityo, nta kintu cy'amayobera cyabaye. Nta myuka mibi cyangwa imbaraga byinjiye mu muntu; ahubwo Umwuka Wera ni we watanze impano za Mwuka, ubumenyi, ubushobozi byashoboje abantu guteza imbere umurimo w'Imana wo kwamamaza ukuri kwayo ndetse n'umurimo wayo. Mu gihe cya Mose, izi mbaraga zahawe Besaleli, Oholiyabu ndetse n'abandi banyabukorikori. Iyo Umwuka w'Uwiteka yuzuye abantu, abashoboza gukora ibintu bishya mu murimo wayo.

Uko ni ko byagendaga iyo "Umwuka w'Imana yazaga" ku muntu. Iyo nteruro ivugwa ku nshuro ya mbere muri Bibiliya mu gihe cya Balamu (Kubara 24:2), bisobanuye ko Umwuka Wera yamuhaye iyerekwa ridasanzwe, maze abasha guhanura. Mu gitabo cyo cy'Abacamanza, interuro "Umwuka w'Uwiteka uza kuri ... " ikoreshwa inshuro zirindwi ku bacamanza batandukanye [Otiniyeli] (Abacamanza  3:10), Gidiyoni (Abacamanza 6:34), Yehoshafati (Abacamanza 11:29), na Samusoni (Abacamanza 13:24, 25; Abacamanza 14:5,6,19; Abacamanza 15:14), wabashobozaga kwita ku murimo w'Imana, kuwurinda no kuwukora. Ubusobanuro nk'ubwo bukubiye mu nteruro yerekeranye no kubatizwa na Mwuka Wera (Matayo 3:11, Mariko 1:8, Luka 3:16) cyangwa kwakira Umwuka Wera (Ibyakozwe n'Intumwa 2:38).

**Ubuturo Bwera Bwo Ku Isi n'Ubuturo Bwera Bwo Mu Ijuru**

Imana yategetse Mose kubaka ubuturo bwera, akurikije icyitegererezo (mu Giheburayo:tabnit; Kuva 25:9) cyangwa igishushanyo (mu Giheburayo:mishpat risobanura urubanza; Kuva 26:30) yamwerekeye ku musozi Sinayi. Iki gishushanyo cyari igishushanyo gito cy'ubuturo bwera bwo mu ijuru, bwasanishijwe n'imimerere ya kimuntu ariko bwubatswe hashingiwe ku buturo bwera bwo mu ijuru (Abaheburayo 8:1, 2).

Ubuturo bwera bwo ku isi ntabwo bwari bufite ibipimo bingana n'iby'ubuturo bwera bwo mu ijuru. Intumwa Pawulo idufasha gusobanukirwa itandukaniro rinini ryari hagati y'ubuturo bwera bwo mu ijuru n'ubuturo bwera bwo ku isi. Avuga yuko abatambyi "bakoraga mu buturo bwera bwari igishushanyo n'igicucu cy'ubuturo bwera bwo mu ijuru" (Abaheburayo 8:5) kandi asobanura ko cyari igishushanyo gusa gihagarariye ukuri. Iki kigereranyo kirakwiriye cyane.

Reka tugereranye umuntu ndetse n'igicucu cye. Igicucu cy'umuntu kigaragaza uko uwo muntu ari, ariko igicucu kigaragaza bike cyane byerekeranye na nyiracyo. Umuntu ashobora kumenya bike cyane agendeye ku gicucu cy'umuntu. Uburyo igicucu kigaragara biterwa n'aho izuba rigeze. Igicucu gishobora gufasha umuntu kumenya gutekereza niba nyiracyo ari umugabo, umugore, niba ari muremure cyangwa mugufi, niba ari munini cyangwa ananutse, ndetse no gutekereza imiterere ye igaragarira inyuma. Igicucu cy'umuntu ntabwo kizakubwira imyaka ya nyiracyo cyangwa uko mu maso he hagaragara. Igicucu ntacyo kizakubwira cyerekeranye n'ibyo nyiracyo atekereza, amarangamutima ye, intego ze, ubumemyi bwe, icyo akora, umwanya arimo, inzozi ze, imigambi ye cyangwa ibyamubabaje. Twifashishije uru rugero, dushobora kugaragaza yuko dukwiriye kwitonda kugira ngo tudashaka gukwiza ubuturo bwera bwo mu ijuru mu ntekerezo zacu ngufi, ndetse n'ubwenge bwacu bugufi.

Urusengero rw'umwimerere rwo mu ijuru ntirugereranywa mu bipimo, mu bunini ndetse no mu bikoresho. Ubuturo bwera bwo mu ijuru ni ahantu Imana iba; ni ho intebe yayo y'ubwami iri (Yeremiya 17:12). Ni ahantu abantu bose bahurira bakaramya (Yesaya 14:13). Ni ahantu amategeko y'ijuru atangirwa ndetse n'imanza zayo zigacibwa (Zaburi ya 11:4, 5; Zaburi ya 18:7; Zaburi ya 57:4; Zaburi ya 76:9; Zaburi ya 102:19; Zaburi ya 123:1). Kuko Imana iriho, abamarayika na bo bariho, ijuru na ryo ririho kandi n'ubuturo bwera na bwo buriho.

Imirimo yakorerwaga mu buturo bwera bwo ku isi igaragaza ukuri kw'ingenzi ku gakiza binyuze mu kugaragaza uburyo Imana ikiza kandi igahana icyaha n'abanyabyaha. Ubuturo bwera bwo ku isi bugaragaza imirimo y'ingenzi ifitanye isano n'umugambi w'agakiza. Hari imirimo yakorwaga buri munsi yaheshaga umuntu imbabazi ndetse n'ibyiringiro by'agakiza. Imirimo yakorwaga buri mwaka yagaragazaga igisubizo giheruka ku kibazo cyatewe n'icyaha: ikibi ntikizabaho ukundi kandi kizakurwaho burundu. Ku bw'iyo mpamvu, imico y'Imana y'urukundo, ukuri n'ubutabera iragaragazwa, igatsindishirizwa, kandi ikemezwa n'abatuye isi bose kuko Imana yagaragaje urukundo rwayo. Ibiremwa byose bizabona ubwiza bwayo, ubusugire bwayo ndetse n'imbaraga zayo. Imana ikwiriye gusingizwa na buri wese kubwo kugira neza kwayo n'ubutabera bwayo, kandi buri muntu wese azapfukama imbere yayo ayiramye (Abafilipi 2:9, 10; Ibyahishuwe 15:4). Buri wese, hatavuyemo n'umwe, azahamya ko Imana ari urukundo.

#### Umugabane wa III: Gushyira Mu Bikorwa

1. Mbese hari ibyo Imana idusaba kubanza kuzuza mbere yuko duhabwa impano y'Umwuka Wera? Zirikana amagambo Petero yavuze mu kibwirizwa cye cyo ku munsi wa Pantekote: "Nimwihane, umuntu wese muri mwe abatizwe mu izina rya Yesu Kristo ngo mubone kubabarirwa ibyaha byanyu, kandi namwe muzahabwa iyi mpano y'Umwuka Wera" (Ibyakozwe n'Intumwa 2:38). Mbese iri sezerano risobanuye iki kuri wowe?

2. Abantu benshi basenga basaba Umwuka Wera kugira ngo bawugire ku giti cyabo. Mu by'ukuri, Umwuka Wera akeneye kutugira kugira ngo abashe kudukoresha. Aduha ibyangombwa bitubashisha gukora umurimo. Zirikana ko buri mwizera byibuze afite impano imwe ya Mwuka yo gukorera abandi. Ni iyihe mpano wahawe n'Imana? Ni iyihe mpano ya Mwuka ukeneye kugira ngo urusheho kugira umumaro mu murimo w'Imana, mu itorero ryayo, ndetse no mu muryango mugari muri rusange?

3. Ni gute dushobora kwitoza kubona ubwiza bw'Imana mu mibereho yacu? Ni ibihe bikorwa bishobora kutubuza cyangwa kutwambura umunezero wo kubona ubwiza bw'Imana?

4. Kuki ari ingenzi cyane kurandura icyaha ndetse n'ikibi ku isi yacu kugira ngo hasubizweho ubwumvikane bwahozeho? Mbese byari gushoboka kugira ububasha ku kibi iyo Imana itagikuraho ariko ikacyemerera kubaho igihe gito? Sobanura. Niba ikibi ari ukwiyangiza, cyari kumara igihe kingana iki iyo Imana iba itazatabara ngo igikureho burundu?