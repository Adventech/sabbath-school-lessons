---
title:  Isabato y'Uwiteka
date:   21/09/2025
---

Uko abarwanya Isabato y'umunsi wa karindwi bavuga ibinyoma kose, bakavuga yuko Isabato yari yaragenewe Abayahudi bonyine (Isabato y'umunsi wa karindwi yaratoranyijwe kandi yerezwa muri Edeni [soma Itangiriro 2:1-3]); cyangwa bakavuga yuko Abayahudi bumvise bwa mbere ibyerekeranye n'Isabato ku musozi Sinayi (Abayahudi bari basanzwe baruhuka Isabato na mbere ya Sinayi [soma Kuva 16:22-29])- nta gushidikanya ko Isabato yari umugabane w'ubuzima bw'Abaheburayo kuva kera.

`Soma Kuva 35:1-3. Ni ukuhe kuri kongeye kubwirwa abantu hano mu gihe cyo kubaka ubuturo bwera?`

Isabato ndetse n'ubutumwa bwayo byahoze bigaragaza Imana, n'uyu munsi ni ko biri kandi ni ko bizahora - bigaragaza uwo Imana iri We ndetse n'imirimo yayo itangaje. Isabato itwibutsa imirimo ikomeye y'Imana kandi y'agakiza kandi yerekeza intekerezo zacu ku Mana, ishaka kubana n'ubwoko bwayo. Muri ubu buryo, Isabato ndetse n'ubuturo bwera bigaragaza icyerekezo kimwe: Ubwiza bw'Imana mu mibereho yacu.

Isabato yaruhukwaga n'abizera b'itorero ryo mu Isezerano rya Kera itanga ubutumwa bwinshi kandi butandukanye. Umuntu ashobora kuvuga muri make akamaro kayo mu ngingo eshanu z'ingenzi:

(1) _Imana ni Umuremyi_, kandi Bibiliya itangizwa n'ayo magambo atangaje kandi y'ingenzi (Itangiriro 1:1). Urwibutso ruhoraho rugaragaza ko Imana ari Umuremyi ni Isabato (Itangiriro 2:2,3; Kuva 30:8-11). Uku kuri kuvuga yuko Imana ari Umuremyi ni ho ukuri kose kwa Bibiliya gushingiye.

(2) _Mesiya azaza_, kandi ibi byiringiro bishingiye ku isezerano ry'Imana ry'Urubyaro, rwagombaga kuzatsinda inzoka (Satani) rugatsinda ikibi.

(3) _Imama izimika ubwami bwayo_, kandi Isabato ni umusogongero w'ubwo bwami.

(4) _Agakiza gaturuka k'Uwiteka_, kandi ubwoko bw'Imana buhamya yuko Imana ari Umukiza ndetse n'Umucunguzi wabwo kandi yuko agakiza kaza nk'umusaruro w'ubuntu ndetse ubuntu bwe gusa.

(5) _Imama ni Umucamanza w'abantu bose_. Abanga kuyumvira kandi bakayanga nta hazaza bafite, ahubwo iha ubugingo buhoraho abayikurikira.

`Abayuda bafite imvugo igira iti: "Uko Isirayeli yarushagaho gukomeza Isabato, niko Isabato yakomeje Isirayeli." Nubwo twebwe nk'Abadiventisiti ahari tutabivuga dutyo, ni akahe kamaro Isabato igira mu mibereho y'itorero ryacu ryo mu muryango?`