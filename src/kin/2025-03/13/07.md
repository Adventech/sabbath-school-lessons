---
title:  Ibindi Byo Kwigwa No Kuzirikanwa
date:   26/09/2025
---

Soma igitabo cyanditswe na Ellen G. White, cyitwa _Abakurambere n'Abahanuzi_, igice kivuga "Ubuturo Bwera n'Imirimo Yabukorerwagamo," pp. 281-294.

"Kubaka ubuturo bwera kwabanjirijwe n'igikorwa cy'Imana cyo gucungura, ari ko kuvanwa mu bucakara bwa Misiri kwa Isirayeli. Ibi byakurikiwe n'ubushake bw'Imana bwo kugirana isezerano rihoraho n'ubwoko bwayo. Yagombaga kuba Imana yabo kandi na bo bakaba ubwoko bwayo (Kuva 6:7). Uburyo bagombaga kubana na yo kandi bakabana hagati yabo byasobanuwe n'itegeko ry'isezerano. Ubuturo bwera hari ahantu ho kubonanira n'Imana, ahantu Imana n'abantu bahuriraga. Nyuma yo gucungurwa ndetse no gushyirwaho k'umushyikirano n'Imana binyuze mu isezerano, ni bwo abantu babonaga uburyo bwo kubonana n'Imana aho yabaga."_Andrews Bible Commentary: Old Testament_, "Exodus" (Berrien Springs, MI: _Andrews University Press_, 2020), p. 226.

Hagati aho, Ellen G. White avuga umugambi w'imirimo yakoregwaga mu buturo bwera: "Uko ni ko mu mirimo yo mu buturo bwera, no mu rusengero rwaje kubusimbura nyuma, buri munsi abantu bigishwaga ukuri gukomeye cyane kwerekeye urupfu rwa Kristo n'imirimo ye, kandi rimwe mu mwaka intekerezo zabo zerekezwaga ku bizabaho bizaheruka intambara ikomeye hagati ya Kristo na Satani, ari byo kweza isi n'isanzure ryose ho icyaha n'abanyabyaha."-Ellen G.White, _Abakurambere n'Abahanuzi_, pp. 293-294.

**IBIBAZO:**

`Ikintu cy'ingenzi cyakorwaga mu mirimo yo kuramya mu buturo bwera cyari ukumena amaraso. Ku nyamaswa zose zatambwaga, amaraso yazo yakoreshwaga mu mihango hafi ya yose yo mu rusegero. Ayo maraso yashushanyaga iki, kandi ibyo bitambo byose byashushanyaga nde?`

`Uko byaba bitangaje kose kubona Imana, Umuremyi w'isanzure, yaragombaga kubana n'ubwoko bwayo, ni mu buhe buryo birushijeho gutangaza kubona yaragombaga kuza kubana natwe nk'umwe muri twe, ikigira umuntu. Icyo cyonyine cyagombaga kuba ikimenyetso gitangaje kigaragaza urukundo rwayo. None se bimeze bite no kwitanga nk'igitambo cy'ibyaha-ni ukuvuga, gupfa mu cyimbo cyacu? Ni iki ibi bitwigisha cyerekeranye n'imico y'Imana? Nanone kandi, ni iki ibi bitwigisha cyerekeranye n'uburyo Imana ishaka kutubona dukijijwe mu bwami bwayo bw'iteka?`

`Soma Abaheburayo 8:1-6. Bitubwira iki cyerekeranye n'uburyo ubuturo bwera bwo ku isi bwerekanaga icyo Yesu ari kudukorera ubu ngubu mu buturo bwera bwo mu ijuru?`