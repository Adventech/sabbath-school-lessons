---
title:  Imikorere Itandukanye y'Amategeko y'Imana
date:   20/08/2025
---

Amategeko y'Imana ahishura imico y'Imana, yerekana Imana iyo iri Yo. Nk'uko Imana ari iyera, ikiranuka, kandi ikaba ari nziza, ni ko n'amategeko yayo ameze. Pawulo arashimangira ati: "Noneho amategeko ni ayera, ndetse n'itegeko ryose ni iryera, rirakiranuka kandi ni ryiza" (Abaroma 7:12).

Muri Bibiliya, amategeko y'Imana agaragara mu mucyo mwiza cyane (Matayo 5:17, 18; Yohana 14: 15; 1 Abakorinto 7:19). Umuntu ashobora guhimba imivugo ku mategeko (nko muri Zaburi 119), akaririmba ibijyanye n'amategeko (Zaburi 19), kandi akibwira ibyayo ku manywa na nijoro (Zaburi 1: 2, Yosuwa 1:8). Amategeko arinda umuntu kujya mu bibi kandi akamwigisha ubwenge, akamuha kujijuka, ubuzima, kugubwa neza, n'amahoro (Gutegeka kwa Kabiri 4:1-6, Imigani 2-3).

1. Amategeko y'Imana ni nk'igihome kiremera umuntu ahantu hagari agirira umudendezo wo kubaho, kandi akamuburira ko, naramuka arenze ahantu runaka azagira akaga, ibibazo, amakuba, ndetse n'urupfu rukaba rumutegereje (Itangiriro 2:16, 17; Yakobo 2:12).

2. Amategeko kandi ni icyapa cyerekana Yesu ubabarira ibyaha byacu kandi agahindura imibereho yacu (2 Abakorinto 5:17; 1 Yohana 1:7-9). Muri ubu buryo, nk' umwigisha, umurinzi cyangwa umurezi, atuyobora kuri Kristo (Abagalatiya 3:24).

`Soma muri Yakobo 1:23-25. Ni iki ari kuvuga, kandi ni mu buhe buryo aya magambo adufasha gusobanukirwa umumaro n'agaciro by'amategiko, nubwo atadukiza?`

Indorerwamo ishobora kukwereka ahantu ufite ubusembwa, ni byo rwose. Nyamara mu ndorerwamo ubwayo nta kintu kiyirimo gishobora kubukuraho. Indorerwamo itunga agatoki ibibazo ariko nta gisubizo cy'ibyo bibazo itanga. Ni ko bimeze no ku mategeko y'Imana. Kugerageza gushaka gutsindishirizwa imbere y'Imana no gukomeza amategeko, byasa no guhanga amaso ku ndorerwamo wiringiye ko, bitebutse cyangwa se bitinze, indorerwamo izakuvanaho ubusembwa bwawe.

Kubera yuko agakiza kaboneka ku bwo kwizera atari ku bw'imirimo-habariwemo n'imirimo itegetswe n'amategeko-Abakristo bamwe bavuga ko amategeko yavanyweho, kandi ko tutagomba kuyakomeza. Ni byo koko, twitaye k'uko amategeko amenyekanisha icyaha-"simba naramenye icyaha, iyo ntakimenyeshwa n'amategeko" (Abaroma 7: 7)-kuvuga gutyo ni ugusobanura nabi cyane isano iri hagati y'amategeko n'ubutumwa bwiza. Kubaho kw'amategeko kwerekana ko dukeneye ubutumwa bwiza.

`Ni mu buhe buryo wagerageje kwitondera amategeko y'Imana kandi ukabishobora? Mbese ubona agakiza kawe wagashingira kuri yo? Niba atari ko bimeze se, ni ukubera iki ukeneye ubutumwa bwiza?`