---
title:  Ubusobanuro Bugenewe Abigisha
date:   22/08/2025
---

#### Umugabane wa I: Inshamake

Isomo ry'Urufunguzo: Kuva 19:4-6

Aho Icyigisho Gishingiye: Kuva 19:1-20:20

**Ijambo ry'ibanze**

Kuri Sinayi, Imana yagiranye isezerano n'ubwoko bwayo. Ni Yo yafashe iya mbere mu gushyiraho iryo sezerano. Nka nyiri ugutangiza iryo sezerano, Imana iha abantu bayo ubuntu maze ikinjira mu isano igirana na bo. Imana ishaka ko Isirayeli iba ubwoko bwayo bwihariye, umutungo wayo w'agaciro, ubwami bw'abatambyi, ishyanga ryera. Kugera ku ntego kwa Isirayeli kuzashingira gusa ku nyifato bagira imbere y'ubuyobozi bw'Imana ibakunda no ku bikorwa by'imbaraga yakoze ku bwabo muri Egiputa no mu nzira igana kuri Sinayi. Imana yari yamaze kubararikira kuyikurikira kandi yanaberetse ko ifite umugambi wo kuzabaha ahazaza harabagirana umucyo. Nibaramuka gusa bumviye ibyo ibigisha kandi bagashaka uko bagirana na Yo isano nzima, ubwo Imana yari kuzaba ishobora kubayobora mu nzira batigeze kumenya ikabageza mu Gihugu cy'Isezerano. Bakeneye kwiga bakamenya Imana n'ibyo ibakorera kugira ngo bashobore kwishimira ibyo ikora, urukundo rwayo, bayumvire kandi bayiramye. Impano y'amategeko cumi yahishuye amahame yo kugira imibereho inezerewe, myiza kandi iguwe neza.

**Insanganyamatsiko y'Icyigisho**

Mu kuyobora Abisirayeli bakava muri Egiputa bagaca mu Nyanja itukura ndetse no mu butayu bakagera ku Musozi Sinayi, Imana yifuzaga kubazana kuri Yo ubwayo (Kuva 19:4). Mu gihe kijya kungana n'umwaka, yabigishirije muri ibyo bintu banyuragamo. Imana yari imereye ubwoko bwayo nk'uko umubyeyi amera ku mwana, ikabigisha ibirushijeho kuba byiza kugira ngo bagubwe neza. Abo bantu babonye uko Imana yatsinze imana z'Abanyegiputa maze ikabitaho mu gihe cy'ibyago no mu gihe barokorwaga bakava muri Egiputa. Icyo gihe Imana yabahaye impano irusha izindi igiciro: amategeko cumi, kugira ngo ibigishe uko bakwiriye kubaha Imana (Kuva 20:20). Muri iki cyigisho, dutekereza ku mimaro y'amategeko y'Imana.

#### Umugabane wa II: Ubusobanuro

Amategeko Cumi ni ihishurwa ry'Imana n'imico yigishwa na Bibiliya n'agakiza kari kuzahabwa abantu. Ni ikarita y'amabwiriza ngenderwaho y'inyigisho za Bibiliya, n'inshamake yayo, itegeko ngenderwaho rihatse ayandi yose. Ni ishingiro kandi akaba urufatiro rw'ibipimo ngenderwaho mu myifatire Imana yahaye abantu bose; amahame ayarimo ni ay'iteka ryose. Inkuru iri mu bitabo bitanu bya Mose ivuga ibyo gutangwa kw'amategeko cumi itinda cyane ku kuntu yatangajwe n'Imana (Kuva 19:19; Kuva 20:1; Gutegeka  kwa Kabiri 5:4, 5, 24) kandi akaba ari na Yo yayanditse (Kuva 24:12, Kuva 31:18, Gutegeka kwa Kabiri 5:22). Yahawe Mose inshuro ebyiri nk'impano idasanzwe (Kuva 32:19; Kuva 34:1; Gutegeka kwa Kabiri 10:1, 2). Mu gitabo cyo Kuva, amategeko cumi yitwa "Ibihamya" (Kuva 31:18); ndetse akitwa "amagambo y'isezerano" (Kuva 34:28).

Iri tsinda ry'amagambo ngo "Amategeko Cumi" ntabwo rikoreshwa mu Giheburayo nubwo arengurirwaho nk' "Amategeko" mu Kuva 20:6. Ibiri amambu, amategeko cumi yitwa "amagambo cumi" inshuro eshatu (mu Giheburayo ni: aseret haddebarim; reba aho yanditswe mu Giheburayo mu Kuva 34:28, Gutegeka kwa Kabiri 4:13, Gutegeka kwa Kabiri 10:4).

Mu bitabo byombi, icyo Kuva n'icyo Gutegeka kwa Kabiri, amategeko cumi aboneka mu ntangiriro y'urundi rutonde rw'amategeko n'ubusobanuro bwayo. Hari ingeri ebyiri z'amategeko cumi, zitandukaniye ku tuntu duto; ingeri ya mbere iboneka mu Kuva 20:1-17 naho iya kabiri ikaboneka mu Gutegeka kwa Kabiri 5:6-21. Ingeri ya kabiri yabwiwe Abisirayeli mu ijwi rya Mose, kandi byabaye hashize imyaka 40 ingeri ya mbere itanzwe, ni ukuvuga mbere gato yuko binjira mu Gihugu cy'Isezerano (Gutegeka kwa Kabiri 1:3, 4; Gutegeka kwa Kabiri 4:44-47). Aho ashimangira ugucungurwa babonye mu gihe cyo kuva muri Egiputa. Igihe Pawulo yavugaga ko amategeko abumbiye mu rukundo, yifashisha amagambo aboneka mu mategeko cumi (Abaroma 13:8-10, Abagalatiya 5:14). Mu by'ukuri urukundo ni rwo nshamake y'amategeko y'Imana kuko ari Imana y'urukundo (1 Yohana 4:16).

Nubwo amategeko yihariye yo mu Mategeko Cumi yari asanzwe azwi mu nshamake mbere yuko atangwa kuri Sinayi, Imana ubwayo yahisemo kugeza ku bwoko bwayo no ku nyokomuntu yose amategeko cumi ku mugaragaro. Ni ukubera ko aya mategeko yerekana mu buryo bw'uruhererekane uwo Imana iri Yo, imico yayo, ndetse n'indangagaciro zayo.

Umumaro w'amategeko si ukutwigisha uko twabona agakiza binyuze mu kuyitondera. Ni ukuvuga ko tudakwiriye kwitondera amategeko y'Imana kugira ngo dukizwe, ahubwo dukwiriye kuyakomeza kuko twakijijwe. Ntabwo amategeko ari isoko y'ubugingo, ahubwo ni uburyo tugaragazamo kandi tukerekana ubugingo dufite.

Muri Bibiliya, na none amategeko y'Imana agaragara mu mucyo mwiza (Matayo 5:16, 17; Yohana 14:15; Abagalatiya 3:21; 1 Abakorinto 7:19). Umuntu ashobora guhimba ibisigo bivuga ku mategeko (mbese nk'uko bimeze kuri Zaburi 119, umuvugo uhebuje iyindi), akaririmba amategeko (Zaburi 19), kandi akaba ari yo yibwira ku manywa na nijoro (Zaburi 1:2, Yosuwa 1:8) kubera ko arinda abantu kujya mu bibi kandi akabaha ubwenge, kujijuka, ubuzima, kugubwa neza, n'amahoro (Gutegeka kwa Kabiri 4:1-6, Imigani 2-3).

**Amategeko Cumi afite imimaro myinshi y'ingenzi:**

1. Amategeko y'Imana ni ubwishingizi bw'uko umuntu afite umudendezo (Itangiriro 2:16, 17; Yakobo 2:12). Ni nk'uruzitiro rutuma umuntu agira ahantu hagari hisanzuye ashobora kuba kandi akamuburira ko narenga ahantu runaka azagira akaga, ibibazo, ibimurushya, ndetse akaba yanapfa. Abarenga urwo ruziga rw'umudendezo bakajya hanze yarwo, nta hazaza bafite.

2. Amategeko ni indorerwamo (Yakobo 1:23-25). Dushobora kwirebera muri yo tukabona ko twanduye ndetse tukabona ko dukeneye gusukurwa. Amategeko cumi ahishura ubunyacyaha bwacu; ariko ntabwo ashobora kutwezaho icyaha n'igishinja cyacyo (Abaroma 3:20).

3. Amategeko y'Imana ni icyapa cyo ku nzira. Niba bimeze bityo, atuyobora nk'umwigisha, cyangwa umuyobozi w'ishuri, akatugeza kuri Kristo (Abagalatiya 3:24). Yerekana Yesu utwezaho ibyaha byacu akabitubabarira, kandi agahindi imibereho yacu (2 Abakorinto 5:17, 1 Yohana 7-9).

4. Amategeko Cumi ni isezerano ry'Imana kuri twe. Mu gutangaza aya mategeko Imana iba isezerana ko iyi myifatire ngenderwaho izaba umugabane w'imibereho yacu nidukomeza kugirana na Yo isano ya bugufi. Ni Yo itwishingira ko izadushoboza iyi myifatire ngenderwaho igahinduka uburyo buhoraho bw'imibereho yacu. Tuzaba inshuti zayo magara ku buryo tutazifuza gukora ibibujijwe. Tuzakomeza kugirana na Yo umushyikirano ushimishije, tuyisaba gusohoza uko kumvira muri twe ku bw'imbaraga z'ubuntu bwayo, ijambo ryayo ndetse na Mwuka wayo.

Mu mategeko Cumi, itegeko rya kane n'irya gatanu, mu rurimi rw'Igiheburayo atangwa hakoreshejwe inshinga yemeza ariko idatondaguye ifite ubusobanuro bubiri mu nyandiko y'amategeko: itegeko cyangwa isezerano rishimangira (reba mu nyandiko yitwa E. Kautzsch, ed., Gesenius' Hebrew Grammar [Oxford: Clarendon 1910], par. 113bb and 113e). Andi mategeko atangwa hakoreshejwe inshinga zirimo impakanyi hakoreshejwe agace gato gahakana l'o ("ntu") hiyongeramo itegeko Ibyiyongera ku kuba ubusobanuro bw'imvugo nk'iyo yo mu Giheburayo, ni ukubuza kw'igihe cyose, bityo bikaba ari itegeko; byanavuzwe ko na none rivuga ibyo mu gihe kizaza, muri ubwo buryo rikaba ari isezerano (reba mu gitabo cyanditswe na Jacques B. Doukhan, _Hebrew for Theologians: A Textbook for the Study of Biblical Hebrew in Relation to Hebrew Thinking_ [Lanham, MD: University Press of America, 1993], p. 41). Tugendeye mu mucyo w'iki gitekerezo, ubuhinduzi bukwiriye bw'iyi nyandiko bwashobora kuba ubu ngo "Ntimuza ... " aho kuvuga ngo "ntuka ... " Ibishyigikira iyi myumvire ivuga ko Amategeko Cumi ari nk'amasezerano bishobora kuboneka mu Abacamanza 6:23, ahavuga ko Uwiteka asezeranira Gidiyoni atya: " .. ntupfa." Imyubakirwe y'ikibonezamvugo kiri muri iyi nteruro ni imwe rwose n'iri mu Mategeko Cumi.

Ubusobanuro butangwa mu Giheburayo bw'ijambo dabar, rikoreshwa mu gusobanura amategeko cumi, si ngombwa ko busobanura "amategeko," ahubwo ni "ijambo" cyangwa "isezerano." Biterwa n'ingeri y'icyongereza, ariko na none reba imikoresherezwe y'izina debar nk' "isezerano," mu 1 Abami 8:56; 2 Ngoma 1:9; Nehemiya 5:12, 13; and Zaburi 105:42; ndetse n'imikoresherezwe y'ijambo _debar_ nk'inshinga, nyamara ikaba ifite ubusobanuro bw' "gusezeranira," mu Gutegeka kwa Kabiri 1:11, Gutegeka kwa Kabiri 6:3, Gutegeka kwa Kabiri 9:28, Yosuwa 9:21, Yosuwa 22:4, na Yosuwa 23:5. Ellen G. White ashimangira ubusobanuro twatanze akoresheje aya magambo arebana n'umumaro w'amategeko ngo: "Amategeko cumi ... ni amasezerano cumi."- Thoughts from the Mount of Blessing, p. 76. Ashimangira ko "ijwi ry'Imana riturutse mu ijuru" ribwira ubugingo ribinyujije mu isezerano ngo "Kora utya, ntuzagwa mu mutego wo gutegekwa no kuyoborwa na Satani."-Letter 89, 1898 [published in The SDA Bible Commentary, vol.1, p. 1105].

Ibisa n'ibyo amategeko atubuza ni ibyo kutuzanira ibyiza kugira ngo dukomeze kugira ibyishimo n'ubuzima (Mika 6:8; Yoh.10:10). Amategeko ni urugero rw'imyifatire y'abiringira Imana kandi bakaba barakijijwe n'ubuntu kubwo kwizera Kristo.

Umwanya amategeko afite mu isezerano rishya uratangaje-atewe mu mutima. Amategeko ari imbere mu muntu (reba muri Matayo 5:21-48), kandi ntabwo akwiriye gufatwa nk'umutwaro ahubwo akwiriye gufatwa nk'ibyishimo. Ababaho bakurikije amategeko cumi nk'uko bikwiriye, bakurikiza amasezerano ayakubiyemo ku bw'impamvu nziza, bakumvira ibyanditswe muri yo ku bwo kunyurwa no gushimira Imana ibyo yabakoreye, n'ibyo iri kubakorera. Ubuntu ntibuhindura amategeko, ahubwo inyifato tugira kuri yo ni yo ihinduka rwose. Pawulo arwanya abantu bishingikiriza ku gukomeza amategeko n'abayakoresha nabi, ariko ntarwanya amategeko ubwayo (Abaroma 7:9-12).

Yesu Kristo ni We amategeko asohoraho [telos] (Abaroma 10:4), bisobanuye ko ari we ntego y'amategeko n'icyo agambiriye kugeraho-ntabwo ari iherezo ryayo-mu gusobanura ko yaba ayashyiraho iherezo cyangwa akayambura agaciro kayo. Kristo ni We rufunguzo rw'ubusobanuro nyakuri bw'amategeko n'intego yayo. Bityo rero, byaba atari byo kuvuga ko Kristo yatesheje amategeko agaciro, cyangwa yayashyizeho iherezo, yayashyize ku ruhande cyangwa yayakuyeho. Kristo ni We uha amategeko ubusobanuro.

Nk'uko Yosuwa yibukije abantu, twebwe ubwacu ntitwashobora kumvira amategeko: "Ku bwanyu, ntimubasha gukorera Uwiteka" (Yosuwa 24:19). Nyamara kandi, dushobora gusaba Uwiteka kudukuramo integenke zacu, akaduhindura abanyambaraga. Izaduha Mwuka wayo Wera uzadutera kuyumvira (Ezekiyeli 36:27). Pawulo aravuga ati: "Kuko iyo mbaye umunyantegenke ari ho ndushaho kugira imbaraga" (2 Abakorinto 12:10). Kumvira ni umurimo wa Mwuka Wera muri twe.

#### Umugabane wa III: Gushyira mu Bikorwa

Baza abigishwa bawe ibibazo bikurikira:

1. Nk'abantu, dushobora gufata icyemezo cyo gukora ibikwiriye tubitewe n'imbaraga ihindura y'ubuntu bw'Imana. Dukeneye gufata icyemezo cyo kumvira Imana, nyamara nta bushobozi bwo gusohoza icyemezo twafashe cyangwa bwo kuyikurikira. Dukeneye ubufasha mu kutishobora kwacu n'intege nke zacu, ubufasha buturutse hanze yacu. Inkuru nziza ni uko iduha ubushake (icyo kandi ni igisubizo cy'irarika ryayo rishingiye ku rukundo) n'imbaraga zo kumvira (Abafilipi 2:13). Mu buryo bwihariye, ni mu buhe buryo mubona uyu muteguro w'Imana uri ku murimo mu mibereho yacu bwite?

2. Ibyo Imana itegeka byose, ishoboza abayoboke bayo kubikora. Ellen G. White avuga ko "ibyo [Imana] idusaba byose birimo n'imbaraga yo kudushoboza." Imigani ya Kristo, p.201. Tugendeye muri iyi mitekerereze, amategeko cumi ni amahirwe icumi. Amategeko cumi ashoboza ate abizera kumvira Imana?