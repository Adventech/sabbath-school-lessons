---
title:  Ku Musozi Sinayi
date:   17/08/2025
---

`Soma mu Kuva 19:1-8. Ni iki Imana yabasezeranyije aho mu kibaya cy'Umusozi wa Sinayi?`

Imana yayoboye Abisirayeli ku Musozi Sinayi, aho yari hafi kubahera amategeko cumi. Ahantu hitwa _Jebel Musa_ (hari hafite ubutumburuke bureshya na mikono 7.497 cyangwa metero 2.285) mu mwigimbakirwa wa Sinayi, ahantu Mose yahuriraga n'Imana inshuro nyinshi (urugero mu Kuva 3:1; Kuva 19:2; Kuva 24:18), kandi nyuma y'imyaka myinshi, Eliya yahahuriye n'Imana (1 Abami 19: 8). Uyu ni wo wa musozi Imana yahamagariyeho Mose ngo ajye kuvana Abisirayeli muri Egiputa (Kuva 3:1, 10). Muri icyo gihe, Imana yamenyesheje Mose ko aho hantu ari ho yari kuzaramiriza Imana ari kumwe n'Abisirayeli bavanywe mu bubata, bikaba byari kubera Mose ikimenyetso cy'uko Imana ya Aburahamu, Isaka na Yakobo ari Yo ibayoboye (Kuva 3:12).

Nyuma y'amezi abiri y'urugendo, Abisirayeli bageze kuri Sinayi (Kuva 19:1), aho bagombaga kuguma mu gihe kijya kungana n'umwaka (gereranya Kuva 19:1 no Kubara 10:11, 12). Muri uwo mwaka, hatanzwe amategeko menshi, nk'uko bigaragara mu Kuva 19-40, Abalewi 1-27, no mu Kubara 1:1-10:10. Kuba Abisirayeli baragumye ku Musozi Sinayi ni umugabane w'ingenzi cyane muri iyi nkuru iboneka mu bitabo bitanu bibanza bya Mose. Aha hari urufatiro rw'uburyo bahindutse ubwoko bw'Imana bwatoranyijwe, ishyanga rukumbi ritigeze rikurikira ubupagani no gusenga ibigirwamana.

Imana ifata iya mbere igashyiraho isezerano hagati yayo na Isirayeli. Imana isezerana ko izabahindura umutungo wihariye, ubwami bw'abatambyi n'ishyanga ryera, nibaramuka bayumviye kandi bakaguma mu isano bafitanye na Yo.

Kuba ishyanga ryera bisobanuye kuba wiyeguriye Imana no kugaragariza abandi imico yayo, by'umwihariko ku mahanga yari abazengurutse. Na none bari bahamagariwe gukora nk'ishyanga ry'abatambyi bagombaga guhuza abandi bantu n'Imana, bakabayobora kuri Yo kandi bakabigisha inzira zayo n'amategeko yayo. Bagombaga kuba ubutunzi bwihariye bw'Imana kuko yashakaga ko Isirayeli iba umuyoboro wo kumurikira abari mu isi binyuze mu kuyimenya ndetse n'imico yayo.

Iri sezerano kwari ugushyirwaho kw'isano iri hagati y'Imana n'ubwoko bwayo mu buryo bushingiye ku mategeko. Uburyo bukurikizwa mu isezerano rusange, buhinduka gahoro mu mirongo itandukanye, ni ubu: "Nzaba Imana yabo, na bo bazaba abantu banjye" (soma mu Kuva 6:7, Abalewi 26:12, Yeremiya 24:7, Yeremiya 31:33, Abaheburayo 8:10, Ibyahishuwe 21:3).

`Tekereza kuba "ubutunzi bwihariye" bw'Imana! Ni ayahe mahirwe y'umwihariko ashobora kuba akubiye muri ibyo? Ni izihe nshingano zihariye waba ufite?`