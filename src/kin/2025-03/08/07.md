---
title:  Ibindi byo Kwigwa no Kuzirikanwa
date:   22/08/2025
---

Soma amagambo yanditswe na Ellen G. White mu gitabo cyitwa _Abakurambere n'Abahanuzi_, mu gice cyitwa: "Abisirayeli Bahabwa Amategeko", p.245-256, n'ikindi cyitwa: "Urwango Satani Yanga Amategeko y'Imana", p.270-280.

"Mu rwego rwo kugaragaza imiterere itagereranywa y'amategeko yayo, Imana yagambiriye kuyavuga mu buryo budasanzwe, buteye ubwoba. Abisirayeli bagombaga gusobanukirwa ko ikintu cyose cyerekeranye n'umurimo w'Imana kigomba kubahwa mu buryo bukomeye." -Ellen G. White, _Abakurambere n'Abahanuzi_, p. 245 [2016].

Iri hame ryo kubaha riracyakora no muri iki gihe. Rituruka mu gusobanukirwa ugukomera kw'Imana, kuba Ishobora byose ndetse n'ubutware bwayo bukomeye. Kubona ubwiza bw'Imana birema mu mitima yacu kunyurwa bigacisha bugufi ubwibone bwacu. Uko turushaho kubona ukwera kw'Imana, ni ko tuzarushaho kubona ukudatungana ko mu mibereho yacu bidutere kugira inyota yo gushaka guhindurwa n'ubwiza bwayo kandi turusheho kwifuza kumera nka Yo.

Kandi na none, kumenya ko duhabanye na Yo n'amategeko yayo yera bituma twishingikiriza byuzuye ku rupfu Kristo yapfuye mu cyimbo cyacu.

Muri icyo gihe kandi, Yesu yasobanuye neza ko nitwemera Imana nk'Umwami wacu, ntabwo kumvira amategeko yayo bizatugora (Matayo 11:28-30). Kristo yasobanuye neza ko amategeko y'Imana azahoraho (Matayo 5:17-20). Igihe dukomeza amategeko y'Imana bitewe n'uko tuyikunda kandi tukaba tunyuzwe n'ibyo idukorera kubw'agakiza yaduhaye ku buntu, mu mibereho yacu hashobora kuzamo ukuzura k'umushyikirano ukiza tugirana na Yo. Twishimira inyungu tubonera mu gukomeza amategeko yayo (uretse n'ibyo se, nimwitegereze umubabaro n'imiruho bizanwa no kwica amategeko!), dushobora kandi kunezezwa no kumenya ko agakiza kacu kabonerwa muri Yesu, ko kadaturuka mu gukomeza amategeko.

**IBIBAZO:**

`Kwitegura guhabwa amategeko y'Imana byafashije abantu gusobanukirwa n'imyifatire yo kubaha bari bakeneye kugira. Muri iki gihe, mu itorero ryacu ndetse no mu mibereho tugira mu itorero, ni hehe tubona imyifatire nk'iyo yo kubaha no kugaragaza igitinyiro cy'Imana igihe turi imbere yayo? Cyangwa se twagiye tugitakaza buhoro buhoro maze kiza gusa n'ikizimiye?`

`Nimutinde cyane ku buryo isezerano ryubatswe ngo "Nzaba Imana yabo, na bo bazaba abantu banjye." Ni iki ibi bisobanuye kuri twe muri iki gihe, kandi byahishurirwa bite umuntu ku giti cye ndetse n'abantu muri rusange?`

`Icyo Imana idutegeka gukora, inadushoboza kugikora. Ellen G. White avuga ko "Ibyo Idusaba byose idushoboza kubikora." Imigani ya Kristo, p.201. Ni mu buhe buryo umuntu ashyira mu bikorwa iri sezerano, iri "jambo" dabar?`

`Mbese twifata dute imbere y'iyi mvugo rusange ngo "nyuma y'umusaraba amategeko yavuyeho"? Ni iki akenshi, mu by'ukuri baba bavuga ko cyavuyeho?`