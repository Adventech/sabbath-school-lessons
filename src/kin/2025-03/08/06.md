---
title:  Amategeko nk'Isezerano Imana Yaduhaye
date:   21/08/2025
---

`Soma mu Abaroma 3:20-24. Nubwo ibyo Pawulo avuga bisobanutse neza ko tudashobora gukizwa no gukomeza amategeko cumi, ni mu buhe buryo amategeko akwiriye kugira umumaro mu mibereho yacu?`

Ubusobanuro bwo mu Giheburayo buhabwa ijambo _debarim_ ryakoreshejwe mu nyandiko ya Mose igihe yasobanuraga Amategeko Cumi (Kuva 34: 28, Gutegeka kwa Kabiri 4:13, Gutegeka kwa Kabiri 10:4), ntabwo risobanura "amategeko," ahubwo ni "amagambo." Iri "jambo," _debar_ (mu buke), rishobora gusobanura "isezerano." Ni yo mpamvu, ahantu henshi (1 Abami 8:56; 2 Ngoma 1:9; Nehemiya 5:12, 13; Gutegeka kwa Kabiri 1:11; Gutegeka kwa Kabiri 6:3; Gutegeka kwa Kabiri 9:28; Yosuwa 9:21; Yosuwa 22:4; Yosuwa 23:5), ijambo debar risobanurwa nk'izina cyangwa inshinga ivuga igitekerezo cy'isezerano.

Ellen G. White avuga icyo atekereza ku mumaro w'Amategeko Cumi: "Amategeko Cumi ... ni amasezerano icumi." Ellen G. White Comments, _The SDA Bible Commentary_, Vol.1, p. 1105. Amategeko Cumi akwiriye kumvikana nk'amasezerano cumi yatanzwe n'Imana azatuyobora mu nzira y'ukuri kugira ngo ishobore kudukorera ibintu bitangaje. Nyamara tugomba kuyumvira.

`Soma Abaroma 10:4. Ni mu buhe buryo dukwiriye kumvamo amagambo ya Pawulo avuga ko Kristo ari We amategeko "asohoraho"?`

Pawulo avuga ko Yesu Kristo ari "telos" uwo amategeko asohoraho, nyamara ntibisobanura ko yakuyeho amategeko cyangwa ngo ayateshe agaciro. Ahubwo, ibi bisobanura ko Kristo ari We ntego n'icyo amategeko agamije kwerekana; ntabwo bisobanuye ko igitambo cya Kristo cy'impongano gishyira iherezo ku gaciro kayo cyangwa kigatuma aba atagihoraho iteka ryose.

Ibihabanye n'ibyo, Pawuko avuga ku kamaro kâ€™amategeko, n'igihe azamara, ndetse no ku butware bwayo buhoraho (Abaroma 3:31; 1 Abakorinto 7:19, Abagalatiya 5:6). Ubusobanuro bw'ijambo "telos" bwerekana mbere na mbere intego n'umugambi, ntabwo ari ibijyanye n'igihe. Kristo ni urufunguzo ruhishura ubusobanuro nyakuri bw'amategeko y'Imana ndetse n'intego yayo. Bityo rero, byaba atari byo kuvuga ko Kristo yahinduye ubusa amategeko, cyangwa ngo abe yarayavanyeho ndetse no kuyatesha agaciro. Kristo ni intego y'amategeko, ni we amategeko yerekana.

`Amategeko atwereka Yesu mu buhe buryo? Ni ukuvuga ngo, ni iki amategeko aduhishurira ku bitwerekeyeho, cyatwereka Yesu mu by'ukuri?`