---
title:  Kwitegura Kwakira Impano
date:   18/08/2025
---

`Soma mu Kuva 19:9-25. Ni mu buhe buryo Imana yateguriye Abisirayeli kwakira Amategeko Cumi?`

Imana yatanze amabwiriza asobanutse ku byo Abisirayeli bagombaga gukora mu kwitegura ugutangwa kw'amategeko kuri Sinayi. Kwera kugaragara inyuma kwagombaga kwerekana ukwiyegurira Imana kwabo kuzuye. Bagombaga kuba biteguye ukwigaragaza gufite ubwiza kw'icyubahiro cy'Imana cyari hafi kuza. Kandi igihe cyari kije, cyaherekejwe no guhinda kw'inkuba no kurabya kw'imirabyo, kandi igicu kinini cyaje ku musozi; ndetse ijwi ry'impanda ryarirangiriye cyane, ku buryo abantu bose bari mu ngando bahinze umushyitsi" (Kuva 19:16). Amategeko Cumi ni umutima wo guhishurirwa Imana n'inyigisho z'imyitwarire zigishwa muri Bibiliya. Ni umugabane w'ingenzi kandi ukaba urufatiro rw'inyoko muntu yose; amahame akubiyemo ahoraho iteka ryose kandi areba abari mu ijuru no mu isi.

Dukurikije ibyo Bibiliya itubwira, Amategeko icumi yavuzwe n'Imana (Kuva 19:19; Kuva 20:1; Gutegeka kwa Kabiri 5:4, 5, 24), kandi ni Yo yayanditse (Kuva 24:12, Kuva 31:18, Gutegeka kwa Kabiri 5:22). Yahawe Mose inshuro ebyiri nk'impano yihariye (Kuva 32:19; Kuva 34:1; Gutegeka kwa Kabiri 10:1, 2).

Mu gitabo cyo Kuva, amategeko cumi yitwa "Ibihamya" (mu Giheburayo ni '_edu≈•_' [kuva 31:18]); cyangwa akitwa "amagambo y'isezerano" (mu Giheburayo ni _dibre habberit_; Kuva 34:28). Mu gitabo cyo Gutegeka kwa Kabiri, yanditswe ku "bisate by'amabuye by'isezerano" (Gutegeka kwa Kabiri 9:9, 11, 15). Nta gitabo na kimwe cyo mu Giheburayo gikoresha amagambo "Amategeko cumi" (Mu giheburayo ni: _mitzwot_, "amategeko".) Ibiri amambu, inshuro eshatu zose bayita "amagambo icumi" Mu Giheburayo ni '_aseret haddebarim_,' rikomoka kuri _dabar_, bisobanura "ijambo, interuro, ikintu, ibintu bifatika, ibwirwaruhame, inkuru, isezerano, amagambo avuzwe n'umuntu." (Soma mu Kuva 34:28, Gutegeka kwa Kabiri 4:13, Gutegeka kwa Kabiri 10:4).

Amategeko Cumi yanditswe mu ngeri ebyiri zitandukaniye ku tuntu duto; yanditswe mu ngeri ya mbere mu Kuva 20:1-17, mu ngeri ya kabiri yanditswe mu Gutegeka kwa Kabiri 5:6-21. Mu ngeri ya kabiri, Mose yayagejeje ku Bisirayeli akoresheje imvugo, ubwo hakaba hari hashize imyaka 40 atangiwe kuri Sinayi, mbere gato yuko abo bantu binjira mu Gihugu cy'Isezerano (Gutegeka kwa Kabiri 1:3, 4; Gutegeka kwa Kabiri 4:44-47). Ibihe bari barimo ni byo bishobora gusobanura impamvu z'iryo tandukaniro rito riri hagati y'izo ngeri zombi. Igihe Pawulo yavugaga amategeko mu nshamake nk'urukundo, ibyo yavuze yari abikuye mu mategeko cumi (Abaroma 13:8-10). Mu by'ukuri, urukundo ni inshamake y'amategeko y'Imana kubera yuko ari Imana y'urukundo (1 Yohana 4:16).

`Mbese usobanukirwa ute igitekerezo cy'amategeko cumi nk'imvugo yerekana urukundo rw'Imana? Ibyo bisobanuye iki? Ni mu buhe buryo urukundo rw'Imana ruhishurirwa muri yo?`