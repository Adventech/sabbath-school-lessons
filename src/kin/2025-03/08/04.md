---
title:  Impano y'Amategeko Cumi
date:   19/08/2025
---

`Soma mu Kuva 20:1-17. Ni ayahe mahame ari mu mategeko cumi, kandi akurikiranyijwe ate?`

Nimwite kuri iki: Amategeko Cumi ntatangizwa itegeko ahubwo atangizwa igikorwa cy'ubuntu Imana yakoreye ubwoko bwayo:

"Ndi Uwiteka Imana yawe yagukuye mu gihugu cya Egiputa mu nzu y'uburetwa" (Kuva 20:2). Mbere na mbere, Imana yerekana ubuntu bwayo binyuze mu guha Abisirayeli umudendezo n'agakiza, kandi icyo gihe ni bwo gusa ibahishuririra ubushake bwayo. Aya mategeko yagombaga kwitonderwa biturutse mu rukundo no kunyurwa n'ibyo Imana yabakoreye.

Ijambo ry'Imana rikuru ribumbira hamwe Amategeko Cumi ni "urukundo" (Abaroma 13:10). Itegeko rikomeye kurusha ayandi yose ni urukundo, rugaragazwa mu buryo bubiri: gukunda Imana (Gutegeka kwa Kabiri 6:5) no gukunda mugenzi wacu (Abalewi 19:18).

Mu mategeko ane abanza, amategeko cumi asobanura icyo gukunda Imana bisobanuye; mu mategeko atandatu akurikiraho, amategeko asobanura icyo gukunda mugenzi wawe bisobanuye. Amategeko cumi atangirira ku kubaha Imana tukayirutisha byose (urukundo mu cyerekezo gihagaze) maze agakomereza ku kubaha abandi (urukundo mu cyerekezo gitambitse):

1. Kubaha Imana no kugaragaza ko ifite igitinyiro uyiha umwanya wa mbere kandi usumba iyindi yose mu bihe byose byo mu mibereho yawe (itegeko rya mbere);
2. Kubaha umwanya w'umwihariko Imana irimo no kuwubungabunga, maze ntuyisimbuze ikigirwamana cy'ishusho iyo ari yo yose, cyaba ikigaragarira amaso, cyangwa icyo mu buryo bw'ikimenyetso, cyangwa mu buryo bw'umwuka. Urukundo rwacu rutunganye kurusha urundi rwose ni urw'Uwiteka (itegeko rya kabiri);
3. Kubaha izina ry'Imana-uko ivugwa ndetse n'imico yayo (itegeko rya gatatu);
4. Kubaha umunsi wayo w'ikiruhuko no kuyiramya-Isabato (itegeko rya kane)
5. Kubaha ababyeyi (itegeko rya gatanu);
6. Kubaha ubuzima (itegeko rya gatandatu);
7. Kubaha umubano w'abashakanye (itegeko rya karindwi);
8. Kubaha umutungo w'abandi (itegeko rya munani);
9. Kubaha agaciro abandi bafite mu muryango mugari w'abantu (itegeko rya cyenda);
10. Kwiyubaha kugira ngo ibitekerezo byo kwikunda bitangiza imico yacu (itegeko rya cumi).

`Nk'uko Yesu ubwe yabivuze ati: "Nimunkunda, muzitondera amategeko yanjye" (Yohana 14:15, soma no mu 1 Yohana 4:20, 21). Muri ubu buryo, kumvira nyakuri ni ukugaragariza Yesu ko umukunda kandi wanyuzwe [n'ibyo yagukoreye], urukundo rugaragarizwa mu buryo burusha ubundi bwose imbaraga bw'ukuntu dufata bagenzi bacu.`