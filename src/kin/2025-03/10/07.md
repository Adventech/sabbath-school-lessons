---
title:  Ibindi byo Kwigwa no Kuzirikanwa
date:   05/09/2025
---

Soma igitabo cyanditswe na Ellen G.White cyitwa "_Abakurambere n'Abahanuzi_," igice kivuga iby'Ubuturo Bwera n'Imirimo Yabukorerwagamo, pp. 281-294.

Ubuturo bwera bwari ahantu hihariye; aho impongano zatangirwaga ku bw'ibyaha byicujijwe by'ubwoko bw'Imana. Mu by'ukuri, hari ahantu umugambi wose w'agakiza wagombaga kugaragarizwa, ku bana ba Isirayeli igihe bari mu butayu. Gutsindishirizwa, kwezwa, ndetse n'urubanza byose byigishirizwaga mu buturo bwera. Buri gitambo cy'itungo cyashushanyaga urupfu rwa Yesu, imbabazi z'icyaha, ndetse no gukurwaho ibyaha. Nanone kandi, hamwe n'ibyo bitambo hari amategeko y'Imana, urufatiro rwo gukiranuka.

"Amategeko y'Imana yari mu isanduku ni yo yari ishingiro rikomeye ry'ubutungane n'urubanza. Ayo mategeko yaciraga urubanza rwo gupfa uwabaga yayishe; ariko hejuru y'amategeko hari intebe y'ubuntu. Kuri iyo ntebe ni ho hagaragariraga ubwiza bw'Imana kandi kubwo guhongerera, imbabazi zahabwaga umunyabyaha wihannye. Uko ni na ko biri mu murimo wa Kristo wo kuducungura, ushushanywa n'umurimo wo mu buturo bwera, 'imbabazi n'umurava birahuye, gukiranuka n'amahoro birahoberanye" (Zaburi ya 85:10). Ellen G. White, _Abakurambere n'Abahanuzi_. p. 285.

**IBIBAZO:**

`Ni kangahe wigeze kuvuga uti: "Ibyo Uwiteka ansaba gukora byose nzabikora"? Mbese waba warageze ku ntego mu mbaraga zawe?`

`Ku iherezo ry'iminsi 40 Mose yamaze ari kumwe n'Uwiteka ku musozi Sinayi, Imana yashimangiye yuko Abisirayeli bagomba kweza isabato, kuko yagombaga kuba ikimenyetso hagati yayo na bo kuko Uwiteka ari we wagombaga kubeza. Ni uruhe ruhare ukwera ndetse no gutungana bigira mu kweza isabato?`

`Uwiteka yashakaga yuko bubaka ubuturo bwera kugira ngo "ature hagati muri bo." Mbega uburyo bitangaje kubona uburyo aha hantu hari isoko y'agakiza ka Isirayeli. Hano muri ubu buturo bwera, ni ho Imana yabaga hagati mu bwoko bwayo-aho umugambi w'agakiza wagaragarijwe mu buryo bw'ikigireranyo. Ni iki ibi bitubwira cyerekeranye n'uburyo Imana ari yo yonyine dukesha agakiza kacu?`

`Bisobanuye iki kuba, binyuze mu maraso, ibyaha byabo byose byarazanwaga mu buturo bwera, mu nzu y'Imana? Ni mu buhe buryo uku kuri gutangaje kugaragaza icyo Yesu yadukoreye ku musaraba ndetse n'icyo ari kudukorera ubu mu buturo bwera bwo mu ijuru?`