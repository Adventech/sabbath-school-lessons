---
title:  Gahunda yo Kugarurira Icyacumi no Gutura Amaturo
date:   05/09/2025
---

### Imana Ntihemuka

"_Kuko ibyanditswe bivuga biti "Umwizera wese ntazakorwa n'isoni_" (Abaroma 10:11).

Hari mu gihe cy'amateraniro makuru muri Zambia kandi Pasiteri Mundia yagombaga kubwiriza mu materaniro makuru yaberaga ahitwa i Lwimba, mu birometero bike uvuye i Lusaka, umurwa mukuru w'igihugu cya Zambia. Buri nyuma ya saa sita, Pasiteri Mundia yabonaga umwanya wo kuganira n'abahungu ndetse n'abakobwa bakundaga kumutega amatwi.

Umunsi umwe nyuma ya saa sita, uwitwa Freddy, umwana w'umuhungu wigaga mu mwaka wa gatanu yegereye Pasiteri Mundia amuha ubuhamya bwe. Freddy yagaragaje ko ubwo yari mu mwaka wa gatatu, yabaga uwa nyuma mu ishuri rye, agatsindwa mu gihe abandi bose babaga batsinze. Yumvaga yava mu ishuri kuko abandi banyeshuri bamusekaga. Freddy yaje kunguka igitekerezo: kuki ntabwira Imana iby'uru rugamba?

Nyuma y'icyo gitekerezo, uwo muhungu yarapfukamye arasenga, aravuga ati: "Mana, uzi urugamba ndiho rw'amasomo yanjye. Inshuti zanjye ziratsinda mu gihe njye nsindwa, kandi buri gihe ziranseka. Nanjye mfasha gutsinda ndakwinginze. Niba ushobora gufasha abatakuzi bagatsinda, kuki njye ukwizera utamfasha? Ndakwinginze Mana, ndashaka gutsinda mpereye ubu. Amen."

Nyuma yo kuganira n'Imana, Freddy yiganye umwete. Nyuma y'ibyumweru bike, mu gihe cy'isuzuma bumenyi, Freddy yatangajwe no kumva mwarimu atangaje ko ari we wabaye uwa mbere mu ishuri. Kuva kuri uwo munsi utazibagirana kugeza uyu munsi, Freddy aracyari ku mwanya wa mbere mu ishuri, kandi ashimira Imana cyane kuba yaramuhinduye umuhanga.

> <p>ICYO DUHAMAGARIRWA:</p>
> Bene Data bashiki bwanjye, Bibiliya iragira iti: "Umwizera wese ntazakorwa n'isoni" (Abaroma 10:11). Tanga kandi wiringire yuko Imana izaguha umugisha kandi izaguha ibyo ukeneye byose.

**IMANA MBERE YA BYOSE!**

**DUSENGE:**