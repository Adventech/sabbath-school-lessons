---
title:  Isezerano n'Igishushanyo Mbonera
date:   30/08/2025
---

### Aho icyigisho cy'iki cyumweru gishingiye:
Kuva 24:1-18;1 Abakorinto 11:23-29; Abalewi 10:1, 2; Ezekiyeli 36:26-28; Kuva 25:1-9; Kuva 31:1-18.

> <p>Icyo kwibukwa:</p>
> "Mose araza abwira abantu amagambo y'Uwiteka yose n'amategeko ye yose, abantu bose bamusubiriza icyarimwe bati "Ibyo Uwiteka yavuze byose tuzabikora" (Kuva 24:3).

Uwiteka yifuzaga kubana n'ubwoko bwe ndetse no gutura hagati muri bo nk'Imana yabo, Umuremyi wabo ndetse n'Umucunguzi wabo. Yaturemeye gusabana na We. Ariko niba isano y'ingenzi tugirana n'abandi bantu ishobora kubakira gusa ku gihe ndete n'umwete, ni ko biri no ku isano mpagarike tugirana n'Imana. Iyo sano ishobora kuzamuka kandi igakura, ariko ibyo bibaho gusa igihe tumara umwanya uhagije turi kumwe n'Imana. Mu buryo bugaragara, ibi bisobanuye kwiga ijambo ryayo (Imana ivugana natwe), gusenga (gukingurira Imana imitima yacu), ndetse no kubwira abandi ibyerekeranye n'urupfu rwa Kristo, kuzuka kwe, ndetse no kugaruka kwe (kugira uruhare mu murimo w'Imana). Uko Imana izarushaho kuduha imigisha, ni ko natwe tuzarushaho kuba imiyoboro inyuzwamo imigisha igera ku bandi.

Imana ni Yo dukwiriye guhanga amaso, amaso yacu ntabwo dukwiriye kuyahanga kuri twebwe ubwacu (Abaheburayo 12:1, 2). Binyuze mu gusabana na yo, Imana ibasha kuduha imbaraga zo gukurikiza inyigisho zayo, ari byo bisobanuye kubaha Ijambo ryayo. Ntabwo bitangaje kuba igisekuru cyo mu minsi y'imperuka cy'abayoboke ba Kristo bagaragazwa nk'ubwoko "bwitondera amategeko y'Imana kandi bufite kwizera nk'ukwa Yesu" (Ibyahishuwe 14:12). Birumvikana, mu by'ukuri: dukunda Imana, kandi urwo rukundo ni rwo rudutera kuyubaha.