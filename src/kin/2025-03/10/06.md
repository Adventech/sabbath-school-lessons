---
title:  Kuzuzwa Umwuka w'Imana
date:   04/09/2025
---

Imana yahaye Mose amabwiriza yerekaranye na buri kintu cyose mu gutegura imirimo yagombaga gukorerwa mu buturo bwera. Abatambyi bagombaga kugira imyambaro y'abatambyi, ariko umutambyi mukuru yambaraga efodi yihariye, yabaga iriho amazina y'abana ba Isirayeli. Nanone kandi umutambyi mukuru yambaraga umwambaro wo ku gituza, wabaga urimo Urimu na Tumimu kandi wagombaga kuba ku mutima we (Kuva 28). Abatambyi bose bagombaga kwezwa (Kuva 29). Ibindi bintu byagombaga guteguranwa ubwitonzi byari igicaniro cy'imibavu, igikarabiro, amavuta yo gusiga, ndetse n'imibavu (Kuva 30).

`Soma Kuva 31:1-18. Ni ubuhe bufasha Imana yatanze kugira ngo amabwiriza yose arebana n'ubuturo bwera ndetse n'imirimo yakorerwagamo bibashe gutegurwa kandi bikorwe mu buryo bwiza?`

Ku nshuro ya mbere mu Byanditswe Byera, ni bwo dusoma yuko Imana izuzuza umuntu umwuka wayo. Ibyo bisobanuye iki? Besaleli yahawe imbaraga zo gukora kinyamwuga mu buturo bwera. Yujujwe umwuka, ahabwa ubumenyi, ahabwa gusobanukirwa, ndetse n'ubuhanga ku bintu by'ubukorikori byari bikenewe. Ikiyongereyeho, Imana yahaye Oholiyabu ndetse n'abandi banyabukorikori umwuka nk'uwo wo kubafasha muri uwo murimo.

Muri uwo murimo wose, Isabato y'Imana igaragazwa nk'ikimenyetso kiri hagati y'Imana n'ubwoko bwayo kigaragaza yuko Uwiteka ari we ubeza. Bisobanuye yuko kubahiriza itegeko rya kane bifitanye isano no kwezwa. Nyuma yaho Ezekiyeli yaravuze ati: "Maze kandi mbaha n'amasabato yanjye ngo abe ikimenyetso hagati yanjye na bo, kugira ngo bamenye yuko ari njye Uwiteka ubeza" (Ezekiyeli 20:12).

Isabato ntabwo ari urwibutso rutwibutsa gusa ko Uwiteka ari Umuremyi (Itangiriro 2:2,3), Umucunguzi, ndetse n'Imana (Gutegeka kwa kabiri 5:15; Mariko 2:27, 28), ahubwo inatwibutsa yuko Uwiteka ari Uwera. Imana ihindura ubwoko bwayo ikoresheje kugaragaza ubwiza bwayo, binyuze mu Mwuka wayo ndetse n'ijambo ryayo, ubwoko bw'Imana burushaho kugaragaza imico myiza y'urukundo, itarangwamo inarijye kandi irangwa n'umuco wo kubabarira.

Impano ikomeye Imana yahaye Mose ni Amategeko Cumi yayo (Kuva 31:18). Imana ubwayo yaranditse kandi itanga ibisate bibiri byari byanditsweho Amategeko Cumi (Kuva 31:18; Gutegeka kwa kabiri 9:9-11). Ibyo bisate byagombaga gushyirwa Ahera Cyane, mu isanduku y'isezerano yari munsi y'intebe y'ihongerero (Kuva 25:21).

`Ijambo "intebe y'ihongerero" rikomoka ku ijambo ry'Igiheburayo rifite umuzi usobanura "guhongerera." None se kuki iyi "ntebe y'ihongerero" yagombaga gushyirwa hejuru y'amategeko y'Imana? Ni ibihe byiringiro dukwiriye kubonera muri ibyo?`