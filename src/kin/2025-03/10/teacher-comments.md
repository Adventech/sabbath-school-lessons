---
title:  Ubusobanuro Bugenewe Abigisha
date:   05/09/2025
---

#### Umugabane wa I: Inshamake

Isomo ry'Urufunguzo: Kuva 24:3

Aho Icyigisho Gishingiye: Kuva 24:1-31:18

**Ijambo ry'Ibanze**

Uwiteka yakijije ubwoko bwe, abukura mu bubata bwa Egiputa, abuha umudendezo, abunyuza mu butayu, abugeza imbere Ye ku musozi Sinayi, kandi agirana na bwo isezerano ry'urukundo (Kuva 19:3-6; Gutegeka kwa Kabiri 7:9, 12; Nehemiya 9:32). Ubuntu bwe no kwita ku bwoko bwe biratangaje cyane. Mu kugaragaza gukomeye ubwiza bwayo ku musozi Sinayi, Imana yatanze amasezerano icumi (impano y'Amategeko Cumi, yavuzwe mu gitabo cyo Kuva 20) kandi iyasobanura mu buryo burambuye mu mabwiriza y'isezerano (Kuva 20:22-23:19). Ubu noneho Uwiteka yakomeresheje iri sezerano yagiranye na Isirayeli mu muhango ukomeye ushingiye mu gitambo cy'inyamaswa, cyagaragazaga igitambo cya Kristo, kandi kigashyirwaho ikimenyetso cy'amaraso.

#### Umugabane wa II: Ubusobanuro

**Gukomezwa kw'Isezerano**

Gukomezwa kw'isezerano gukubiyemo ibikorwa byinshi by'ingenzi:

· Kugaragazwa kw'amagambo n'amategeko y'Imana binyuze mu magambo yavuzwe na Mose (Kuva 24:3),

· Inyandiko ya Mose y'igitabo cy'isezerano (Kuva 24:4a);

· Kubaka igicaniro (Kuva 24:4b);

· Gushyiraho amabuye 12 y'urufatiro, ahagarariye imiryango 12 y'Abisirayeli (Kuva 24:4c);

· Ibitambo byoswa n'ibitambo by'uko bari amahoro (Kuva 24:5);

· Mose amisha kimwe cya kabiri cy'amaraso y'igitambo ku gicaniro (Kuva 24:6);

· Mose asoma igitabo cy'isezerano (Kuva 24:7a);

· Igisubizo cy'abantu cyemera ibyavuzwe (Kuva 24:3,7b);

· Mose amisha ikindi kimwe cya kabiri cy'amaraso y'igitambo ku bantu (Kuva 24:8a);

· Amagambo ya Mose: "Ngaya amaraso y'isezerano (iyo nteruro igaragara hano gusa muri Bibiliya y'Igiheburayo; gereranya na Zakariya 9:11, Matayo 26:28, Mariko 14:24) yuko Uwiteka asezeranye namwe, nk'uko ayo magambo yose ari" (Kuva 24:8b);

· Ifunguro ry'isezerano hamwe n'abakuru 74 ku musozi Sinayi (Kuva 24:9-11).

Mu gushyirwaho kw'isezerano, ubwoko bw'Imana bwasubije inshuro eshatu mu buryo bumwe ku magambo yuje ubuntu Imana yari imaze kuvuga bati: "Ibyo Uwiteka yavuze byose tuzabikora" (Kuva 19:8; soma no Kuva 24:3,7). Ni ikihe kibazo cyari mu isezerano riteye gutyo? Bivuze ko, berekanye ukwirarira kwabo, gusobanukirwa by'amajyejuru imbaraga z'icyaha ndetse n'ukwa kamere yabo y'ubunyacyaha, hamwe no kunanirwa kumenya ko bakeneye ubufasha bw'Imana. Mu by'ukuri, nyuma y'ibyumweru bike gusa, abenshi muri bo bari batangiye kubyina bazengurutse ikimasa cy'izahabu. Igisubizo nyakuri cyagombaga kuba iki ngo: "Kubwo gufashwa n'Imana ndetse n'imbaraga z'ubuntu bwayo, tuzakora ibyo Uwiteka yavuze byose."

Yosuwa, umugaragu ukiranuka wa Mose kandi waje kuba umuyobozi w'indashyikirwa w'ubwoko bw'Imana, we ubwe yumvise aya masezerano kandi yari azi uburyo abo bantu bari abanyentege nke, kandi bacika intege mu buryo bworoshye. Akenshi yagiye abona ubuhakanyi bw'Abisirayeli. Hanyuma y'aho igihe bongeraga kuvuga bati: "natwe tuzakorera Uwiteka" (Yosuwa 24:18), Yosuwa yababwiye akomeje ko "ku bwabo batabasha gukorera Uwiteka" (Yosuwa 24:19), kuko icyemezo cyabo kitari gishikamye, kuko bari bacyimakaza bimwe mu bigirwamana bya gipagani (soma Yosuwa 24:14, 23) kandi ntabwo bari bishingikirije ku bufasha bw'Imana ahubwo bari bishingikirije ku mbaraga zabo. Nyarara Yosuwa we ubwe yaravuze ati: "ariko njye n'inzu yanjye tuzakorera Uwiteka" (Yosuwa 24:15).

Imana yararitse Mose hamwe na Aroni n'abahungu be babiri, Nadabu na Abihu ndetse n'abakuru b'Abisirayeli 70 ngo bajye guhurira na Yo ku musozi Sinayi (Kuva 24:9, 10). Binyuze mu kubereka ubwiza bwayo bubegereye, Imana yashakaga kurushaho kubagaragariza uwo yari We. Bivugwa yuko kuri uwo munsi bariye kandi bakanywa. Ntabwo havugwa uwari wateguye uwo munsi mukuru, nubwo bigaragara ko ari Uwiteka ubwe. Gusangirira hamwe bwari ubundi buryo bwo gushyira ikimenyetso ku isezerano, ni ukuvuga yuko iryo funguro ryari ifunguro ry'isezerano. Mu bihe bya Bibiliya, igikorwa cyo gusangirira hamwe cyatumaga harushaho kuba ubucuti bwimbitse ndetse n'umurunga w'ubuvandimwe. Iyo habaga hari ikintu kitagenda neza hagati y'abo bantu babaga basangirira hamwe, cyashakirwaga umuti, kandi ababaga basangirira hamwe bahanaga isezerano ryo bazakomeza kuba hamwe iteka (urugero, soma iby'ifunguro rya Yakobo na Labani, mu gitabo cy' Itangiriro 31:54).

Natwe tugira umushyikirano w'isezerano nkuwo igihe twibuka ubuzima ndetse n'urupfu bya Yesu mu gihe cy'umuhango wo kujya ku meza y'Umwami, cyangwa umuhango w'Ifunguro Ryera. Imana irarikira abizera kugirana na Yo umushyikirano wa bugufi ndetse no gushyikirana n'abandi binyuze mu gusangirira hamwe barya kandi banywa. Abitabira umuhango wo kurira ku meza y'Umwami baba bagize umuryango umwe na Kristo kuko uwo muhango ugaragaza mu buryo bugaragara icyo Kristo yadukoreye. Umuhango w'Ifunguro Ryera ni igihe itorero ryayo ryongera guhabwa imbaraga kandi n'umuryango w'abizera ukongera kuvugururwa, bigaragaza yuko Uwiteka ari Umwami ndetse n'Inshuti. Abizera b'itorera bahurizwa kuri We kandi bakunga ubumwe hagati yabo. Bezwa nuko ari kumwe na bo. Umurunga ushyirwaho ikimenyetso n'ubwiza bwayo ndetse nʼIjambo ryayo.

**Ubuturo bwera bw'Imana**

Hafi kimwe cya gatatu cy'igitabo cyo Kuva kivuga iby'ubuturo bwera, ibi bigaragaza akamaro kabwo. Kuva 25-31 hagaragaza ubusobanuro bw'igishushanyo mbonera, amabwiriza yerekeranye n'uburyo bwagombaga kubakwa, ndetse n'ibikoresho byagombaga gukoreshwa, mu gihe Kuva 35-40 havuga uburyo bwo kubwubaka ndetse n'uburyo bwo kwegurira Imana ubuturo bwera kubw'imikoreshereze yabwo yera. None se akamaro k'ayo magambo ni akahe?

Ikintu cy'ingenzi cyane mu buturo bwera ntabwo ari ibikoresho byabagamo, nubwo na byo bitakwirengagizwa kuko byashyiragaho urwego rw'ibyajyaga gukorerwa mu buturo bwera. Ikintu cy'ingenzi kurusha ibindi ni igikorwa cyahakorerwaga.

Ni nko kujya aherekanirwa ibirori ugiye kureba imigabane itandukanye y'umukino. Ibikinirwa imbere y'abantu byerekana niba ari kumanywa cyangwa nijoro, niba biri kubera mu mujyi, ibwami, ku irimbi cyangwa ibirori by'ubukwe, abakinnyi bakuru ndetse n'andi makuru. Igihe ndetse n'ahantu inkuru yabereye ni ingenzi cyane kugira ngo umuntu asobanukirwe n'inkuru. Mu buryo nk'ubwo, icyo twibandaho mu buturo bwera kigomba kuba inkuru ubwayo, ntabwo ari aho yakiniwe, ibikoresho, ndetse n'ubwoko bw'igitambo, kugira ngo dusobanukirwe ikiri kugaragazwa. Dukeneye kumenya ubusobanuro bwabwo bwose. Ubuturo bwera ni isomo ry'urwibutso rutwibutsa umugambi w'Imana w'agakiza.

Imirimo yakorerwaga mu buturo bwera igaragaza igikorwa cy'Imana. Uburyo bugaragaza Imana; icyo ishyigikiye; agaciro ishyigikira; uburyo ikiza umunyabyaha wihannye; uburyo ihangana n'icyaha n'uburyo ihana abanyabyaha banga kwihana; uburyo ica urubanza kandi ikazana igisubizo ku kibazo cyatewe n'icyaha, kugira ngo umunsi umwe ikibi kizakurweho burundu. Iki gikorwa kigaragaza yuko amahoro, ubwiyunge, ndetse n'umutekano bizongera kugaruka.

Imana yashakaga kubana n'ubwoko bwayo. Ubuturo bwera bwari ahantu ho ku isi ho kubabwa n'Imana, bitavuze ko itari kumwe na bo, cyangwa ko yashoboraga gukwirwamo, ahubwo kubera yuko yashakaga kugaragariza ubwoko bwayo mu buryo bugaragara ko batari bonyine, ko bataretswe, batirengagijwe, ahubwo ko yabitagaho.

Intumwa Pawulo asobanura neza ko Imana itaba mu mazu yubatswe n'abantu (Ibyakozwe n'Intumwa 17:24,25), kandi Salomo na we ubwo yari amaze kuyubakira urusengero rutangaje i Yerusalemu yavuze ko Imana itabasha gukwirwa mu majuru abivuga muri aya magambo: "Ariko se ni ukuri koko Imana izaturana n'abantu mu isi? Dore ijuru ndetse n'ijuru risumba ayandi nturikwirwamo, nkanswe iyi nzu nubatse" (2 Ngoma 6:18). Salomo yakomeje avuga ati: "Ngo ubone uko ujya wumva gusenga umugaragu wawe nzajya Nsenga nerekeye aha ....... mu buturo bwawe ari bwo ijuru, kandi uko uzajya wumva ubabarire" (2 Ngoma 6:20, Ni koko ujye wumva uri 21). Imana mu rukundo rwayo n'imbabazi zayo iramanuka ikagera ku rwego rwacu, ikinjira mu gihe cyacu ndetse n'aho turi kugira ngo ibane natwe.

Kwigaragaza kw'Imana kwabayeho guturutse ku cyifuzo cyayo yari ifitiye Isirayeli ngo bayubakire ubuturo bwera hagati mu ngando. Uwiteka yaravuze ati: "Muzanyubakire ihema kugira ngo nture hagati muri mwe" (Kuva 25:8, BII). Ntiwirengagize icyungo "kugira ngo" kuko iki cyungo ari ingenzi mu busobanuro bw'iri somo. Ntabwo Imana ikeneye ubuturo bwera kugira ngo ibe, cyangwa ibane n'ubwoko bwayo. Ubwiza bwayo bwari kumwe na bo ibihe byose, nk'uko ingingo y'ingenzi y'igitabo cyo Kuva ari uko ubwiza bw'Imana buri kumwe n'ubwoko bwayo. Nyamara, nyuma yaho Imana ikoresha icyungo cy'Igiheburayo "_lamed_" ("kugira ngo"), mu gitabo cyo Kuva 29:46b, kugira ngo buri wese asobanukirwe yuko umugambi w'ubuturo bwera ari uwo kugira ngo Imana ibane n'ubwoko bwayo no kugaragaza ubwiza bwayo (Kuva 29:42-46).

Igihe urusengero Salomo yari yarubakiye Uwiteka muri Yerusalemu rwasenywaga na Nebukadinezari, maze n'abantu bakajyanwa mu bunyage bitewe no kutizera kwabo (Daniyeli 9:4-20), ibinyujije ku muhanuzi Ezekiyeli, Imana yasezeraniye ubwoko bwayo ko izaba "ubuturo bwera bwabo mu bihugu batataniyemo" (Ezekiyeli 11:16).

Imana yategetse Mose kubaka ubuturo bwera akurikije icyitegererezo cy'ubuturo bwera bwo mu ijuru yaherewe ku musozi Sinayi (Kuva 25:9, 40; soma ibindi kuri iyi ngingo mu busobanuro bw'icyigisho cya 13). Ahantu h'ingenzi cyane mu buturo bwera ni Ahera Cyane ndetse n'isanduku y'isezerano yabagamo, yitwaga isanduku y'ibihamya (Kuva 25:16), kubera yuko amagambo y'Imana y'ibihamya cyangwa Amategeko Cumi yagombaga gushyirwa muri iyo sanduku (Kuva 40:20). Ku mutwe w'iyo sanduku hashyirwaga umupfundikizo w'impongano ukozwe muri zahabu, intebe y'ihongerero ("_Kaporet_" mu Giheburayo, rikomoka ku muzi "_kapar_", "impongano", mu Kigiriki, _hilasterion_). Hari ahantu kwiyunga guheruka gukorerwa kandi n'ibyaha by'ubwoko bw'Imana bigakurwaho. Aha, Imana yatanze igisubizo ku kibazo cyatewe n'icyaha ndetse n'ikibi (soma Abalewi 16:15, 16, 30). Yesu Kristo ni We Mpongano, ni We Ntebe y'Imbabazi, Igitambo cy'Impongano uduhongerera kandi utwezaho ibyaha byacu (Abaroma 3:25, 1 Yohana 2:2).

#### Umugabane wa III: Gushyira mu Bikorwa

1. Nyuma yuko Salomo yari amaze kubaka urusengero, Imana yaramubwiye iti: "maze abantu banjye bitiriwe izina ryanjye nibicisha bugufi bagasenga, bagashaka mu maso hanjye bagahindukira bakareka ingeso zabo mbi, nanjye nzumva ndi mu ijuru mbababarire igicumuro cyabo, mbakirize igihugu" (2 Ngoma 7:14). Ni mu buhe buryo, nk'abizera, dushobora gushyira mu bikorwa iyi nama? Ni iki kibangamira amasengesho yacu, kigatuma Imana itumva ngo isubize gutaka kwacu?

2. Ni mu buhe buryo tuvugurura isezarano ry'urukundo tugirana n'Uwiteka mu gihe cy'umuhango w'Ifunguro Ryera? Mbese dukeneye gutegura ibirori bidasanzwe kugira ngo tubashe gukora ibyo? Sobanura.

3. Yesu Kristo "yabaye umuntu, abana natwe" (Yohana 1:14). Mu Kigiriki, bisobanurwa ngo, "yaturanye natwe." Ni mu buhe buryo kwigira umuntu kwa Yesu n'imibereho ye ya hano ku isi bikwizeza yuko ari kumwe nawe kandi asobanukiwe amakuba yawe, ibibazo byawe ndetse n'ingorane z'ubuzima bwawe?