---
title:  Hagati Mu Bwoko Bwe
date:   03/09/2025
---

Imana yari irimo kwigisha ubwoko bwayo binyuze mu buryo butandukanye, kandi bumwe muri ubwo buryo ni ubuturo bwera. Ibikorwa byose byakorerwaga mu buturo bwera byerekanaga Yesu; kandi byari imfashanyigisho mu mugambi w'agakiza, wajyaga gusohora binyuze muri Yesu mu binyejana byinshi byajyaga kuzakurikiraho.

`Soma mu Kuva 25:1-9. Ni ukuhe kuri kw'ingenzi, kw'ibifatika, kandi kw'iyobokamana kugaragara muri iyo mirongo?`

Nubwo Imana ari yo yari iyoboye Abisireyeli kandi ikaba yari hafi yabo, yategetse Mose kubaka ubuturo bwera: "Kandi bandemere ubuturo bwera, nture hagati muri bo" (Kuva 25:8). Mu buryo bugaragara, Imana yashakaga kuberaka yuko, mu by'ukuri, yari kumwe na bo. Nubwo inshuro nyinshi bari barakoze ibyangwa n'Uwiteka, ntabwo yari yarabaretse, kandi "bamaze kongera kugirirwa ubuntu n'Imana" (Ellen G. White, _Abakurambere n'Abahanuzi_, p. 281), bahawe itegeko rivuye ku Mana, maze imirimo yo kubaka ubuturo bwera iratangira.

Bibiliya itubwira yuko Imana itaba mu nsengero zubatswe n'abantu (Ibyakozwe n'Intumwa 7:47-50) kubera yuko iruta ijuru ry'amajuru, kandi ikaba idashobora gukwirwa mu ijuru. Ubwo Pawulo yari ku musozi witwa Areyopago, muri Atenayi yaravuze ati: "Imana yaremye isi n'ibiyirimo byose, Iyo kuko ari yo Mwami w'ijuru n'isi, ntiba mu nsengero zubatswe n'abantu" (Ibyakozwe n'Intumwa 17:24). Na none kandi umwami Salomo yaravuze ati: "Ariko se ni ukuri koko, Imana izatura mu isi? Dore ijuru ndetse n'ijuru risumba ayandi, nturikwirwamo nkanswe iyi nzu nubatse!" (1 Abami 8:27). Ubuturo bwera bwagombaga kuba ahantu Imana igaragariza ubwoko bwayo ko iri kumwe na bwo.

Abisirayeli bagombaga kuzana amaturo y'ubushake yo kubakisha ubuturo bwera. Bagombaga gutanga impano zifite agaciro zirimo zahabu, ifeza, umuringa, imbaho z'ibiti byitwa imishita, amoko y'imyenda myiza atandukanye, amavuta ya elayo, ndetse n'ibihumura neza.

Mu gitabo cyo Kuva 25:10-27:21, duhabwa amakuru arambuye yerekeranye n'ubuturo bwera ndetse n'imirimo yabukorerwagamo. Imana yahaye Mose igishushanyo mbonera gikubiyemo amabwiriza yerekeranye n'uburyo yagombaga kubaka ubuturo bwera ndetse n'ibikoresho yagombaga gushyiramo, harimo isanduku y'isezerano, ameza y'imitsima, igitereko cy'amatabaza, ibicaniro, umwenda ukingiriza ahera cyane, amabara (yagombaga gukoreshwa) ndetse n'ibipimo.

`Mose yagombaga kubaka ubuturo bwera akurikije icyitegererezo Imana yari yamuhaye (Kuva 25:9, 40; Kuva 26:30), cyari igishushanyo cy'ubuturo bwera bwo mu ijuru (Abaheburayo 8:1, 2; Abaheburayo 9:11). Ubuturo bwera bwo ku isi bwagize akamaro gakomeye (uhereye igihe bwubakiwe) ukageza ku rupfu rwa Yesu ndetse no gutangira umurimo kwe mu buturo bwera bwo mu ijuru, kandi ibyo byatumye ubuturo bwera bwo ku isi buba butagifite agaciro, ukuri kwagaragajwe no gutabukamo kabiri k'umwenda wakingirizaga Ahera cyane ubwo Kristo yapfaga (Matayo 27:51, Mariko 15:38).`