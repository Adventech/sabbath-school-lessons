---
title:  Kubera Imana
date:   01/09/2025
---

`Soma Kuva 24:9-18. Ni ikihe kintu gitangaje Abisirayeli bahawe hano?`

Nyuma yo gushimangirwa kw' isezerano ry'Imana, Mose yongeye kuzamuka umusozi Sinayi. Agitangira kuzamuka, Mose ntabwo yari wenyine.Yari kumwe n'itsinda ry'abayobozi b'Abisirayeli 73. Kuri abo bayobozi, iki cyari ikintu gitangaje: babonye Imana, kandi uyu murongo ugaragaza inshuro ebyiri uku kuri. Binyuze mu gusangirira hamwe, cyari n'igihe cy'abayobozi cyo gushyira ikimenyetso ku isezerano bari bagiranye n'Imana. Byari ibirori, kandi Imana ya Isifayeli ni Yo yabakiriye. Abo bayobozi bari bubashywe n'Imana cyane.

Mu Burasirazuba bwo hagati mu bihe bya Bibiliya (ndetse kugeza n'uyu munsi), gusangirira hamwe cyari ikintu cyo ku rwego rwo hejuru, icyubahiro gihanitse kandi cy'agaciro. Byatumaga hatangwa imbabazi ndetse bikarema umurunga w'ubucuti. Byari bisobanuye kuba aho hantu ku bwa buri wese kandi bagakomeza kuba hamwe no mu bihe by'ingorane ndetse n'ibibazo. Binyuze mu gusangirira hamwe, babaga basezeranye, hadakoreshejwe amagambo, yuko nihagira ikiba kuri umwe muri bo, undi azaba ategetswe kuza kumufasha. Gutumirwa ku ifunguro cyari ikintu kidasanzwe kitapfaga gukorerwa buri wese.

Hagati aho, kwanga ubutumire byafatwaga nko gutukana gukabije. Ibi bidufasha gusobanukirwa n'inkuru zo mu Isezerano Rishya aho abantu banengaga Yesu Kristo bamuziza gusangira n'abanyabyaha (Luka 5:30). Iyo abizera bagiye ku muhango w'Ifunguro Ryera, na bo baba bakomeza uyu murunga ubahuza n'abandi bizera b'abanyabyaha kimwe na bo. Mu gihe cyo gusangira iri funguro, twishimira imbabazi ndetse n'agakiza dufite muri Yesu (Soma Matayo 26:26-30, Mariko 14:22-25, 1 Abakorinto 11:23-29).

Ikibabaje, bamwe mu bagabo bari bazamukanye na Mose baje kugwa mu cyaha maze bazimiza ubugingo bwabo (Soma Abalewi 10:1, 2, 9). Nubwo bari baramenyeye Imama byimbitse aho hantu, ntabwo bari bahinduwe na byo. Mbega isomo rikomeye ryerekeranye n'uburyo kumenya ukuri ndetse no kugira amahirwe yo gukora inshingano yera bidahita bisobanura guhinduka! Hashingiwe ku byo bari babonye, aba bagabo ntibagombaga gukora ibyo baje gukora nyuma yaho mu buryo bubabaje.

`Ibande ku nkuru y'abo bagabo bahawe amahirwe akomeye, ndetse bari abahungu ba Aroni. Ni uwuhe muburo ibi bikwiriye kuduha, nk'Abadiventisite bafite amahirwe kubw'umucyo twahawe?`