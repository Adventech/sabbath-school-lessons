---
title:  Imbaraga zo Kumvira
date:   02/09/2025
---

`Soma Ezekiyeli 36:26-28. Ni mu buhe buryo kumvira byigaragaza mu mibereho yacu?`

Inshuro eshatu zose, Abisirayeli batangaje bashishikaye ko bazumvira Imana (Kuva 19:8; Kuva 24;3,7). Kumvira ni ingenzi, nubwo Bibiliya yigisha yuko twebwe abantu turi abanyantege nke, tworoheje kandi turi abanyabyaha. Uku kuri kubabaje ntabwo kwahishuriwe mu nkuru za Isirayeli ya kera gusa, ahubwo kwanahishuwe binyuze mu nkuru y'ubwoko bwayo bwose.

None se ni gute dushobozwa gukurikira Imana dukiranutse? Inkuru nziza ni uko icyo Imana idutegeka gukora, inadushoboza kugikora. Ubufasha budaturuka muri twebwe buturuka ahandi, bukadushoboza gukora icyo Imana idusaba gukora. Ni umurimo wayo. Mu mugabane w'ingenzi w'inshamake ye mu by'iyobokamana iboneka muri Ezekiyeli 36: 26, 27, umuhanuzi Ezekiyeli agaragaza neza iyi ngingo. Imana yonyine ni Yo ishobora guhindura umutima, kandi ibyo ibikora idukuramo umutima ukomeye nk'ibuye ikawusimbuza umutima wumvira. Nk'uko Yosuwa yibukije abantu bari bamuteze amatwi ubwo yababwiraga ati: "Ku bwanyu ntimubasha gukorera Uwiteka" (Yosuwa 24:19).

Dushobora gufata icyemezo cyo gukurikira Imana; urwo ni rwo ruhare rwacu. Tugomba guhitamo, buri kanya tugahitamo kwiyegurira Imana. Kandi ibyo biterwa nuko tudafite imbaraga zo gushyira mu bikorwa amahitamo yacu yo gukorera Imana. Ariko iyo tweguriye Imana ubunyantege nke bwacu, itugira abanyembaraga. Pawulo aravuga ati: Kuko iyo mbaye umunyantege nke ari ho ndushaho kugira imbaraga." (2 Abakorinto 12:10).

Zirikana ngenga ya mbere y'ubumwe "NZA" ikoreshwa muri Ezekiyeli 36:24-30. Imana iravuga iti: nzabavana mu mahanga, mbakoranirize hamwe, nzabageza mu gihugu cyanjye bwite, nzabaha n'umutima mushya, kandi nzabashyiramo umwuka wanjye, ntume mugendera mu mateka yanjye. Ibyo Imana ikora, namwe muzabikora. Yifatanya namwe, kandi nimuyisunga, ibikorwa byayo bizaba ibikorwa byanyu. Ubumwe buri hagati y'Imana namwe buzakomeza gukura kandi buzarushaho kugira imbaraga.

Nanone kandi, icyibandwaho muri uyu murongo ni igikorwa cy'Imana. Ingeri ya Bibiliya yitiriwe umwami Yakobo iragira iti: "Kandi nzabashyiramo umwuka wanjye, ntume mugendera mu mateka yanjye, mugakomeza n'amategeko yanjye mukayasohoza" (Ezekiyeli 36:27). Imana itegeka abantu kumvira, maze ikabaha ubushobozi bwo kumvira. Buri gihe, icyo Imana isaba ubwoko bwayo gukora ibubashisha kugikora. Kumvira ni impano y'Imana (ntabwo ari ibikorwa byacu gusa cyangwa ibyo twagezeho), nk'uko gutsindishirizwa ndetse n'agakiza ari impano yayo (Abafilipi 2:13).

`Niba twarasezeraniwe guhabwa imbaraga zo kumvira, ni kuki tubona yuko kugwa mu cyaha ari ibintu byoroshye cyane?