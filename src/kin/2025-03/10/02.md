---
title:  Igitabo n'Amaraso
date:   31/08/2025
---

`Soma Kuva 24:1-8. Ni akahe kamaro gusoma Ijambo ry'Imana ndetse no kumīsha amaraso bigira mu gukomezwa kw'isezerano hagati yʼImana nʼubwoko bwayo?`

Imana Ihoraho ivugwa muri Bibiliya ni Imama isabana n'ubwoko bwayo. Icyo Imana iha agaciro gakomeye ntabwo ari ikintu runaka cyangwa gahunda, ahubwo uwo iha agaciro gakomeye ni umuntu. Bityo, Imana yita ku bwoko bwayo cyane, kandi umugambi w'ibanze w'ibikorwa byayo ni ukugirana n'abantu isano yihariye. Bityo, kubera yuko Imana ari "Urukundo," yagombaga kuba Imana yita ku isano ifitanye n'abantu, kuko ahatari urukundo hadashobora kubaho umushyikirano.

Yesu yaravuze ati: "Nanjye nimanikwa hejuru y'isi, nzireherezaho abantu bose" (Yohana 12:32). Imana ntishishikazwa gusa n'imyitwarire yacu myiza, inyigisho nziza, cyangwa ibikorwa byiza gusa, ahubwo ikiruta ibyo byose ishishikazwa no kugirana umushyikirano natwe. Imihango ibiri yatangijwe n'Imana mu gihe cy'Irema (Itangiriro 1-2) yombi ifitanye isano no gusabana: umuhango wa mbere werekeranye n'umushyikirano uhagaritse umuntu agirana n'Imana (Isabato) kandi uwa kabiri werekeranye n'umushyikirano utambitse abantu bagirana hagati yabo (gushyingiranwa).

Ukwemezwa kw'isezerano ryo ku musozi wa Sinayi kwari gushingiye ku kongerera imbaraga isano idasanzwe Imana yashakaga kugirana n'ubwoko bwayo. Muri ibyo birori, abantu bateye hejuru inshuro ebyiri bavuga ko bazubaha Imana mu byo yabasabaga byose. Baravuze bati, "Ibyo Uwiteka yavuze byose tuzabikora." Ibyo bavugaga, babivugaga bakomeje, ariko ntabwo bari basobanukiwe ubunyacyaha bwabo, intege nke zabo, ndetse no kubura imbaraga kwabo. Amaraso y'isezerano yamishijwe ku bantu, agaragaza ko kubwo gufashwa na Kristo wenyine ari bwo [Abisirayeli] babasha gukurikiza amabwiriza y'Imana.

Ntabwo dukunze kwemera yuko kamera yacu ari iy'ubunyantege nke, kandi tukaba turi abanyabyaha. Dufite kamere yerekeza ku kibi. Kugira ngo tubashe gukora icyiza, tugomba kugira ubufasha buturutse ahandi hatari muri twe. Ubu bufasha bukomoka mu ijuru gusa, bukomoka ku mbaraga z'ubuntu bw'Imana, mu Ijambo ryayo ndetse no kuri Mwuka Wera. Kandi niyo twaba dufite ibyo byose, ikibi kitugeraho mu buryo bworoshye, mbese si ko biri?

Ni yo mpamvu kugirana umushyikirano wa bugufi n'Imana byari ingenzi kuri abo bantu b'icyo gihe ubwo bari ku musozi Sinayi nk'uko ari ingenzi kuri twebwe uyu munsi.

`"Ibyo Uwiteka yavuze byose tuzabikora" (Kuva 24:3). Ni kangahe nawe wigeze uvuga ayo magambo, ariko nyuma yaho ukaza gutsindwa? Mbese igisubizo rukumbi cy'ibyo ni ikihe?`