---
title:  Icyigisho
date:   18/07/2025
---

**"Soma mu gitabo cyanditswe na Ellen G. White, cyitwa '_Abakurambere n'Abahanuzi_', igice cya 23 kivuga: "Ibyago Byatejwe Misiri" pp. 208-220.**

Reba uburyo ibintu byatangiye nabi kuri Mose n'ubwoko bwe nyuma yo kujya kwa Farawo bwa mbere.

"Ibyo byabujije umwami amahoro cyane, akeka ko Abisiraheli bafite umugambi wo kumugomera ngo badakora imirimo ye. Yagombaga gukora uko ashoboye kose kugira ngo badasigarana igihe na gito cyo gutegura imigambi mibi. Nibwo yahereye ko atanga itegeko ryo gukaza ingoyi y'uburetwa bwabo maze agacubya umwuka bari bafite wo gushaka kwitegeka. Kuri uwo munsi hatanzwe amategeko yo gutuma imirimo bakoraga irushaho kuba mibi kandi bakandamizwa biruseho. Ibikoresho byo kubaka byakoreshwaga ahantu henshi muri icyo gihugu byari amatafari ya rukarakara; inkuta z'amazu menshi akomeye zari zubakijijwe ayo matafari, maze bakomekaho amabuye; kandi kubumba amatafari byasabaga gukoresha umubare munini cyane w'abacakara. Bavangaga ibumba n'ibyatsi kugira ngo bikomere, kandi habaga hakenewe ibyatsi byinshi. Ubwo noneho umwami ategeka ko batongera kuzanirwa ibyatsi; ko ahubwo abakozi bagomba kubyishakira ubwabo, kandi bakabumba umubare w'amatafari basanzwe babumba.

"Iryo tegeko ryahagaritse imitima Abisiraheli bose bari mu gihugu. Abakoresha b'Abanyamisiri bashyizeho abakuru b'Abaheburayo kugenzura uwo murimo. Ubwo babwirwaga gukora iby'umwami yavuze, abantu bakwiriye mu gihugu cyose bashaka ibitsinsi by' inganagano mu cyimbo cy'ibyatsi; ariko ntibashobora kugera ku mubare w'amatafari bari basanzwe babumba ku munsi. Ku bwo kutawugeraho, Abaheburayo bari bahagarikiye imirimo barakubitswe bikabije." - Ellen G. White, _Abakurambere n'Abahanuzi_, p. 209 (2016).

**IBIBAZO:**

`Tekereza igihe wumviye ihamagara ry'Imana mu mibereho yawe, ibintu ntibigende neza, cyangwa bikaba bibi mu ntangiriro. Ni ayahe masomo wagiye ukuramo uko ibihe byagiye biha ibindi muri iyo mibereho?`

`Bwira abandi uburyo Imana yagutabaye igihe wasengaga uyisaba ubufasha ukabubona utatekerezaga ko byaba. Ni mu buhe buryo dushobora kwiringira ukugiraneza kw'Imana igihe ibintu bibi bibaye, ndetse no kuri ba bandi biringira Uwiteka?`

`Ni iki wabwira umuntu wihandagaza 'akavuga ko atazi Imana'? Nyamara kandi, uwo muntu ubivuze, akaba atabivuze mu buryo bwo kwishongora, ahubwo uko ariko kuri kwe? Ni mu buhe buryo ushobora kumufasha "kumenya Imana" kandi ukamusobanurira uburyo kuyimenya ari ingenzi?`