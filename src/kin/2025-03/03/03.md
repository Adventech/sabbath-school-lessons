---
title:  Intangiriro Iruhije
date:   14/07/2025
---

Nubwo kuva na mbere hose, Mose ashobora kuba yaramenye ko inshingano Uwiteka yari yamuhaye itazoroha (akaba ari yo mpamvu yagerageje kuyihunga) ashobora kuba atari azi uko bizagenda.

`Soma mu gitabo cyo Kuva 5:3-23. Ni uwuhe musaruro w'ako kanya wabonetse ubwo Mose na Aroni bahuraga na Farawo ku nshuro ya mbere?`

Mbere yo kujya kwa Farawo, Mose na Aroni babanje guhamagara abakuru ndetse n'Abisirayeli, bababwira amagambo y'Imana, babereka n'ibimenyetso by'Imana, byaje gutuma Abisirayeli bizera ko Uwiteka azabakura mu bubata. Kuby'ibyo, baramya Uwiteka (Kuva 4:29-31). Mu by'ukuri, icyizere cyari cyinshi: noneho Uwiteka yari agiye gukura ubwoko bw'Abaheburayo mu bubata!

Mose yagiye imbere y'umwami wa Egiputa ajyanwe no kumubwira icyo Imana yategetse, maze ibintu birushaho kuba bibi ku Bisirayeli. Umubabaro wabo wariyongereye, maze uburetwa bakoreshwaga buri munsi burushaho kubaremerera Bashinjwaga kuba abanebwe; barushaho gufatwa nabi kandi imirimo bakoreshwaga irushaho kubaremerera kurusha uko yari isanzwe.

Abayobozi babo ntabwo bari banezerewe, maze bituma bahangana na Mose ndetse na Aroni, (kandi nk'uko tuzabibona), ibyo byaje guteguza amakimbirane Mose yajyaga kuzagirana n'abantu be mu myaka yajyaga kuzakurikiraho.

`Soma mu Kuva 5:21, maze wishyire mu mwanya w'abo bagabo ubwo bari bahuye na Mose na Aroni. Ni iki cyabateye kuvuga ibyo bavuze?`

Ntabwo ari ikintu gikomeye kubona impamvu yabateye kurakarira Mose. Baramubwiye bati: "Uwiteka abarebe abacire urubanza." Batekereje ko Mose yaje kubabohora ingoyi y'Abanyegiputa, ataje gutuma ubuzima bwabo burushaho kuremererwa n'uburetwa bw'Abanyegiputa. Bityo, uretse guhangana n'Abanyegiputa. Mose na Aroni bagombaga no kuganira na bene wabo.

`Ni ubuhe buryo bwiza wowe n'abandi mushobora kuganira n'abayobozi b'itorero iyo hari ibyo mutumvikanaho, nk'uko byanze bikunze bibaho?`