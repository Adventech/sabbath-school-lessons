---
title:  Ngenga ya Mbere “N-” y’Imana
date:   15/07/2025
---

Ibya Mose birababaje! Farawo ni we wabanje kumurakarira, none na bene wabo baramuvuma.

Ibyo ni byo byamuteye kubwira Imana ibibazo bye. Mu buryo bwo kubabazwa n'ubuzima bene wabo bari babayeho no gucibwa intege n'uburyo ibintu byarushagaho kuba bibi, yabajije Imana ikibazo kigira kiti: "Mwami ni iki gitumye ugirira nabi ubwo bwoko? Ni iki cyaguteye kuntuma? Kuko uhereye aho nagiriye kwa Farawo, nkavugana na we mu izina ryawe, agirira nabi ubwo bwoko nawe nta cyo wabakijije na gito." (Kuva 5:22, 23). Kwivovotera Imana kwa Mose gufite ishingiro, hakurikijwe uko ibintu byari bimeze.

 Nyamara kandi igisubizo cy'Imana cyaje gikomeye. Yagambiriye kugira icyo ikora. Uwiteka abwira Mose ati: "Uhereye none uzabona ibyo nzagirira Farawo" (Kuva 6:1).

`Soma mu Kuva 5:22-6:8. Ni ikihe gisubizo Uwiteka yahaye Mose, kandi ni ukuhe kuri gushingiye ku iyobokamana kugaragara ahangaha?`

Imana ntizongera kuvuga gusa, ahubwo igiye gukoresha ububasha bwayo itabare ubwoko bwayo. Yibukije Mose zimwe mu ngingo nke z'ingenzi: (1) Ndi Uwiteka; (2) Nabonekeye abakurambere; (3) Nakomeje isezerano ryanjye na bo; (4) Nabasezeraniye ko nzabaha igihugu cy'i Kanani; (5) Numvise umuniho w'Abisiraheli; kandi (6) Nibutse isezerano ryanjye ko nzabaha Igihugu cy'Isezerano.

Reba uburyo ngenga ya mbere y'ubumwe yagiye isubirwamo. _<u>N</u>di Uwiteka Imana yawe, <u>N</u>akoze ibi n'ibi, none ugomba kwizera ko <u>N</u>zagukorera ibyo <u>N</u>asezeranye._ Ubu noneho Uwiteka atangaje ku mugaragaro ko agiye gukorera Isiraheli ibintu bine bikomeye kubera ko ari Imana yabo ihoraho: (1) "<u>Nza</u>batura imitwaro Abanyegiputa babakorera; (2) <u>Nza</u>bakura mu buretwa babakoresha; (3) <u>Nza</u>bacunguza ukuboko kurambutse n'ibihano bikomeye; (4) <u>Nza</u>bazana mube ubwoko bwanjye, nanjye mbabere Imana" (Kuva 6:6, 7).

Ibyo bikorwa by'Imana uko ari bine birema umutima ubwoko bwayo, bikongera no gushimangira umubano bufitanye n'Imana yabo. Imana ni yo ikora ibyo bikorwa byose, ikabikorera Abisiraheli bakaba ari bo bakorerwa ibyo bikorwa. Imana itanga izo mpano zose nta kiguzi, ahubwo biturutse ku rukundo ibakunda. Yarabibakoreye, kandi natwe irabidukorera muri iki gihe.

`Ni abahe bantu bandi batakiye Imana bayibwira ibibazo byabo bafite impamvu yumvikana ituma babikora? Ni ukubera iki ari ngombwa ko rimwe na rimwe biba ngombwa ko dusuka amaganya yacu imbere y'Imana? None se, ni ukubera iki, buri gihe ugomba gukora ibyo ufite kwizera no kwiringira?`