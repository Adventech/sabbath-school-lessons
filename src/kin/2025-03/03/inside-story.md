---
title:  Gahunda yo Kugarurira Icyacumi no Gutura Amaturo
date:   18/07/2025
---

### IMANA IGORORERA GUKIRANUKA

"_Ariko uwari utabizi agakora ibikwiriye kumuhanisha, azakubitwa nkeya. Uwahawe byinshi wese, azabazwa byinshi; n'uweguriwe byinshi, ni we bazarushaho kwaka byinshi._" (Luka 12:48).

Inshuti za Fabiyani zagerageje kumuhatira kudatanga. Umwe muri bo yamubwiye ati: "Kuki utatanga umugabane muto w'amafaranga ufite? Imana izi ko uri umunyeshuri kandi ukeneye amafaranga. Igihe uzaba wabonye akazi uzatangire kujya utanga menshi, ariko ubu ntayo ufite ahagije. Gira ayo wizigamira uteganyiriza ejo hazaza." Fabiyani yarabyanze, maze bukeye bwayo amafaranga y'icyacumi yose yasabwaga ayajyana ku rusengero, ayatanga anezerewe.

Kubw'amahirwe make, muri iyo minsi Fabiyani yafashwe n'uburwayi bukomeye, bagenzi be bigana bamwihutana kwa muganga. Bapimye ibizami byinshi ariko babura impamvu y'uburwayi bwe. Muganga yaje gukeka ko uburwayi bwe bwaba buterwa n'umunaniro wo kwiga cyane yitegura ibizami bisoza amashuri yisumbuye bari hafi gukora. Fabiyani yahawe urwandiko rumwemerera ikiruhuko cy'iminsi runaka atiga. Fabiyani yakomeje kugundagurana n'uburwayi, yagerageza kwiga akaribwa cyane. Yageze aho ariheba, ibyo kwiga abishyira ku ruhande avuga ko ashobora no gupfa mbere y'uko igihe cy'ibizami kigera cyangwa agapfa mbere y'uko n'amanota asohoka. Uko byamera kose yakomeje kwiga igihe yumva afite agahenge, yakumva atabishoboye akabireka.

Igihe cy'ibizami kigeze, Fabiyani yatangajwe no kubona ibibazo byabajijwe biri ku ngingo yabashije kwiga. Amanota asohotse, Fabiyani yatangajwe no kuba mu banyeshuri ba mbere babonye amanota meza abemerera kwiga muri kaminuza y'igihugu cye. Imana yagororeye gukiranuka kwe. Ntabwo yamwituye mu buryo bw'amafaranga, ariko yamugororeye kujya kwiga mu ishuri ryifuzwa na benshi ariko ntibaribone.

> <p>ICYO DUHAMAGARIRWA:</p>
> Imana igororera gukiranuka. Ntabwo izibagirwa ibikorwa byacu byo gukiranuka. Ingororano ishobora gutinda, ndetse birashoboka ko umunta atayibona muri ubu buzima, ariko uko byamera kose izatangwa. Mutyo rero dutangane umutima ukunze icyacumi n'amaturo byacu, tuzirikana ko Imana izagororera gukiranuka kwacu.

**IMANA MBERE YA BYOSE**

**DUSENGE:**