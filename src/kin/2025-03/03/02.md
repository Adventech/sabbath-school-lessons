---
title:  Uwiteka ni Nde?
date:   13/07/2025
---

Akurikije amabwiriza yari yahawe n'Imana, Mose yagiye kwa Farawo gutangiza igikorwa yari yahawe cyo "gukura" abana ba Isiraheli muri Egiputa" (Kuva 3:10).

`Igisubizo cya Farawo cyabaye ikihe ku byo Imana yari yamusabye, "Rekura ubwoko bwanjye, bugende" (Soma mu Kuva 5:1, 2). Ni ubuhe busobanuro usanga muri icyo gisubizo?`

Farawo yarabajije ati: "UWITEKA ni nde?" Icyo kibazo yakibajije adafite icyifuzo cyo kumumenya, ahubwo cyari igikorwa cyo gusuzugura ndetse no guhakana iyo Mana, yavugaga ko atazi. Farawo yaravuze asa n'uwishongora ati: "Sinzi UWITEKA." Mbese mu mateka, ni abantu bangahe na bo bavuze batyo? Mbega uburyo ibyo bibabaje kuko, nk'uko Yesu ubwe yavuze ati: "Ubu nibwo bugingo buhoraho, ko bakumenya, ko ari wowe Mana y'ukuri yonyine, bakamenya n'uwo watumye, ari we Yesu Kristo" (Yohana 17:3).

Egiputa, na Farawo nk'umwami wayo, ni ikimenyetso cy'imbaraga ihakana kubaho kw'Imana n'ubushobozi bwayo. Ni ubutware buhagaze mu ruhande rurwanya Imana, Ijambo ryayo n'ubwoko Bwayo.

Amagambo Farawo yakurikijeho ubwo yavugaga ati: "Ntabwo narekura Abisiraheli" arushaho kugaragaza uku kwigomeka ku Mana Ihoraho, icyo na cyo kikaba ari ikintu gituma Egiputa iba ikimenyetso cyo kudahakana Imana gusa, ahubwo n'ikimenyesto cy'ubwami burwanya Imana.

Nta gitangaje kuba na nyuma y'imyaka igihumbi yakurikiyeho, abantu benshi barabonye imyitwarire nk'iyi mu mpinduramatwara y'Ubufaransa (soma muri Yesaya 30:1-3 ni Ibyahishuwe 11:8). Farawo yatekereje ko ari imana cyangwa umwana w'imana, ashingiye ku kwizera ubushobozi bwe, imbaraga, n'ubwenge bwe.

"Mu bihugu byose bivugwa n'amateka ya Bibiliya, nta gihugu cyageze ku rugero rwo guhakana kubaho kw'Imana nzima nka Misiri kandi kikarwanya amabwiriza yayo. Nta mwami watinyutse kwigomeka ku butegetsi bw'ijuru ku mugaragaro nk'umwami wa Egiputa. Igihe Mose yamuzaniraga ubutumwa, mu izina ry'Uwiteka, Farawo yasubizanyije ubwibone ati: 'Uwiteka ni nde, ngo numvire ndeke Abisirayeli? Sinzi Uwiteka, kandi ntabwo narekura Abisiraheli. Ibi ni uguhakana Imana, kandi igihugu kigereranywa na Egiputa na cyo cyagombaga guhakana iby'Imana ihoraho itegeka kandi kikagaragaza umwuka nk'uwo wo kutizera no kwigomeka."-Ellen G. White, _Intambara Ikomeye_, p. 195.

`Umuntu aramutse akubajije ati: "Uzi Uwiteka?" Wamusubiza iki? Niba igisubizo cyawe ari 'Yego,' wavuga ko Uwiteka ari nde, kandi kuki?`