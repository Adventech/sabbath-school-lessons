---
title:  Nkâ€™Imana Kuri Farawo
date:   17/07/2025
---

`Soma mu gitabo cyo Kuva 6:28-7:7. Ni mu buhe buryo Uwiteka yakemuye ikibazo cya Mose washatse guhunga inshingano ahawe?`

Imana yibwiye Mose nka _Yahweh_, risobanuye Imana iri hafi, Imana y'ubwoko bwayo, kandi Imana yagiranye isezerano na bwo.

Iyo Mana itaba kure y'abantu bayo yongeye gutegeka Mose kugenda akavugana na Farawo. Atifitiye icyizere, Mose yongeye kwanga kugenda, "Farawo yanyumvira ate?" Aha na none dushobora kubona ko bitari ukwicisha bugufi kwa Mose, ahubwo bwari uburyo bwo guhunga inshingano, kugeza icyo gihe byasaga nkaho ibintu bitifashe neza.

"Igihe Imana yategekaga Mose gusubira kwa Farawo, Mose yagaragaje ko atabishaka. Ijambo _aral sepatayim_ - mu buryo busanzwe risobanura 'iminwa yanduye nk'umubiri utakebwe, ryakoreshejwe mu kugaragaza Mose nk'utazi kuvuga neza (Kuva 6:12, 30) - risa n'iryo dusanga mu Kuva 4:10: 'Kutaba intyoza mu magambo/kuvuga utegwa. -_Andrews Bible Commentary: Old Testament, "Exodus" (Berrien Springs, MI: Andrews Universty Press_, 2020), p. 205.

Mu bugwaneza bw'Imana, Imana yahaye Mose Aroni ngo amubere umufasha. Mose yabwiraga Aroni ibyo abwira Farawo; bityo, Mose yari mu mwanya w'Imana imbere y'umwami wa Misiri, kandi Aroni yari kumubera umuhanuzi.

Iyi nkuru itanga ubusobanuro ntagereranwa bw'uruhare rw'umuhanuzi. Umuhanuzi ni umuvugizi w'Imana; yaba umuhanuzi w'umugore cyangwa uw'umugabo baba ari akanwa k'Imana, bavuga kandi bagasobanura amagambo yavuzwe n'Imana, bakayageza ku bantu bayo. Mbese ni nkuko Mose yabwiraga Aroni, Aroni na we akabwira Farawo ibyo Mose avuze, Imana rero ivugana n'umuhanuzi, na we akabwira abantu ibyo Imana yavuze. Ibyo bishobora kuba mu magambo, cyangwa nk'uko byakundwaga gukorwa, umuhanuzi yahabwaga ubutumwa n'Imana, hanyuma akabwandika.

Imana rero yasobanuriye Mose igishobora kuzava mu makimbirane ye na Farawo. Yamuteguje hakiri kare ko kugirana ibiganiro na we bizatwara igihe kirekire kandi ko bizaba bitoroshye. Ku nshuro ya kabiri Imana yabwiye Mose ko Farawo azageza n'aho agaragaza amahane no kwinangira umutima (Kuva 7:3). Nyamara, ko ibyo bizageraho bikavamo ikintu cyiza, kuko "Abanyegiputa bazamenya ko Ndi Uwiteka" (Kuva 7:5). Ibyo ni ukuvuga ko, ndetse no mu bihe bitoroshye bizakurukira, Imana izahabwa icyubahiro.

`Mose yageze aho asigara atagifite icyo yireguza, yumva ko agomba gukora inshingano yahamagariwe. Ni izihe nzitwazo dushobora gukoresha tugerageza guhunga inshingano tuzi ko Imana ishaka ko dukora?`