---
title:  Ubusobanuro Bugenewe Abigisha
date:   18/07/2025
---

#### Umugabane wa I: Inshamake

**Isomo ry'Urufunguzo:** Kuva 5:1, 2
**Aho Icyigisho Gishingiye:** Kuva 5:1-7:7

**Ijambo ry'Ibanze**

Imibereho y'Abisiraheli yahindukaga mu buryo utatekereza. Imana yari yarabasezeraniye ko izayobora ubwoko bwayo bukava mu Misiri, ariko ibintu byarushijeho kuba bibi. Farawo yabasabye gukora ibintu batatekerezaga. Ikimenyimenyi, ni uko yangiye Abisiraheli kujya kuramya Imana yabo. Bari babayeho nabi mu buryo byatumye "batumvira ibyo Mose ababwiye", "Nuko Mose abibwira Abisiraheli, ariko ntibabyemera kubera ko imirimo y'agahato yari yaratumye biheba" (Kuva 6:9, BII). Nyamara, ntibyabujije Imana kongera kubwira Mose gusubira kwa Farawo kongera kumubwira ko agomba kubareka bakagenda. Ariko Mose yanze gukurikiza itegeko ry'Imana inshuro ebyiri zose: "Ariko Mose asubiza Uhoraho ati, 'Dore Abisiraheli banze kunyumvira, none Umwami wa Misiri yanyumvira ate kandi ntazi kuvuga neza?" (Kuva 6:12, BII).

Hari ibiganiro bitandukanye biri muri iki gice cy'igitabo cyo Kuva (Kuva 5:1- 7:7). Uko kubonana cyangwa kugirana ibiganiro hagati y'abantu batandukanye n'amatsinda y'abantu byateguye ahantu hakomeye Imana yagaragarije icyubahiro cyayo mu buryo bukurikira:

1. Mose na Aroni babonana na Farawo baravugana (Kuva 5:1-5).
2. Farawo abonana n'abatware b'Abanyamisiri ababwira ibyo babwira abakoreshaga Abisiraheli imirimo y'agahato (Kuva 5:6-9).
3. Abatware b'inkoreragahato n'abakoresha b'Abisiraheli babwira abantu ibyo bagomba gukora (Kuva 5:10-14).
4. Abakoresha b'Abisiraheli bavugana na Farawo (Kuva 5:15-18).
5. Abakoresha b'Abisiraheli bavugana na Mose na Aroni (Kuva 5:19-21).
6. Mose avugana n'Umwami Imana (Kuva 5:22-6:8).
7. Mose avugana n'abantu (Kuva 6:9).
8. Umwami Imana avugana na Mose (Kuva 6:10-12).

Ibyo biganiro byose byakurikiwe n'amagambo avuga yuko Imana izajya ivugana na Mose na Aroni (Kuva 6:13, 26, 27). Hagati muri ayo magambo hakubiyemo inyandiko ivuga iby'umuryango wa Mose na Aroni (Kuva 6:14-25). Na none kandi, ikiganiro Mose yagiranye n'Umwami Imana cyanditswe nk'intangiriro y'ibyago cumi (Kuva 6:28-7:5). Mu mugabane usoza icyo gice, kumvira kwa Mose na Aroni kwitaweho cyane, kuko bakoze buri kintu cyose nk'uko Umwami Imana yabategetse kugikora (Kuva 7:6). Kimwe n'izo nshingano bari bahawe, n'imyaka yabo y'ubukuru yaravuzwe: Mose yari afite imyaka 80 mu gihe Aroni yari afite 83 (Kuva 7:7).

Dushobora kwanzura ko nta kiruhuko cy'izabukuru mu murimo w'Imana. Ikeneye uwo ari we wese bafatanya umurimo kugira ngo umurimo wayo ujye mbere: abato n'abakuze, umugabo n'umugore, abana, abakuru, ab'imbata n'ab'umudendezo, abakire n'abakene, abize n'abatarize, abantu bo mu myanya yo hejuru bavuga rikumvikana n'abakozi basanzwe boroheje. Buri muntu ashobora gukora uruhare rwe, maze twese dufatanyije tukarangiza umurimo w'Imana.

**Insanganyamatsiko Ziri mu Cyigisho**

Kuba Farawo yarahakanye kumugaragaro iby'Imana yamusabye gukora, "Rekura ubwoko bwanjye bugende," Imana yateguraga inzira ubwoko bwayo buzanyuramo. Nyamara, ubwo bwoko bwo nta cyizere bwari bugifite. Ndetse na Mose ubwe yagiye impaka n'Imana, ayibaza impamvu ibintu byarushijeho kuba bibi: "Mose asubira ku Uwiteka, aramubaza ati: 'Mwami, ni iki gitumye ugirira nabi ubwo bwoko? Ni iki cyaguteye kuntuma?" (Kuva 5:22). Impamvu cy'ibyo bibazo bikomeye gutyo iri mu kuri k'uko, nyuma yo guhura na Farawo bwa mbere, ibintu byahindutse ukundi, birushaho gukomera, maze imibereho y'Abisirayeli irushaho kuba mibi. Yaba Mose, baba Abisiraheli, nta n'umwe wari witeze ibintu nk'ibyo. Bari biteze kubaturwa mu bubata mu buryo bwihuse, kubera ko Imana yabo ari Umuremyi w'umunyabubasha ushobora gukora ibintu kurenza uko undi wese yabikora. Mbega gutenguhwa guteye ubwoba! Uko byamera kose, Imana yateguraga uburyo izatabara ubwoko bwayo no gutegurira Mose na Aroni guhura n'umwami bundi bushya.

#### Umugabane wa II: Ubusobanuro

Isomo ry'urufunguzo rigaragaza ibyari bigiye kuba.

Mose agaruka muri Egiputa nyuma y'imyaka 40 atahaheruka, akurikizaho kwinjira mu ngoro y'ibwami kwa Farawo (mu mwaka wa 1450 Mbere ya Kristo). Mose na Aroni bagiye kwa Farawo Thutmose wa III bamusanga bamushyiriye ubutumwa buvuye ku Mana bugira buti: "Reka ubwoko bwe bujye mu butayu kumuramya" (Kuva 7:16). Farawo yanze kumenya iyo Mana y'Abaheburayo, yanga no kwemera yuko ibaho cyangwa ifite ubushobozi. Na we yifataga nk'imana, aramya imana zakozwe n'abantu, akaba atarashakaga icyo Imana Ihoraho y'Abaheburayo imusabye. Igisubizo cye cyuzuye agasuzuguro asobanura imbaraga za Egiputa nk'igihugu cyagenderaga ku muco wa gipagani baramya imana biremera ziri mu ishusho y'ibigirwamana. Farawo yahakanye ububasha bw'Imana apfobya kubaho kwayo muri aya magambo: "Uwiteka ni nde, ngo numvire ndeke Abisirayeli? Sinzi Uwiteka kandi ntabwo narekura Abisirayeli." "Ni iki gitumye murekesha abo bantu imirimo yabo? Nimusubire mu buretwa bwanyu." Dore abantu bo mu gihugu baragwiriye, none mubaruhuye [ikiruhuko mu Giheburayo ni _shabat_] uburetwa bwabo" (Kuva 5:2, 4, 5). Ijambo ry'Igiheburayo rivuga _Egiputa_ ni _mistsrayim_, risobanura igihugu gifite "ububasha bwikubye kabiri," bisobanuye uburetwa bukomeye no kwiyumvamo ubushobozi bwo gutegeka, kuyobora, no kubwira abandi ibyo bakora.

Muri icyo gisubizo yashubije Uwiteka Imana, Farawo yavuze ko Mose na Aroni bashaka kubuza Abisiraheli gukomeza imirimo bakoraga bakayireka, bakaruhuka. Ijambo ry'Igiheburayo shabat ryerekeza ku kiruhuko cy'Isabato, hakurikijwe ubusobanuro butangwa na bamwe mu Bayuda n'Abakristo. Interuro "kuruhuka imirimo" ifite ahandi hantu hamwe iboneka, twavuga nko mu gitabo cy' Itangiriro 2:2, 3 (ryasubiwemo inshuro ebyiri). Igitangaje, Farawo na we ntiyemeranyaga na Mose na Aroni ku busabe bwabo bwo kureka Abisiraheli (_para'_ "kureka bakagenda" cyangwa "kudohorera") abantu. Igitangaje, inshinga _para'_, mu Giheburayo, igizwe n'ingombajwi zisa n'izigize izina "Farawo" bivuze ko hanyuma y'igisubizo cy'umwami, gishobora kuba gifite ubusobanuro bubiri: "Kuki ukora nk'ibyo Farawo akora ubuza abantu gukomeza gukora imirimo yabo?"

Umwami Thutmose wa III yimye ingoma afite imyaka ibiri y'ubukuru, ashyirwa ku ntebe y'ubwami bwa Misiri n'umutambyi, asimbuye ku ngoma se witwaga Thutmose wa II wari umaze gupfa mu mwaka 1504 mbere ya Kristo. Ibyo byo kwimika umwana w'imyaka ibiri, bikaba byarakozwe ahari mu buryo bwo gutambamira Mose ngo hato ataba ari we uba umwami wa Misiri. Muri icyo gihe, Mose, wari waragizwe umuhungu w'umukobwa w'umwami Farawo, uwo mukobwa akaba yaritwaga Farawo Hatshepsut, muri icyo gihe yari afite imyaka 26 y'ubukuru. Thutmose wa III wari umwana icyo gihe, yategekanye na Hatshepsut kugeza mu mwaka wa 1482 mbere ya Kristo, igihe yari apfuye. Muri icyo gihe apfa, Mose yari i Midiyani.Thutmose wa III yari afite imyaka 24 y'ubukuru igihe yatangiraga gutegeka wenyine ntawe bafatanyije ingoma. Yahise asenya ibibumbano n'amashusho bifite izina cyangwa ifoto bya Hatshepsut, n'ibintu byose bigaragaza ibikorwa yagejeje ku gihugu byaba mu rwego rw'ubukungu no mu rwego rwa gisirikare. Yasigaye avugwa ko ari we muyobozi ukomeye mu rwego rwa gisirikare wa Misiri ya kera. Yari n'umwubatsi kabuhariwe w'icyo gihe. Mu mwaka wa 1450 mbere ya Kristo, mu gihe cyo kuva mu Misiri kw'Abisiraheli, yari agize imyaka 56 y'ubukuru.

**Isezerano ry'Imana**

Mbere yuko Imana ikura Abisiraheli mu Misiri, yabahaye isezerano ry'uko izasohoza isezerano yagiranye n'Aburahamu, Isaka na Yakobo. Yasezeraniye ba sekuruza babo ko "Izabaha Igihugu cy'i Kanani" (Kuva 6:4), nk'uko byavuzwe mu gitabo cy'Itangiriro 12:7 n' Itangiriro 17:8. Imana yakomeje kuzirikana iryo sezerano, kandi kubera ko igihe cyo kurisohoza cyari kigeze, ibintu byagombaga kujya mbere. Yagombaga gutabara ubwoko Bwayo. Uwiteka Imana yabwiye Mose ko abwira ubwoko bwayo yuko isezerano yabahaye nta kabuza rizasohora. Ijambo Ryayo ryagombaga gusohora. Uko kongera kubwirwa iryo sezerano byanditswe mu gitabo cyo Kuva 6:6-8.

Imana yatangije amagambo yo kongera kwivuga ubwayo kugira ngo bayimenye: "Ndi Uwiteka." Uko kwivuga k'Uwiteka uwo ari we, kwavuzwe inshuro 15 mu gitabo cyo Kuva, cyane cyane mu gika kirebana n'ibyago cumi byatejwe Misiri (Kuva 6:2, 6, 7, 8, 29; Kuva 7:5, 17; Kuva 10:2; Kuva 12:12; Kuva 14:4, 18; Kuva 15:26; Kuva 16:12; Kuva 29:46; Kuva 31:13), Uwiteka Imana yongeye gutangaza ko ari hafi y'ubwoko bwe kandi abukunda urukundo rutangaje. Urwo rukundo rwagombaga kubonwa n'Abisiraheli ubwabo ndetse n'Abanyamisiri. Yagombaga gutabara ubwoko Bwe nk'uko yasezeranye akabakura mu buretwa bwa Misiri.

Uwiteka Imana yashimangiye ibikorwa bine byo gucungura azakorera ubwoko bwe maze abasezeranira ibi bintu bikurikira:

1. "Nzabakura [_hiphil_, yatsa 'bisobanuye' gutuma basohoka ahantu bari bari"], nzabatura imitwaro Abanyegiputa babakorera."
2. "Nzababohora [_hiphil_, bisobanuye "gutabara" "gusohora umuntu ahantu ukoresheje imbaraga," "gucungura", "gukiza"] abantu bakava mu buretwa."
3. "Nzabacungura [_ga'all_] gucunguza ukuboko kurambuye n'ibihano bikomeye."
4. "Nzabazana" [_laqakh_] mube ubwoko bwanjye, nanjye nzaba Imana yanyu [_hayah_].

Ayo masezerano yose akubiye muri rya sezerano rivuga ku mubano wihariye Uwiteka Imana afitanye n'ubwoko bwe uturuka ku rukundo rwinshi abakunda. Uwo mushyikirano ni ugusohora kw'isezerano Imana yagiranye na Aburahamu (Itangiriro 17:7, 8). (Mu muhango wa Pasika y'Abayuda, iryo somo ryo muri Bibiliya rigiramo uruhare runini, nk'ikimenyetso cy'ibikombe bine binywererwamo n'abizihiza icyo gikorwa cyo gucungurwa bava mu bubata bwa Misiri.)

Hanyuma, bwa mbere mu gitabo cyo Kuva, Uwiteka Imana yaravuze ati: "Wowe," avuga Abisiraheli, "muzamenya ko ndi Uwiteka Imana yanyu" (Kuva 6:7). Mbere, Uwiteka Imana ni we wari uzi ugukandamizwa, kubabazwa, n'imibabaro y'ubwoko bwe, none ubu n'ubwoko bwe na bwo bugeze aho bugomba "kumenya" Imana yabwo.

Uwiteka Imana yongeyeho andi masezerano abiri: (1) "Nzabajyana mu gihugu namanikiye ukuboko yuko nzagiha Aburahamu na Isaka na Yakobo; nzakibaha kuba ibiragwa byanyu" (Kuva 6:8). Mu gusubiramo kenshi iri jambo "Jye" ni uburyo busobanutse kandi bushimangira ko icyo Imana ivuze kiba. Ryavuzwe inshuro enye mu gitabo cyo Kuva 6:2-8, ahaboneka iyi nteruro "Ndi Uwiteka." Iyo nteruro iboneka ahabanza n'ahaheruka (Kuva 6:2, 8), ikaba iboneka n'ahandi hantu habiri mu Kuva 6:6, 7.

Uko Abisiraheli bakiriye ubwo butumwa birababaje. Mose yabwiye Abisirayeli iby'Imana imutumwe kuri bo, "Nuko Mose abwira Abisiraheli, ariko ntibabyemera kubera ko imirimo y'agahato yari yaratumye biheba" (Kuva 6:9, BII). Nyamara, ibikorwa by'Imana byo gutabara no gucungura ubwoko bwayo byari hafi kwigaragaza mu buryo bwiza kandi bufatika.

#### Umugabane wa III: Gushyira Mu Bikorwa

1. Ni ayahe masomo dushobora gukura mu kuvugisha ukuri kwa Mose ku birebana n'intege nke ze, igihe yaganiraga n'Imana? Ni mu buhe buryo ibyo bigira uruhare mu rugendo rwawe n'Imana? Twabwira Imana dute intekerezo zacu, ibyiyumviro byacu, n'ibidutsika imitima mu buryo buzira imbereka n'imwe? Dushobora dute kuyibwira n'ibitubabaza tudaciye ku ruhande, nk'ibiduca intege, ibyatubabaje, ibyo twaburiye ibisubizo, abo twanga n'abatwanga, ishyari dufite, n'uburakari?
2. Ntabwo twizera ibijyanye n'igeno cyangwa ibikwandikiwe kuzakubaho. Nta nubwo twizera ibijyanye n'umugisha cyangwa amahirwe. Twizera ukuri kw'Imana n'ubuyobozi bwayo igihe tubisabye tubikuye ku mutima kandi tubyizeye nta gushidikanya na guke dufite muri Yo. Ni mu buhe buryo twamenya kwiringira Imana biruseho no kwemera kugendera mu buyobozi bwayo?
3. Imana ntiduhamagarira kuba abanyamahirwe mu buzima; Iduhamagarira kuba abiringirwa. Dukeneye gukiranuka mu byo iduhamagarira gukora, kumenya ibikenewe kugira ngo tubashe kuba abahamya bayo beza mu ruhande no mu rwe go twisangamo rwose. Wirengagije ibyakuzitira, ni mu buhe buryo ushobora, gufasha abandi kubona ukuboko kw'Imana n'ubutabazi bwayo mu mibereho yabo?
4. Egiputa igira uruhare runini mu buhanuzi bwa Bibiliya. Ni ukuhe kuri gufatika muri iki gihe cyacu cy'amajyambere ishusho ya Egiputa ituganishaho mu byo dushobora gusakirana na byo?
5. Ni ukubera iki ibyo twiteze ko Imana izadukorera, n'ubutabazi tuyitegerejeho akenshi bidasohora? Ni iyihe mpamvu akenshi Imana igira icyo ikora igihe ibyiringiro byose byamaze kuyoyoka?

`Gira Icyo Wandika`
