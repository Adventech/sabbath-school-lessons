---
title:  Umutsima w'Ubugingo n'Amazi y'Ubugingo
date:   14/08/2025
---

`Soma mu 1 Abakorinto 10:11. Ni iyihe mpamvu Pawulo atanga yatumye ibi bintu byabayeho byandikwa?`

Pawulo asobanura ko ibintu byose byabaye ku Bisirayeli ari akabarore n'imiburo ku bayoboke ba Kristo kandi ko bizabafasha kwirinda akaga gasa n'ako; ni ukuvuga ko bazigira kuri izo ngero. Iyi ni inyigisho ikomeye kuri twe, twebwe abariho "mu mperuka y'ibihe". Imana iha ubwoko bwayo Mwuka Wera kugira ngo akomeze abizera abaha "imbaraga, urukundo no kwitegeka" (2 Timoteyo 1:6, 7), bityo bashobora gukosora ibyemezo kandi bagakurikiza inyigisho zayo. Yesu Kristo ni Isoko y'ubugingo bushya (Yohana 14:6), kandi ni We wenyine ushobora kuduhindura tukaba "igitambo kizima, cyera gishimwa n'Imana ... Ntimwishushanye n'ab'iki gihe, ahubwo muhinduke rwose mugize imitima mishya, kugira ngo mumenye neza ibyo Imana ishaka, ari byo byiza bishimwa kandi bitunganye rwose" (Abaroma 12: 1, 2).

Nyuma y'icyo gihe, igihe yakoraga umurimo we, Yesu yaje gukura amasomo muri izo nkuru zivugwa mu Isezerano rya Kera, by'umwihariko ku byerekeranye na manu n'amazi, akoresha izo mvugo-shusho kugira ngo yigishe ukuri kumwerekeyeho, We wari warayoboye Abisirayeli igihe bari mu butayu.

`Soma muri Yohana 4:7-15 no muri Yohana 6:31-51. Ni ukuhe kuri duhishurirwa hano twebwe nk'Abakristo?`

Umugore w'umusamariyakazi yatahuye ko Yesu atanga ikintu atashoboraga kuvana ahandi hantu aho ari hose. Inyota yari afite y'amahoro yo mu mutima, ibyishimo, ndetse n'umunezero biva ku Mana, kandi bityo Imana yonyine ikaba ari Yo ishobora kumumara iyo nyota (Zaburi 42:1, 2).

Nyuma yaho, mu cyerekezo kijyanye na manu, Yesu yasobanuye ko ari Imana yahaye abantu manu, atari Mose. Nuko Yesu aravuga ati: "Ni Jye mutsima w'ubugingo; uza aho ndi ntazasonza na hato" (Yohana 6:35). Yesu yasubiyemo inshuro ebyiri ko ari We Mutsima w'ubugingo (Yohana 6:35, 48).

`Nk'uko manu yo mu butayu yari umutsima "uva mu ijuru" (Yohana 6:31, 32), ni ko n'amazi yavuye mu rutare yari impano ya Kristo yo kumara abantu inyota. Icyiyongera kuri ibyo bigaragara kw'ibintu bifatika, umutsima n'amazi, byari binafite ubusobanuro bwo mu bya Mwuka, kuko Yesu Kristo ari "umutsima w'ubugingo" (Yohana 6:35, 48) kandi ni We "mazi y'ubugingo" (Yohana 4:10, 11, 14; Yohana 7:37, 38). Ubwo muri We gusa, ni ho dushobora kubonera ibyatumara inyota n'inzara mu bya Mwuka.`