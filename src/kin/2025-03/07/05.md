---
title:  Yetiro
date:   13/08/2025
---

Mose yasuwe na Yetiro wari sebukwe, akaba yaranitwaga Reweli (Kuva 2:18). Yetiro yazanye n'umugore wa Mose witwaga Zipora, n'abana be babiri b'abahungu: Gerishomu na Eliyezeri. Ubwo Mose yumvaga ko baje, yarabasanganiye ajya kubakira.

`Soma mu Kuva 18:1-27. Ni izihe ntambwe z'ingenzi zatewe mu mateka y'iryo shyanga?`

Yetiro yaraje kuko yari yarumvise ugutabara gutangaje Imana yari yarazaniye Abisirayeli. Mose yabwiye Yetiro amakuru arambuye ku bijyanye n'ikintu cyose Uwiteka yari yarakoreye Farawo n'Abanyegiputa kubw'Abisirayeli ndetse n'ibirushya byose bari barahuriye na byo mu rugendo n'ukuntu Uwiteka yagiye abakiza" (Kuva 18:8).

Yetiro yahimbaje Imana kubwo kugira neza kwayo n'ubutabazi bwayo budasanzwe yagiriye ubwoko bwayo, avuga ati: "Uwiteka ahimbarizwe yuko yabakijije Abanyegiputa na Farawo, agakiza ubwo bwoko mu butware bw'Abanyegiputa. None menye yuko Uwiteka aruta izindi mana zose, kuko yanesheje Abanyegiputa, ubwo bishyiranaga hejuru ubwibone ngo bagirire Abisirayeli nabi." (Kuva 17:10, 11). Icyo tubona hano ni urugero rw'uburyo umurimo Imana yakoreye hagati mu bwoko bwayo wagombaga kuba ubuhamya buhamiriza abari mu isi Imana iyo ari Yo ndetse n'icyo ishobora gukorera ubwoko bwayo.

Muri uwo mwanya kandi, ubwo Yetiro yamenyaga Imana nyamana, na we ubwe yari afite ikintu yashoboraga guha ubwoko bw'Imana: inama y'ubwenge kandi izabagirira akamaro. Mose yari akeneye gushyiraho uburyo bw'imikorere bugendera ku mategeko, bufite amahame yo gukiranuka no kutabogama. Na none kandi yari akeneye abacamanza bitanze kandi b'abiringirwa, abantu b'inyangamugayo. Yetiro yakoresheje ubwenge atondeka ibyo umuntu yagombaga kuba yujuje: (1) abantu bubaha Imana; (2) bo kwiringirwa; kandi (3) banga impongano. Abantu bashoboye b'imico myiza bagombaga guhabwa inshingano yo kuyobora amatsinda agizwe n'abantu igihumbi, andi agizwe n'abantu ijana, andi mirongo itanu, andi icumi. Muri ubwo buryo, umutwaro wari uri mu buyobozi bwa Mose wari kuba ugabanutse, maze we akibanda ku bibazo bikomeye. Muri ubwo buryo, abantu bari gukorerwa neza ibyo bifuza.

Mose yemeye inama y'ubwenge yari ahawe na Yetiro (Kuva 18:24) maze ashyiraho abayobozi ngo basohoze inshingano zitandukanye z'ubutegetsi (soma no mu Gutegeka kwa Kabiri 1:9-18).

`Mose yashoboraga kwirengagiza uwo musaza maze akamubwira gukora ibimureba ibitamureba akabyihorera. Si ko yabigenje. Ni ayahe masomo y'ingenzi dushobora kwigira ku bushake yagize bwo kumvira uyu muntu nibura utari Umuheburayo?`
