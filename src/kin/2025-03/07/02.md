---
title:  Amazi Arura
date:   10/08/2025
---

Mu nkuru ziri muri Bibiliya, abavugwa mu nkuru bagenda bagira uruhare rutandukanye, uruhare rwiza cyangwa rubi, kandi dukeneye kwita ku myubakirwe y'inkuru, ahantu, igihe, ndetse n'abagira uruhare mu kubangamira ukugerwaho kw'intego. Nubwo bimeze bityo, ingingo y'ingenzi kuruta izindi ukurikije uko inkuru yubatse, akenshi iba ari igisubizo kiyirimo ndetse n'amasomo umuntu ashobora kuyigiramo. Ntabwo bitandukanye rero n'ibyo tubwirwa hano.

Nk'uko izi nkuru zibyerekana, Imana ni Yo itanga igisubizo cy'ibibazo kandi ikaba ari na Yo Izana amahoro; nyamara umurimo wayo uzamo ingorane bitewe no kutizera kw'abantu. Bitewe no kwitotomba kwabo kudatuza ndetse no kutumvira, Abaheburayo bagezweho n'imiruho ikomeye, ndetse bahura n'akaga gakomeye. Bikururiye ingorane nyinshi ku bwo gushidikanya kwabo no kutihana kwabo.

`Soma mu Kuva 15:22-27. Nyuma yo kwambuka inyanja itukura, ni iki cyabanjirije igitangaza cya mbere cyakozwe?`

Ikintu cya mbere cyagerageje ukwizera kw'Abisirayeli cyari gifitanye isano no gukenera amazi, kandi ntabwo byari bitangaje kuko bari bari ahantu h'ubutayu bubi, bushyushye kandi bwumagaye. Nyuma y'urugendo rw'iminsi itatu, abantu baje kubona amazi, nyamara ntabwo yari amazi anyobwa. Mara ni ijambo risobanurwa ngo "kurura", kandi bitewe nuko amazi yaruraga, kwizera Abisirayeli bari bafitiye Uwiteka wabitagaho, kwahise kuzamo urujijo. Nyamara inyifato y'Imana yabaye iyo kubagirira impuhwe, maze igitangaza cya mbere kirakorwa hakoreshejwe igiti. Yego; ntabwo cyari igiti, ahubwo ni Uwiteka wahinduye ayo mazi araryoha kandi aba ayo kunyobwa. Abantu bagombaga kwiga amasomo y'ingirakamaro: (1) kwihanganira gutegereza igihe cy'Imana, no kuba (2) Imana ikora ibintu ifatanyije n'abantu.

Nubwo byagenze bityo, abana ba Isirayeli bafashe ibintu byinshi batyo gusa, maze bibagirwa vuba ibitangaza bikomeye Imana yari yabakoreye-ibitangaza byari byabateye kumuhimbaza bamukunze mu gihe gito cyari gishize, bakavuga bati: "Uwiteka, mu byitwa imana hari ihwanye nawe? Ni iyihe ihwanye nawe? Kwera kwawe ni ko kuguhesha icyubahiro, ishimwe ryawe rituma abantu bagutinya kuko ukora ibitangaza!" (Kuva 15:11).

Nyamara kandi, na nyuma yo kwitotomba, Imana yasezeranye ko itari guteza Abisirayeli "indwara" (Kuva 15:26) n'imwe mu zo yari yarateje Abanyegiputa. Yari kubarinda. Bashoboraga gusa gusohorezwa iri sezerano, iyo baza gukomeza kuba indahemuka kuri Yo.

`Ni ibihe bigeragezo n'ingorane wigeze kwikururira? Ni irihe humure ushobora gukura mu kumenya ko Imana izakomeza kugira ibyo igukorera niwemera gufatanya na Yo?`