---
title:  Inturumbutsi na Manu
date:   11/08/2025
---

Ku bw'amahirwe make, hari urugero rwo kwigomeka rugenda rugaruka mu nkuru z'urugendo rw'Abisirayeli. Ubwo bwoko bwagiye bukomeza kwibagirwa ukuboko gukomeye kw'Imana kwari kwarabafashije mu bihe byashize, kandi ko yari yaragiye ibashakira ibisubizo by'ibibazo babaga barimo. Bagiye bemerera ibibazo babaga barimo muri uwo mwanya bikabahuma amaso ntibabone intego yabo nyamukuru n'ibyo bari barasezeranijwe bitangaje byo mu gihe kizaza. Ni ikibazo rusange no mu bwoko bw'Imana muri iki gihe.

`Soma mu Kuva 16:1-36. Ni iyihe mpamvu yateye Abisirayeli kwitotomba, kandi ni iki cyaje gukurikiraho?`

Ni ingenzi kumenya ko ibishuko biboneka muri Bibiliya akenshi bifitanye isano n'ibiryo. Mu murima wa Edeni, kugwa kwari gufitanye isano no kurya ku mbuto z'igiti cyabuzanijwe kimenyekanisha icyiza n'ikibi (Itangiriro 2:16, 17; Itangiriro 3:1-6). Mu bishuko Yesu yahuye na byo mu butayu, umwambi wa mbere Satani yamurashe wari unyuze mu byokurya (Matayo 4:3). Esawu yabuze ubutware bw'umwana w'imfura bitewe n'irari rye ry'ibyokurya yari yaramenyereje nabi (Itangiriro 25:29-34). Mbega ukuntu inshuro nyinshi kutumvira kw'Abisirayei kwabaga gufitanye isano n'ibyokurya ndetse n'ibyokunywa! Ntibitangaje rero ko Mose yibukije abo mu bisekuru byakurikiyeho ko: "Umuntu adatungwa n'umutsima gusa, ahubwo yuko amagambo yose ava mu kanwa k'Uwiteka ari yo amutunga" Gutegeka kwa Kabiri 8:3.

Ni byo koko, manu yari umutsima uva mu ijuru Imana yahaye Abisirayeli mu gihe kingana n'imyaka 40 bamaze mu butayu. Binyuze muri iyo mpano, yabigishije ko ari Yo Muremyi kandi ikaba ari Yo itanga ibintu byose abantu bakeneye. Na none kandi, Imana yakoresheje uko gutanga manu idakomoka mu isi, kugira ngo ibereke uburyo bwo kweza Isabato.

Muri buri cyumweru habagamo ibitangaza bine: (1) mu minsi itanu, Imana yatangaga igaburo rya manu rya buri munsi; (2) ku wa gatandatu hatangwaga inshuro ebyiri z'igaburo ryari risanzwe ritangwa buri munsi; (3) manu yabaga yatanzwe ku wa gatandutu ntiyangirikaga kugeza ku Isabato; (4) nta manu yagwaga ku munsi w'Isabato. Imana yahoraga ikora ibi bitangaza kugira ngo abantu bakomeze kwibuka Isabato no kwizihiza ukugiraneza kw'Imana kuri uwo munsi. Imana yaravuze iti: "Muhore mwibuka ko Uwiteka abahaye Isabato" (Kuva 16:29).

`Abantu bakunda kurya. Twaremwe mu buryo dukunda kurya. Ibiryo byinshi kandi bikungahaye, bimeze mu butaka (imirire yahawe umuntu ku ikubitiro) ntabwo ihishura gusa ko Imana ishaka ko turya, ahubwo tunagomba gukunda ibyo turya. Ni mu buhe buryo, nubwo bimeze bityo, iyi mpano y'igitangaza, ni ukuvuga impano y'ibiryo (no kuba dukunda kurya) bishobora gukoreshwa nabi?`