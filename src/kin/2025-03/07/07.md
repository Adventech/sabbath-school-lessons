---
title:  Ibindi byo Kwigwa no Kuzirikanwa
date:   15/08/2025
---

Soma mu gitabo cyanditswe na Ellen G. White cyitwa _Abakurambere n'Abahanuzi_, pp. 234-244, Igice cyitwa: Bava ku Nyanja Itukura Bagera kuri Sinayi.

Hatarashira igihe kirekire bagize ikibazo cy'amazi, iryo shyanga ryahuye n'akandi kaga gashya (soma mu Kuva 17:8-16)-ubwoko bw'abanyamahane kandi b'abanyentambara, ari bwo Bamaleki, bwarabateye ngo bubarwanye. "Abameleki ntibari bayobewe imico y'Imana cyangwa ubutegetsi bwayo, nyamara aho kugira ngo batinyire imbere yayo, biyemeje gusuzugura ububasha bwayo. Ibitangaza Mose yakoreye imbere y'Abanyamisiri, Abamaleki babigize urw'amenyo, kandi ubwoba bw'amahanga yari abakikije barabusuzugura. Barahiriye imbere y'ibigirwamana byabo yuko bazarimbura Abaheburayo ku buryo nta n'umwe wagombaga kurokoka, kandi birata yuko Imana ya Isirayeli itazashobora kubatsinda. Abisirayeli nti bari babashotoye cyangwa ngo babagirire nabi. Gutera kwabo ntikwatewe n'uko bari benderejwe. Kwerekana uko banga Imana n'uko bayisuzugura ni byo byabateye gushaka kurimbura ubwoko bwayo. Abamaleki bari baramaze igihe kirekire ari abanyabyaha bikabije, kandi ibyaha byabo byari byarahamagaye Imana ngo ize ibahore inzigo, nyamara imbabazi z'Imana zari zarakomeje kubahamagarira kwihana; ariko ubwo abagabo b'Abameleki bateraga Abisirayeli bari bananiwe kandi batarwana, Abameleki bahamije iteka ubwoko bwabo buzacirwaho."-Ellen G. White, _Abakurambere n'Abahanuzi_, p. 242 [2016].

**IBIBAZO:**

`Nimurusheho gutinda ku gitekerezo cy'uburyo Yetiro yamenye Imana nyakuri biturutse ku byo Imana yakoreye ubwoko bwayo. (soma mu Gutegeka kwa Kabiri 4:4-8). Kuki iryo hame rigikora no muri iki gihe? Ibaze wowe ubwawe ndetse n'abo mwigana: ni ubuhe bwoko bw'ubuhamya itorero ryacu rigeza ku bari mu isi? Ni iki tubwira abari mu isi ku bijyanye n'imiterere y'Imana ndetse n'imico yayo?`

`Ongera usome mu 1 Abakorinto 10:4. Ni iki ibi bikwiriye kutwigisha ku bijyanye n'ubuyobe bwo mu gihe cya kera, ibyo bamwe bakizera no muri iki gihe, buvuga ko mu Isezerano rya Kera Imana yahoreshaga uburakari, ikanga abantu, kandi ntibabarire, bihabanye n'ibyo tubona muri Yesu? Ni mu buhe buryo uyu murongo werekana ko iyo myizerere ipfuye?`

`Ongera usome ibyo Ellen G. White yanditse haruguru byerekeranye n'Imana nyakuri. Gereranya imyifatire yabo n'imyifatire ya Yetiro. Ni ayahe masomo dushobora kwigira ku kuba Imana itaraciriye iteka kuri abo gusa, ahubwo ikaba yaranariciriye ku moko menshi yo mu isi y'icyo gihe yahuraga n'Abisirayeli?`