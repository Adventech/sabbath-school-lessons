---
title:  Amazi Yavuye mu Rutare
date:   12/08/2025
---

Mu butayu, ukenera amazi menshi. Imana yitaye kuri iki kibazo, nubwo abantu basaga n'abayitonganya, ntibayiringire, yemwe ndetse bagerageje ubushobozi n'ubushake bwayo bwo kubaha amazi. Mu kutizera kwabo, basubije amaso yabo muri Egiputa.

`Soma mu Kuva 17:1-7. Ni irihe somo abantu bari bakwiriye kuba barigiye mu byabaye hano?`

Aho hantu Mose yahise Masa, bisobanuye "kugerageza," na Meriba, risobanuye "gutongana." Uwiteka yahaye Abisirayeli amazi nubwo batizeraga. Ayo mazina yombi yari akwiriye kwibutsa Abisirayeli kutagerageza Imana no kutayitonganya (Abaheburayo 3:7, 8, 15). Bibajije bakomeje niba Imana yari hagati muri bo, nubwo bari bararangije kubona ibihamya byinshi bifatika by'uko iri kumwe na bo, iby'ububasha bwayo ndetse n'iby'ubutware bwayo.

"Mose yakubise igitare, nyamara cyari Umwana w'Imana wari wikinze ku nkingi y'igicu, ahagarara iruhande rwa Mose, kandi atuma amazi atanga ubugingo atemba. Ntabwo Mose n'abakuru b'Abisirayeli ari bo bonyine babonye ikuzo ry'Imana, ahubwo na rubanda rwose rwari ruhagaze rwitaruye rwararibonye. Nyamara iyo icyo gicu kiramuka kivuyeho, bari kwicwa no kurabagirana gukomeye k'Uwari muri icyo gicu." Ellen. G. White, _Abakurambere n'Abahanuzi_, p. 240 [2016].

Amazi ni ikimenyetso cy'ubuzima, kubera ko amazi aramutse adahari, nta buzima bwaba buhari. Buri ngirangingo yose mu zigize umubiri wacu ikenera amazi. Twebwe ubwacu tugizwe na 60% by'amazi. Yemwe ndetse n'amagufwa yacu, umugabane wayo ugizwe n'amazi. Bityo rero, kuba Imana yarabahaye amazi mu butayu, cyari ikimenyetso ku Bisirayeli ko Imana yitaga ku byo bakeneye, muri ubwo buryo bakaba barashoboraga kuyiringira. Nyamara na none, bagombaga kumvira.

Hashize ibinyejana byinshi nyuma yaho, mu 1 Abakorinto 10:4, Pawulo yibukije abizera ko ibyabaye ku Bisirayeli igihe bari bari mu butayu byari umwihariko. Ntabwo Kristo ubwe yabayoboye gusa, ahubwo yanabahaye amazi (Zaburi 78:15, 16) kandi ababonera n'ibindi bintu bifatika bari bakeneye. Pawulo yaravuze ati: "Icyo Gitare cyari Kristo." Kuri bo, Kristo yari Isoko y'ubuzima, kandi ni na We wabahaga ubugingo buhoraho. Nk'uko igitare kiba gikomeye, ni ko Imana yayoboye ubwoko bwayo mu buryo bushikamye. Umuntu ashobora kumwishingikirizaho, kuko adashobora kunanirwa gusohoza amasezerano ye.

`Ni ibihe bintu runaka, muri uyu mwanya, ukeneye kuragiza Imana? Ni mu buhe buryo ushobora kwiga kugandukira ubushake bwayo maze ugategereza ko igira icyo ikora mu gihe cyayo? Kubera iki buri gihe ibi bintu bitaba byoroshye cyane?`