---
title:  Umutsima w'Ubugingo n'Amazi y'Ubugingo
date:   09/08/2025
---

### Aho icyigisho cy'iki cyumweru gishingiye:
Kuva 15:22-16:36, Itangiriro 3:1-6, Kuva 17:1-7, 1 Abakorinto 10:4, Kuva 18:1-27, 1 Abakorinto 10:11.

> <p>Icyo kwibukwa:</p>
> "Uwiteka abwira Mose ati: 'Muzageza he kwanga kwitondera amategeko yanjye n'ibyo nategetse? Dore ubwo Uwiteka abahaye Isabato, ni cyo gituma ajya abaha ku wa gatandatu imitsima y'iminsi ibiri. Umuntu wese agume aho ari, ntihakagire umuntu uva aho ari ku wa karindwi. Nuko ku wa karindwi abantu bararuhuka." (Kuva 16:28-30).

Nyuma yo kuva muri Egiputa, Abisirayeli bari bari mu rugendo batazi, bagana mu Gihugu cy'Isezerano. Abantu basakiranye n'urugendo ruruhije kandi rubasaba byinshi, ndetse bari bakeneye kwiga amasomo mashya menshi cyane. Imana yari igiye kubayobora no kubitaho; kandi koko yifuzaga kubafasha ngo bakure, nyamara bagombaga kwiga imyifatire mizima, kwitegeka, kwigomwa, kutikanyiza, kwiringira Imana, ndetse by'umwihariko bakiga kumvira.

Mose yari umuyobozi ugaragarira amaso, kandi abantu bagombaga kumukurikira no gukurikiza ubuyobozi bwe niba barashakaga kugera ku ntsinzi. Byari ingenzi cyane kuri bo kugumana, gukorera hamwe nk'umuryango mugari, no kunganirana. Imbere yabo hari hari inzitizi nyinshi ndetse n'ingorane. Gukura kwabo mu bya Mwuka, ahanini kwagombaga gushingira ku buryo bagombaga kwifata muri izo ngorane n'ibisubizo bajyaga guha Mose, by'umwihariko igihe izo ngorane zajyaga kuba ziyongereye.

Umugani w'Abashinwa umenyerewe uravuga ngo "Urugendo rurerure cyane rutangirira ku ntambwe imwe" wari impamo ukurikije ibyababayeho; kandi koko bari bakeneye kwiringira ubuyobozi bw'Imana kuri buri ntambwe bateraga. Mu buryo buteye ubwoba, nk'uko tuzabibona imbere, ntabwo bize ayo masomo mu buryo bworoshye.

Ariko se ubundi tubigarutseho gato, ni nde uyiga mu buryo bumworoheye?