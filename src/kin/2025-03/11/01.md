---
title:  Ubuhakanyi no Gusabirwa Imbabazi
date:   06/09/2025
---

### Aho icyigisho cy'iki cyumweru gishingiye:

Kuva 32:1-6; Zaburi ya 115:4-8; Yesaya 44:9, 10; Abaroma 1:22-27; Kuva 32:7-32; Yesaya 53:4.

> <p>Icyo kwibukwa:</p>
> "Mose asubira aho Uwiteka ari aramubwira ati 'Nyamuneka nyumvira! Ubwo bwoko bwakoze icyaha gikomeye koko, bwiremeye imana y'izahabu. Ariko wakwemera kubababarira icyaha cyabo, byaba byiza ariko nutabyemera, mpanagura unkure mu gitabo cyawe wanditse."(Kuva 32:31, 32).

Mose yari amaze iminsi 40 gusa atari mu ngando y'Abisirayeli, ariko se byagenze bite? Ubwoko bw'Imana bwateye Imana umugongo maze buramya ikigirwamana cyakozwe n'umuntu, ikimasa cy'izahabu. Ariko se nyuma y'ibimenyetso bikomeye cyane ndetse n'ibitangaza bari babonye, ni gute bashoboraga gukora ibyo?

Hashobora gutangwa ibisubizo byinshi bitandukanye, kandi muri ibyo bisubizo byose hashobora kuba harimo ukuri. Mbese abantu ntibari basobanukiwe Imana by'ukuri? Cyangwa ibyo bari barabonye ku Mana byapfukiranwe n'ibyifuzo byabo bibi? Mbese ntabwo bashimye ibyo Imana yari yarabakoreye, maze aho kubishima bakumvako ari ibisanzwe? Mbese imyumvire yabo yari yijimishijwe, kandi yarangijwe n'ibyo bari bahugiyemo bya buri munsi ndetse n'ibitekerezo byabo bya kera by'icyaha? Mbese byatewe n'uko babaye indashima ku bikorwa by'Imana byuje ubuntu yari yarabakoreye? Mbese bahise bibagirwa imirimo ikomeye y'Imana (Zaburi ya 106:13, 21-23)? Cyangwa byose bikwiriye kuryozwa Aroni kubw'imiyoborere ye mibi? "Uwiteka arakarira Aroni cyane ashaka kumurimbura" (Gutegeka kwa Kabiri 9:20).

Impamvu iyo ari yo yose yaba yarabateye ubu buhakanyi buteye ubwoba, ni ibihe byigisho dushobora kuyigiraho, biterekeranye n'ubunyacyaha bw'umuntu gusa ahubwo byerekeranye n'urukundo rw'Imana rwuje ubuntu Imana ikunda abantu, ititaye ku bunyacyaha bwabo?
