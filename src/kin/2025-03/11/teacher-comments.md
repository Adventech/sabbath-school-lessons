---
title:  Ubusobanuro Bugenewe Abigisha
date:   12/09/2025
---

#### Umugabane wa I : Inshamake

Isomo ry'Urufunguzo: Kuva 32:31, 32

Aho Icyigisho Gishingiye: Kuva 32:1-35

**Ijambo ry'Ibanze**

Ubwo Abisirayeli bagwaga mu buhakanyi, Mose yari kumwe n'Uwiteka ku musozi Sinayi. Abantu bateye mwene se Aroni bamukangisha urupfu, maze Aroni arabumvira abaremera ikigirwamana. Abantu baravuze bati: "Iki ni cyo mana yawe wa bwoko bw'Abisirayeli we, yagukuye mu gihugu cya Egiputa" (Kuva 32:4), uku kwari uguhakana Uwiteka Imana yabo ndetse no kwica isezerano bari baragiranye na We. Ni ingenzi kuzirikana yuko Uwiteka yabwiye Mose mbere yuko amanuka ajya mu ngando avuye ku musozi Sinayi yuko Abisirayeli bari bateye Imana umugongo bakaramya ikigirwamana. Bityo, byavuzwe yuko Abisirayeli bari babaye ubwoko bwa Mose, kandi ko Mose ari we wari wabakuye muri Egiputa. Uwiteka yaravuze ati: "Manuka ugende, kuko ubwoko bwawe wakuye mu gihugu cya Egiputa bwiyononnye" (Kuva 32:7). Mbere yaho, Uwiteka, Mose ndetse na Yetiro bari bashimangiye ko Uwiteka ari we wakuye Isirayeli muri Egiputa (Kuva 3:8, 17; Kuva 12:17,51; Kuva 13:3,9,14,16,18; Kuva 16:6,32; Kuva 18:1,10; Kuva 19:4; Kuva 20:2). Aha ngaha ntabwo Imana yisanishije na Isirayeli kuko Abisirayeli batayemeye nk'Umwami wabo. Mbega ibintu bibabaje!

Nyuma yaho, Uwiteka yasezeranyije Mose kuzamugira "ubwoko bukomeye" (Kuva 32:10). Cyari igishuko gikomeye kuri Mose iyo aza kwemera impano yo guhinduka ubwoko bukomeye. Ariko yagaragaje ubutungane bw'imico ye binyuze mu kutemera iyo mpano. Ubushake bwe butarangwamo inarijye bwo kwifuriza abantu ibyiza bwahagaze bushikamye; nta byifuzo by'umuntu ku giti cye byashoboraga kubuhindura. Mose yasabiye imbabazi Isirayeli kandi yinginga Uwiteka binyuze mu kugaragaza ko Uwiteka ari we wabakuye muri Egiputa. Ubu bwoko ni "ubwoko bwawe wakuje mu gihugu cya Egiputa imbaraga nyinshi n'amaboko menshi" (Kuva 32:11). Kubw'uruhare rwa Mose, "Uwiteka yibuza inabi yavuze ko agiye kugirira ubwoko bwe" (Kuva 32:14). Mbega imbaraga ziri mu isengesho ryo gusabira abandi!

Ubwo Mose yari amaze kumanuka mu ngando no kubona ubuhakanyi, yamennye bya bisate bibiri by'amabuye byari byanditsweho Amasezerano Cumi Imana yari yamuhaye, iki ni igikorwa kigaragarira inyuma kigaragaza icyo Abisirayeli bari bakoze ubwo bangaga Uwiteka nk'Umuyobozi wabo. Mose yamenaguye icyo kimasa cy'izahabu. Ndetse n'igihe Mose yari ahari, abantu "babaye ibyigenge" (Kuva 32:25), bityo, yagombaga kugira icyo akora. Abakomeje kwigomeka kwabo bagombaga kwicwa, bityo Uwiteka, binyuze muri Mose, ategeka ko bicwa. Uku kwicwa byari ngombwa; kuko iyo bitaba ibyo, ubwoko bw'Imana bwari kugera mu buhenebere budashobora gukosorwa (kubyerekeranye n'uku kwicwa, soma igitabo cyanditswe na Ellen G.White cyitwa Abakurambere n'Abahanuzi, pp. 264-266). Ku munsi wakurikiyeho, Mose yongeye kuzamuka umusozi Sinayi asabira Isirayeli imbabazi, asaba Imana kubabarira ubwoko bwayo kubw'imyifatire yabwo y'ubwigomeke.

#### Umugabane wa II: Ubusobanuro

**Aroni n'Ubuhakanyi bwo Kuramya Ikimasa cy'Izahabu**

Aroni yashoboraga gutuma ubuhakanyi bwo kuramya ikimasa cy'izahabu butabaho iyo ahagararira Imana n'ukuri kwayo ashikamye. Ntabwo aba yarakoze ibyo abantu bamusabye ngo yemere kubaremera imana igaragarira amaso. Igihe kutubaha kwagaragarizwaga Imana ndetse n'umugaragu wayo Mose, Aroni yagombaga guhita aguhagarika. Ariko aho kuguhagarika, yateze amatwi abigometse maze ajya mu ruhande rubi. Igihe Mose yari adahari, Aroni yagombaga gukora nk'umuyobozi ufite imbaraga, adakangishwa urupfu. Buri gihe Imana igira icyo ikora ngo irengere umurimo wayo, kandi Aroni aba yarayiringiye.

Uburyo Mose yari ashishikajwe no kugubwa neza k'ubwoko bw'Imana bugaragarira mu kibazo yabajije Aroni: "Aba bantu bakuze bate kugira ngo utume bakora icyaha gikomeye gitya?" (Ukuvanwa mu Misiri 32:21, BII). Kuba Aroni yarakurikije icyifuzo kibi byateje ingaruka zibabaje. Kubwo gushaka gutanga urwitwazo rw'imyifatire ye, Aroni yahimbye igitangaza: "Nanjye ndababwira nti: 'Ufite izahabu wese ayikātūre.' Nuko barazimpa nzijugunya mu muriro, havamo iki kimasa." (Kuva 32:24). Aroni yakoresheje ikinyoma ashaka gucubya uburakari bwa Mose. Icyaha gihuma abantu amaso, kandi hagahimbwa ibitekerezo kugira ngo bitwikire kutumvira.

"Uwiteka arakarira Aroni cyane" (Gutegeka kwa Kabiri 9:20), ariko ubugingo bwe burokoka kuko Mose yamusabiye imbabazi. Aroni yihannye iki cyaha giteye agahinda abikuye ku mutima, asubizwa mu mwanya we w'ubuyobozi, kandi nyuma yaho yaje kwerezwa kuba umutambyi mukuru (Kuva 40:12-15). Ubuntu bw'Imana n'imbabazi zayo biratangaje.

**Isengesho ryo Gusabira Abandi**

Ubusanzwe, hari ubwoko bune bw'amasengesho. Hari "isengesho ryo gushima," aho dushimira Imana ibitangaza yakoze. Muri iryo sengesho, dushimira Imana ibyo yakoze mu mibereho yacu ndetse n'ibyo yakoze mu mibereyo y'ubwoko bwayo, bityo tukayishimira imigisha yayo itangaza dufite ibyishimo. Na none hari "isengesho ryo kwihana," aho dusaba Imana imbabazi z'ibyaha byacu twicishije bugufi. Hari na none "isengesho ryo kwinginga," aho dusaba Imana ibintu byihariye, nk'ubwenge, Mwuka Wera, ibyishimo, urukundo, ubuzima, amahoro, kwihangana, impano za Mwuka, ubutunzi, ibyokurya, umutekano, uburinzi, n'ibindi. Hanyuma, hari "isengesho ryo gusabira abandi," aho dusenga, tutisabira ubwacu ahubwo dusabira abandi, dusaba Imana kubagirira impuhwe ikabaha umugisha, cyangwa ibyo bakeneye nk'ubuyobozi, guhinduka, abana, ababyeyi, urushako, umuryango, iterambere, gutsinda n'ibindi. Dushobora no gusabira abarwayi, abatotezwa, abababaye, abakene, abanyeshuri, umubatizo, n'ibindi. Isengesho rya Mose ryari isengesho ryo gusabira abanyabyaha, kuko yasabiye abari bacumuye, yinginga Imana ngo ibababarire ibyaha byabo (Kuva 32:31, 32).

Kubera yuko amasengesho yo gusabira abandi ari ingenzi cyane, aba azengurutswe n'ubwiru. Ku ruhande rumwe, Imana izakorera byinshi umuntu cyangwa abantu kugira ngo ibakize kuko ibakunda. Ku rundi ruhande isengesho ryo gusabira abandi rituma Imana irushaho gukorera abantu byinshi mu bihe baba barimo. Ubu ni ubwiru tudashobora gusobanukirwa ubu. Inkuru nziza ni uko tudakeneye gukora dutyo. Bityo, ntabwo dukeneye kumenya uburyo isengesho ryo gusabira abandi rikora, ariko ijambo ry'Imana rihamya ko rikora, kandi natwe turabyibonera. Ntabwo dukeneye gusobanukirwa ibintu byose byo muri ubu buzima kugira ngo tubone gusenga! Dukeneye kwemera ubuyobozi bw'Imana, kuyiringira, kuyikurikira no gusenga.

Imana yubaha amahitamo y'abantu kuko itigera na rimwe igira uwo ihatira kuyikurikira. Ibaha umudendezo wabo ariko dushishikarizwa gusengera abantu, ndetse n'abanzi bacu. Ibi ni ibindi bintu bisa naho bivuguruzanya tudashobora gukemura cyangwa gusobanura kuko tutareba hirya y'inyegamo, ahabera urugamba rw'ibya Mwuka. Umuntu ashobora kubyumva igihe abihuza n'intambara ikomeye, nk'uko tubona intambara y'ibya mwuka iri hagati y'imbaraga y'icyiza n'ikibi, ukuri n'ikinyoma, umucyo n'umwijima, Kristo na Satani. Uko kurabukwa umucyo bidufasha kwiringira yuko Uwiteka azakora icyo ashoboye cyose ngo akize buri wese.

Hirya y'inyegamo y'isi y'ibitabonwa hari amategeko agenga uburyo imbaraga z'icyiza n'ikibi zihanganye. Abahanga mu bya Tewolojiya bavuga ibyerekeranye n'uburyo Imana "yemerera" Satani kugira icyo akora. Uwitwa Peckham yita ayo mabwiriza "amabwiriza y'urugamba" (soma igitabo cyanditswe na Peckham cyitwa _Theodicy of Love: Cosmic Conflict and the Problem of Evil_ [Grand Rapids, MI:Baker Academic, 2018], p. 58). Umwanzi yemererwa kugira icyo akora, kandi afite imbaraga, nubwo zifite aho zitagomba kurenga, kubw'ayo mabwiriza y'urugamba (soma Yobu 1, Yobu 2:6). Ayo mabwiriza yafashweho umwanzuro n'inama yabereye mu ijuru (abari bahagarariye abo mu ijuru bose), hamwe na Satani ndetse n'Imana. Ayo mabwiriza asobanuye ko Imana yahaye Satani "amahirwe" runaka, cyangwa se "uburenganzira" bwo kugaragaza uko "ubwami" bwe bwari kuzamera, iha buri wese amahirwe yo kugereranya izo mpande zombi.

Ayo mabwiriza kandi asobanuye yuko atari ko buri gihe Imana ibona ibyo yifuza (Yesaya 30:15,18; Yesaya 66:4; Ezekiyeli 18:23; Matayo 7:21; Matayo 18:14; Matayo 23:37; Luka 7:30). Na none kandi hari ibyo Imana ibuzwa kugeraho mu bikorwa byayo. Ntabwo Imana ishobora gukora ibinyuranyije n'ayo "mabwiriza y'urugamba" kuko itajya yica amasezerano. "Umushyikirano ushingiye ku rukundo nyakuri usaba ko bishoboka ko ibiremwa byanga gukora ibihuje n'ubushake bw'Imana"- Peckham, _Theodicy of Love_, p. 139. Ntabwo Imana izigera itubuza umudendezo wo guhitamo uru ruhande cyangwa ruriya kuko yaba ituvukije urukundo ruri hagati y'Imana n'ibiremwa byayo. Ntabwo dushobora gusobanura uko kuvuguruzanya kuko tutareba hirya y'inyegamo y'iyi ntambara y'ibya mwuka. Nyamara Imana yifuza ko habaho "gutera imbere k'urukundo ndetse n'amabwiriza y'urugamba."-Peckham, _Theodicy of Love_, p. 140.

Hari byinshi tuzi ku Mana, ariko hari ibintu bimwe na bimwe bitubera urujijo. Pawulo avuga ko "ubumenyi bwacu ari igice kandi tukaba turebera mu ndorerwamo ibirorirori" (1Abakorinto13:9, 12). Tuzi ko Imana idukunda, idukiza, kandi ko ishaka gukiza buri wese. Tuzi ko dushobora kuyiringira kandi tukishingikiriza ku masezerano yayo, kwitabwo na yo, n'ubufasha bwayo. Tuzi ko itwifuriza ibyiza. Tuzi ko yumva amasengesho yacu kandi ko tudashobora kuyobya Imana. Tuzi ko amasengesho ari ingenzi cyane, kandi ko Satani ahinda umushyitsi iyo ubwoko bw'Imana busenga kuko hari ibintu byinshi bihinduka iyo dusenze. Ntabwo tuzi impamvu amasengesho amwe ahita asubizwa ako kanya, andi agatinda gusubizwa, andi ntasubizwe, ahari nk'uko twari tubyiteze.

Imana iturarikira gusenga, atari uko dusobanukiwe ibibera hirya y'inyegamo cyangwa uburyo yumva amasengesho yacu. Ntabwo tugenga isengesho, ariko turarikirwa gusenga, ndetse dutegetswe gusenga. Iyo ubwoko bw'Imana busenga, ubwami bw'ikibi burahungabana, kandi umurimo w'Imana ugatera imbere mu buryo butangaje.

#### Umugabane wa III:

**Gushyira Mu Bikorwa**

1. Ni gute twebwe abantu twibagirwa ibitangaza Imana yadukoreye? Ni gute twibagirwa vuba? Ni gute dushobora kuvugurura urugendo rwacu tugendanamo n'Imana kugira ngo tubashe gufata ibyemezo bikwiriye kandi ntiducumure kuri Yo?

2. Ni iki gishobora kutubera ikimasa cy'izahabu mu mibereho yacu?

3. Ni gute dushobora kuba maso, kandi tugafasha abantu bakeneye amasengesho yacu? Isengesho rituma dusabana n'Imana kugira ngo ibashe kudukorera ibitangaza Bibasha kuduhindura.

4. Mose yasengeye abanyabyaha kandi arabitangira. Uru ni urugero rw'uburyo dukwiriye gusengera abakoze ibyaha muri twe. Ganira n'abagize itsinda ryawe uburyo dushobora gusabirana muri ibyo bibazo.

5. Isengesho Yesu yasabiye abigishwa be ndetse natwe ni urugero rw'uburyo bwo gusengera abandi (soma Yohana 17). Ntabwo Mose yari akeneye gupfa ngo abanyabyaha babashe kubabarirwa. Ibyabaye kuri Yesu, Umuvugizi wacu nyakuri, urupfu rwe rwari ngombwa ku bwacu. Kuki?

6. Ni gute dushobora gusabirana tutarakaje cyangwa ngo dusuzugure abandi?