---
title:  Kwiyonona
date:   09/09/2025
---

`Soma Kuva 32:7, 8. Kuki Imana yohereje Mose ngo asubire mu ngando y'Abisirayeli?`

Kubwo kuramya ikigirwamana, Abisirayeli bari mu rugendo rwo kwitandukanya n'Imana nyakuri, yari yarabakuye mu bubata bwo muri Egiputa. Imana yavuze, idaciye ku ruhande, ko "biyononnye" (Kuva 32:7), kandi bakavuga yuko icyo kigirwamana ari cyo cyabakuye muri Egiputa. Mbega ikinyuranyo kidaciye ku ruhande cy'ibyo Imana yari yarababwiye (Kuva 20:2)! Uku guhakana icyubahiro cy'Imana ndetse n'ibikorwa byayo bikomeye byateje ikibazo gikomeye. Imitekerereze yabo ndetse n'imyumvire yabo byari byagoretswe kandi byononekaye.

Umuhanuzi Ezekiyeli avuga ko gusenga ibishushanyo bigize umugabane w'ingenzi w'amakuba y'ubwoko bw'Imana, kandi ni ho hakomoka ibindi byaha byose (soma muri Ezekiyeli 8:1-18, Ezekiyeli 20:1-14, Ezekiyeli 22:1-12). Akenshi dukunze kwibaza impamvu abizera ba kera bari abapfapfa cyane kandi bakaba bataremeraga gukosorwa igihe babaga binjiye mu gikorwa cyo gusenga ibigirwamana bitandukanye byaremwe n'abantu. Twizera rwose ko tutazakora ikintu nk'icyo. Mbese twebwe nta bigirwamana dufite? Ibigirwamana by'uyu munsi bishobora kugira amashusho atandukanye, ariko byose bigaragara kimwe.

Ikigirwamana ni ikintu icyo ari cyo cyose gisimbura Imana, nubwo tuba tuzi yuko kidakwiriye, dukomeza kukiramya, ndetse tukabikora inshuro nyinshi. Icyo kintu gitwara intekerezo zacu, urukundo rwacu, igihe, ndetse n'ubwenge bwacu kurusha uko Imana ibyigarurira. Gishobora nanone kuba mu ntekerezo zacu. Mu by'ukuri, duhinduka icyo twitegereza, kandi ntabwo tuzazamuka ngo tugere hejuru y'ikigirwamana icyo ari cyo cyose twaba dukorera.

Iyo Imana atari yo shingiro ry'imibereho yawe, izindi mana ziza kuziba icyo cyuho. Nitutishimira kandi ngo twitoze kubona ubwiza bw'Imana, tuzishimira kandi twegurire ubuzima bwacu ikintu runaka cyangwa undi muntu. Icyo dusimbuza Kristo gishobora kugira amashusho atandukanye: ubwibone, kwishyira imbere, amafaranga, imbaraga, igitsina, ibyokurya,Televiziyo, ibiyobyabwenge, ibitekerezo bibi, filime z'urukozasoni, ibinezeza, akazi, imyitozo ngoraramubiri, umuryango, imikino yo muri videwo, filime, guhaha, ibitekerezo, politike, indirimbo, imyanya y'icyubahiro, n'ibindi. Ntitwabivuga ngo tubirangize.

`Kuri iyi ngingo, tuzi kurema ibintu bishya kandi tuzi kuvumbura. Dushobora guhindura ikintu icyo ari cyo cyose gisanzwe ari cyiza, tukagihindura ikigirwamana. Gusenga ibishushanyo ni bibi cyane kuko bihindura ubumuntu bwacu, uburyo bw'imitekerereze yacu, urukundo rwacu, ndetse n'imibanire yacu n'abandi. Maze ibituranga bigahinduka kandi gusabana n'abandi bigasimbuzwa ibiganiro bidafite akamaro bidashobora kudukiza.`