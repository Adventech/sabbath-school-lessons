---
title:  Gusabira Abandi
date:   11/09/2025
---

`Soma Kuva 32:30-32. Ni mu buhe buryo Mose yasabiye abanyabyaha imbabazi?`

Kubwo kwigomeka kwabo, ibintu biteye ubwoba byabaye mu nkambi, harimo urupfu rw'abantu benshi (Kuva 32:28). Ku munsi wakurikiyeho, Mose yabwiye abantu ati: "Mwakoze icyaha gikomeye, none ngiye kuzamuka nsange Uhoraho, mutakambire, ahari yabababarira" (Ukuvanwa mu Misiri 32:30, BII).

"Mose asubira aho Uwiteka ari aramubwira ati 'Nyamuneka nyumvira! Ubwo bwoko bwakoze icyaha gikomeye koko, bwiremeye imana y'izahabu. Ariko wakwemera kubababarira icyaha cyabo, byaba byiza ariko nutabyemera, mpanagura unkure mu gitabo cyawe wanditse" (Kuva 32:31, 32).

Ntabwo bitangaje kuba Mose agereranywa na Kristo! Kubera isengesho rye ryo gusabira abanyabyaha imbabazi ndetse n'ubushake bwe bwo gutanga ubuzima bwe ku bwabo, mu by'ukuri ashushanya icyo Kristo yagombaga kudukorera twebwe twese. Mbega urugero rw'imbabazi zagiriwe abanyabyaha! Yagaragaje ko yari yariyeguriye Imana atizigamye ndetse akaba yarakundaga ubwoko bwe urukundo rwitanga. Igitabo cyo Kuva ntabwo kigaragaza igihe Mose yamaranye n'Uwiteka kuri uwo musozi muri iki gihe cyihariye, ariko igitabo cyo Gutegeka kwa Kabiri kigaragaza ko yari ku musozi Sinayi iki gihe akahamara iminsi 40 (Gutegeka kwa Kabiri 9:18).

Mu gitabo cyo Kuva 32:32, ijambo risobanura "kubabarira" rikomoka ku nshinga ifite ubusobanuro bw'ibanze bwo "kwishyiraho" cyangwa "kwikorera," nk'uko bigaragara muri Yesaya 53:4, bivugwa (kuri Yesu): "Ni ukuri intimba zacu ni zo yishyizeho." Ni kimwe n'inshinga isobanura "kubabarira" iboneka mu gitabo cyo Kuva 32:32, no "kwihanganira" ikoreshwa muri Yesaya 53:4. Mbega ibintu bigaragaza inzira y'agakiza n'imbabazi ndetse n'icyo byasabye Imana kugira ngo idukize!

Mu by'ukuri, Mose yasabye Imana "kwihanganira" ibyaha by'ubwoko bwayo, ari byo Yaje gukora ku musaraba nyuma y'imyaka myinshi yakurikiyeho. Kuva 32:32 ntabwo hagaragaza gusa igitekerezo cy'igitambo cy'impongano ahubwo hanagaragaza n'uwitambaho igitambo: Imana ubwayo.

Uyu murongo ugaragaza uburyo imbabazi ziza. Binyuze muri Kristo, Imana yishyizeho ibyaha byacu, uburyo rukumbi bwashoboraga gukoreshwa kugira ngo dukizwe. Mbega ikintu kigaragaza, mu buryo bukomeye, umugambi w'agakiza ndetse kikagaragariza abatuye isi bose ibyerekeranye n'icyo byasabye Imana kugira ngo idukize!

`Mose yasabye Imana ubwayo kwihanganira ibyaha by'ubwoko bwayo, kandi mu bigaragara, ibyo ni byo Yesu yakoze. Ni iki twigira kuri uku kuri gutangaje? Ni iki ibyo bitubwira cyerekeranye n'urukundo Imana ikunda abantu bacumuye?`