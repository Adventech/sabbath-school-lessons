---
title:  Ubuyobozi Bwatsinzwe
date:   07/09/2025
---



Imana yahamagaye Mose ngo aze amarane na Yo igihe. Iminsi 40 n'amajoro 40 bishobora kuba byarabaye bigufi kuri Mose, ariko byasaga naho ari birebire, ndetse birebire cyane ku Bisirayeli. Umuyobozi wabo wagaragariraga amaso ntabwo yari ahari. Batakaje icyerekezo, bananirwa kwihangana, bagira ubwoba, kandi bumva badatekanye. Bashakaga kugira imana igaragarira amaso yagombaga kubayobora, "imana" zimeze nk'izo bari barabonye mu buzima bwabo bwose ubwo bari mu gihugu kirangwa n'ibigirwamana cya Egiputa.

`Soma mu Kuva 32:1-6. Byashobokaga bite ko ubuyobozi bwa Aroni butsindwa bene aka kageni?`

Ntabwo Aroni yigeze arwanya icyo cyifuzo kibi. Yananiwe gushikama ngo akore igikwiriye. Aho kwiringira Uwiteka, yabaye umunyentege nke imbere y'imbaga nyamwinshi. Abantu basabye ikintu kidashyize mu gaciro: "Haguruka uturemere imana yo kutujya imbere" (Kuva 32:1), maze na we arabyemera.

Abantu batanze ku bushake bwabo izahabu zo kuremesha ikigirwamana, maze Aroni ntiyananirwa kubabuza gusa, ahubwo anabararikira gutanga (izo zahabu). Yagize uruhare mu kurema ikigirwamana. Nyuma yaho, abantu baravuze bati: "Iki ni cyo mana yawe wa bwoko bw'Abisirayeli we, yagukuye mu gihugu cya Egiputa" (Kuva 32:4). Aba bantu bakoze icyaha gikomeye, barakiraniwe kandi barebye hafi. Nubwo ari bo bari bamaze kurema icyo kigirwamana, bavuze ko icyo kigirwamana ari cyo cyabavanye muri Egiputa. Mbese ntibitangaje kubona uburyo ibyifuzo by'ubunyacyaha bishobora kuyobya imitekerereze yacu ndetse n'ibikorwa byacu? Abantu bizihije ibyo bari bamaze kwiremera, kandi ubumuntu bwabo ndetse n'imico mbonera biteshwa agaciro.

"Akaga nk'ako kari kadutse kasabaga umuntu udakebakeba, ufata umwanzuro kandi ufite ubutwari butadohoka; umuntu ushyira icyubahiro cy'Imana hejuru y'ibintu byose, n'iyo waba umutekano we bwite cyangwa ubuzima bwe ubwabwo. Nyamara uwo muyobozi w'Abisirayeli wariho icyo gihe ntiyari afite iyo mico. Aroni yarwanyije igitekerezo cyabo adakomeje, ariko kudohoka kwe no gutinya amaso muri icyo gihe kibi byatumye abantu barushaho gukaza umurego. Umuvurungano wariyongereye. Gutwarwa n'amarangamutima yuzuye ubuhumyi no kudatekereza byasaga n'ibyuzuye abantu. Hari bamwe bakomeje kuba indahemuka ku isezerano ry'Imana; ariko umugabane munini w'iyo mbaga wayobotse ubuhakanyi. Bake bagerageje kwanga icyo gishushanyo cyakorewe gusengwa barahindukiranywe bagirirwa nabi, maze muri uwo muvurungano amaherezo bahasiga ubuzima bwabo. Aroni yatinye gupfa, maze aho kuba inyangamugayo ngo ahagararire icyubahiro cy'Imana, yemeye ibyo abantu bamusabaga." Ellen G. White, _Abakurambere n'Abahanuzi_, p. 258.

`Ni gute Aroni, umuyobozi, yashoboraga kuba umunyantege nke cyane? Ni mu buhe buryo Aroni ashobora kuba yaratekereje mu mutima we kugira ngo ashyigikire ibikorwa bye biteye ubwoba?`