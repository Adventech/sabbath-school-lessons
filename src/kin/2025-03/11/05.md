---
title:  Uburakari Bw'Imana Bwera
date:   10/09/2025
---

`Soma Kuva 32:9-29. Ni iki Mose yakoze ku mwanzuro Imana yari ifashe wo kurimbura Isirayeli?`

Igihe Mose yari akiri ku musozi Sinayi, Imana yavuze ko igiye kurimbura abigometse maze ikazagira abakomoka kuri Mose ishyanga rikomeye. Ariko icyo ntabwo ari cyo Mose yashakaga. Ahubwo yinginze Imana avuga ko Abisirayeli batari ubwoko bwe, ahubwo ko ari ubwoko bw'Imana. Ntabwo Mose ari we wari warabakuye muri Egiputa, ahubwo Imana ni yo yari yarabakuyeyo binyuze mu mirimo yayo ikomeye. Mose yinginze Imana, ayibutsa amasezarano yayo yari yaratanze mu gihe cyatambutse iyaha abakurambere. Mose yakoze nk'umuhuza hagati y'Imana n'abantu.

Nyuma y'uko "Uwiteka yibuza inabi yavuze ko agiye kugirira ubwoko bwe" (Kuva 32:14), Mose yagarutse muri bo. Nta yandi makuru dufite-atandukanye n'ibyajyaga kuba mu Kuva 32:29, 30 - yuko mu maso he harabagiranye ubwiza bw'Uwiteka. Mu maso he hashobora kuba haragaragaje uburakari.

"Ageze hafi y'ingando z'amahema abona cya kimasa n'ababyina. Uburakari bwa Mose buragurumana ajugunya ibyo bisate ngo bimuve mu maboko, abimenera munsi y'uwo musozi" (Kuva 32:19). Kumena ibisate by'amabuye byari byanditsweho Amategeko Cumi cyari ikimenyetso kigaragarira inyuma kigaragaza kumena ibyari byanditswe kuri ibyo bisate by'amabuye. Ibyo, Imana yarabimunenze, ariko nyuma yaho yategetse Mose kubaza ibisate bibiri byo gusimbuza ibya mbere yari yamennye (Gutegeka kwa Kabiri 10:2). Imana ubwayo ni Yo yagombaga kongera kwandika ayo mategeko.

Mose yacyahanye Aroni uburakari amuziza kuba yemeye gukora ibyo iyo mbaga y'abantu yamusabye. "Aba bantu bakugiriye iki cyatumye ubazanira icyaha gikomeye?" (Kuva 32:21). Aroni yagerageje kwitsindishiriza akoresheje (1) gushyira amakosa ku bandi, ndetse (2) n'ikinyoma: "Nuko barazimpa nzijugunya mu muriro, havamo iki kimasa" (Kuva 32:24). Icyatumye ibintu biba bibi kurushaho ni uko Aroni yari yarubashywe n'Imana cyane, kuba yarahawe amahirwe menshi, harimo no kujyana na Mose ku musozi Sinayi bari kumwe n'abakuru b'Abisirayeli 70 (Kuva 24:1).

Mbega ikinyoma! Binyuze mu kuvuga yuko igitangaza cyabaye, Aroni yashakaga kubeshya mwene se (reba uburyo icyaha kimwe gituma habaho ikindi cyaha; muri uru rugero, gusenga ikigirwamana byatumye habaho no kubeshya). Nyamara, Mose ntabwo yaguye mu gishuko igihe yabonaga uburyo abo bantu bari bitwaye. Ingaruka mbi zaragaragaraga, kandi Mose yagombaga guhita ahagarika ubwigomeke ako kanya.

`Ni iki iyi nkuru ikwiriye kutwigisha cyerekeranye n'imbaraga zo gusabira abandi imbabazi? Ninde ukwiriye kuba usengera ubu?`