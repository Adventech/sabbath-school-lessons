---
title:  Gahunda yo Kugarurira Icyacumi no Gutura Amaturo
date:   12/09/2025
---

### Mukore Icyo Ababwiye Cyose

"Nyina abwira abahereza ati: 'Icyo ababwira cyose mugikore."" (Yohana 2:5)

Hari inkuru ivugwa y'umugore wari uteze amatwi umupasiteri wigishaga ibyerekeranye no kugarura icyacumi no gutura amaturo. Uwo mugore yaje gukorwa ku mutima kuko yari amaze imyaka myinshi atagarura icyacumi n' amaturo. Nyamara ntabwo yashoboraga kwiyumvisha uburyo azabeshwaho n'amafaranga make azajya asigarana nyuma yo kugarura icyacumi no gutanga amaturo. Yibwiraga yuko afite urwitwazo rwo kudatanga.

Ku munsi wakurikiyeho, uwo mupasiteri yabwirije ikibwirizwa gishingiye muri Yohana 2:5, havuga ngo: "Nyina abwira abahereza ati 'Icyo ababwira cyose mugikore." Uwo mugore ntabwo yasobanukiwe n'ikibwiriza mu buryo buhagije ariko iryo somo ryakomeje kuguma mu ntekerezo ze. Nubwo yageragezaga kwirengagiza, ayo magambo yakomezaga kwirangira mu matwi ye: "Nyina abwira abahereza ati 'Icyo ababwira cyose mugikore."

Amaze kubona ko ntaho ashobora guhungira ayo magambo, yarenze ubwoba bwe maze aribaza ati: "Nkurikiza amabwiriza y'abarimu banjye; nkora ibyo umujyanama wanjye mu by'imirire ambwiye, nkurikiza ibyo umuganga wanjye antegetse. Niba nkora ibyo abantu bavuze, kuki nashidikanya gukora ibyo Imana integeka gukora?"

Uwo mugore yarasenze asaba Imana kumubabarira kutizera kwe. Yatangiye kugarura icyacumi ndetse no gutanga amaturo akiranutse. Nyuma y'amezi make agarura icyacumi kandi atanga amaturo, yaje kumenya ko imigisha yahawe iruta ibyo yahaye Imana. Yicujije iminsi yamaze adakora icyo Imana yari yaramutegetse gukora-Kuba igisonga gikiranuka.

> <p>ICYO DUHAMAGARIRWA: </p>

> Ibihe waba urimo byose, kora icyo Imana ikubwira cyose. Garura icyacumi kandi utange n'amaturo yawe yiswe isezerano, amaturo ashingiye ku ijanisha.

**IMANA MBERE YA BYOSE!**

**DUSENGE:**
