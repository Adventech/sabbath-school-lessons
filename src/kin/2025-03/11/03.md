---
title:  Gusenga Ikigirwamana no Gukora Ikibi
date:   08/09/2025
---

`Soma Kuva 32:6. Ni hehe gusenga ikigirwamana kwabo kwahise kubajyana? (soma na Zaburi ya 115:4-8, Zaburi ya 135:15-18, Yesaya 44:9, 10).`

Icyo kimasa cy'izahabu cyari kimeze kimwe n'ikigirwamana cy'ikimasa cyo muri Egiputa, cyitwaga _Apis_, cyangwa imana ifite ishusho y'inka, yitwaga _Hathor_. Uko kwari ukurenga ku itegeko rya mbere ndetse n'itegeko rya kabiri (Kuva 20:3-6). Uko kurenga ku itegeko ntabwo kwagombaga kurekwa kudahanwe kuko kwari kwabatandukanije n'Imana. Aho kuramya Umuremyi wabo, Abisirayeli baramije imana bari biremeye, itarashoboraga kureba, kumva, guhumurirwa, kuvuga, gukunda cyangwa kuyobora.

Gahunda y'Irema yari yagoretswe: aho gusobanukirwa yuko bari bararemwe mu ishusho y'Imana, biremeye imana, ntibayirema no mu ishusho yabo-nubwo na byo byari kuba ari bibi bihagije-ahubwo bayirema mu ishusho y'inyamaswa. Mbese iyo ni yo mana bashakaga gukorera? Bityo, bari bacumuye k'Uwiteka bikomeye (Yesaya 31:7; Yesaya 42:17).

`Ni mu buhe buryo ubuhakanyi bugaragarira mu kuramya ikimasa cy'izahabu bugaragaza ibyanditswe mu Abaroma 1:22-27?`

Gusenga ibishushanyo bihakana imyumvire y'iby'iyokamana ivuga yuko Imana ari Imana kandi ko umuntu ari umuntu. Gusenga ibishushanyo bikuraho isano iri hagati y'Imana n'abantu (Umubwiriza 5:2) kandi bigakuraho umushyikirano wari hagati y'Imana n'abantu. Gusenga ibishushanyo, byaba bikozwe ku mugaragaro cyangwa bikorewe imbere mu mutima bikuraho gusabana n'Imana maze bigatuma abantu bajya mu buhenebere. Ntabwo bitangaje kubona inkuru ivuga ibyo abantu bakoze ku munsi wakurikiyeho: nyuma yo gutambira icyo kigirwamana ibitambo, batangiye gukora ibirori, mu byo Ellen. G. White agaragaza nko "kwigana iminsi mikuru yo mu Misiri yo gusenga ibigirwamana"- Ellen G.White, _Abakurambre n'Abahanuzi_. p. 261.

Abantu ni abahanga mu kwiremera ibishushanyo. Biremera imana zabo, nubwo na byo ubwabyo ari bibi bihagije, ariko baranagenda bakazikorera. Umuremyi asimbuzwa ibintu, bituma abantu bagera mu buhenebere bwo mu gihe cya vuba cyangwa mu gihe kizaza.

`Uyu munsi, ni ubuhe buryo abantu basenga ibiremwa aho gusenga Umuremyi?`