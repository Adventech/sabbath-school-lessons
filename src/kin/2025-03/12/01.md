---
title:  Nyereka Ubwiza Bwawe Burabagirana
date:   13/09/2025
---

### Aho icyigisho cy'iki cyumweru gishingiye:

Kuva 33:7-34:35; Gutegeka kwa Kabiri 18:15, 18; Yohana 17:3, Abaroma 2:4, Yohana 3:16, 2 Abakorinto 3:18.

> <p>Icyo kwibukwa:</p>

> "Uwiteka anyura imbere ye arivuga ati: 'Uwiteka, Uwiteka Imana y'ibambe n'imbabazi, itinda kurakara ifite kugira neza kwinshi n'umurava mwinshi, igumanira abantu imbabazi ikageza ku buzukuruza babo b'ibihe igihumbi, ibababarira gukiranirwa n'ibicumuro n'ibyaha. Ntitsindishiriza na hato abo gutsindwa, ihōra abana gukiranirwa kwa ba se ikageza ku buzukuru, n'abuzukuruza n'ubuvivi” (Kuva 34:6, 7).

Twese dukeneye gukura mu rugendo tugendanamo n'Imana. Hatabayeho gukura, tuba dupfuye. Intumwa Pawulo aravuga ti: "Ahubwo mukurire mu buntu bw'Imana no kumenya Yesu Kristo Umwami wacu n'Umukiza. Icyubahiro kibe icye none n'iteka ryose. Amen." (1 Petero 3:18). Dukeneye kugira ubushake bwo gukura. Buri munsi tuba turi mu ishuri ry'Imana, ahataba ibirori byo kurangiza amasomo ahubwo duhora twiga. Muri buri ntambwe yo gukura, ushobora kuba intungane iyo wemereye Imana kukugira umuntu yaguhamagariye kuba muri Kristo.

Tekereza ishuri. Iyo abanyeshuri bo mu myaka yo hasi bagitangira biga gusoma no kubara kugeza ku 100, bahabwa amanota abimura kuko ubumenyi bwabo buba bubemerera kwimukira mu cyiciro gikurikiyeho. Nyamara iyo urwo rwego rw'ubumenyi rusuzumwe mu mashuri yo hejuru, bishobora kugaragaza gutsindwa gukomeye mu myigire yabo. Ni ko biri no mu gukura kwacu mu buntu ndetse n'ubumenyi bw'Imana. Muri buri ntambwe yo gukura kwacu, dushobora gutungana nk'uko Kristo yari atunganye.

Muri iki cyumweru tuzigira hamwe impamvu Mose yakuze mu rugendo rwe yagendanagamo n'Uwiteka binyuze mu kumenya no gukurikiza amabwiriza y'Imana.