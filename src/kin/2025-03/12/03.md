---
title:  Kugira Ngo Nkumenye
date:   15/09/2025
---

`Soma Kuva 33:12-17. Ni iki Mose yasabye Imana kumwigisha? Kuki yasabye ubwiza bw'Imana kubayobora?`

Mose yakomezaga kurushaho gukurira mu Mana.Yagendaga arushaho kwegera Uwiteka kandi agashaka kwisanisha n'ishusho y'Imana. Umunsi umwe ubwo yari ari kuganira n'Imana mu ihema ry'ibonaniro, Mose yatangajwe n'uko atari azi Imana, maze asenga iri sengesho: "nyereka imigambi yawe kugira ngo nkumenye" (Kuva 33:13). Mose yari azi yuko akeneye gusobanukirwa Imana ku rwego rushya. Yavumbuye yuko uko arushaho kumenya Uwiteka, ari ko arushaho kubona ko atamuzi. Yaje kumenya ko akeneye kumumenya neza. Imana yasubije icyifuzo cya Mose.

Iyo turebye ibyabaye kuri Mose, dushobora kubona uburyo Mose yagiranye umushyikirano wimbitse n'Uwiteka ndetse n'uburyo yakuze mu bya Mwuka. Ubwa mbere, Mose yazamutse umusozi "ajya aho Imana iri" (Kuva 19:3), maze ajya "mu mpinga y'umusozi" (Kuva 19:20, BII), hanyuma "yegera igicu cyijimye Imana yarimo" (Kuva 20:21, BII).

Ikindi gihe, "yagiye imbere muri icyo gicu," aho Imana yari iri, maze amarana n'Uwiteka iminsi 40 ndetse n'amajoro 40 (Kuva 24:18). Muri iyo minsi 40, Imana yahaye Mose impano ebyiri zifite agaciro gakomeye: (1) impano y'Amategeko Cumi yari yanditswe n'Imana ubwayo ku bisate bibiri by'amabuye, kandi yari yabajwe na Yo (Kuva 24:12), (2) n'amabwiriza yerekaranye n'uburyo yagombaga kubaka ubuturo bwera no kubushyiramo ibikoresho (Soma Kuva 25-31). Hanyuma aza kumara indi minsi 40 ari kumwe n'Uwiteka, asabira abanyabyaha (Kuva 32:30-32, Gutegeka kwa Kabiri 9:18).

Ariko na nyuma y'ibyo byose, Mose yifuje kurushaho kumenya imico y'Imana mu buryo bugaragara, kandi ako kanya Imana yaramwiyeretse kugira ngo abashe kuyimenya. Ubu bumenyi Mose yifuzaga ntabwo bwari ubumenyi busanzwe bwo kumenya Imana ahubwo bwari ubumenyi bwimbitse bwo kumenya uwo Imana iri We.

Nta gitangaje kuba mu binyejana byakurikiyeho Yesu yaravuze ati: "Ubu ni bwo bugingo buhoraho, ko bakumenya ko ari wowe Mana y'ukuri yonyine, bakamenya n'uwo watumye ari we Yesu Kristo" (Yohana 17:3). Mbese ni ubuhe buryo bwiza cyane ku Mana bwo gutuma abantu bayimenya kuruta uko Yo ubwayo yigize umuntu?

`Mbese uzi Imana, cyangwa uzi ibiyerekeyeho gusa? Ni irihe tandukaniro rw'ingenzi riri hagati y'ibyo byombi?`