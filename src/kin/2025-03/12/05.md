---
title:  Ukwihishura kw'Imana
date:   17/09/2025
---

`Soma Kuva 34:1-28. Ni gute Imana yeretse Mose ubwiza bwayo?`

Mose yagombaga kujyana ibisate bibiri by'amabuye bimeze nk'ibya mbere, yari yamennye (Kuva 32:19). Yari agiye guhurira n'Uwiteka ku musozi Sinayi ku nshuro ya karindwi. Uburyo yari yazamutse ku nshuro zabanje bivugwa muri iyi mirongo ikirikira: (1) Kuva 19:3, 7; (2) Kuva 19:8, 14; (3) Kuva 19:20, 25; (4) Kuva 20:21, Kuva 24:3; (5) Kuva 32:15; (6) Kuva 32:30, 31. Mose yatangiye kuzamuka mu gitondo cya kare.

Ubu noneho Mose yari yiteguye kubonera ubwiza bw'Imana mu mico yayo. Ubwiza bw'imico y'Imana busobanurwa neza muri uku kwigaragaza kw'Imana kudasanzwe. Ni ubusobanuro bw'ingenzi bugaragaza uwo Imana iri Yo; ni urudodo rwa zahabu rugaragara ahantu henshi muri Bibiliya (Kubara 14:18, Nehemiya 9:17, Zaburi 103:8, Yoweli 2:13, Yona 4:2). Amagambo Uwiteka yavuze ahangaha ni Yohana 3:16 yo mu Isezerano rya Kera. Ahantu henshi, abanditsi ba Bibiliya bakoresha, basubiramo cyangwa se bagasobanura uku kwigaragaza kw'Imana, kuko imico y'Imana igomba kumvikana neza.

Ubwo Mose yahabwaga ubusobanuro budasanzwe kandi butagereranywa bw'izina ry'Imana, yapfukamye hasi aramya Uwiteka. Natwe iyo turabutswe urukundo rw'Imana, ubuntu bwayo, imbabazi zayo, impuhwe zayo, kugira neza kwayo, gukiranuka kwayo, kubabarira kwayo, kwera kwayo, n'ubutabera bwayo, natwe tureherezwa kuri yo (Imana). Iyo tubonye kandi tukishimira imico yayo itagereranywa nibwo dutangira kuyikunda, urukundo rutuma twifuza kuyikorera no kuyumvira. Turayikunda kuko ari Yo yabanje kudukunda (1 Yohana 4:19).

Muri uku kwihishura (kwigaragaza), Imana yabwiye Mose yuko izakorera ubwoko bwayo imirimo itangaje kandi ko izabuyobora ikabugeza mu gihugu cy'isezerano. Imana yongeye kuvugurura isezerano yari yaragiranye na bo, ibasezeranya yuko andi mahanga azabona icyubahiro cyayo ndetse n'imirimo yayo itangaza. "Dore ndasezerana isezerano: nzakorera ibitangaza imbere y'ubwoko bwawe bwose, bitigeze gukorwa mu isi yose cyangwa mu ishyanga ryose. Abantu bose bakugose bazabona icyo Uwiteka akora, kuko nzagukoresha ibiteye ubwoba" (Kuva 34:10).

`Abisirayeli bagombaga kumvira Imana kandi bagakurikiza Amategeko Cumi y'Imana kugira ngo babashe kugubwa neza. Mose yaje gusabwa n'Imana kwandika ibyari bikubiye muri iryo sezerano, ryari ryaramaze kwicwa (Kuva 34:27, 28).`