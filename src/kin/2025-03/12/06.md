---
title:  Kurabagirana Ko Mumaso Ha Mose
date:   18/09/2025
---

`Soma Kuva 34:29-35. Ni iki cyatumye mu maso ha Mose harabagirana?`

Nyuma yuko Imana igaragarije Mose imico yayo y'urukundo, Mose yamanutse umusozi ajya mu ngando ya Isirayeli mu maso ye harabagirana. Mbese Mose yari azi ko mu maso he harabagiranaga? Ntabwo yari abizi. Uko umuntu arushaho kwegera Uwiteka, ni ko arushaho kumenya ukudatungana kwe akugereranyije no kwera kw'Imana.

Ni iyihe mpamvu yatumye Mose ahinduka kuburyo byatumye mu maso he harabagirana? Impamvu ntabwo ari uko yari yahoranye n'Imana gusa, kuko inshuro nyinshi zari zarabanje yari yaragiye aba hamwe na Yo kandi mu maso he ntihari harigeze harabagirana nyuma y'uko guhura n'Imana. Nyamara iyo aba atahoze ari kumwe n'Uwiteka, mu maso he ntihari kurabagirana. Igihe yari amaze gusobanukirwa kugira neza kw'Imana n'ubugwaneza bwayo, kandi akiyegurira Imana kubw'ubwiza bw'imico yayo, ni bwo Mose yahindutse, kandi mu maso he hakarabagirana. Imitima yacu ndetse n'intekerezo bishobora guhinduka igihe twiyeguriye Imana kandi tukayemerera kuba Umwami w'ubuzima bwacu.

`Soma 1 Abakorinto 3:18. Ni gute Yesu ashobora kugenda aguhindura buhoro buhoro mu ishusho ye?`

Pawulo agereranya kurabagirana ko mu maso ha Mose na Yesu Kristo ndetse akavuga ko ubwiza bwa Yesu (wagaragarijweho amategeko y'Imana ndetse n'ubuntu bwayo) buruta ubwiza bw'amategeko ya Mose. Kristo, ndetse n'amategeko Ye bashobora kugaragarira mu mico yacu igihe duhanze Yesu amaso (Abaheburayo 3:1, Abaheburayo 12:2) kandi kubw'imbaraga za Mwuka w'Imana gusa (1 Abakorinto 3:12-18).

Mose ni urugero kuri twebwe, rugaragaza icyo Imana ishobora kudukorera igihe tuyemereye guhindura imico yacu ndetse no kuduhindura mu ishusho yayo. Iki ni cyo Pawulo aba avuga iyo avuga ibyerekaranye no "kugendera mu bugingo bushya" (Abaroma 6:4).

`Ni hehe mu mico yawe hakeneye kurushaho kugaragaza imico y'Imana? Birashoboka ko ari ahantu hose, mbese si ko biri? None se kuki guhanga amaso umusaraba, ndetse n'icyo usobanura, bigutera umwete ndetse n'icyizere cy'agakiza?`