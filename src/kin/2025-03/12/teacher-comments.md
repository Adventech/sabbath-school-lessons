---
title:  Ubusobanuro Bugenewe Abigisha
date:   19/09/2025
---

#### Umugabane I: Inshamake

Isomo ry'Urufunguzo: Kuva 34:6, 7

Aho Icyigisho Gishingiye: Kuva 33:1-34:35

**Ijambo ry'Ibanze**

Imana yategetse Abisirayeli kuva ku musozi Sinayi bakajya mu gihugu yari yarasezeranye kuzaha Aburahamu, Isaka na Yakobo (Kuva 33:1). Nyuma yo kumara igihe kijya kungana n'umwaka bari mu butayu bwa Sinayi (Kuva 19:1, Kubara 10:11) Abisirayeli bari bakeneye gukomeza urugendo rwabo rwerekeza mu gihugu cy'Isezerano. Igihe bari ku musozi Sinayi, Imana yagiranye na bo isezerano kandi yifuza kubiyegereza. Yabahaye Amategeko Cumi ndetse n'andi mabwiriza y'uburyo bwo kuba abanyabwenge, abakiranutsi, abagwaneza, ndetse no kuba igihugu kigendera kuri gahunda nziza (Gutegeka kwa Kabiri 4:5-10). Ubu noneho igihe cyo gukomeza urugendo cyari kigeze. Nyamara, Imana yarababwiye iti: "Ntabwo nzajyana namwe" (Kuva 33:3). Aya magambo Imana yayavuze kubera yuko Abisirayeli bari bagaragaje ubuhakanyi binyuze mu kuramya ikimasa cy'izahabu. Icyubahiro cy'Imana mu Bisirayeli nticyari kugendana no kutumvira kw'abantu kandi ibyo byajyaga guteza kurimbuka kwabo.

Ubwo abantu bumvaga iyi nkuru y'inshamugogo, bagize agahinda, kandi biyambura iby'umurimbo byabo (Kuva 33:6). Ubusobanuro bumwe na bumwe buvuga neza uyu murongo, bugaragaza yuko kwiyambura iby'umurimbo byabo atari ikintu cyakozwe icyo gihe gusa ahubwo ko byari bikozwe burundu: "Abisirayeli biyambura iby'umurimbo byabo, batangirira ku musozi Horebu no mu rundi rugendo rwabo rwose" (Kuva 33:6). Na none Mose yongeye kwinginga Uwiteka, amusaba kubana na bo, akabayobora, akajyana na bo kandi abwira Uwiteka ati: "ubwawe nutajyana natwe ntudukure aha" (Kuva 33:15). Imana yarasubije kandi yizeza Mose ko izabayobora: "N'icyo uvuze icyo ndagikora" (Kuva 33:17).

### Umugabane wa II: Ubusobanuro

Kuba Imana yarahishuriye Mose imico yayo ni cyo kintu kigize umutima w'iyobokamana kivugwa mu gitabo cyo Kuva. Byagaragariye ahantu Mose yari ageze mu mpinga y'Umusozi w'Imana, agiye guhura na Yo mu buryo budasanzwe. Imana yagaragarije Mose imico yayo igihe Mose yazamukaga ku nshuro ya nyuma yanditswe mu bitabo bitanu bibanza byanditswe na Mose, ari yo nshuro ye ya karindwi. Iyi nshuro iheruka yari n'inshuro ya gatatu amara iminsi 40 n'amajoro 40 ari kumwe n'Uwiteka. Mose yari arimo gukuza umushyikirano yari afitanye n'Imana, kandi Imana yashoboraga kumuha ihishurwa ryuzuye riyerekeyeho. Uretse uko kuzamuka, Mose yanaganiriye n "Uwiteka mu ihema ry'ibonaniro" ryari hanze y'ingando y'Abisirayeli (iri hema ntabwo ari ubuturo bwera bwajyaga kubakwa nyuma yaho bugashyirwa hagati mu ngando). Isomo rya Bibiliya rigaragaza ko muri icyo gihe, ubucuti bwarushijeho kwiyongera hagati y'Uwiteka na Mose kandi yuko Uwiteka yavuganaga na Mose "barebana" (Kuva 33:11).

Imvugo "barebana" ntabwo isobanuye ko Mose yabonye mu maso h'Uwiteka (Kuva 33:20) ahubwo isobanuye ko bari inshuti magara. Iyi nteruro ni imvugo izimije isobanuye ko bari begeranye cyane. Ubu busobanuro burumvikana dukurikije ibivugwa mu gitabo cyo Gutekegeka kwa Kabiri 5:4, aho Mose, mu kibwirizwa cye, yibukije Abisirayeli yuko Uwiteka yavuganye na bo barebana: "Uwiteka yababwiriye kuri wa musozi murebana, ari hagati mu muriro." Nubwo Uwiteka yari abegereye, abantu bakomeje kuba kure Ye.

**Ubwiza bw'Imana**

Mu gitabo cyo Kuva, hari insanganyamatsiko enye z'ingenzi (1) Kwiyerekana kw'Imana (mu maso h'Imana); (2) Agakiza k'Imana/Kubatura; (3) ubuyobozi bw'Imana; (4) n'ubwiza bw'Imana. Insanganyamatsiko ya kane ivugwaho by'umwihariko mu gitabo cyo Kuva igice cya 33 na 34.

Umunsi umwe Mose yasobanukiwe yuko atari azi Uwiteka nk'uko yari akwiriye kumumenya, maze aramubwira ati: "**Nuko niba nkugiriyeho umugisha koko, nyereka imigambi yawe kugira ngo nkumenye**" (Kuva 33:13). Mose yifuje kumenya Imana biruseho, maze arasaba ati: "nyereka ubwiza bwawe" (Kuva 33:18). Imana yasubije Mose yuko izamwereka kugiraneza kwayo (Kuva 33:19). Iki gisubizo kigaragaza yuko ubwiza bw'Imana ari ukugiraneza kwayo. Nyuma yaho tubwirwa yuko ubwo Mose yari kumwe n'Uwiteka ku musozi Sinayi, Imana yamweretse imico yayo (Kuva 34:6, 7). Mu yandi magambo, ubwiza bw'Imana ni imico yayo, kandi kugiraneza kwayo ni inshamake y'imico yayo.

Amagambo avuga ngo, "niba nkugiriyeho umugisha" (bisobanuye ngo, "niba ungiriye ubuntu") yakunze gukoreshwa muri iyi mirongo (Kuva 33:12-17). Aha iyo nteruro igaragara inshuro eshanu (Kuva 33:12, 13, inshuro ebyiri; Kuva 33:16, 17, no mu Kuva 34:9). Inshuro ibanza iyo nteruro iheruka gukoreshwa mu gitabo cyo Kuva ni igihe Abisirayeli bari kugirira umugisha ku Banyegiputa kuko Uwiteka yari kuzatuma bagirira umugisha ku Banyegiputa binyuze mu kubaha izahabu, ifeza ndetse n'imyambaro igihe bari kuba bavuye muri Egiputa (Kuva 3:21, Kuva 11:3, Kuva 12:36). Imikoreshereze y'umurongo wacu ishingiye ku Iyobokamana, by'umwihariko mu gitabo cyo Kuva 34:6, aho usobanura yuko Imana "igira ubuntu," igirira ubuntu abatari babukwiriye. Mose arimo gusaba kugaragarizwa ubuntu bw'Imana.

Imana yari yabanje kumusobanurira uwo iri we igihe Mose yayibazaga izina ryayo. Mose yateze amatwi Imana ubwo yamusobanuriraga icyo izina ryayo risobanuye yuko (1) Iriho; (2) Ihoraho iteka; (3) Ari Imana y'amateka; kandi yuko (4) Yiteguye kugira icyo ikorera ubwoko bwayo (Kuva 3:14-16). Mose yari asanzwe azi Imana binyuze mu kuganira na Yo inshuro nyinshi: igihe yamaranye na yo ari i Midiyani, ibitangaza byakorewe imbere ya Farawo, ibitangaza by'ibyago icumi ndetse no gutandukana kw'amazi y'inyanja itukura, kuba Imana yaritaye ku bwoko bwayo mu butayu, kumva Imana ivugira ku musozi Sinayi n'ibindi. Ubu noneho Mose yashakaga kuyimenya biruseho. Yari yiteguye kwakira iyerekwa ryimbitse. Imana ishobora kutwereka imico yayo ndetse n'ukuri kuburyo tubasha kuyisobanukirwa. Mose yakomeje kugendana n'Imana, bityo Imana ishobora kumwigaragariza biruseho.

Mu gitondo cya kare, Mose yazamutse umusozi. Yagombaga kujyana ibisate bibiri by'amabuye, yagombaga kuba yabaje kuko yari yamennye ibisate bya mbere (Kuva 34:1). Uku kwari ugucyahwa koroheje kwahawe Mose bitewe n'ibyo yari yakoze Imana itamuhaye uburenganzira, ariko mu buntu bwayo Imana yongeye kwandika Amategeko Cumi kuri ibyo bisate by'amabuye bishya. Uwiteka yasanze Mose ari mu gicu, ari bwo buryo bwo kwigaragaza kwe. Ibicu ni ikimenyetso cyo kwiyerekana kw'Imana (Kubara 11:25; Gutegeka kwa Kabiri 33:26; Daniyeli 7:13).

Uwiteka yagaragaje uwo ari We mu buryo bwe bwo kwihishurira abantu. Ni Uwiteka, Imana igira ibambe kandi igira ubuntu, itinda kurakara, yuje urukundo no gukiranuka, igaragariza urukundo ibisekuruza by'ibihe igihumbi, ibabarira, kandi ikiranuka. Ariko umugabane uheruka w'uko kwigaragaza kw'Imana kubera abantu benshi urujijo: "Ntitsindishiriza na hato abo gutsindwa, ihōra abana gukiranirwa kwa ba se ikageza ku buzukuru, n'abuzukuruza n'ubuvivi" (Kuva 34:7). Kuki Imana ihana abantu ikageza ku buzukuru, n'abuzukuruza n'ubuvivi? Uyu murongo utwibutsa ubusobanuro bw'isezerano rya Kabiri ry'Amategeko Cumi yuko Uwiteka: "ahōra abana gukiranirwa kwa ba se, akageza ku buzukuruza n'ubuvivi bw'abamwanga, ariko akababarira abamukunda bakitondera amategeko ye, akageza ku buzukuruza babo b'ibihe igihumbi" (Kuva 20:5-6).

Kugira ngo umuntu abashe gusobanukirwa n'ibi, ni ngombwa kuzirikana ibi bikurikira:

(1) Imana ikoresha imvugo igaragaza ko igikorwa gikomeza igihe igaragaza igisekuru gikurikiraho, ari byo bisobanuye ko bakomeza inzira yo gukiranirwa kimwe na ba se (igisekuru cyabanje) kandi bafite imyitwarire ndetse n'imigirire imeze kimwe: "banga" Uwiteka kandi ni "abanyabyaha." Ku rundi ruhande, zirikana yuko Imana iha umugisha abayikunda kandi bitondera amategeko yayo. (2) Reba ubuntu bw'Imana: ihana abanyabyaha ikageza ku buzukuru n'abuzukuruza ariko igakunda ikageza ku buzukuruza b'ibihe igihumbi. (3) Akenshi ibisekuru bitatu cyangwa bine byabaga hamwe, bityo imyitwarire mibi ikaba ishobora guhererekanywa kuva ku gisekuru kimwe ujya ku kindi mu bantu bo mu nzu imwe. Umuhanuzi Ezekiyeli asobanura neza kandi agakosora ukudasobanukirwa neza kw'igihano cy'Imana mu miryango kuva ku gisekuru kimwe ujya ku kindi (Ezekiyeli 18).

Ubwo Mose yamanukaga umusozi Sinayi, mu maso he hagaragaraga ubwiza bw'Imana. Nyamara, ntabwo yari azi ko mu maso he harimo kurabagirana. Abantu bafite mu maso harabagirana ntabwo babimenya. Uko turushaho kwegera Uwiteka ni ko turushaho kubona ko hari ibidatunganye tubigereranyije no kwera kw'Imana, kandi uko turushaho kwifuza ko aduhindura mu ishusho ye ni ko turushaho kugaragaza ubwiza bw'imico ye.

Ubwiza bw'Imana ntabwo ari bwo gusa bwazanye impinduka mu mibereyo ya Mose. Byari ingenzi ko Mose aza aho Imana iri, ariko na none ntabwo byari bihagije. Byari ngombwa ko Mose yakira urukundo rw'Imana, ubuntu bwayo ndetse n'imbabazi zayo. Kuba Mose yarasobanukiwe kugira neza kw'Imana (Abaroma 2:4; Abaroma 12:1, 2) ndetse no kwemera kwakira imbabazi zayo zihindura byatumye mu maso he harabagirana.

Igihe intumwa Pawulo yavugaga ku kurabagirana ko mu maso ha Mose, yashimangiye ko ubwiza bwa Yesu buruta ubwa Mose. Kristo (n'inyigisho ze) ashobora gushinga imizi mu mico yacu igihe tumuhanze amaso. Binyuze mu kumuhanga amaso kandi binyuze mu mbaraga za Mwuka w'Imana, tuzagenda turushaho kugaragaza imico Ye (2 Abakorinto 3:18).

#### Umugabane wa III: Gushyira Mu Bikorwa

1. Itegeko ryo "Guha Imana Icyubahiro" ni umugabane w'ubutumwa bwiza bw'iteka ryose (Ibyahishuwe 14:7). Imana ifite icyubahiro gihagije, bityo ntabwo tubasha kugira icyo twongera ku cyubahiro cyayo. None se guha Imana icyubahiro bisobanuye iki igihe dusobanukiwe yuko icyubahiro cyayo ari imico yayo?

2. Yesu yabwiye abigishwa be yuko "ari umucyo w'isi" kandi yabateye umwete wo kureka umucyo wabo ukamurika (Matayo 5:14, 16). Yagereranyije uyu mucyo n'imirimo myiza dukorera abandi. Ni mu buhe buryo imirimo yacu myiza ifasha abantu guha Data wa twese wo mu ijuru icyubahiro?

3. Tuzi ko ahatuzengurutse hari urumuri rukonje ndetse n'urumuri rushyushye. Urumuri rushyushye turuhabwa n'amatara amurika, umuriro, imirasire y'izuba. Mbese abantu bari ahatuzengurutse tubabereye ubuhe bwoko bw'urumuri? Ni mu buhe buryo dushobora kuzana urumuri rushyushye rw'urukundo rw'Imana mu mibanire yacu n'abandi?

4. Mose yaganiriye n'Imana yisanzuye. Uyu munsi ni mu buhe buryo dushobora kuganira n'Imana? Ni mu buhe buryo dushobora kumva neza icyo itubwiye? Mu majwi menshi, ni gute dushobora kwizera yuko ijwi ryayo ari ryo rivugana natwe?

5. Inshuti ni abantu bizerana kandi bashobora gusangira byose. Amabanga yabo ntabwo ashyirwa hanze. Inshuti zifashanya mu bihe by'amage. Mu bihe by'amage, zirafashanya. Inshuti nyanshuti ntizigambanirana. Yesu yabwiye abayoboke be ati: "Muri inshuti zanjye" (Yohana 15:14, 15). Ni mu buhe buryo dushobora kwitoza kuba inshuti z'Imana?