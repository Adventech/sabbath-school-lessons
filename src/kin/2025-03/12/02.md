---
title:  Ihema ry'Ibonaniro
date:   14/09/2025
---

`Soma Kuva 33:7-11. Kuki Imana yategetse Mose kubaka ihema ry'ibonaniro?`

Ntabwo tugomba kwitiranya "ihema ry'ibonaniro" (ryari ryubatswe hirya y'ingando ya Isirayeli) n'ubuturo bwera, bwaje kubakwa nyuma yaho kandi bwari buherereye mu ngando hagati. Ntabwo tuzi inshuro Mose yabonanaga n'imana mu ihema ry'ibonaniro. Nyamara, icyo tuzi tudashidikanya ni uko: Kubonana n'Imana kwa Mose kwaterwaga n'ubucuti bwari hagati ye n'Imana. "Uwiteka yavuganaga na Mose barebana nk'uko umuntu avugana n'inshuti ye" (Kuva 33:11). Inshuti ni umuntu dushobora kugisha inama kandi tukanaganira na we ntacyo tumuhisha ku kintu icyo ari cyo cyose kandi tukizera ko atazabibwira abandi. Inshuti ni kimwe mu bintu byiza cyane umuntu akwiriye kugira ndetse n'umwe mu bantu beza umuntu akwiriye kuba we.

Nk'uko byanditse mu gitabo cyo Kuva 19-34, inkuru ya Mose itwigisha uburyo Imana ihindura imibereho yacu. Ni gute Imana yubatse umushyikirano n'uyu muyobozi w'indashyikirwa? Ubushakashatsi bwakozwe ku mibereho ya Mose bugaragaza uburyo yakuze mu bumenyi bwe, atari mu mbaraga z'Imana gusa, ahubwo no mu rukundo rwayo ndetse n'imico yayo. Uyu ni umugabane w'ingenzi wo kugirana umushyikirano n'Imana.

Mbere yuko agera ku musozi Sinayi, Mose yakoreshejwe n'Imana mu buryo bukomeye ndetse n'igihe yategurirwaga inshingano yihariye yo kuyobora. Mu gihugu cy'i Midiyani, igihe yaragiraga intama, Imana yamuhumekeyemo yandika ibitabo bibiri: Yobu n'Itangiriro. Bityo, mu gikorwa gitangaje cyabereye mu gihuru cyaka umuriro, Mose yahamagawe n'Imana ngo ajye gukura Abisirayeli muri Egiputa. Yabonye ugutsindwa kw'ibigirwamana by'Abanyegiputa ndetse no gutsindwa kw'ingabo zikomeye z'Abanyegiputa ku nyanja itukura. Yamaze ibyumweru byinshi yitegereza uburyo Imana yayoboye Abisirayeli ibakura muri Egiputa ikabageza i Sinayi. Nyuma y'ibyabaye byatewe no kurabagiraga ko mu maso he, Mose yayoboye Isirayeli indi myaka 39, abageza ku nkengero z'igihugu cy'isezerano. Ubutumwa bwa Bibiliya bugaragaza yuko Mose yari umugaragu w'Imana ukiranuka (Gutegeka kwa Kabiri 34:5, Yosuwa 1:1), umucyo utagabanyuka mu mwijima, umuhanuzi w'intangarugero abandi bazasuzumirwaho (Gutegeka kwa Kabiri 18:15, 18). Yari umuntu uzana impinduka, nubwo atariko buri gihe abantu bakurikizaga amabwiriza ye ndetse n'amagambo ye. Igihe bakurikizaga amabwiriza ye, bagubwaga neza.

`Dushobora kwigira kuri Mose, kubera yuko inkuru ye yihariye y'imibereho ye itubwira icyo Imana ishobora gukora iyo tuyemereye ko iduhindura. Ni hehe wasubiye inyuma mu rugendo rwawe ugendanamo n'Imana, aho waboneye uburyo Imana yakoranye ubutwari mu mibereho yawe?`