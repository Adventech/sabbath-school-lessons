---
title:  Nyereka Ubwiza Bwawe Burabagirana
date:   16/09/2025
---

Nyuma y'ubuhakanyi bwagaragariye mu gikorwa cyo kuramya ikimasa cy'izahabu, Mose yasabiye imbabazi ubwoko bw'Imana kandi yifuza kumenya niba Uwiteka azakomeza kubayobora mu gihugu cy'isezerano. Muri we, yanashakaga kurushaho kumenya Uwiteka.

`Soma Kuva 33:18-23. Ni gute Imana yasubije icyifuzo cya Mose cyo kureba ubwiza bwayo?`

Mose yasabye Uwiteka ati: "Nyereka ubwiza bwawe." Mu mbabazi ze, Uwiteka yeretse Mose ubwiza bwe. Nyamara, ubwo yasubizaga icyifuzo cya Mose, Imana yamusezeranyije kumwereka "kugira neza kwayo." Umuntu ashobora kwanzura mu buryo bworoshye yuko ubwiza bw'Imana ari ukugira neza kwayo, ni ukuvuga, imico yayo (Soma n'igitabo cyanditswe na Ellen G. White cyitwa _Abahanuzi n'Abami_, pp. 311-321, _Imigani ya Kristo_, pp. 251-260 n'_Ibyakozwe n'Intumwa_, pp. 349-354.)

"Ni ikuzo ry'Imana guha abana bayo imico yayo myiza. Imana yifuza kubona abagabo n'abagore bageze ku rwego rwo hejuru."- Ellen G. White, _Ibyakozwe n'intumwa_, p. 327. Ni ikuzo ryayo kwakira abanyabyaha bihannye (soma _Abahanuzi n'Abami_, p. 429) no kubaha ibyangombwa byose bikenewe kugira ngo bahinduke. Nanone kandi, ni "icyubahiro" cyacu kugaragaza imico yayo mu mibereho yacu bwite ndetse no kuyimenyesha abandi.

Uku kugaragaza imico y'Imana, kugira neza kwayo, ubugwaneza bwayo, ndetse n'urukundo rwayo, bigomba kugaragarira mu bikorwa byacu. Muri ubu buryo, ntabwo dufite amahirwe yo kubera umugisha abatuye isi gusa ahubwo dufite n'amahirwe yo kuba umucyo w'isi. Nk'uko Pawulo abivuga: "Nibwira yuko twebwe intumwa Imana yatwerekanye hanyuma y'abandi nk'abaciriwe urubanza rwo gupfa, kuko twahindutse ibishungero by'ab'isi n'iby'abamarayika n'abantu." (1 Abakorinto 4:9). Iki cyerekezo cy'ibibera mu isanzure giha imibereho yacu ndetse n'umurimo wacu ubusobanuro ndetse n'intego tudakunze gutekereza.

Mu Abaroma 2:4, Pawulo avuga yuko "kugira neza kw'Imana ari ko kuturehereza kwihana." Ni ukuvuga yuko kugira neza kw'Imana ndetse n'imico yayo bigaragazwa na Mwuka Wera wemeza abantu ubunyacyaha bwabo kandi Akabemeza ko bakeneye agakiza. Mu by'ukuri, iyo turebye ku musaraba kandi tukamenya Uwawumanitsweho (Uwiteka ubwe) ndetse n'impamvu yari ahari-kuko yadukunze kandi ubu bukaba ari bwo buryo bwonyine rukumbi bwo kudukiza-duhishurirwa bishoboka kugira neza kwe ndetse n'imico ye.

`Mbese umara igihe kingana iki utekereza umusaraba ndetse n'icyo ukubwira cyerekaranye n'imico y'Imana?`