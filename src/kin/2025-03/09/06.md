---
title:  Guhōra
date:   28/08/2025
---

"Bakundwa, ntimwihōranire, ahubwo mureke Imana ihōreshe uburakari bwayo, kuko byanditswe ngo 'Guhōra ni ukwanjye, ni jye uzitura' ni ko Uwiteka avuga." (Abaroma 12:19; soma no mu Gutegeka kwa Kabiri 32:35).

`Ni irihe sezerano n'itegeko biboneka muri iyi mirongo, kandi isano ya bugufi bifitanye ni iyihe?`

Kugeza igihe Uwiteka azaba atanze ubutabera bwabuze muri iki gihe, yari inshingano y'abacamanza bo muri Isirayeli ya kera gushyira mu bikorwa amategeko no kugena igihano gikwiriye igihe habaga habayeho ubugizi bwa nabi cyangwa gukomeretsa. Ariko babaga bakeneye mbere na mbere ibihamya. Ikibazo cyari uko abigisha b'amategeko bo mu gihe cya Kristo bashyiraga mu bikorwa aya mategeko mu buryo bwakinguriraga urugi kwihörera. Mu kugenza batyo, ihame ryakurwaga mu cyerekezo ryari risanzwemo, maze bagahusha intego y'umwimerere ryari rifite. Ingaruka y'ibyo, ni uko batangiraga gushyigikira ibyo amategeko yabaga abuza abantu gukora.

`Soma muri Matayo 6:4, 6; Matayo 16:27; Luka 6:23; no mu 2 Timoteyo 4:8. Ni iki iyi mirongo itubwira ku bijyanye n'uko Yesu yabonaga ingororano n'igihano?`

Ntabwo Yesu yarwanyaga ihame ryo gutanga ingororano no guhana. Ubutabera ni ikibazo cy'ihame; ni umugabane w'ingenzi mu buzima. Nubwo bimeze bityo, nta muntu n'umwe ugomba gukora umurimo wo kwicira urubanza ku giti cye, kwikurikiranaho icyaha, cyangwa ngo ashyire mu bikorwa igihano yahamijwe. Mbega ukuntu byaba bitworoheye kugoreka ubutabera! Ntabwo ari umurimo wacu kwitura umuntu inabi yatugiriye. Niba hari ikibi kigomba guhanwa, ibyo bigomba gukorwa n'urukiko rutabogama; ni umurimo w'abacamanza.

Muri icyo cyerekezo Yesu atubwira ko tugomba "kuba dukiranutse nk'uko Data wo mu ijuru akiranuka." Ni mu buhe buryo dushobora kuba dukiranutse nk'uko Data akiranuka? Urukundo rwishakira ibyarwo ruhabanye n'imico y'Imana. Yigisha abayoboke bayo uko bakunda abanzi babo kandi bagasabira ababarenganya. Gukiranuka nyakuri ni ugukunda, kuba umuntu ubabarira, no kugira imbabazi (Luka 6:36), ndetse tukabikorera ba bandi batabikwiriye. Iri hame, ndetse n'ibikorwa ritera abantu gukora, ni cyo kugaragaza imico y'Imana bisobanura.

`Ni ubuhe buryo umunsi ku wundi, dushobora kwiga gukunda nk'uko tubitegekwa? Kuki ibi bisaba buri gihe gupfa ku narijye?`