---
title:  Ibindi byo Kwigwa no Kuzirikanwa
date:   29/08/2025
---

Soma mu gitabo cyanditswe na Ellen G. White cyitwa _Abakurambere n'Abahanuzi_, ku rupapuro rwa 310-314, mu gice cyitwa: "Abisirayeli Bahabwa Amategeko".

Kubera ko turi ahantu hategekwa n'umwanzi wacu, ntabwo bitangaje ko dushobora kugirirwa nabi mu buzima tubayemo akoresheje ubucakura bwe bwuzuye ubuhanga no kuyobya. Ni nde muri twe utarigeze ahura n'uburibwe, umubabaro, byose bitewe n'icyaha ndetse n'isi dutuyemo yaguye mu cyaha? Ku bw'amahirwe make, ibyo ni umugabane w'ubuzima tubayemo muri iki gihe. Nyamara Imana iduha imbaraga zo guhangana na byo.

"Umukiza uhebuje azatwoherereza ubufasha mu gihe cyose tuzaba tubukeneye. Inzira ijya mu ijuru yatunganyijwe n'intambwe ze. Ihwa ryose rihanda ibirenge byacu, na We ryaramujombye. Umusaraba wose duhamagarirwa kwikorera, yawikoreye mbere yacu. Uhoraho yemera ko amakimbirane abaho, kugira ngo ategurire abantu bose amahoro. Igihe cy'amakuba ni ikigeragezo giteye ubwoba ku bantu b'Imana; ariko kandi ni n'igihe cyo kubura amaso kuri buri mwizera nyakuri wese akareba mu ijuru, kandi ku bwo kwizera akabasha kubona umukororombya umuzengurutse."- Ellen G. White, _Intambara Ikomeye_, pp. 442-443.

**IBIBAZO:**

`Abantu bo mu binyejana byinshi bagiye barushywa no gusobanukirwa ukuri kuvuga ko Uwiteka yagombaga kwirukana amahanga y'abapagani akava mu gihugu cyabo, ndetse rimwe na rimwe akarimburwa. Mu by'ukuri koko, ni ibintu bihagarika umutima. Ariko se, ni mu buhe buryo gusobanukirwa ko urukundo rw'Imana rugomba no kugaragaza ubutabera bidufasha kwiringira ko, no muri ibi bihe turimo, urukundo rwayo-aha nti turi kuvuga ubutabera gusa-byagaragaye?`

`Nimurusheho gutinda kuri uku kuri k'uko Yesu akimara kuvuga ibyo gukunda abandi, yemwe ndetse n'abanzi bacu, ndetse na ba bandi bakwanga, atubwira ati: "Mube mukiranutse nk'uko So wo mu ijuru akiranuka" (Matayo 5:48). Kuki Yesu yashatse ko iri tegeko rihita rikurikira ariya mategeko yandi? Ni iki yari ari kutubwira hano cyerekeye icyo "kuba ukiranutse"-atari ugukiranuka gusa, ahubwo "gukiranuka nk'uko Data wo mu ijuru akiranuka" bisobanuye?`

`Intumwa Pawulo yari afite inyifato yubaka kandi isubiza abantu mo intege ku bijyanye n'amategeko y'Imana ndetse n'akamaro kayo, nyamara yarwanyaga abayakoresha mu buryo butari bwo. Ni iki aya magambo ngo "ntimutwarwa n'amategeko, ahubwo mutwarwa n'ubuntu" (Abaroma 6:14) asobanura kuri wowe? Ni mu buhe buryo dushobora gukoresha nabi amategeko?`

`Ni irihe tandukaniro riri hagati y'ubutabera no guhora? Mbese izi ni inyito zitandukanye by'ihabya cyangwa ni ukwigaragaza kw'igitekerezo kimwe mu buryo butandukanye? Ni mu buhe buryo tumenya ko ukwifuza ubutabera kwacu mu by'ukuri atari icyifuzo cyo guhora?`