---
title:  Andi Mategeko
date:   25/08/2025
---

Mu mbabazi z'Imana, yigishije abacamanza uko bagenzereza abantu mu bihe bitandukanye barimo ku bijyanye n'uburenganzira bafite ku mutungo. Hatanzwe ingero nyinshi zerekana igikwiriye gukorwa, nk'igihe ikimasa cyawe cyishe icy'umuturanyi, igihe umuntu yibye itungo rya mugenzi we akarigurisha, igihe itungo ryonnye mu murima cyangwa mu ruzabibu rw'undi muntu, igihe umuntu yatijwe ikintu maze bakakimwiba, cyangwa se igihe itungo ryakodeshejwe rikomeretse cyangwa rigapfa (Kuva 21:33-22:15).

`Soma mu Kuva 22:16-23:9. Ni ibihe bibazo byavuzwe muri aya mategeko kandi byakemutse bite?`

Amategeko y'Imana yari akubiyemo ibintu bitandukanye. Hari amategeko yihariye yarebanaga no kwambura umuntu agaciro cyangwa kumusuzugura. Ntabwo yifuzaga ko hari umuntu wungukira mu kunyunyuza undi. Mu mbabazi zayo, Imana ikosora uguhengamira mu cyaha k'umutima wa kimuntu kandi igakumira kugorama k'umutima wa kamere. Umuryango mugari w'abantu wagombaga kurindwa, ikibi kigakurwaho, maze hagashyigikirwa amasano meza ahuza abantu. Ubutabera n'urukundo bigomba kuyobora ibikorwa byose.

`Soma mu Kuva 23:10-19. Ni ibihe bintu byavuzwe hano?`

Isabato n'iminsi mikuru byaringanirijwe kugira ngo abantu baramye Imana kandi byari urwibutso rw'ibintu by'ingenzi byabaye mu mateka y'agakiza. Kuramya kwitegurwaga mu buryo bwitondewe kuko kwari urufatiro rw'ibindi bikorwa byose bijyanye n'iyobokamana. Isabato yahanzwe mu gihe cy'irema (Itangiriro 2:2, 3; Kuva 20:8-11), yahujwe no gutabarwa ndetse no gucungurwa kw'Abisirayeli (Gutegeka kwa Kabiri 5:12-15), kandi, mu buryo bufite imbaraga ikereka abantu ko bagomba kuramya Imana nk'Umuremyi wacu, Umucunguzi wacu n'Umwami wacu (Mariko 2:27, 28).

`Hagati aho, hariho iminsi mikuru itatu y'ingenzi Abisirayeli basabwaga kwizihiza buri mwaka: (1) Pasika cyangwa umunsi mukuru w'imitsima idasembuye bizihizaga mu gihe cy'itumba (akenshi watangiraga hagati muri Werurwe ukageza hagati mu kwezi kwa Mata); (2) Pentekoti cyangwa Umunsi mukuru w'umuganura (cyangwa umunsi mukuri w'ibyumweru) wabaga nyuma y'ibyumweru birindwi bikurikira umunsi mukuru wabaga wawubanjirije, bityo ugatangira iminsi 50 yakurikiragaho; n'uwa (3) Umunsi mukuru w'Ingando (cyangwa amahema) cyangwa umunsi mukuru wo guteranira hamwe mu gihe cy'imvura (akenshi watangiraga hagati mu kwezi kwa Nzeli ukarangira hagati mu kwezi k'Ukwakira); (soma na none mu gitabo cyo Kuva 34:18-26; Abalewi 23:4-44; Kubara 28:16- 29:40; Gutegeka kwa Kabiri 16:1-16).`