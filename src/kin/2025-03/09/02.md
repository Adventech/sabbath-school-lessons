---
title:  Ibikubiye mu Isezerano
date:   24/08/2025
---

Kuri Sinayi, igihe Imana yatangaga amategeko yayo, yashyizeho urufatiro rwo kwigisha ubwoko bwayo uburyo bashoboraga kubaho imibereho yejejwe binyuze mu isano bafitanye na Yo. Nyamara, amabwiriza yari akubiye mu mategeko yari akwiriye gushyirwa mu bikorwa mu mibereho ya buri munsi, bityo rero, Imana yashyizeho amategeko y'inyongera, ari yo yiswe "ibikubiye mu isezerano." Yari inshingano y'abacamanza gukurikirana ayo mategeko n'ishyirwa mu bikorwa ryayo.

"Imitima y'abantu yari yarahumishijwe kandi igaheneberezwa n'uburetwa n'ubupagani, ntabwo yari yiteguye kwakirana ubwuzu amahame yagutse yo mu mategeko cumi y'Imana. Kugira ngo ibyo amategeko cumi asaba bibashe kumvikana neza kandi bishimangirwe, hatanzwe andi mabwiriza y'inyongera arushaho gusobanura no kumvikanisha amahame y'amategeko cumi. Ayo mabwiriza yiswe "amateka" kubera impamvu ebyiri: ni uko yateguwe mu buhanga butagerwa, kandi abacamanza bagombaga kuyakurikiza mu gihe baca imanza. Mu buryo butandukanye n'Amategeko Cumi, ayo mateka yahawe Mose atari mu ruhame, bityo na we agomba kuyamenyesha Abisirayeli bose." -Ellen G. White, _Abakurambere n'Abahanuzi_, p. 252 [2016].

`Soma mu Kuva 21:1-32. Ni ayahe mabwiriza yihariye yatanzwe yerekeranye n'umugurano w'Umuheburayo, kwica no gukomeretsa umubiri?`

Ibikubiye mu Isezerano bisobanurwa mu bice byinshi (Kuva 21:1-23:19). Aya mabwiriza yose n'amategeko yatangiwe guhagarika ukwiyongera kw'ikibi no kubaka umuryango ufite gahunda.

Amategeko agenga imbata yari adasanzwe kandi ntiyari akwiriye kwitiranywa n'uko bagenzaga inkoreragahato kwarangwaga n'urugomo no kugira nabi, mu gihe cy'ikinyejana cya 5 kugeza mu myaka ya 1945. Mu by'ukuri, abagurano b'Abaheburayo bararindwaga kandi bagahabwa agaciro. Mu bantu bo mu gihe cy'ikinyejana cya 5 kugeza mu myaka ya 1945, abakozi ndetse n'imbata babaga ari umutungo wa ba shebuja, kandi bashoboraga kubakoresha icyo bashaka cyose. Ibihabanye n'ibyo, amategeko ya Bibiliya avuga ibintu mu buryo butandukanye n'ubwo. Gukora nk'umugurano byagarukiraga ku myaka itandatu (Kuva 21:1, 2; Yeremiya 34:8-22), maze mu mwaka wa 7, abagurano bose bakaba bagomba guhabwa umudendezo keretse gusa igihe bashaka kugumana na ba shebuja. Ba shebuja kandi bagombaga kubemerera kuruhuka ku masabato (Kuva 20:9, 10) ndetse bakabaha ibyo babaga bakeneye.

`Nubwo mu bice byinshi by'isi ikibi cyo gukoresha abantu nk'inkoreragahato cyari cyaremejwe mu mategeko cyavanyweho, ni mu buhe buryo amwe mu mahame yacyo akigaragara na bugingo n'ubu, kandi ni iki dushobora gukora, mu bushobozi bwacu bufite aho bugarukira, tukarwanya ayo mahame?`