---
title:  Kubaho Witondera Amategeko
date:   23/08/2025
---

### Aho icyigisho cy'iki cyumweru gishingiye:
Kuva 21:1-32, Kuva 22:16-23:33, 2 Abami 19:35, Matayo 5:38-48, Abaroma 12:19, Matayo 16:27.

> <p>Icyo kwibukwa:</p>
> "Uwiteka abwira Mose ati: "Uku abe ari ko ubwira Abisirayeli uti: 'Ubwanyu mwiboneye ko mbabwiye ndi mu ijuru. Ntimukareme izindi mana ngo muzibangikanye nanjye, imana z'ifeza cyangwa imana z'izahabu ntimukazicurire." (Kuva 20:22, 23).

Imana yifuzaga ko ubwoko bwayo bubaho mu buryo butandukanye n'ubw'amahanga yari abuzengurutse. Yashakaga ko baba bahamye nk'umuryango mugari w'abantu bafite kwizera, bajyaga kubaho bumvira ubuyobozi bwayo ndetse n'ubutware bwayo. Buri wese yagombaga kugandukira amategeko yayo. Abacamanza bagombaga gushyirwaho nkabashinzwe kureba uko amategeko yayo yubahirizwa, noneho abatambyi bakaba abigisha b'ayo mategeko. Ababyeyi na bo bagiraga uruhare rw'ingenzi cyane.

Mu muco uwo ari wo wose, amategeko ahishura ibyifuzo biruta ibindi, intego, ikigamijwe, ndetse n'imico ya nyir'ugushyiraho amategeko. Nk'urugero: igihe Farawo yategekaga ko buri mwana w'umuhungu w'Umuheburayo wese yicwa, iri tegeko ryahishuraga uwo yari we: umuntu mubi. Igihabanye n'iki: umwami aramutse ashyizeho itegeko rivuga ko buri mwana wese wujuje imyaka 18 y'ubukuru ahabwa uburyo bwo kwiga amashuri makuru ku buntu, abenshi bafata ko icyo ari igihamya cy'ubuntu bwinshi bw'umwami n'icyifuzo cy'uko igihugu cye cyagubwa neza.

Amategeko y'Imana ahishura uko imeze, ni ukuvuga: kugiraneza kwayo, urukundo, indangagaciro zayo, ugukiranuka, n'uburyo ibuza ko ikibi kibaho. Nk'uko amategeko ari ayera kandi agakiranuka, ni ko n'Imana iri. Mu gihe amategeko arema ahantu hatuma umuntu agira ubugingo busaze, ni na ko adufasha kwirinda akaga n ºamakuba. Kubaha Imana, kubaha bagenzi bacu, ndetse no kuba indangagaciro z'ubuzima ni byo byari ishingiro rya gahunda yayo yo gushyiraho amategeko.