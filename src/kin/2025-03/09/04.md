---
title:  Umugambi Imana yari Ifite Katanga ka Mbere
date:   26/08/2025
---

`Soma mu gitabo cyo Kuva 23: 20-33. Ni ubuhe buryo Imana yakoresheje kugira ngo yigarurire Igihugu cy'Isezerano?`

Ntabwo wari umugambi w'Imana ko Abisirayeli barwana kugira ngo babone igihugu gishya cyo guturamo; bagombaga kugihabwa. Cyari cyarasezeranijwe Aburahamu, Isaka na Yakobo, kandi bagombaga kugihabwa nk'impano idasanzwe Imana ihaye Isirayeli.

Icyitegererezo cyo kwigarurira Igihugu cy'Isezerano cyari cyerekanywe mu gihe cyo kwambuka inyanja itukura. Imana yarwaniriye ubwoko bwayo ibuha intsinzi yuzuye ku bari bacuze umugambi wo kubica (Kuva 14:13, 14). Abanyegiputa baratsinzwe kuko Uwiteka yatabaye mu buryo bw'igitangaza. Ibimeze nk'ibyo, mu gihe cy'umwami w'Abashuri witwaga Senakeribu, na none Imana yatsinze ingabo nyinshi z'Abashuri zari zifite ibikoresho bikomeye, zatojwe neza, kandi ibikora nta Mwisirayeli n'umwe ugombye kurwana. Imana yatanze intsinzi bitewe n'uko umwami Hezekiya yari yizeye ijambo ry'Imana yagejejweho n'umuhanuzi Yesaya (2 Abami 19:35; Yesaya 37:36).

Imana yamenyesheje Aburahamu ko urubyaro rwe rutazahita ruhabwa Igihugu cy'Isezerano uwo mwanya, ahubwo bari kugihabwa nyuma y'imyaka 400 (Itangiriro 15:13-16). Kubera iki? Impamvu yari ifitanye isano no gukiranirwa kw'abari batuye igihugu cy'i Kanani. Imana mu mbabazi zayo yari iri gukorera abo bantu umurimo no kubongera ikindi gihe cy'ubuntu ngo bihane. Nyamara bakomeje kwigomeka ku Mana no kwanga indangagaciro zayo, nuko igihe gukiranirwa kw'ayo mahanga kwari kumaze kuzura, Imana yari yiteguye guha Abaheburayo aho hantu ngo hababere igihugu gishya cyo guturamo.

Ikindi, Imana yari yarasezeranye ko izirukana ayo mahanga imbere y'Abisirayeli ikoresheje uburyo bubiri budasanzwe nyamara kandi butanga umusaruro: ubwa (1) gutera ayo mahanga akiranirwa ubwoba no gukuka umutima, hamwe no (2) kohereza amavubi akirukana ayo mahanga. Mbere yuko Abisirayeli bagera mu gihugu gishya, abanzi baho bagombaga kuba bahavuye, maze "bakabatera umugongo bagahunga" (Kuva 23:27, 28).

Uruhare rukomeye mu kwigarurira Igihugu cy'Isezerano rukorwa na marayika w'Imana. Iyo Ntumwa yari Kristo wayoboraga Abisirayeli, wigaruriraga ibihugu, kandi akabarinda. Yari inkingi y'igicu yabayoboraga ku manywa kandi akaba inkingi y'umuriro nijoro. Isirayeli yagombaga kumwitaho kandi ikamutega amatwi kuko yari afite ubutware buva ku Mana (Kuva 23:21). Gusuzugura ubushake bw'Imana no kutizera ubuyobozi bwayo byajyaga gutuma urugendo rwabo rubagora.

`Ni iki iki gitekerezo cyo kuba Imana yarahaye abo bapagani imyaka myinshi yo guhindura inzira zabo kitwigisha ku bijyanye n'ubuntu bwayo, ariko kandi bikanatwigisha ko igihe cy'ubuntu kigira aho kigarukira ku banga kubwemera?`