---
title:  Ubusobanuro Bugenewe Abigisha
date:   29/08/2025
---

#### Umugabane wa mbere: Inshamake

Isomo ry'urufunguzo: Kuva 20:22-24

Aho Icyigisho Gishingiye: Kuva 20:21-23:33

**Ijambo ry'ibanze**

Icyiyongera ku kuba ari amategeko agenga imico mbonera, na none akaba azwi nk'amategeko cumi, cyangwa se amasezerano cumi y'Imana, asanzwe azwi mu muco nk'Amategeko Cumi, na none Uwiteka yahaye Mose ibyiswe _mishpatim_- bisobanurwa ngo amateka/imanza-cyangwa amabwiriza, amategeko, cyangwa amahame ngenderwaho. Aya mategeko mu buryo bwihariye yari amahame yo mu mategeko cumi yarebanaga n'imibereho ya buri munsi y'Abisirayeli. Uyu mugabame w'amategeko, yanditswe na Mose mu muzingo, witwaga "Igitabo cy'Isezerano" (Kuva 24:7), kandi "Ibi bintu byari bikubiye mu isezerano" bivugwa mu buryo bwagutse mu Kuva 20:22-23:19. Ibikurikiraho ni icyigisho gito kivuga uburyo izayobora ubwoko bwayo mu gihugu cy'Isezerano ndetse n'ibyo bazaba basabwe kuzuza (Kuva 23:20-33). 

Insanganyamatsiko Ziri mu Cyigisho

Imana iri kwagura ndetse no gusobanurira ubwoko bwayo amasezerano cumi cyangwa amagambo icumi yanditswe mu isezerano. Uku gusobanura cyane amategeko yihariye gushobora kugaragazwa mu buryo butaziguye mu mirongo ikurikira:

1. Iri sezerano rya mbere rirebana n'Imana imwe ihoraho riboneka mu Kuva 20:23a no mu Kuva 23:13.

2. Isezerano rya kabiri rijyanye no kuramya nyakuri no kudakurikira ibigirwamana riri mu Kuva 20:23b, Kuva 22:20, no mu Kuva 23:24, 32b, 33.

3. Isezerano rya gatatu rijyanye no kwerekana icyubahiro cy'Imana n'icyo iri cyo riboneka mu Kuva 22:28a.

4. Isezerano rya kane rijyanye n'ikiruhuko cy'Isabato riboneka mu Kuva 23:10-12.

5. Isezerano rya gatanu rijyanye no kubaha ababyeyi riboneka mu Kuva 21:15, 17.

6. Isezerano rya gatandatu rijyanye no kubaha ubuzima riboneka mu Kuva 21:12-14, 23, 29.

7. Isezerano rya karindwi rirebana no kubaha umubano w'abashakanye riri mu Kuva 22:16, 17.

8. Isezerano rya munani rijyanye no kubaha umutungo riri mu Kuva 22:1-4.

9. Isezerano rya cyenda rirebana no kubaha izina umuntu aba afite mu bandi ndetse n'ukuri riri mu Kuva 22:11 no mu Kuva 23:1-9.

10. Isezerano rya cumi rijyanye no kwiyubaha binyuze mu kuba uboneye mu bitekerezo kandi ntiwifuze rikwiriye mu bigize isezerano byose.

Aya mategeko yihariye (areba imico mbonera cyangwa ay'Imana) yerekana amategeko icumi mu buryo bwagutse; nk'urugero: amategeko yose arebana no gukomeretsa cyangwa kugirira umuntu nabi yerekana isezerano rya gatandatu ndetse n'amategeko ahana kwiba yo mu isezerano rya munani. Intego y'aya "mateka/imanza"ni ugufasha abizera ngo babe abagabo n'abagore b'inyangamugayo.

#### Umugabane wa II: Ubusobanuro

Kuva 19-24 herekana ugushyirwaho (Kuva 19:3-8) no kuvugururwa cyangwa gukomezwa kw'isezerano ry'Imana igirana n'abantu bayo mu birori bikomeye byari birimo no kuminjagira amaraso byerekana ugushyira ikimenyetso ku isezerano (Kuva 24:3-8). Hagati, ni ukuvuga hagati y'intangiriro n'iherezo by'igitabo, ni ho hagaragara amahame shingiro y'uburyo Imana yitwara ku nyokomuntu. Izi ndangagaciro zireba abari mu isi no mu ijuru kandi z'iteka ryose, zikaba zitagira imbibi zishingiye ku muco cyangwa igihe, zerekanwa mu mategeko agenga imico mbonera, amategeko cumi cyangwa amasezerano cumi (Kuva 20:1-17), kandi nyuma yaho zigasobanurwa mu magambo arambuye mu bikubiye mu Isezerano (Kuva 20:22-23:33). Ugushyirwa mu bikorwa no kwagurwa kw'amategeko cumi mu ishusho y'Ibikubiye mu Isezerano, ku bw'impamvu zifatika, zishobora kongera kuvugwa mu bundi buryo nk'ubu bukurikira: 

Intangiriro (Kuva 20:22-21:1).

1. Ingero zirebana n'imbata z'Abaheburayo (Kuva 21:2-11)

2. Ingero zirebana n'ibihano by'urupfu (Kuva 21:12-17)

3. Ingero zirebana no gukomeretsa umuntu (Kuva 21:18-32)

4. Ingero zirebana no kwangiza umutungo w'undi muntu, kuwurinda no kuwiba (Kuva 21:33-22:15)

5. Ingero zirebana n'ubutabera n'abaturanyi (Kuva 23:1-9)

6. Ingero zirebana n'Ibihe Byera (Kuva 23:10-19) 

Umwanzuro (Kuva 23:20-33)

Amahame ari inyuma y'aya mategeko agize isezerano ashobora gukoreshwa no muri iki gihe; ariko kandi, tugomba kuyakurikiza tudashyira mu bikorwa ibihano byajyanaga na yo, kubera ko yari yarahawe urwego rw'ubuyobozi bwa Isirayeli bushingiye ku Mana, kandi akaba yaragombaga gukoreshwa kuri urwo rwego gusa. Ubwo buyobozi bushingiye ku Mana bwaje kugeraho bugira iherezo, nk'uko amategeko yagengaga ibitambo yageze ku musozo igihe Yesu yapfiraga ku musaraba (Daniyeli 9:25-27, Matayo 27:51, Abakolosayi 2:14), kandi igihe umudiyakoni Sitefano yaterwaga amabuye agapfa, ni ukuvuga mu mwaka wa 34 N.K (Ibyakozwe n'Intumwa 7:54-60). Urupfu rwa Sitefano rwerekanye iherezo ry'igihe cy'ubuhanuzi bw'ibyumweru 70 buvugwa muri Daniyeli 9:24-27, bisohoza igihe cyari cyarahawe Abayuda kandi bikerekana intangiriro yo kubwiriza ubutumwa bwiza abari mu isi yose, Abayuda n'Abanyamahanga (Matayo 28:18-20, Ibyakozwe n'Intumwa 1:8).

**"Aho nzibukiriza izina ryanjye hose" (Kuva 20:24)**

Mu ntangiriro y'amategeko cumi y'Imana, ari yo yerekana uburemere bw'ibyajyaga gukurikiraho, Imana iravuga iti: " ... mbabwiye ndi mu ijuru [yarenguriraga ku buryo bw'icyubahiro n'igitinyiro yari imaze kubabwiriramo mu ruhame Amasezerano cumi; reba mu Kuva 20;1; Gutegeka 5:24] ... ahantu hose nzibukiriza [mu Giheburayo ni _zakar_ "kwibuka"] izina ryanjye nzaza aho muri, mbahe umugisha" (Kuva 20:22- 24). Uku gushimangira kuje inshuro enye gutinda ku Mana ko mu ndangangenga ya mbere "n-" (urugero: mbabwiye, ndi, undundire) kurebana n'ibyo Imana yakoze, kandi izakora, ni ingenzi cyane. Imyubakirwe y'ikibonezamvugo nka "nzibukiriza izina ryanjye" (Kuva 20:24), Uwiteka ni We ruhamwa muri uyu murongo. Uwiteka ubwe ashaka guhamiriza ubwoko bwe ko azabana na bwo. Imana isezerana ko izabana na bo aho izashyira izina ryayo igatuma ryibukwa; aho ahantu izahabahera umugisha.

Aha hantu, habarirwamo n'aho bajyaga kugandika by'igihe gito, kandi by'umwihariko mu gihe cyaje gukurikiraho, mu rusengero rw'I Yerusalemu, aho yajyaga gusengerwa mu buryo bwuzuye. Isezerano ryerekana ko abantu bari bakwiriye kugira inyifato ikwiriye kandi bakabagarira isano bari bafitanye na Yo. Kubana na bo kwayo no kubaha umugisha ntabwo byari ibintu bihita byikora. Izaba aho izina ryayo rizaba ryibukwa. Iki kintu kiduhuza n'uburyo Imana yahishuriye Mose izina ryayo, ndetse binyuze muri we ikarihishurira Abisirayeli, ari ryo yajyaga "kwibukirwamo uko ibisekuru bihaye ibindi" (Kuva 3:15). Muri ubu buryo, mu izingiro ry'iyobokamana rirebana n'amategeko yagengaga igicaniro aboneka mu Kuva 20:24-26, kuba Imana izabana na bo no kuba izabaha umugisha bitindwaho. Imana yari yaraberetse mbere hose ko iri kumwe na bo bakiri muri Egiputa, nubwo itari izwi ityo n'Abanyegiputa (Kuva 8:22). Ariko ubu ivuga ko izaba hagati mu Bisirayeli.

**Umurongo wo Hagati Rwagati mu Gitabo cyo Kuva**

Dukurikije ubusobanuro bw'inyongera bw'inyandiko z'Igiheburayo, umurongo wo hagati rwagati mu gitabo cyo Kuva, ni mu Kuva 22:27. Uyu murongo wibanda kuri umwe mu mico shingiro iranga Imana, by'umwihariko ubuntu bw'Imana, ubwo iha abantu nta kiguzi batanze, bukaba busobanurwa nk'ineza igirira abantu batayikwiriye. Icyo cyerekezo kivuga uburyo Imana yita ku bakene, ndetse hatangwa impamvu ngo: "kuko ndi umunyambabazi [cyangwa umunyabuntu]." Nimwite k'uko uyu ari umuco wihariye uranga Imana mu byanditswe byera byose ubumbiye mu ishusho Imana yivugamo nka "Ndiho" Uko ni ko iri: Uwiteka ni umunyambabazi. Uku kuri kw'ingenzi kuvugwa ku Mana kugaragazwa inshuro enye mu gitabo cyo Kuva: inshuro ebyiri kugaragazwa na ntera (Kuva 22:27, Kuva 34:6), izindi nshuro ebyiri kukagaragazwa n'inshinga (Kuva 33:19). Abantu b'Imana bakwiriye kuba abanyabuntu nk'uko Imana ari Inyabuntu, mu kutikunda bagafasha abakene.

**Amategeko yo Kwihorera (Kuva 21:23-25)**

Icyiswe lex talionis (amategeko yo kwihorera) akenshi gikunze kumvikana nabi kandi kigakoreshwa mu gutesha agaciro imico y'Imana ndetse n'inyigisho zo mu Isezerano rya Kera mu kugerageza "kwerekana" ko Imana yo mu Isezerano rya Kera ari Imana ihora inzigo. Iyi mitekerereze itandukanye cyane n'ukuri no kumva neza ubusobanuro n'intego by'aya mategeko. Umugambi w'aya mategeko wari uwo gukumira ukwihorera k'umuntu ku giti cye cyangwa guhora inzigo, akifashishwa mu kubuza umuntu ku giti cye cyangwa umuryango gufata ubutabera mu biganza bye. Yari amategeko yo kurengera abantu yateguriwe abacamanza bashoboraga gukemura ibibazo bitandukanye igihe habaga habayeho gukomeretsa cyangwa kugirira umuntu nabi. Aya mategeko yari ayo gufasha ngo umuntu yiturwe ibyo yakoze mu buryo buri mu rugero (ariko na none budakabije). Kwiturwa mu bijyanye n'ubutunzi na byo byari bikubiye muri aya mategeko (reba urugero mu Kuva 21:19, 22, 30, 32, 34-36) cyangwa agaha umuntu umudendezo wo kuva mu bubata (Kuva 21:26, 27), kugira ngo umuryango mugari w'Abisirayeli urindwe kandi ikibi gikumirwe.

**Kwigarurira Kanani**

Imana ihamiriza Abisirayeli ko, uko yari yarabarwaniriye igihe banyuraga mu Nyanja Itukura (Kuva 14:13, 14, 26-31), ari ko yari kongera kubikora ubwo bari kuba bageze mu Gihugu cy'Isezerano. Imana ubwayo yari kubajya imbere igatsinda abanzi babo (Kuva 23:20-31). Indangangenga "n-" ihagarariye Imana, igaragara inshuro 13 mu ngeri Nshya ya Bibiliya yiswe Mpuzamahanga muri uyu murongo, aho Imana ivuga ibyo izakorera Abisirayeli, ikabashoboza kuragwa igihugu gishya: (1) Dore ndatuma marayika imbere yawe" (Kuva 23:20); (2) "nzaba umwanzi w'abanzi bawe" (Kuva 23:22b); (3) "nzaba umubisha w'ababisha bawe" (Kuva 23:22b); (4) "maze nkabarimbura" (Kuva 23:23); (5) " nzakura indwara hagati muri mwe" (Kuva 23:25); (6) " umubare w'iminsi yawe nzawusohoza udakenyutse" (Kuva 23:26); (7) "nzohereza igitinyiro cyanjye kikujye imbere" (Kuva 23:27a); (8) "nirukane abantu uzageramo bose" (Kuva 23:27b); (9) ntume ababisha bawe bose baguha ibitugu (Kuva 23:27c); (10) "nzohereza amavubi akujye imbere" (Kuva 23:28); (11) "nzabirukana imbere yawe ni ruto ni ruto" (Kuva 23:30); (12) "Nzagushyiriraho urugabano" (Kuva 23:30); (13) "nzabagabiza abatuye muri icyo gihugu" (Kuva 23:31b).

Na none kandi Imana ivuga mu buryo bweruye icyo ubwoko bwayo bukeneye gukora nk'igisubizo cyabo ku byo ibagiriye kugira ngo bashobore kugerwaho n'iyo migisha ituruka ku Mana mu buryo bwuzuye: (1) "Mumwitondeho" kandi "mumwumvire" (Kuva 23:21) (uyu ni marayika w'Uwiteka, Yesu Kristo intumwa, mbere yo kwambara umubiri wa kimuntu, soma Itangiriro 16:7; Kuva 3:2, 4, 7; Kuva 14:19); (2) "ntimukamugomere" (Kuva 23:21); (3) "Ntuzikubite imbere y'imana zabo [za gipagani], ntukazikorere kandi ntuzagenze nka bo" (Kuva 23:24); (4) "ahubwo uzabarimbure rwose, utembagaze inkingi z'amabuye" (Kuva 23: 24); (5) "Ntuzagire isezerano usezerana na bo cyangwa n'imana zabo" (Kuva 23:31); (6) "Ntibazagumye kuba mu gihugu cyawe" kugira ngo "batakunshumuzaho" kuko wakorera imana zabo "ntibyabura kukubera umutego" (Kuva 23:33).

Mu buryo nk'ubwo, Uwiteka ababurira akomeje kutagirana isezerano ry'umubano n'amahanga yari aturanye na bo cyangwa ngo bakurikize imigenzereze yabo ya gipagani yo gusenga ibigirwamana. Imishyikirano n'imigenzereze nk'iyo byari gutuma Isirayeli itandukana no gushyikirana n'Imana yabo ihoraho, Umuremyi n'Umucunguzi wabo, bikazatuma barimbuka.

#### Umugabane wa III: Gushyira mu Bikorwa

`Umugambi w'Imana Katanga ka mbere wari uko nibazajya bumva ijwi ry'ihembe ry'intama, ubwoko bwayo bwagombaga "kuzamuka umusozi" (Kuva 19:13). Ni iki cyabaye mu by'ukuri kandi ni ukubera iki Abisirayeli batakobwe iri rarika Imana yari yabahaye? Ungurana ibitekerezo n'abo mwigana ku mirongo nk'iyi: Kuva 19:16b; Kuva 20:19; no Gutegeka kwa kabiri 5:5, 25.`

`Dushingiye ku nkuru iboneka mu Kuva 19, Abisirayeli bagize ubwoba igihe Imana yabivugishirizaga itagize undi ituma. Ni irihe tandukaniro riri hagati y'ubwoba bukwiriye n'ubwoba butari bwo (Kuva 20:19-21)? Mbese inyigisho ya Bibiliya ivuga ibyo gutinya/kubaha Imana isobanuye iki?`

`Kuki ari ingenzi ko isano yacu yo mu buryo buhagaze tugirana n'Uwiteka, buri gihe ihererekanywa igahinduka iyo mu buryo butambitse bw'umurimo dukora ndetse n'uburyo twita ku bantu bakeneye ubufasha bwacu ndetse bakaba banakeneye ko tububuha?`