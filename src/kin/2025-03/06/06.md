---
title:  Indirimbo ya Mose na Miriyamu
date:   07/08/2025
---

Ingabo zose z'Abanyegiputa zarimbukiye mu mazi; nta n'umwe warokotse, habe na Farawo (soma muri Zaburi 136:15). Kwari ugutsindwa gukomeye ku Banyegiputa, kandi yari intsinzi ikomeye ku bwoko bw'Imana. Nta gitangaje ko mu mateka yabo yose, yemwe ndetse no kugeza uyu munsi, Abanyegiputa baracyavuga iyo nkuru.

`Soma mu Kuva 15:1-21. Ni iki gikubiye mu ndirimbo ya Mose?`

Iyo ndirimbo ihimbaza Uwiteka kuko ari Umurwanyi w'umunyamaboko watsinze abarwanyaga ubwoko bwe. Mose ubwe yubakiye kuri iyi nsanganyamatsiko ashimangira ko Uwiteka, Imana ye ari na We mbaraga ze, indirimbo ye n'agakiza ke. Ntawe uhwanye na We, "ntawe uhwanye nawe, kwera kwawe ni ko kuguhesha icyubahiro, kuko ukora ibitangaza" (Kuva 15:11).

Indirimbo ya Mose ivuga Imana gusa, Iyo iri Yo ndetse n'ibyo ikora. Uwiteka ashyizwe hejuru, ni uwo guhimbazwa, kandi agasingizwa ku bw'umurimo utangaje yakoreye ubwoko bwe. Kugira neza Imana itugaragariza ni ko kudutera kunyurwa tukayiramya. Gushima urukundo idukunda bibanziriza imibereho mizima yo mu bya Mwuka. Urukundo rw'Imana ruhamye rutindwaho kandi rugashimwa mu buryo bwihariye bitewe n'uko izayobora ubwoko bwayo yacunguye, kandi izabereka inzira ibageza ahantu h'iteka ryose hera. Mose ahanura ko Imana izashinga ubuturo ku musozi w'umwandu Wayo (Kuva 15:17), ibyo byose byerekana Siyoni ndetse n'urusengero rw'i Yerusalemu.

Mu Ibyahishuwe 15: 2-4, abacunguwe baririmba indirimbo ya Mose n'indirimbo y'Umwana w'Intama. Mbese ushobora gutekereza ukuntu ibyo bintu bizaba bimeze mu ijuru, uko guhimbaza Imana ku bw'ibikorwa bikomeye kandi bitangaje yakoze, guhimbaza Imana kubw'amateka yayo akiranuka kandi y'ukuri, no guhimbaza Imana ku bw'imirimo yayo ikiranuka no kwera kwayo?

Ita ku murongo uheruka w'iyi ndirimbo: "Amahanga yose azaza akwikubite imbere, akuramye, kuko imirimo yawe yo gukiranuka igaragajwe." Ni ukuvuga ko, amateka y'Imana yose-by'umwihariko amateka icira ku cyaha n'akarengane bimaze imyaka ibihumbi bene byo batabihanirwa-ubwo azaba agaragajwe, abacunguwe baturutse mu mahanga yose bazayihimbaza ku bw'ayo mateka yayo.

`Uwitwa Immanuel Kant yavuze ko niba Imana ikiranuka, ubwo noneho hagomba kuzabaho ubuzima bukurikira ubu turimo. Kubera iki aya magambo ari ukuri cyane, kandi ni mu buhe buryo dushobora kwiga kwiringira ko ubutabera bumaze igihe kirekire bwarabuze, noneho buzabaho? Ni mu buhe buryo ibi byiringiro wabiboneramo ihumure?`