---
title:  Banyura Mu Nyanja Itukura
date:   02/08/2025
---

### Aho icyigisho cy'iki cyumweru gishingiye:
Kuva 12:31-36, Yakobo 2:17-20, Kuva 13: 1-14, 31, Abaheburayo 11:22, Kuva 15: 1-21, Ibyahishuwe 15:2-4.

> <p>Icyo kwibukwa:</p>
> "Mose asubiza abantu ati: 'Mwitinya mwihagararire gusa, murebe agakiza Uwiteka aribubazanire uyu munsi, kuko Abanyegiputa mwabonye uyu munsi mutazongera kubabona ukundi. Uwiteka ari bubarwanirire, namwe mwicecekere." (Kuva 14:13, 14).

Igitabo cyo Kuva kivuga imibereho itangaje kandi y'icyubahiro y'ubwoko bw'Imana bwo mu Isezerano rya Kera. Ibyabaye ni icyitegererezo cyavuye ku Mana cy'uburyo Imana yatsinze abanzi b'Abaheburayo maze ikageza Abisirayeli mu Gihugu cy'Isezerano mu buryo bugaragaza intsinzi. Na none kandi ni ikimenyetso cy'agakiza no gucungurwa byabonewe muri Kristo.

Urebye nk'umuntu, abana ba Isirayeli bari bari mu bihe by'ubwihebe, yemwe ndetse bisa n'aho bidashoboka ko babyivanamo ubwabo. Niba barashoboraga gukizwa, cyagombaga kuba ari igikorwa gikozwe n'Imana. Ni ko bimeze no kuri twe n'icyaha: muri twe ubwacu ndetse no ku bwacu, turi ahantu tudashobora kugira icyo twimarira. Dukeneye ikintu ndetse kirushijeho kuba gikomeye kurenza icyakozwe mu Kuva. Kandi burya twaranakibonye: umusaraba wa Kristo, ndetse n'icyo Kristo yawukoreyeho ku bwacu twese.

Ibyabaye ku Bisirayeli igihe bavaga mu gihugu cy'i Gosheni, nk'uko bivugwa mu Kuva uhereye ku gice cya 12, ugakomeza ku ndirimbo ya Mose, iyo baririmbye banezerewe iboneka mu Kuva 15, biratangaje cyane kandi birenze intekerezo za muntu. Ibimenyetso by'Imana, ibitangaza byayo, ndetse n'imirimo yayo yo gucungura mu buryo bw'igitangaza birigaragaza cyane.

Ariko nubwo ibi bimeze bityo, ntibishobora kugereranywa n'ibyo Kristo yadukoreye ku musaraba, ibyashushanywaga ku rwego rworoheje n'ibivugwa mu gitabo cyo Kuva.