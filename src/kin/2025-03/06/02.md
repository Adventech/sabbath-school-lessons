---
title:  Nimugende, Muramye Uwiteka
date:   03/08/2025
---

Mu ijoro rya Pasika, iteka ry'Imana ryagwiriye abatari batwikiriwe n'amaraso (Kuva 12:1- 12). Nta muntu washoboye kurokoka bitewe n'umwanya arimo, amashuri yize, urwego rw'imibereho abarizwamo, cyangwa ngo arokorwe no kuba ari umugabo cyangwa umugore. Igihano cyageze ku miryango yose, uhereye ku muryango w'umwami, ukageza ku buriza bw'amatungo. Ubwibone bwa Egiputa bwari buri mu mukungugu.

`Soma mu Kuva 12:31-36. Ni ikihe kintu gitangaje Farawo asaba kandi ni ukubera iki agisaba, nubwo yari amaze gutanga uburenganzira ngo bose bagende?`

Mbega ukuntu bitangaje ko Farawo, igihe yari abwiye Abaheburayo ngo bagende bakorere Uwiteka Imana yabo yarongeyeho aya magambo ati: "Nanjye munsabire umugisha"!

Munsabire umugisha?

Ni ukubera iki umwami wa Egiputa, "imana" ku isi mu bantu be, yarasabye atyo? Byumvikana nk'aho noneho yari amaze gusobanukirwa ububasha bw'Imana y'Abaheburayo, akaba yarashakaga kuyigiriraho umugisha. Nyamara se, ni mu buhe buryo Imana ishobora kumuha umugisha kandi yari yijanditse mu bwigomeke, mu cyaha, kuba intumva, ndetse n'ubwirasi? Nta gushidikanya koko, yaje kugeraho aremera, nyamara nti byari bitewe n'uko agandukiye ubushake bwa Yahwe. Ahubwo byari bitewe n'uko yari amaze gutsindwa. Ntabwo yari yihannye nk'uko bigaragazwa n'ibikorwa yaje gukora hanyuma. Yashakaga gusa guhagarika ukurimbuka kwari kuri kuyogoza ubwami bwe.

Farawo yari akozwe n'isoni. Kandi igihe yari amaze kugerwaho n'icyago kirusha ibindi byose kuba kibi, yahaye Abisirayeli uburenganzira ngo basohoke muri Egiputa. Ibyo yari yaranze kwemera mbere hose, kandi nubwo ibikorwa bye byari byarangije kuzanira umubabaro igihugu cye, yaje kuva ku izima.

Birumvikana ko n'Abanyegiputa bari bari guhatira Abisirayeli kugenda. Nk'uko babyivugiye bati: "Nimuve hano, nimutagenda turapfa twese."

Hagati aho, Imana yari yagize uko ibitegura ku buryo Abisirayeli batahagurutse ntacyo bajyanye, ahubwo bahagurukanye ibintu bari kuzakenera hanyuma, kuko igihe bamaze mu rugendo cyaje kuba kirekire kurenza uko bari babyiteze. Abanyegiputa bahaye Abisirayeli ibyo bintu by'igiciro, bagamije gusa kugira ngo babashyireho igitutu babavire mu gihugu; nyamara ibyo bintu byari ibihembo bari barakoreye igihe kirekire badahembwa. Bari barimye ibihembo byabo mu gihe cy'ibinyejana byinshi bari bamaze babakorera umurimo w'uburetwa. Nta gushidikanya ko ku Banyegiputa, ikiguzi cyo gusohora Abanyegiputa mu gihugu cyabo cyari gito cyane.

`Ni inshuro zingana iki "twagiye twihana" ibikorwa, bitewe gusa n'ingaruka zabyo aho kugira ngo bibe bitewe n'uko ibyo bikorwa ubwabyo ari bibi? Kuki uko atari ukwihana nyakuri? Ni mu buhe buryo dushobora kwiga kwicuza ibyaha mu buryo nibura tumara igihe runaka twarabiretse?`