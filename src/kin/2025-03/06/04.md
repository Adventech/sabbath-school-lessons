---
title:  Kwambuka Inyanja Itukura
date:   05/08/2025
---

`Soma mu Kuva 13:17-14:12. Ni mu buhe buryo Imana yayoboyemo Abisirayeli igihe bavaga muri Egiputa, kandi ni iki cyabaye nyuma yaho?`

Hakurikijwe amabwiriza Imana yahaye Mose, Abisirayeli bahagurutse muri Egiputa bameze nk'umutwe w'ingabo wateguwe neza. Amagambo y'Igiheburayo _tsaba_ ndetse na _makhaneh_ ahamya iyo shusho, cyane cyane "umutwe w'ingabo," "umubare runaka w'ingabo," "urugerero" ndetse n' "ingabo" (Kuva 6:26; Kuva 7:4; Kuva 12:17, 41, 51; Kuva 14:19, 20; gereranya no Kuva 13:18). Bari bagabanyijwe mu matsinda mato, kandi batambukaga nk'ingabo. Nyuma yaho, Balamu yabitegereje ari ku misozi y'i Mowabu abona ko Abisirayeli bari "baganditse nk'uko imiryango yabo iri" (Kubara 24:2).

Hagati aho, "Mose yajyanye amagufwa ya Yosefu" (Kuva 13:19). Aya ni amakuru y'ingenzi cyane ari muri uyu murongo, kandi ahishura ugusohora k'ukwizera kwa Yosefu yari afitiye amasezerano y'Imana. Ntabwo Yosefu yigeze yibagirwa iby'Igihugu cy'Isezerano, nubwo yabaga mu byiza n'amahirwe bya Egiputa. Yasabye ko amagufwa ye azajyanwa mu gihugu cy'i Kanani (Itangiriro 50:24, 25). Yizeraga ko Uwiteka atazabura kugenderera Abisirayeli muri Egiputa, akabajyana mu gihugu yari yararahiriye kuzabaha (Abaheburayo 11:22). Igihe Abisirayeli bari bageze i Kanani, amagufwa ya Yosefu "bayahambye i Shekemu" (Yosuwa 24:32).

Inkingi y'igicu n'inkingi y'umuriro zari ibimenyetso byerekana ko Imana yari iri mu Bisirayeli. Imana yari ituye muri cyo kandi ikavugira muri cyo (Kuva 14: 24; Kubara 12:5, 6).

Hagati aho, Farawo ahishura imigambi nyakuri yo mu mutima we. Ntabwo yari yahindutse, kandi mu by'ukuri ntabwo yari yihannye. Gusaba ngo Imana imuhe umugisha byari ukubeshya, wenda byari no kwishuka ko mu mutima we. Yateranyirije hamwe ingabo ze, maze bakurikira inkoreragahato zabo zari zibacitse. Mbega uburyo uyu muntu icyaha cyari cyamuhumye amaso burundu!

Igihe abantu bari babonye ingabo za Farawo zije, bavuze amagambo kandi bagaragaza ibyiyumvo byashoboraga guhererekanywa na bo inshuro zirenze imwe ngo: "Nta mva zari muri Egiputa, kutuzana ngo dupfire mu butayu? Ni iki cyatumye utugirira utyo, kudukura muri Egiputa?" (Kuva 14:11).

Ni ukuvuga ko, nubwo bari babonye ukwigaragaza gukomeye kw'imbaraga z'Imana, ukwari gukubiyemo no kurindwa kw'abana b'abahungu babo b'imfura, abantu bari bakigaragaza kutizera gukomeye.

`Tekereza igihe uheruka guhura n'ibihe biteye ubwoba cyane. Mbese inyifato yawe ya mbere yabaye iyihe: yabaye iyo kwizera Imana cyangwa yabaye iyo kubura kwizera? Ni irihe somo wari ukwiriye kwigira muri ibyo byakubayeho, ryashobora kugufasha ubukurikiraho ubwo uzaba ugezweho n'ibindi (kandi bizaza)?`