---
title:  Gukomeza Ujya Imbere ku bwo Kwizera
date:   06/08/2025
---

`Soma Kuva 14:13-31. Ni iki Imana yakoreye abana ba Isirayeli nubwo bari babuze kwizera?`

Kubera ko Mose yiringiraga Imana n'umutima we wose kandi akiringira ijambo ryayo, yateye abantu ubutwari. Yamenyesheje abantu ingingo enye z'ingenzi z'uburyo bagomba kwitwara mu bihe bikomeye:

1. "_Mwitinya_" (Kuva 14:13). Ikintu cya mbere yabararikiye gukora ni ukwiringira Uwiteka, kuko ubwo buryo ari bwo bwonyine bushoboza umuntu gutsinda ubwoba. Yesaya atwibutsa uku kuri igihe avuga ko abizera bari mu biganza by'Imana, kandi izagira icyo ibakorera igihe bayemeye nk'Imana yabo ikaba n'Umwami wabo: "Ntutinye kuko ndi kumwe nawe, ntukihebe kuko ndi Imana yawe ... Kuko jyewe Uwiteka Imana yawe nzagufata ukuboko kw'iburyo nkubwire nti 'Witinya, ndagutabaye" (Yesaya 41:10, 13).

2. "_Mwihagararire gusa_" (Kuva 14:13). "Guhagarara ntibisobanuye gusa kureka kuvugira mu byongorerano no kwitega ko hagiye kuba ibintu bikomeye, ahubwo binasobanuye kwiringira Imana no gutegerezanya kwihangana ko izatabara mu buryo bukomeye, kuko izagira icyo ikora.

3. "_Murabona agakiza Uwiteka aribubazanire uyu munsi_" (Kuva 14:13). Kugira ngo kwizera kwacu gukure, ni ingenzi ko twemera ubuyobozi bw'Imana n'ubufasha itugenera, ndetse tukagira imitima inyuzwe n'uko yadusezeranije kuzadutabara. "Kubona" bisobanuye guhumura amaso y'umuntu (kuko kutizera ari ubuhumyi). Imana ni Yo yonyine ishobora gutanga kunesha, umutekano, ndetse n'agakiza. Imana ihora mu ruhande rwacu, itwitaho kandi buri gihe ikaduha ibyo dukeneye mu gihe gikwiriye.

4. "_Uwiteka ari bubarwanire, namwe mwicecekere._" (Kuva 14: 14). Ibi byerekana icyo Uwiteka azakora: Ni We ubwe uzarwanirira ubwoko bwe. Kaluvari ni igihamya kidakuka cy'uku kuri, kubera ko ku musaraba Kristo yatsinze Satani kugira ngo aduhe ubugingo bw'iteka ryose (Yohana 5:24; Abaheburayo 2:14; Ibyahishuwe 12:10). Nyuma yaho, n'Abanyegiputa bemeye ko Uwiteka yari ari kurwanirira Abisirayeli (Kuva 14:25).

`Itegeko Imana yari yahaye Mose ryari risobanutse: "Mukomeze mugende." Imana yahishuraga imigambi yayo intambwe ku ntambwe: (1) Marayika w'Imana wajyaga imbere y'Abisirayeli arahava ajya inyuma yabo, ya nkingi y'igicu iva imbere yabo, ihagarara inyuma yabo, ibuza ingabo z'Abanyegiputa kubageraho; (2) Mose yagombye kurambura ukuboko kwe hejuru y'inyanja; (3) Uwiteka yagabanyijemo amazi arahumutsa akoresheje umuyaga ukomeye; kandi (4) umusaruro wavuye muri ibyo ni uko Abisirayeli bambutse mu mutekano baca mu nyanja ahumutse baragenda bagera hakurya y'inyanja. Abenyegiputa babakurikiye mu buhumyi, kuko batabonye ko Imana yari iri gukorera ubwoko bwayo ibintu bidasanzwe; ni ukuvuga ko batabibonye kugeza ubwo babitahuye batinze cyane, nk'uko mu Kuva 14:25 habigaragaza.`