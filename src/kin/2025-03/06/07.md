---
title:  Ibindi byo Kwigwa no Kuzirikanwa
date:   08/08/2025
---

Soma igitabo cyanditswe na Ellen G. White cyitwa _Abakurambere n'Abahanuzi_, guhera ku rupapuro rwa 226-233, igice cyitwa: "Kuva mu Misiri."

Imana yari iri mu ruhande rw'Abisirayeli nubwo bo bari bafite kwizera guke. Yifuzaga kubigisha no kubereka uburyo batekerezamo n'uko bifata nk'ubwoko bwatoranyijwe, Imana yabayoboye ifite kwihangana kandi ibereka inzira ibageza ahantu bashoboraga guhura n'ingorane nkeya. Ellen G. White arasobanura ati: "Abisirayeli ... bari basobanukiwe Imana gahoro kandi ntibayizeraga cyane, bityo bari kugira ubwoba kandi bagakuka imitima. Nta ntwaro bari bafite kandi ntibari bamenyereye intambara, imitima yabo yari yaratentebuwe n'uburetwa bamazemo igihe kirekire, kandi bari bakomerewe n'abagore n'abana n'imikumbi n'amashyo. Ubwo yabanyuzaga mu nzira yerekeje ku nyanja itukura, Uwiteka yiyerekanye ko ari Imana y'inyampuhwe kandi ica urubanza." -_Abakurambere n'Abahanuzi_, p. 227 [2016].

Igihe bavugaga ku ndirimbo ya Mose, abanditsi b'Ubusobanuro bwa Bibiliya bo muri Andrews baravuze bati: "Ukudashidikanywaho kw'iki gikorwa cy'Imana cyo gucungura mu mateka kuduhamiriza ko nta kintu tugomba gutinya cy'ahazaza. Igika giheruka cyibanda ku banzi bo mu gihe kizaza bajyaga kurwana mu gihe cyo guhindura Kanani. Kubera ukuboko gukomeye kw'Imana, bajyaga gushikama nk'urutare (umur. 16). Igihe duhanganye n'ibintu bimwe na bimwe bidashoboka, igihe tugeze mu mpatanwa tukaba tutazi inzira dukwiriye gucamo, dushobora kubonera ibyo kudukomeza mu "ndirimbo ya Mose" kuko itwibutsa ikintu gikomeye cyabaye mu mateka y'ubwoko bw 'Imana-Andrews Bible Commentary, "Exodus" (Berrien Springs, MI: Andrews University Press, 2020), p. 2014.

**IBIBAZO:**

`Mbese ni iyihe mpamvu dukunze kwisanga mu mwanya w'Abaheburayo nyuma yo gutabarwa kwabo gutangaje bava muri Egiputa, ariko na none mbere y'ikibazo bahuye na cyo bageze ku nyanja Itukura? Ni ukuvuga ngo, igihe tuba tukireba ibihamya byinshi byo kugira neza kw'Imana itugaragariza ndetse n'ubushobozi bwayo, ni kuki tubona ari ibintu byoroshye kwerekana ko tubuze kwizera, ndetse tukanabivuga?`

`Na nyuma yuko ibyo byose byari bimaze kubaho, hakubiyemo no gupfa kw'abana b'imfura b'abahungu, kuki Farawo yashoboraga gukomeza gukurikirana Abisirayeli? Mbese ibi bikwiriye kutwigisha iki ku bijyanye n'uburyo kunangirwa n'icyaha (cyangwa kwizirika ku cyaha) kwa buri muntu muri twe gushobora kumugeza mu kaga?`

`Nubwo twese dusakirana n'ibigeragezo biteye ubwoba mu bihe runaka, abenshi muri twe bagize (kandi baracyanafite) iminsi runaka myiza, abandi bagira ibihe byiza cyane, igihe nta kintu kibi kitubaho cyangwa ngo kibe ku bo dukunda. Ni ukubera iki dukwiriye kubona ibyo bihe nk'ibihamya by'ubuntu bw'Imana n'uburinzi bwayo, cyane cyane ko dusobanukiwe neza ko dutuye aho "umwanzi" akorera? Ni ukuvuga ngo, ni ukubera iki dukwiriye buri gihe kwibuka guhimbaza Imana mu bihe byiza, kuko tutazi ibibi tuba twarinzwe uko bingana?`