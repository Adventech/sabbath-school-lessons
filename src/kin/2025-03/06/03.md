---
title:  Kwegurira Imana Umwana w'Imfura
date:   04/08/2025
---

Igihe cyasezeranywe cyo gucungura, cyo gutabara cyari hafi kugera. Abantu bari bakeneye kwitegura. Ntabwo bari bakeneye kwizera gusa, ahubwo bari banakeneye gushyira mu bikorwa ibyo bari bizeye. Imana yari yababwiye ibyo bari bakeneye gukora; noneho ubu bari bakeneye kubikora ku bwo kwizera. Nubwo biri mu cyerekezo gitandukanye rwose n'ibyo Yakobo yari ari kwandikaho, amahame akubiyemo ni amwe: "Wa muntu utagira umumaro we, ntuzi yuko kwizera kutagira imirimo ari imfabusa?" (Yakobo 2:17-20).

`Soma mu Kuva 13:1-16. Abana b'imfura b'Abisirayeli barinzwe n'ubuntu bw'Imana mu gihe cy'icyago cya nyuma. Kubera iki iri tegeko ryabaye iry'ibihe byose, kandi ni iki rikwiriye kuba risobanuye kuri twe muri iki gihe?`

Imana mu mbabazi zayo yarinze imiryango y'Abisirayeli yari itwikiriwe n'amaraso bari basize ku ruhamo rw'umuryango no ku nkomanizo zombi. Aya mabwiriza mashya yari yavuzwe na Mose ayakuye ku Uwiteka: "Mweze uburiza bwose ... bube ubwanjye." (Kuva 13:2). Iri tegeko ryagombaga gukurikizwa ku bantu ndetse no ku matungo.

Ihame rimwe ryari ryihishe inyuma y'iri tegeko ni uko ikintu cyose ari icyayo kuko ari Yo Muremyi wacu kandi ikaba ari Yo Nyiri ibintu byose: "Isi n'ibiyuzuye ni iby'Uwiteka, Isi n'abayibamo" (Zaburi 24:1). "Ifeza ni izanjye, n'izahabu na zo ni izanjye. Ni ko Uwiteka Nyiringabo avuga" (Hagayi 2:8). Abana b'abahungu b'imfura b'Abisirayeli bari umuganura w'imigisha y'Imana, iyo yari yarabahaye; bari n'ikimenyetso cyo kuyiyegurira burundu kwabo, ndetse n'icy'uko bari basobanukiwe ko ibyo batunze byose byavaga kuri Yo.

Na none kandi, hano tuhabona igitekerezo cyo gucungurwa, igitekerezo cy'agakiza. Abahungu b'imfura barinzwe urupfu kuko bari batwikiriwe n'amaraso. Baracunguwe bakizwa urupfu, nk'uko bimeze ku batwikiriwe n'amaraso ya Yesu. Nk'uko Pawulo yandika ibya Yesu ati: "Ni We waducunguje amaraso ye ngo tubone kubabarirwa ibyaha byacu" (Abakolosayi 1:14).

Hagati aho, hatanzwe amabwiriza ajyanye n'uburyo uku kwegurira Imana [abana b'imfura] byagombaga gukorwa, ukwizihiza gutabarwa kwabo bava mu bucakara bwa Egiputa. Bagombaga gutamba ibitambo by'amatungo, ariko abana babo b'abahungu bagombaga gucungurwa (Kuva 13:12, 13, 15).

`Mu Kuva 13:16 hatubwira ku byo bagombaga gushyira ku maboko yabo no mu ruhanga. Ni mu buhe buryo ibi bishushanya ukuri kw ºingenzi mu bya Mwuka ko tugomba gukoreshwa no kwizera, uko kwaba kungana kose?`