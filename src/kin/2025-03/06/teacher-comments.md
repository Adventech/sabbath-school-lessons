---
title:  Ubusobanuro Bugenewe Abigisha
date:   08/08/2025
---

#### Umugabane wa mbere: Inshamake

Isomo ry'Urufunguzo: Kuva 14:13, 14, 30, 31
Aho Icyigisho Gishingiye: Kuva 12:31-15:21

**Ijambo ry'ibanze**

Mu mateka y'ubwoko bw'Imana, kuvanwa muri Egiputa ni inkuru idasanzwe cyane ugereranyije n'izindi ziboneka mu Isezerano rya Kera, aho Imana itabara mu buryo butangaje cyane. Nyuma yo kurya umwana w'intama wa Pasika, Abisirayeli bari biteguye kuva muri Egiputa. Amaherezo Farawo yaje kuva ku izima. Mu mubabaro ukomeye, yategetse Mose na Aroni kugenda bakajya kuramya Imana yabo. Ubwo hari habariwemo: abagabo, abagore, abana, ndetse n'amashyo n'imikumbi byabo. Mu bihe byari byabanje, Mose yari yanze rwose kugenda kuko Farawo yari yanze ko Abisirayeli bajyana n'imiryango yabo yose, ndetse bakajyana n'amatungo yabo. Icyiyongera kuri ibyo, Imana yateguriye ubwoko bwayo icyajyaga kuzabutunga mu gihe cyajyaga gukurikiraho: ntabwo bavuye muri Egiputa imbokoboko.

Nubwo Abanyegiputa bahase Abisirayeli ngo bave mu gihugu cyabo, babahaye ibyo babasabaga byose: ifeza, izahabu, ndetse n'imyambaro, mbese nk'uko Mose yari yabategetse. Ibyo bintu byari indishyi y'ibihembo bari baranze kubaha mu buryo bw'akarengane. Nyuma yaho, Abisirayeli bajyaga guhitamo uko bari gukoresha izo mpano, kwaba kuzitanga ngo zubakishwe, zikorwemo imitako, izahabu, ifeza, n'ubundi bwoko bw'ibyuma byo kubaka ihema ry'ibonaniro (Kuva 25:1-7) cyangwa guha Aroni iby'imirimbo bikozwe muri zahabu ngo akore ikigirwamana cy'inka ikozwe mu izahabu (Kuva 32:1, 2).

Insanganyamatsiko yo "gusohoka" ku bigaragara icibwaho akarongo mu ntangiriro y'inkuru (Kuva 12:37-41), mu gukomeza kwayo (Kuva 13:21, 22) ndetse no mu musozo wayo, aho bigaragazwa cyane ko "Uwiteka yakijije Abisirayeli" (Kuva 14:30, 31).

#### Umugabane wa II: Ubusobanuro

_Amateka y'Ibyari Byabanje Kuba_

Nk'uburyo bwo kugira ngo usobanukirwe ibyari byabanje kubaho mbere y'ibivugwa mu Kuva 12, ita kuri izi ngingo ebyiri:

A. Nyuma y'imyaka 430 yo kuba muri Egiputa, Abisirayeli noneho bahawe umudendezo wo kujya mu Gihugu cy'Isezerano. Bitewe n'uku gukoreshwa inshuro ebyiri kw'ijambo ry'Igiheburayo wayehi risobanurwa ngo "byabayeho," "byariho" riboneka mu Kuva 12:41, uyu murongo ushimangira icyo gihe uvuga ko "Mu by'ukuri [ni byo koko], kuri uwo munsi nyirizina bahagurukaga bakagenda." Icya mbere, Yosefu wenyine ni we wari uri muri Egiputa; hanyuma umuryango wa Yakobo wose ujyayo. Mu ntangiriro, habanje kujyayo abantu 70 (Kuva 1:5), noneho ubu bamaze kuba hafi ibihumbi magana atandatu by'abagabo bigenza, utabariyemo abagore n'abana" (Kuva 12:37); gereranya no (Kuva 38:26), bisobanuye ko abantu bajya kungana na miliyoni ebyiri bari mu rugendo bava muri Egiputa. Nta gushidikanya, Mose yari yarigishijwe ubuhanga bwa gisirikari mu gihe yari yaramaze ibwami kwa Farawo, bityo rero yari azi uburyo bwo gushyira abantu benshi nkabo kuri gahunda. Bibiliya ivuga yuko "basohotse muri Egiputa bagenda uko imitwe yabo yari iri" (Kuva 12:51, gereranya no Kuva 6:26; Kuva 7:4; Kuva 12:17, 41), bisobanuye ko bari bameze nk'imitwe y' "ingabo". Urugendo rwo kuva muri Egiputa rwari ruteguwe neza; nyamara dukeneye kwibuka ko urugendo rw'abantu benshi bagendesha amaguru rwashoboraga kugendera ku muvuduko w' "abanyantegenke" bo muri bo, akenshi babaga ari abana, abageze mu zabukuru, amashyo ndetse n'imikumbi.

B. Urugendo rwo Kuva muri Egiputa rushobora kuba rwaratangiye mu kwezi kwa Werurwe mu mwaka wa 1450 M.K.(Mbere ya Kristo) dukurije imibare itangwa n'abahanga batsimbarara ku bya kera; bisobanuye ko ukuyeho imyaka 430 wagera mu mwaka wa 1880 M.K. Mbese ni mu buhe buryo tugomba gusobanukirwamo uko icyo gihe kireshya? Muri abo bahanga batsimbarara ku bya kera harimo imyumvire y'uburyo bubiri: (1) imyaka 430 ibarwa uhereye kuri Yosefu ukageza ku Kuva muri Egiputa, ubundi buryo bwa (2) imyaka 430 bugatangirira kuri Aburahamu bukagera ku Kuva muri Egiputa. (Mu kungurana ibitekerezo kuri iyi myumvire y'uburyo bubiri bwo kubara uburebure bw'igihe Abaheburayo bamaze mu gihugu cya Egiputa [byaba mu gihugu cya Egiputa gusa, dukurikije inyandiko za Giheburayo, cyangwa aho hantu hombi " mu gihugu cya Egiputa" no "mu gihugu cy'i Kanani," hakurikijwe Ibitabo bitanu bya Mose byanditswÄ™ mu rurimi rw'i Samariya cyangwa Bibiliya y'Igiheburayo yahinduwe mu Kigiriki], kandi nk'igihamya gihitamo ko Abaheburayo bamaze igihe kigufi muri Egiputa, wareba mu Busobanuro bwa Bibiliya bw'Abadiventisti b'Umunsi wa Karindwi[mu Cyongereza], vol.1, pp. 183-187, 313-315, 557).

_Uwiteka Ari Bubarwanire, namwe Mwicecekere!_

Ukurikije imiterere y'isi, Abisirayeli bari bagoswe: imbere yabo hari inyanja. Mu mpande zabo hari imisozi miremire, inyuma yabo hari ingabo za Farawo zatojwe neza kandi zifite imbaraga (kugira ngo ubone amakuru arambuye, soma igitabo yanditswe na Ellen G. White cyitwa "Abakurambere n'Abahanuzi," pp.226-233, icyigisho cyitwa: Kuva mu Misiri). Urebye uko ibintu byari bimeze, mu mirebere ya kimuntu, kurokoka byasaga n'ibidashoboka. Abantu bagize ubwoba bwinshi. Ntibitangaje ko Imana yabateye ubutwari binyuze muri Mose iti: "Mwitinya nwihagararire gusa [mu kwizera] murebe agakiza Uwiteka ari bubazanire uyu munsi" (Kuva 14:13). Muri kamere yacu ntabwo tuzi gutuza no gutegereza ugutabara kw'Imana. Dushaka kurwana mu gihe twari dukwiriye gutegereza Imana, dutuje, kandi tukajya mbere mu buntu bwayo n'imbaraga zayo.

Urugamba rwari rukomeye. Mbese abantu bashoboraga kubyitwaramo bate? Hari hari kuba ibintu bikomeye: Imana yatanze itegeko ryo gukomeza bakagenda. Inkingi y'igicu, ihagarariye Imana itaboneshwa amaso, yarimutse iva imbere y'iteraniro maze ijya inyuma yaryo, ihagarara hagati y'ingabo z'Abanyegiputa n'Abisirayeli" (Kuva 14:20). Mose azamura inkoni ye. Umuyaga uhuha uva iburasirazuba ugabanyamo amazi maze ahumutse haraboneka. Abisirayeli banyura hagati y'inkingi ebyiri z'amazi. Abanyegiputa bagerageza kubakurikira. Ariko Uwiteka ateza urujijo mu ngabo za Farawo, maze ingabo zose zirengerwa n'amazi mu gihe Abisirayeli bambutse amahoro bakagera hakurya y'inyanja itukura.

Egiputa ihagarariye abarwanya Imana kandi bakanga kuyemera. Abanyegiputa batsindiwe ku rubuga: (1) barinangiye banga kumvira Imana Ihoraho, maze (2) bashaka gufata Abisirayeli ngo babagire abacakara. Umururumba n'urugomo byatumye barimbuka. Hari itandukaniro rinini riri hagati yo gukorera Imana itanga ubuntu, umudendezo, n'agakiza, no gukorera Farawo, bigeza umuntu ku kumvira buhumyi, amategeko y'iterabwoba, ububata, n'urupfu rudasubirwaho.

_Uwiteka Arakiza_

Mu gitabo cyo Kuva rwagati hari interuro y'ingenzi cyane: "Uwiteka yakijije Abisirayeli" (Kuva 14:30), iyo nteruro ikaba ari rukuruzi, ndetse n'isoko y'iyobokamana mu gitabo cyose uko cyakabaye kubera ko ikintu cyose ari ho kijya kandi kikaba ari ho gituruka. Iki kintu cyabayeho ni yo nshuro imwe rukumbi iyi nteruro ivugwa mu Kuva. Agakiza gakomoka ku Uwiteka. Iyi nshinga y'Igiheburayo ihatse byinshi mu by'iyobokamana yitwa 'yasha' isobanura "gukiza," "kurokora," "gucungura," kandi inaboneka mu izina rya Yesu (e.g: mu mazina nka Yosuwa ndetse na Yesaya) asobanura ngo "Uwiteka arakiza" (soma muri Matauo 1:21). Imana yakijije Abisirayeli bose, nta n'umwe wazimiye, ibihabanye n'ibyabaye ku ngabo za Farawo kuko bo "nta n'umwe warokotse" (Kuva 14:28); bose bapfiriye mu nyanja. Insinzi y'Uwiteka yari yuzuye kunesha kandi ishyitse.

Abisirayeli bagize icyo bakora ku gutabarwa kwabo gukomeye binyuze mu kubaha Uwiteka no kumwiringira (Kuva 14:31). Umurongo uvuga ko iyi nyifato nziza yabayeho ubwo babonaga ububasha bukomeye bw'Uwiteka bwigaragaje bugatsinda Abanyegiputa. Birashoboka ko intego Farawo n'ingabo ze bari bafite yari iyo kwica benshi bo mu Bisirayeli nko kwerekana imbaraga zabo maze abasigaye bakongera kubakoresha uburetwa busharira cyane. Ibyo bifuzaga ntibyagezweho bitewe n'ubutabazi bw'Imana bwuje urukundo no gukiranuka. Inyifato y'Abaisirayeli yabaye iyo guhimbaza Imana binyuze mu ndirimbo.

_Indirimbo Za Mose Na Miriyamu_

Ku musozo w'igitangaza cyabaye mu Kuva mu Misiri, Mose yayoboye Abisirayeli mu gikorwa cyo guhimbaza Uwiteka binyuze mu bisigo bishimishije bikoreshwamo imvugoshusho nyinshi (amateka yabanjirije iki gikorwa asobanurwa mu Kuva 15:19). Indirimbo za Mose na Miriyamu zari indirimbo zo kunesha no gushima. Uwiteka agaragazwa nk'Umurwanyi w'umunyamaboko. Amagambo ahanitse muri zo ni aya ngo "Uwiteka azahora ku ngoma iteka ryose" (Kuva 15:18), kandi kubera yuko Uwiteka ashyizwe hejuru cyane akaba n'Umwami uhoraho iteka ryose, Mose avuga ko ari We mbaraga ze, indirimbo ye, agakiza ke, n'Imana ye; ku bw'iyo mpamvu, azamuhimbaza kandi amushyire hejuru (Kuva 15:1, 2). Ntawe uhwanye na We: "ishimwe rye rituma abantu bamutinya kuko akora ibitangaza" (Kuva 15:11). Mose avugana n'Uwiteka kandi akamuha icyubahiro: "Isumbwe ryawe ryinshi ryatumye utura hasi abaguhagurukiye" (Kuva 15:7), maze agakomeza ati: "Ku bw'imbabazi zawe, wagiye imbere y'abantu wacunguye, Wabayoboje imbaraga zawe inzira ijya mu buturo bwawe bwera" (Kuva 15:13). Aha hantu, havugwa mu Kuva 15:17, hitwa "Ubuturo bwera" bubarizwa "ku musozi wa gakondo yawe." Iki gisigo ni indirimbo ya gihanuzi, umuhimbyi wayo afite mu bitekerezo bye urusengero rw'i Yerusalemu.

Indirimbo ifite ibika bitandatu bigiye bigira insanganyamatsiko zihariye: (1) umurongo wa 1-3, gushyira hejuru Uwiteka; (2) umurongo wa 4-5, Uwiteka atsinda Farawo; (3) umurongo wa 6-7, gukomera k'Uwiteka guhebuje abandi bose; (4) umurongo wa 8-10, ububasha bw'Imana bwo kurema no guca imanza; (5) umurongo wa 11, ntawe uhwanye n'Uwiteka; (6) umurongo wa 12-16a, urukundo rw'Uwiteka no kuducungura tugakira abanzi bacu; (7) umurongo wa 16b-18, Uwiteka ni Umwami kandi aha ubwoko bwe uburuhukiro mu Gihugu cy'Isezerano. Mu Kuva 15:6, 11 na 16, amatsinda abiri y'amagambo ahora asubirwamo mu rwego rwo gushimangira. Iki gisigo cyongera gusubiramo inkuru y'irema iboneka mu Itangiriro igice cya mbere n'icya 2, bityo kikagaragaza itangiriro rishya ry'ubwoko bw'Imana, kuremwa kw'ishyanga rya Isirayeli ryari rihawe umudendezo.

Miriyamu yafatwaga nk'umuhanuzikazi. Indirimbo ye ngufi (Kuva 15:21) isubiramo impamvu nyinshi z'indirimbo ya Mose (Kuva 15:1). Nyamara hari ikintu kimwe cy'ingenzi gitandukanye n'ibindi bivugwa. Miriyamu ashishikarira gutera abandi bagore (mu buryo bw'ikibonezamvugo ni ugutegeka) kuririmbira Uwiteka, babiherekeresha kuvuza ishako. Umutima we wuzuye ishimwe, nuko atera abandi kugaragaza amarangamutima nkayo. Birashoboka ko baririmbye indirimbo na we yaririmbaga, yavuzwe mu magambo make mu nkuru yanditswe, itangirwa n'imirongo yafashwe nk'umutwe w'iyo ndirimbo.

Ku nyanja y'ibirahuri, abacunguwe bazaririmba indirimbo ya Mose n'iy'Umwana w'Intama (Ibyahishuwe 15:2-4). Izi njyana ni indirimbo zo gutabarwa no kunesha, kandi zerekana urukundo rw'Imana, ubutabera bwayo ndetse n'imbaraga zayo. Nyuma yaho, mu Isezerano Rishya, intumwa Pawulo akoresha imvugoshusho yo kunyura mu mazi y'Inyanja Itukura nk'ishushanyamvugo yo kubatirizwa muri Kristo kw'Abisirayeli (reba mu 1 Abakorinto 10:2).

#### Umugabane wa III: Gushyira mu Bikorwa

1. Kwiringira Uwiteka n'amasezerano ye akenshi birakomera, by'umwihariko mu bihe by'akaga igihe ubufasha bwe butagaragara kandi ntibuhite buza uwo mwanya. Mbese "kwihagararira" kugira ngo urebe gutabara kw'Imana bisobanuye iki?

2. Uwiteka ntabwo yabwiye Mose gusenga gusa, ahubwo yanamubwiye gukomeza bakajya mbere. Mbese Imana iraturwanirira muri buri kintu cyose duhura na cyo mu buzima cyangwa iba yiteze ko tugira ibintu dukora nk'igisubizo dutanze ku buryo ituyoboyemo? Umenya ute igihe cyo gutegereza n'igihe cyo kugira icyo ukora?

3. Kubera iki Imana akenshi ikenera kutwibutsa, no kudutera umwete binyuze mu itegeko ngo "Ntimutinye"? Mbese ni ukubera iki ducika intege mu buryo bworoshye?

4. Ni mu buhe buryo Uwiteka yashoboraga guhabwa ikuzo ku bwo gutsinda Farawo n'ingabo ze? Mbese ikuzo ry'Uwiteka ni iki? Ni mu buhe buryo Abanyegiputa bashoboraga kumenya ko Uwiteka Imana yari ari hagati mu byago byagwiriye igihugu cyabo?

`Gira Icyo Wandika`