---
title:  Kwifuza ko [Uwiteka] Abana na bo
date:   13/11/2025
---

`Soma muri Yosuwa 18:1, 2. Ni ikihe gikorwa cyatumye Yosuwa aba ahagaritse umurimo wo gutanga gakondo?`

Nyuma yo gusobanura neza ibice by'igihugu byari byahawe imiryango ibiri minini ndetse n'igice cy'umuryango wa Manase mu ruhande rw'iburengerazuba bwa Yorodani, iyi mirongo yerekana iteraniro rinini ryari ryahurijwe i Shilo, ahatangiwe gakondo ku miryango mito irindwi yari isigaye.

Gushingwa kw'Ihema ry'ibonaniro, "Ubuturo bwanjye," byerekana ugusohora kw'isezerano Imana yari yarabahaye ryo kuba hagati mu bwoko bwe (Kuva 25:8; Abalewi 26:11, 12) kandi bigahishura insanganyamatsiko y'izingiro iri muri iki gitabo: kuba Imana iri hagati mu Bisirayeli byatumye bashobora kubona igihugu, kandi byagombaga gukomeza kuba isoko y'umugisha ku Bisirayeli, kandi binyuze muri bo bikaba n'umugisa ku Isi yose (Itangiriro 12:3). Kuramya Imana gufata urwego rw'izingiro kandi kukarutishwa ibindi byose, ndetse kukarutishwa no kwigarurira igihugu no gutanga gakondo! Kuhaba k'ubuturo, ndetse nyuma yaho bakagira igicaniro cy'Urusengero, byari bikwiriye guhora bifasha abantu gusobanukirwa ko Imana yari hagati muri bo ndetse n'inshingano bari bafite yo gukurikiza isezerano ryayo.

`Soma Abaheburayo 6:19, 20; Abaheburayo 9:11, 12; no mu Abaheburayo 10:19-23. Ni iki twe nk'Abakristo badafite ubuturo hano ku isi bugaragaramo ubwiza bw'Imana iri hagati muri twe, dushobora kwigira mu gitabo cya Yosuwa?`

Kugaragara k'ubuturo ntigukwiriye kuza nk'ikintu gitunguranye, kubera ko insanganyamatsiko y'ubuturo yakomeje kwigaragaza mu nkuru zo mu gitabo cya Yosuwa binyuze mu isanduku y'isezerano. Iki cyari igikoresho cy'izingiro mu byabonekaga mu cyumba cy'Ahera cyane, kandi cyagaragaje imigabane ibiri ya mbere y'iki gitabo: kwambuka [Yorodani] no kwigarurira igihugu. Noneho, binyuze mu gushinga ihema ry'ibonaniro ahantu h'ingenzi hakorerwaga umurimo wo kugabanya abantu igihugu, Yosuwa yerekana ko ubuzima bw'Abisirayeli bwose bwubakiye ku buturo, ko ari bwo cyicaro gikuru cya Yahwe ku isi.

Birushaho kuba ingenzi kuri twe Abakristo tubayeho mu gihe cy'umunsi w'impongano nyirizina washushanywaga n'ibyabanje kubaho, guhanga amaso ku buturo bwera bwo mu ijuru mu gihe turwana intambara n'ibihanda byo muri iki gihe cy'amajyambere birwanya ukwizera kwacu, ibyiringiro byacu, n'umurage wacu wo mu bya Mwuka. Nidukomeza kwiringira ubudatezuka umurimo Kristo yasohoreje ku musaraba n'uwo akorera mu buturo bwo mu ijuru, mu kwizera dushobora gutegereza igihe Imana izongera gutura hagati mu bantu bayo, ariko kuri iyi nshuro izabana na bo ubuziraherezo. (Gereranya n'ibivugwa mu Ibyahishuwe 21:3).