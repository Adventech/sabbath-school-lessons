---
title:  Ibindi Byo Kwigwa no Kuzirikanwa
date:   14/11/2025
---

 Soma igitabo cyanditswe na Ellen G. White cyitwa _Abakurambere n'Abahanuzi_ (2016), p. 419-422, igice cyitwa "Imigisha n'imivumo."

"Hakurikijwe amabwiriza yatanzwe na Mose, urwibutso rw'amabuye Manini cyane rwubatswe ku musozi Ebali. Hejuru y'ayo mabuye yari yarabanje gutegurwa agatwikirizwa ubutare bumeze nka sima itose, handitswe amategeko, Ntabwo handitswe amategeko cumi yavugiwe kuri Sinayi gusa kandi akaba yari yanditswe ku bisate by'amabuye, ahubwo handitswe n'amategeko yabwiwe Mose ndetse akayandika mu gitabo, Iruhande rw'urwo rwibutso hubatswe urutambiro hakoreshejwe amabuye adaconzwe, maze kuri rwo bahatambira Uwiteka ibitambo. Kuba urutambiro rwarubatswe ku musozi wa Ebali wari waravumwe, byari bifite ubusobanuro, byerekana ko kubera kwica amategeko y'Imana kwabo, Abisirayeli bari barikururiye umujinya wayo, kandi ko umunsi umwe bari kuzagendererwa; ariko binyuze mu gitambo cya Kristo, washushanyijwe n'igicaniro cy'ibitambo." - Ellen G. White, _Abakurambere n'Abahanuzi_, p. 420.

"Kandi umuhango w'ifunguro ryera ntiwagombaga kuba igihe cy'agahinda. Ntabwo ari wo mugambi wawo. Igihe abigishwa ba Yesu bateranira ku meza ye, ntabwo bakwiriye kwibuka no guterwa agahinda n'ibicumuro byabo. Ntibakwiriye guhugira ku mibereho yabo y'igihe cyashize, yaba myiza cyangwa se mibi. Ntibakwiriye guhugira ku kwibuka iby'amacakubiri n'ibyagiye bibatandukanya hagati yabo. Kuko ibyo byose baba babirangije mu gihe bitegura uwo muhango. Kuko baba bamaze gukora umurimo wo kwisuzuma, kwicuza ibyaha no kwiyunga. Noneho bakaza ku ifunguro ryera baje gusabana na Kristo. Ntabwo bagomba guhagarara mu gicucu cy'umusaraba, ahubwo bagomba kuba mu mucyo w'agakiza uturuka ku musaraba. Bagomba kwakira mu mitima umucyo urabagirana ukomoka kuri Zuba ryo Gukiranuka." Ellen G. White, _Uwifuzwa Ibihe Byose_ (2018), p. 519.

**IBIBAZO:**

`Mbese kubanza gushaka ubwami bw'Imana bisobanuye iki kuri wowe? Mbese ni mu buhe buryo iryo hame riha ishusho imibercho yawe?`

`Reba igisubizo watanze ku kibazo gisoza ingingo yo ku wa Kane kijyanye n'uburyo byoroha kwibagirwa Uwiteka muri jugujugu yo mu mibereho yacu ya buri munsi. Mu itsinda mwigiramo, nimuganire ku mpamvu ibyo byoroha kubikora. Bimwe mu bisubizo by'icyo kibazo ni ibihe?`

`Nk'Abadiventisti, twizera ko Yesu arimo gukorera umurimo mu buturo bwo mu ijuru ku bwacu. Ni mu buhe buryo kwizera ibyo bishobora kutubera isoko ihoraho y'ibyiringiro n'imbaraga? Kuki kumenya ko Yesu uri mu ijuru "adusabira" (Abaheburayo 7:25) bikwiriye kudufasha gusobanukirwa icyo inkuru nziza y'umurimo we akorera mu buturo bwo mu ijuru ari cyo, by'umwihariko muri iki gihe cy'umunsi w'impongano washushanywaga ana wa wundi?`