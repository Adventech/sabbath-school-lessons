---
title:  Kuramya Imana Uri Ku Rrubuga rw'Intambara
date:   08/11/2025
---

### Aho icyigisho cy'iki cyumweru gishingiye:
Yosuwa 5:1-7; Kuva 12:6; 1 Abakorinto 5:7; Yosuwa 8:30-35; Gutegeka kwa kabiri 8:11, 14; Abaheburayo 9:11, 12.

> <p>Icyo kwibukwa:</p>
> Ahubwo mubanze mushake ubwami bw'Imana no gukiranuka kwayo, ni bwo ibyo byose muzabyongerwa (Matayo 6:33).

Muri iki cyumweru tugiye kureba ku bihe by'ingenzi Abisirayeli banyuzemo igihe bari bageze mu Gihugu cy'Isezerano, igihe Abisirayeli babaga bongeye kwiyegurira Uwiteka bundi bushya, rimwe na rimwe bigakorwa bageze mu kaga gakomeye. Yosuwa yafashe icyemezo gisa n'ikidatekerejweho cyo gukeba abagabo b'Abisirayeli bari ku butaka bw'umwanzi (Yosuwa 5:1-9); kwizihiza Pasika mu gihe bari basatiriwe n'amakuba akomeye (Yosuwa 5:10-12); kubaka igicaniro no kuramya Uwiteka igihe gutsinda kwabo kwari kukigerwa ku mashyi (Yosuwa 8:30-35); no kubamba ihema ry'Uwiteka igihe imiryango irindwi y'Abisirayeli yari itarabona gakondo (Yosuwa 18:1, 2).

Mu mibereho yacu yo guhugirana, dusa n'aberekeza ibitekerezo byacu ku bintu byihutirwa kurusha ibindi mu buzima. Inshuro nyinshi twirengagiza gushaka igihe cyo kuvugurura ukwiyegurira Imana kwacu no gutuza bukeya tukayishimira ibyo iba yaradukoreye kandi ikomeje kudukorera uko bukeye n'uko bwije. Kuramya Imana kwa mu gitondo na nimugoroba, ndetse n'igicaniro cyo mu muryango, bisa n'ibitakigezweho muri ubu buzima bwacu bwuzuyemo akazi kenshi, bugendana n'ibitworoheye, kandi bukaba buharanira kugera mu ntego. Nyamara nubwo bimeze bityo, mu mitima yacu twese tuzi neza ko ibihe tumarana n'Imana ndetse n'abo dukunda ari igishoro cyacu gikomeye cy'igihe gito dufite.