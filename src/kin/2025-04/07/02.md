---
title:  Kugira Isezerano Nyambere
date:   09/11/2025
---

`Soma Yosuwa 5:1-7. Kuki Imana yategetse Yosuwa gukeba abo mu gisekuru eya kabiri cy'Abisirayeli muri icyo gihe kihariye cyo kwigarurira [Kanani]?`

Nyuma yo kugendagenda no kugenzura icyo gihugu, nyuma y'inkuru (raporo) ishishikaje yatanzwe n'abatasi, na nyuma yo kwambuka Yorodani mu buryo bw'igitangaza, twari kwitega ko hagiye kubaho guhangana n'umwanzi. Ariko kandi, hari ikintu cy'ingenzi cyane kiruta kunesha no kwigarurira igihugu mu buryo bwa gisirikare: ni isezerano Abisirayeli bagombaga kugirana n'Imana.

Mbere yuko abo mu gisekuru gishya bashobora kwinjira mu byo kwigarurira igihugu, bari bakeneye kumenya mu buryo bwuzuye isano bari bafitanye na Nyir'igihugu. Ikimenyetso cyo kuvugurura isezerano cyaje nk'igisubizo cy'igikorwa cy'ubuntu n'ibitangaza by'Imana byo kwambutsa Abisirayeli Yorodani mu mahoro,

Isezerano dufitanye n'Imana rikwiriye kuba buri gihe ari igisubizo cyo kunyurwa n'ibyo yarangije kudusohoreza, ntikibe na rimwe igikorwa cyo kugerageza kubona ibyiza runaka tubiheshejwe no gukora ibyo dutegetswe. (Nta gushidikanya ko iyi nyigisho yari kimwe mu bikomeye mu ntambara Pawulo yarwanye n'abatsimbararaga k'uko abanyamahanga b'igitsina gabo bahindukiriraga Ubukristo bagombaga gukebwa, nk'uko bigaragara neza mu rwandiko yandikiye Abagalatiya).

Isirayeli yari hafi yo kurwana intambara ikomeye yigeze kuboneka mu mateka yayo, kandi twakwitega ko abari mu ngando bose bari bahugiye mu kwitegura intambara. Ni ko byari bimeze, ariko si mu buryo bwari bwumvikanyweho. Aho kwambika amafarashi ibyuma biyayobora no gutyaza inkota, binjiye mu mugenzo wasize abenshi mu barwanyi babaye abanyantegenke nibura mu gihe cy'iminsi itatu.

Ibyo babikoze kugira ngo bizihize isano bafitanye n'Imana yabatabaye ikabakura muri Egiputa. Kubera iki? Kuko bemeraga ko urugamba ari urw'Uwiteka. Ni We ubaha intsinzi no guhirwa mu byo bakora. Yesu yubatse ihame risa n'iri mu magambo yenda gutandukanaho gato n'aya: "Ahubwo mubanze mushake ubwami bw'Imana no gukiranuka kwayo, ni bwo ibyo byose muzabyongerwa" (Matayo 6:33). Inshuro nyinshi, ubuzima bwa buri munsi busa n'ubudushyiraho igitutu cy'ibyihutirwa kurusha ibindi byo mu bintu byinshi by'ingenzi, ku buryo twibagirwa kugira nyambere ikintu cy'ingenzi kuruta ibindi cyo mu buzima bwacu: kuvugurura buri munsi ukwiyegurira Kristo kwacu.

`Tekereza inshuro wirengagije igihe umarana n'Imana bitewe n'ibintu utekereza ko ari "ingenzi" kurutaho. Kuki ibi bintu byoroha kubikora, kandi ni mu buhe buryo dushobora kubirwanya?`