---
title:  Pasika
date:   10/11/2025
---

`Kuki bifite icyo bisobanuye kuba Yosuwa yarahisemo kwizihiza Pasika nubwo bari bafite umurimo uremereye kandi mugari wo kwigarurira Igihugu cy'Isezerano? Soma Yosuwa 5:10; Kuva 12:6; Abalewi 23:5; Kubara 28:16; Gutegeka kwa Kabiri 16:4, 6.`

Igikorwa cya kabiri cy'ingenzi cyabanjirije kwigarurira igihugu ni ukwizihiza Pasika. Iki gikorwa kibaho mu mugoroba wo ku munsi wa cumi n'ine w'ukwezi, hakurikijwe mu buryo bwitondewe, amabwiriza yatanzwe n'Imana. Ubusobanuro burengurira ku kindi kintu bwo kuziririza Pasika bushimangirwa mu buryo bwihariye: ibyabaye mu gitabo cya Yosuwa ni ishusho y'ibyabaye mu gitabo cyo Kuva. Pasika yibutsa ijoro ryo mu cyago cya cumi (Kuva 12), ubwo marayika w'Uwiteka yicaga abana bose b'imfura muri Egiputa ab'Abisirayeli ntagire icyo abatwara. Icyo gikorwa cyakurikiwe no kuva muri Egiputa kw'Abisirayeli, kwambuka inyanja itukura, n'urugendo rwo mu butayu.

Ibihabanye n'ibyo, inkuru y'ab'igisekuru cya kabiri itangirira mu butayu, igakomereza mu kwambuka Yorodani, ikubiyemo ibyo gukebwa no kwizihiza Pasika, maze ikatugeza ku gihe gikomeye ubwo ukundi gutabara k'Uwiteka mu buryo bw'igitangaza kwari gutegerejwe igihe abanzi ba Isirayeli bayirwanyaga, ari bo baturage b'i Kanani. Hamwe n'ibikorwa byose byari byabanje, kwizihiza Pasika bigaragaza intangiriro y'igihe gishya mu mateka ya Isirayeli.

Na none kandi, binyuze mu kimenyetso cy'umwana w'intama w'igitambo, umunsi mukuru wa Pasika werekanaga ugucungurwa kw'Abisirayeli kwari kwarabayeho bava mu bubata bwa Egiputa. Ariko na none yerekanaga ugusohorezwa kwayo mu Wo yashushanyaga ari We Mwana w'Intama w'Imana (Yohana 1:29, 36; 1 Abakorinto 5:7; 1 Petero 1:18, 19), waducunguye akadukura mu bubata bw'icyaha. Mu gihe cy'ifunguro ry'Umwami, mbere yuko yitanga ubwe nk'igitambo kidasubirwaho, Yesu yahinduye Pasika urwibutso rw'urupfu rwe (Matayo 26:26-29; 1 Abakorinto 11:23-26).

Ariko nubwo bimeze bityo, Pasika n'ifunguro ry'Umwami byerekana ukuri kw'impamo y'ikirushaho kuba icy'icyubahiro: ni ba bantu benshi bazaba bacunguwe bazinjira muri Kanani yo mu ijuru. Yohana wahawe Ibyahishuwe yerekana ishusho yo gusohora kw'ibyarengurirwagaho ubwo abantu 144.000 banyuraga mu nyanja irabagirana nk'isarabwayi, ari yo ishushanywa n'Inyanja Itukura n'uruzi rwa Yorodani, imbere y'intebe ya cyami y'Imana (Ibyahishuwe 4:6; Ibyahishuwe 7:9, 10) no kwizihiza Pasika n'ifunguro ry'Umwami byarengurirwagaho ku ifunguro ryo mu bukwe bw'Umwana w'intama (Matayo 26:29; Ibyahishuwe 19:9). 

`Ni mu buhe buryo, nubwo twaba tutarimo kwizihiza ifunguro ryera, dushobora guhoza mu bitekerezo byacu ukuri kw'impamo k'umusaraba?`