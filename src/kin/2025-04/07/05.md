---
title:  Yanditswe ku Mabuye
date:   12/11/2025
---

`Soma Yosuwa 8:32-35. Igikorwa kivugwa muri iyi mirongo gifite ubuhe busobanuro, kandi ni iki dukwiriye kuyigiramo muri iki gihe?`

Umusozi Ebali uvugwa gusa mu gitabo cyo Gutegeka kwa kabiri (Gutegeka kwa kabiri 11:29; Gutegeka kwa Kabiri 27:4, 13) no mu gitabo cya Yosuwa (Yosuwa 8:30, 33). Ahateganye na Gerizimu, ni ahantu imigisha n'imivumo yo mu isezerano yagombaga kuvugirwa. Mu buryo burushijeho gusobanuka, dukurikije ibyanditswe mu Gutegeka kwa Kabiri 11:29 no mu Gutegeka kwa Kabiri 27:4, 13, hagombaga kuba ahantu h'imivumo. Aho ngaho ni ho Abisirayeli bagombaga guhagarara ku mpande zombi z'isanduku y'isezerano imbere y'abatambyi (Yosuwa 8:33). Itsinda rimwe ryahagararaga imbere y'umusozi Ebali, irindi tsinda rigahagarara imbere y'umusozi Gerizimu. Mu buryo bw'ibigereranyo babaga basohoje uburyo bubiri bushoboka bwo kugirana isano n'isezerano. Ibitambo byazanwaga aho hantu byerekanaga Yesu, wishyizcho imivumo yose iri mu isezerano, kugira ngo abazizera bose bashobore kwishimira imigisha yaryo (Abagalatiya 3:13; 2 Abakorinto 5:21).

`Kuki byari ngombwa ko isezerano ryongera kwandikwa ku rwibutso, rwagaragariraga buri wese? (Soma Gutegeka kwa Kabiri 4:31; Gutegeka kwa Kabiri 6:12; Gutegeka kwa Kabiri 8:11; 2 Abami 17:38; Zaburi 78:7)`

Twebwe abantu turangwa no kwibagirwa. Dukomeza kurundanya ibyifuzo birimo urujijo byo mu buzima bwa buri munsi dushaka ko bikorwa mu mwanya muto. Ntitubura kwibagirwa ibintu bitisubiramo inshuro zingana cyangwa ibintu bifite uburemere. Muri buri funguro ryera ryose, tugira igihe kidasanzwe cyo kongera kwiyegurira Uwiteka no kuvugurura ukwitanga gushingiye ku isezerano. Byaba byiza kubona ubu buryo nk'amahirwe atari ayo kwiyegurira Imana k'umuntu ku giti cye gusa, ahubwo ko ari n'uburyo bwo kuvugurura ukumvira Imana kwacu nk'itsinda rigari ry'abantu. Mu muryango mugari urangwa no kwitekerezaho k'umuntu ku giti cye kurushaho kwiyongera, tugomba kongera gutahura imbaraga yo kuba abagize umuryango mugari usangiye imyumvire rusange, indangagaciro zimwe, n'imyizerere imwe, ndetse n'intego zimwe.

`Mbese ubona bikoroheye ku ruhe rwego, muri ubu buzima bw'urusaku na jugujugu, kwibagirwa Uwiteka maze ugashaka gukora ibintu mu mbaraga n'ubushobozi bwawe? Kubera iki ibyo byoroshye kubikora, by'umwihariko igihe ibintu biri kukugendekera neza?`