---
title:  Igihugu nk'Impano
date:   24/11/2025
---

`Soma mu Kuva 3:8; Abalewi 20:22; Abalewi 25:23; Kubara 13:27; Gutegeka kwa Kabiri 4:1, 25, 26; Gutegeka kwa Kabiri 6:3; na Zaburi 24:1. Ni iyihe sano yihariye yari iri hagati y'Imana, Isirayeli n'igihugu cy'isezerano?`

Ku rwego rw'ibanze, ubutaka bwerekana imiterere igaragara y'igihugu. Mu kugaragaza aho igihugu giherereye, binerekana icyo abenegihugu bakora ndetse n'urwego rw'imibereho bafite. Abacakara ntibabaga bafite aho batuye, nta n'ubwo bagiraga aho babarizwa; undi muntu ni we wungukiraga mu mirimo bakoraga. Kugira ubutaka byasobanuraga umudendezo. Ibiranga ubwoko bwatoranyijwe byari bifitanye isano cyane no kuba batuye mu gihugu.

Hagati y'Imana, Isirayeli n'igihugu, hari isano yihariye. Abisirayeli bahawe igihugu nk'impano, ntabwo bagihawe nk'uburenganzira bwabo. Ubwoko bwatoranyijwe bwashoboraga guhabwa igihugu igihe cyose bajyaga kuba bafitanye na Yahwe isano ishingiye ku isezerano kandi bakubaha amategeko agize iryo sezerano. Mu yandi magambo, ntibashoboraga kubona icyo gihugu n'imigisha yacyo badafite umugisha w'Imana.

Muri icyo gihe kandi, ni iby'ukuri ko icyo gihugu cyari gifite uburyo bwari gushoboza Isirayeli kurushaho gusobanukirwa Imana. Gutura muri icyo gihugu byari guhora bibibutsa Imana ikiranuka, isohoza amasezerano, kandi yo kwiringirwa. Cyaba igihugu ubwacyo cyangwa Isirayeli, nta cyajyaga kubaho bidaturutse mu mugambi w'Imana, Yo yari isoko n'ishingiro byo kubaho kwabo. Igihe Abisirayeli bari bakiri muri Egiputa, uruzi rwa Nili n'uburyo bwo kuhira imyaka, bifatanyije n'umurimo uruhije, byabaheshaga kubona ibyo kurya bari bakeneye. Kanani yari itandukanye n'ibyo. Imvura ni yo yatumaga babona umusaruro mwinshi, kandi Imana yonyine ni Yo yashoboraga gutegeka ikirere. Bityo rero, icyo gihugu cyibutsaga Isirayeli ko bagomba guhora bishingikirije ku Mana.

Nubwo Isirayeli yahawe igihugu nk'impano ikomotse kuri Yahwe, mu buryo budasubirwaho, Imana ubwayo yakomeje kuba nyiri icyo gihugu. Kuko Isi yose ari iye (Zaburi 24:1), Yahwe afite ubutware bwo guha Isirayeli igihugu cyangwa kukiyambura. Niba Imana ari Yo nyiri igihugu, Abisirayeli, ndetse n'abandi bantu bose, ni abashyitsi n'abimukira, cyangwa se tubivuze mu mvugo ikoreshwa muri iki gihe, twese turi abashyitsi Imana icumbikiye mu gihugu cyayo cyangwa isi yayo by'igihe kirekire.

`Mu mucyo w'ibiboneka mu rwa 1 Petero 2:11 no mu Abaheburayo 11:9-13, bisobanuye iki kuri wowe ku giti cyawe kubaho nk'umushyitsi n'umwimukira utegereje umudugudu wubatswe kandi ukarimbishwa n'Imana ubwayo?`