---
title:  Edeni na Kanani
date:   23/11/2025
---

`Soma Itangiriro 2:15 n' Itangiriro 3:17-24. Ingaruka zo kugwa zabaye izihe, twitaye ku hantu umugabo n'umugore ba mbere bari batuye?`

Mu gihe cy'Irema, Imana yashyize Adamu na Eva ahantu hatunganye hatatswe ibintu byose n'ubwiza bwose. Umugabo n'umugore ba mbere bahuriraga n'Umuremyi wabo ahantu h'igikundiro hazima hashoboraga kuboneka ibyo bari bakeneye byose muri ubu buzima. Ikiyongera ku magambo Imana yavuze, Umurima wa Edeni wabafashaga nk'ahantu ho kwigira, aho Adamu na Eva bungukiraga ubwenge bakamenya imico y'Imana n'ubuzima yifuzaga ko bagira. Ku bw'ibyo rero, igihe bangizaga isano y'icyizere Umuremyi wabo yari abafitiye, isano bari bafitanye n'umurima wa Edeni na yo yarahindutse, nuko, nk'ikimenyetso cy'uko bari bangije isano, bagombye kuva muri uwo murima. Batakaje ahantu Imana yari yarabahaye. Bityo, umurima wa Edeni uhinduka ikimenyetso cy'ubuzima busendereye, kandi tuzatahura impamvu yabyo mu nsanganyamatsiko y'Igihugu cy'Isezerano.

`Ni mu buhe buryo abakurambere bumvagamo isezerano ryo guhabwa igihugu? (soma Itangiriro 13:14, 15; Itangiriro 26:3, 24; Itangiriro 28:13.) Utekereza ko bisobanuye iki kuri twe nk'Abadiventisti, kubaho nk'abaragwa b'ibyasezeranywe? (Abaheburayo 6:11-15)?`

Igihe Aburahamu yinjiraga mu gihugu Imana yari yamweretse, ku bwo kwizera, icyo gihugu cyahindutse igihugu cy'Isezerano kuri we no ku bazamukomokaho. Cyakomeje kuba igihugu cy'isezerano hashira imyaka 400. Mu by'ukuri abakurambere ntibagize icyo gihugu ngo kibe icyabo bwite; nticyari icyabo ku buryo bashoboraga kugiha abana babo ho gakondo. Ahubwo, cyari icy'Imana, nk'uko umurima wa Edeni wari uwayo. Nk'uko Adamu na Eva nta kintu bakoze ngo umurima wa Edeni witwe uwabo, ni ko Abisirayeli ntacyo bakoze ngo babe bakwiriye guhabwa igihugu. Igihugu cy'Isezerano cyari impano y'Imana hashingiwe k'uko yabigambiriye. Nta burenganzira Isirayeli yari yifitemo cyangwa ngo ibe yasaba guhabwa icyo gihugu (Gutegeka kwa Kabiri 9:4-6); ni ubuntu bw'Imana gusa bwajyaga kubahesha icyo gihugu.

Abakurambere bari abaragwa b'amasezerano kugeza ubwo yasohojwe. Twebwe nk'abayoboke ba Kristo, twarazwe amasezerano arushijeho kuba meza (Abaheburayo 8:6) azasohozwa ubwo tuzaba duhindutse "abigana abaragwa amasezerano binyuze mu kwizera no kwihangana" (Abaheburayo 6:12).