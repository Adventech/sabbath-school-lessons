---
title:  Ikibazo Kijyanye no Guhindura Igihugu
date:   25/11/2025
---

`Soma muri Yosuwa 13:1-7. Nubwo igihugu cy'i Kanani cyari impano y'Imana, ni ibihe bibazo byajyanye no kugihindÅ«ra?`

Kuba Abisirayeli barabayeho nk'abacakara mu gihe cy'ibinyejana byinshi, ubuhanga bwabo mu by'intambara bwari buri ku rwego rwo hasi ku buryo batari kwigarurira igihugu. Ndetse na ba shebuja b'imbata, ari bo Banyegiputa, nubwo bari bafite ingabo zifite ubuhanga n'intwaro zikomeye, ntibashoboraga kukigarurira ngo bagituremo burundu. Abanyegiputa ntibigeze batsinda Kanani mu buryo bwuzuye kubera ko umudugudu wabo wari ugoswe n'inkike z'imitamenwa. None ishyanga rigizwe n'abahoze ari abacakara rirategekwa kwigarurira icyo gihugu abahoze ari ba shebuja batashoboye gutsinda. Niba bagomba kuzabona icyo gihugu, bazakibona ku bw'ubuntu bw'Imana gusa, ntabwo bizaterwa n'imbaraga zabo bwite.

Yosuwa igice cya 13 kugeza ku cya 21 hagaragara ibijyanye no kugabanya igihugu/ubutaka imiryango itandukanye ya Isirayeli. Uku kugabanya abantu igihugu/ubutaka ntabwo kumenyesha Isirayeli ibyo bari bahawe gusa, ahubwo kunababwira aho bari basigaje kwigarurira ho muri icyo gihugu bakahagira ahabo rwose. Abisirayeli bashobora kubaho batekanye mu gihugu Imana yari ibahayeho gakondo. Batuye muri icyo gihugu mu buryo bafitiye uburenganzira kandi bwemewe n'amategeko ariko nyirabwo ni Imana. Nyamara umugambi w'Imana ugomba guhuzwa n'inyifato ya muntu. Umugabane ubanza wa kimwe cya kabiri cy'igitabo werekana uburyo Imana yatanze igihugu imaze kukirukanamo Abanyakanani; umugabane wa kabiri ukerekana uburyo Abisirayeli bafashe igihugu kubwo kugituramo.

Uru rusobe rwo kwigarurira igihugu rwerekana imiterere y'agakiza kacu. Nk'uko bimeze kuri Isirayeli, ntacyo dushobora gukora ngo duhabwe agakiza nk'igihembo (Abefeso 2:8, 9). Ni impano, nk'uko igihugu cyari impano Imana yari ihaye Isirayeli hashingiwe ku isano yubakiye ku isezerano bari bafitanye na Yo. Ntabwo yari ishingiye rwose ku byiza bari barakoze (soma Gutegeka kwa Kabiri 9:5).

Ariko nubwo bimeze bityo, kugira ngo Abisirayeli bishimire impano y'Imana, bagombaga gukora inshingano zose zijyanye no kuba muri icyo gihugu, nk'uko tugomba kunyura mu rugendo rwo kwezwa kubwo gukunda kumvira ibyo abaturage bo mu bwami bw'Imana basabwa. Nubwo atari ikintu kimwe, isano iri hagati yo guhabwa igihugu ku bw'ubuntu no kuba duhabwa agakiza ku bw'ubuntu ijya kuba imwe. Twahawe impano itangaje, nyamara ni ikintu dushobora kuzimiza turamutse tutitonze.

`Ni mu buhe buryo Abakristo bo muri iki gihe duhura n'ibibazo bisa na bya bindi byabayeho mu gihe cyo gutura mu Gihugu cy'Isezerano? Soma Abafilipi 2:12; Abaheburayo 12:28.`