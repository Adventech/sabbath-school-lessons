---
title:  Yubile
date:   26/11/2025
---

Igihugu cyari ikintu cy'izingiro cyane ku mibereho y'Abisirayeli nk'ubwoko bw'Imana ku buryo kitashoboraga gucagagurwamo uduce. Cyagombaga kugabanywa imiryango migari, imiryango mito, ndetse n'inzu (Kubara 34:13- 18) kugira ngo hirindwe ko cyahinduka umutungo w'abantu bake bakomeye kurusha abandi.

`Soma Abalewi 25:1-5, 8-13. Mbese umwaka w'ikiruhuko n'umwaka wa Yubile yari ifite iyihe ntego?`

Ibihabanye n'ibyo muri Egiputa, aho abenegihugu babuze amasambu yabo bagahinduka imbata za Farawo, umugambi Imana yari ifitiye Abisirayeli wari uw'uko batari kuzigera bahinduka imbata za burundu. Nta muntu n'umwe utari uwo mu muryango mugari n'umuryango muto washoboraga kugira isambu atigeze ahabwaho gakondo katanga ka mbere. Mu by'ukuri, hakurikijwe umugambi w'Imana, isambu ntiyagombaga kugurishwa na rimwe; yashoboraga gukodeshwa hakurikijwe agaciro ifite kagenwaga hashingiwe ku myaka yaba isigaye ngo umwaka wa Yubile ikurikiraho ugere. Bityo rero, bene wabo b'umuntu wabaga uhatiwe "kugurisha" isambu yarazwe na ba sekuruza ni bo babaga bafite inshingano yo kuyicungura na mbere yuko yubile igera (Abalewi 25:25).

Guha abantu ubutaka byahindutse nk'idirishya mu mutima w'Imana. Nka Data wo mu ijuru, ashaka ko abana be bagirira ubuntu abataragize amahirwe nk'ayabo maze bakabasubiza amasambu yabo nyuma y'imyaka irindwi. Umwaka w'ikiruhuko wahuraga n'ihame riri mu itegeko rya kane ku rwego rwagutse. Uretse ibyo guha agaciro gukora cyane no kubishishikariza abantu, kugira isambu yawe bwite na none byasabaga abantu kubaha no kuba abagwaneza ku bantu babaga bari mu bibazo bijyanye n'ubutunzi.

Kuba umuntu yarabaga ari nyiri ubutaka mu buryo bwemewe n'amategeko, byahaga buri Mwisirayeli wese uburyo bwo kubaturwa akava mu bihe by'ikandamizwa yabaga yarisanzemo cyangwa se yarabyikururiye, maze akongera gutangira imibereho bundi bushya.

Nk'ikintu cy'ishingiro, uyu ni wo mugambi w'ubutumwa bwiza: gukuraho ibitandukanya abakire n'abakene, umukoresha n'umukozi, ufite amahirwe menshi n'udafite amahirwe menshi, bukadushyira twese ku rugero rumwe kubwo kwemera ko dukeneye rwose ubuntu bw'Imana.

Ikibabaje, Isirayeli yirengagije gukomeza urugero ngenderwaho rwashyizweho n'Imana, nyuma y'ibinyejana, imiburo y'uko bazamburwa igihugu irasohora (2 Ngoma 36:20, 21).

`Ni mu buhe buryo amahame yo kugabanya Abisirayeli ubutaka ndetse n'Isabato bitwibutsa ko mu maso y'Imana twese tureshya? Ni mu buhe buryo Isabato ishobora kudufasha kurwanya uruhererekane rwo kunyunyuza imitsi y'abandi no kubatesha agaciro biterwa no kugura no kugurisha bigenda byangiza umuryango mugari w'abantu?`
