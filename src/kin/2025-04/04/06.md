---
title:  Uburyo bwa Kabiri Buhebuje Ubundi
date:   23/10/2025
---

`Soma Kuva 17:7-13, na Yosuwa 6:15-20. Ni ibihe bintu bivugwa izo ntambara zombi zihuriraho? Zitandukanye zite?`

Inshuro ya mbere Isirayeli yarwanye nyuma yo kuva mu Misiri yanditswe mu gitabo cyo Kuva 17, aho Abisirayeli birwanyeho bahanganye n' Abameleki. Abisirayeli bari barabonye imbaraga zikomeye z'Imana igihe Imana yatezaga Abanyamisiri ibyago kandi igaha Abisirayeli umudendezo. Twabonye ko umugambi w'Imana w'ikubitiro utari ukubiyemo kurwana kw' Abisirayeli barwana n'andi mahanga (Kuva 23:28, Kuva 33:2). Ariko nyuma gato yo kubaturwa mu bubata bwa Misiri, Abisirayeli batangiye kwivovota bakiri mu rugendo (Kuva 17:3), ndetse bashidikanya ko Imana ikiri hagati muri bo. Icyo gihe nibwo Abameleki baje kurwanya Abisirayeli. Ibyo ntibyapfuye kubaho gusa. Imana yemeye ko Abameleki batera Abisirayeli kugira ngo bongere kwiga isomo ryo kwiringira Imana.

Itavuguruje amahame Yayo, Imana yaciye bugufi isanga ubwoko bwayo, ikomeza kubuhamagarira kugaruka ku mugambi wayo utunganye: wo kongera kwiringira ubutabazi bwayo mu buryo bwuzuye. Muby'ukuri, amategeko y 'intambara dusanga mu gitabo cyo Gutegeka kwa Kabiri 20 yatanzwe nyuma y'imyaka 40 Abisirayeli bamaze mu butayu, na yo yatewe no kutizera kwabo. Ibihe bidasanzwe bari bagezemo byabasabye gukoresha uburyo budasanzwe, kandi icyo gihe nibwo Imana yategetse Abisirayeli kurimbura Abanyakanani (Gutegeka kwa Kabiri 20:16-18).

Usibye kuba intambara yarabaye ngombwa ku Bisirayeli, yaje no guhinduka uburyo bwo kugerageza ukwizera kwabo. Ntabwo Imana yigeze ibahá¾±na, ahubwo yashakaga ko babona imbaraga zayo binyuze mu kubona ko ari yo bagomba kwishingikirizaho.

Uruhare rw' Abisirayeli mu ntambara rugaragazwa n'umwanzuro watanzwe na Yosuwa mu magambo asoza igitabo cye. Aha, abanyakanani bavugwa ko barwanye n' Abisirayeli (Yosuwa 24: 11 ). Mu gihe kuriduka kw' inkike za Yeriko byabayeho ku bw 'igitangaza cy'Imana, ubwoko bwa Isirayeli bwagombaga kugira uruhare muri urwo rugamba maze bugahangana n'abaturage b'uwo murwa babakumiraga bafite amahane.

Uruhare rw' Abisirayeli mu rugamba bari bahanganyemo n'abanzi bafite intwaro rwahindutse uburyo bwo gukuza ukwiringira ubufasha bwa Yahwe. Nyamara Isirayeli yahoraga yibutswa (Yosuwa 7:12,13; Yosuwa 10:8) ko umusaruro wa buri rugamba uba uri mu biganza by'Imana kandi ko uburyo bumwe rukumbi bashoboraga kugira ibyo bahindura ku musaruro w'urugamba rwa gisirikare ari imyitwarire yo kwizera, cyangwa kutizera amasezerano y'Uwiteka. Amahitamo yari ayabo.