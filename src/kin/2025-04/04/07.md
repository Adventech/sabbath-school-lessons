---
title:  Ibindi Byo Kwigwa no Kuzirikanwa
date:   24/10/2025
---

Soma igitabo cyanditswe na Ellen G. White cyitwa: "_Abakurambere n 'Abahanuzi_", igice cyayo kivuga ibyo 'Gusenyuka kwa Yeriko, pp. 409-418.

Igihe ukwigomeka ku buyobozi bw'Imana kwadukaga mu isanzure, ibyo byari bivuze ko Imana yari igiye guhagarika kuba uwo yari yo kuva kera kose, ubuyobozi bwayo ikabwegurira kimwe mu biremwa byayo byigometse, cyangwa igakomeza kuba Umubyeyi w'ibiriho byose wera, ukiranuka, wuje urukundo kandi ugira impuhwe. Bibiliya igaragaza ishusho ya kabiri, kandi muri iyo shusho, ugusakirana hagati y'imbaraga y'ikibi n'imbaraga z'Imana bigomba kubaho byanze bikunze.

Igihe ububasha mu bya politiki cyangwa mu mateka y'imibanire n'abantu buhujwe n'imbaraga zo mu kirere, ziteza umuvurungano n'ubwigomeke byigaragaje mu myifatire irwanya Yahwe, nk'Umwami w'ikirenga w'ijuru n'isi, Uwiteka yaratabaye. Umugambi wa Yahwe nk'umuneshi wahindutse umusogongero w'intsinzi idasubirwaho, izashyira iherezo ku makimbirane akomeje no muri iki gihe, areba isi n'ijuru, akaba ahanganishije icyiza n'ikibi (Ibyahishuwe 20:8-10). Na none kandi, intambara Isirayeli yarwanaga ziyobowe n'Imana ntabwo zigaragaza intambara ireba isi n'ijuru nk'uko bigaragara mu ndorerwamo gusa, ahubwo ni n' umugabane w'iyo ntambara, icurera urubanza ruheruka rw'Imana mu mateka y'iki gihe.

"Imana yari yabahaye amahirwe n'inshingano byo kwinjira muri icyo gihugu igihe yari yateganyije, ariko ku bwo kwirengagiza kwabo babyihitiyemo, ubwo burenganzira bari bahawe barabwatswe... Uwiteka ntiyari yabategetse kuzamuka ngo barwane. Umugambi w'Imana ntiwari uw'uko bigarurira icyo gihugu binyuze mu ntambara, ahubwo wari uw'uko bacyigarurira kubwo kumvira amategeko yayo byuzuye" - Ellen G. White, _Abakurambere n 'Abahanuzi_, pp. 326-327.

**IBIBAZO:**

`Ni mu buhe buryo inkomoko y'amakimbirane abera mu isanzure igufasha gusobanukirwa neza itegeko Uwiteka Imana yahaye Abisirayeli ryo kujya ku rugamba? `

`Mu itsinda ryanyu ry'ishuri ryo ku Isabato, nimwungurane ibitekerezo ku bisubizo mwatanze ku kibazo cyo mu ngingo yo ku wa Kabiri kirebana n'intambara ikomeye n'uburyo ibera ahatuzengurutse. Ni uruhe ruhare rwacu muri iyo ntambara ikomeye, kandi ni mu buhe buryo dushakisha uburyo twakora icyo dukwiriye gukora muri iyo ntambara?`

`Ni mu buhe buryo twashyira mu bikorwa ihame rivuga ko dukwiriye guhagarara tugategereza Uwiteka ko aturwanirira mu mibereho yacu y'ibyamwuka? `

`Inshuro nyinshi, mu mpaka tugira zo kuba hari ibyo tutumvikanaho mu itorero, dushaka kureba uri mu ruhande rwacu. Ni mu buhe buryo twahindura imyifatire yacu dushingiye ku bivugwa mu gitabo cya Yosuwa 5:13-15?`