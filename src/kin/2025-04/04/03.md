---
title:  Intambara mu Ijuru
date:   20/10/2025
---

`Yosuwa yasobakiwe ko urwo rugamba rwari umugabane w'intambara yagutse. Ni iki tuzi cyerekeranye n' intambara Imana ubwayo yagizemo uruhare? Soma mu gitabo cy' Ibyahishuwe 12:7-9, Yesaya 14:12-14, Ezekiyeli 28: 11-19, na Daniyeli 10: 12-14.`

Imana yatuje mu isi no mu ijuru ibiremwa bifite inshingano, kandi yabihaye umudendezo wo guhitamo, ari wo ubishoboza gukunda. Ibyo biremwa bishobora guhitamo gukora ibihuje cyangwa ibinyuranye n'ubushake bw'Imana. Malayika wari ukomeye kurusha abandi, ari we Lusiferi yigometse ku Mana, maze atwara abamalayika benshi bajyana na we.

Yesaya na Ezekiyeli bavuga kuri iyo ntambara, nubwo abenshi mu basesenguzi bagerageza kuvuga ko ubusobanuro bw'ibivugwa muri Yesaya 14 na Ezekiyeli 28 byerekeye ku mwami wa Babuloni no ku mwami w'i Tiro gusa. Nyamara, muri Bibiliya hari ibimenyetso bigaragara byerekana ukuri guhanitse. Umwami wa Babuloni agaragazwa nk'uwigeze kuba mu ijuru ku ntebe y'ubwami y'Imana (Yesaya 14:12-13), kandi umwami w'i Tiro bivugwa ko yahoze muri Edeni nk'umukerubi wari umurinzi ku musozi wera w'Imana (Ezekiyeli 28:12-15). Muri ibyo byombi, nta na kimwe cy'ukuri cyaba cyarabaye ku bami ba Babuloni na Tiro.

Nta nubwo bishobora kuvugwa ku bami bo ku isi ko bari "intungane," kubw'iyo mpamvu, iyo mico yerekana ibirenze ubwami busanzwe bwa Babuloni n'ubw'i Tiro.

Umuhanuzi Yesaya avuga "umugani" (mu Giheburayo mashal), utanga ubusobanuro burenze ibiganisha kuri ayo mateka. Umwami wa Babuloni yahindutse urugero rwo kwigomeka, kumva ko yihagije, n'ubwibone. Mu buryo nk'ubwo, umuhanuzi Ezekiyeli agaragaza itandukaniro riri hagati y'igikomangoma cy'i Tiro (Ezekiyeli 28:2) ndetse n'umwami w'i Tiro (Ezekiyeli 28:11, 12), aho igikomangoma, kubwo kugira ubutunzi bw'isi bwinshi, cyagereranyijwe n'umwami ukorera mu ijuru.

Dukurikije ibivugwa muri Daniyeli 10:12-14, ibyo biremwa byo mu ijuru byigometse bitambamira ugusohora kw'imigambi y'Imana ku isi. Mu ntambara iri hagati y'isi n'ijuru ni ho dusobanurirwa ibyerekeranye n'intambara Imana yagiye irwanira Abisirayeli. Dukeneye kubona izi ntambara nk'izigaragaza intambara ikomeye iri hagati y'Imana na Satani, icyiza n'ikibi-byose bikaba bifite umugambi wo kongera kugaragaza ubutabera ndetse n'urukundo rw'Imana mu isi yacumuye.

`Ni mu buhe buryo tubona, ahatuzengurutse ndetse no mu mibereho yacu bwite, ukuri kugaragaza ko iyi ntambara iri hagati y'icyiza n'ikibi iriho koko?`