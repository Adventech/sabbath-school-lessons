---
title:  Umugaba w'Ingabo z'Uwiteka
date:   19/10/2025
---

`Soma Yosuwa 5:13-15. Ni iki iryo somo rivuga cyerekeranye no kwigarurira Kanani?`

Abisirayeli bari bamaze kwambuka Yorodani bageze ku butaka bw'abanzi babo. Ugukomera kwa Yeriko kwari imbere yabo, amarembo yayo akinzwe mu buryo bukomeye (Yosuwa 6: 1). Muri icyo gihe, abantu ntabwo bari bazi uburyo bashobora kurwana urugamba urwo ari rwo rwose. Igitangaje kurushaho, ni uko Isirayeli yari ifite intwaro zigizwe n'imihumetso, amacumu, ndetse n'imyambi gusa, kandi ikaba yari igiye gutera umujyi wari witeguye guhangana n'igitero icyo ari cyo cyose.

Ibibazo byabajijwe na Yosuwa byari bigamije kumenya umushyitsi udasanzwe byahawe igisubizo giteye urujijo: "Oya." Igisubizo cy'uwo mushyitsi udasanzwe kigaragaza ko atashakaga kuba mu byiciro byavuzwe na Yosuwa. Mu yandi magambo, ikibazo cy'ingenzi ntabwo cyari icyo kwibaza niba uwo mushyitsi udasanzwe ari mu ruhande rwa Yosuwa; ahubwo cyari icyo kwibaza niba Yosuwa ari mu ruhande rw'uwo mushyitsi udasanzwe.

`Gereranya ibivugwa muri Yosuwa 5:14, 15 n'ibivugwa mu 2 Abami 6:8-17, Nehemiya 9:6, na Yesaya 37:16. Ni iki wakwigira ku biranga umugaba w'ingabo z'Uwiteka?`

Mu gihe imvugo "umugaba w'ingabo z'Uwiteka" ari imvugo yihariye muri Bibiliya y'Igiheburaho, ihuzwa ry'amagambo "umugaba" n "umuyobozi w'ingabo" buri gihe rikunze gusobanura umuyobozi w'ingabo. Mu Byanditswe byera, ijambo "ingabo" rishobora gusobanura abasirikare, abamalayika, cyangwa ingabo zo mu ijuru.

Kristo wari wigize umuntu yiyeretse Yosuwa atari umufasha, cyangwa umugaba nyakuri w'ingabo za Isirayeli gusa, ahubwo yamwiyeretse nk' umugaba w'ingabo zitagaragarira amaso ariko ziriho z'abamalayika zigira uruhare rukomeye mu rugamba rukomeye ruruta urwari ruhanganishije Yosuwa n'Abanyakanani. Igisubizo cya Yosuwa kigaragaza neza ko yari asobanukiwe n'uwo mugaba. Uwo mugaba areshya n'Imana, ni yo mpamvu Yosuwa yikubise hasi yubamye akamuramya nk'ikimenyetso cyo kwicisha bugufi no kumwubaha gukomeye (Yosuwa 5:14, Itangiriro 17:3, 2 Samweli 9:6, 2 Ngoma 20:18). Yosuwa yari yiteguye guhabwa amabwiriza y'urugamba, ari yo yari agize umugabane w'ingenzi w'urugamba rukomeye Uwiteka Nyiringabo agiramo uruhare.

`Ni ukuhe guhumurizwa no gukomera dushobora kugira, mu gihe tumenye ko "Umugaba w'ingabo z'Uwiteka" aba yiteguye kurwanirira ubwoko Bwe?`