---
title:  Uwiteka Imana Azabarwanirira 
date:   22/10/2025
---

`Ukurikije ibivugwa mu gitabo cyo Kuva 14:13, 14, 25, ni uwuhe mugambi w'umwimerere kandi mwiza Imana yari ifite werekeranye n'uruhare rw' Abisireyeli mu rugamba?`

Muri icyo gihe cy'akaga, igihe ubwoko bwa Isirayeli bwasabwaga gukomeza urugendo, "Mose yashubije abantu ati: 'Mwitinya, mwihagararire gusa, murebe agakiza Uwiteka ari bubazanire uyu munsi; kuko Abanyegiputa mwabonye uyu munsi mutazongera kubabona ukundi. Uwiteka ari bubarwanirire, namwe mwicecekere" (Kuva 14:13, 14). Dukurikije uko Bibiliya ibivuga, n' Abanyegiputa ubwabo bari basobanukiwe n'uko kuri: basobanukiwe n'uko ibintu biteye: "Abanyegiputa baravuga bati: "Duhunge Abisirayeli kuko Uwiteka abarengera, akarwanya Abanyegiputa"' (Kuva 14:25).

Igitangaza cy'Imana cyo gutabara Abisirayeli bari bageze ahakomeye, bari bafite ingabo zitatojwe iby'urugamba, cyahindutse icyitegererezo. Urugendo rwo kuva muri Egiputa rwabaye urugero rugaragaza uburyo Imana itabara Isirayeli. Aha ntabwo hagaragaza urugamba Uwiteka yarwanye gusa ahubwo hanagaragaza ko Isirayeli yasabwe kutarwana (Kuva 14:14). Imana ni Umuneshi; ni yo yatangije igikorwa. Ni yo yateguye uburyo urugamba ruzagenda, itegura n'ibizakoreshwa muri rwo maze iranaruyobora. Iyo Yahwe ataza kurwanirira Abisirayeli, ntabwo bari kugera ku ntsinzi.

Ellen G. White asobanura ibi nk'ibigaragaza ko Imana "itateganyije ko bazigarurira icyo gihugu binyuze mu ntambara, ahubwo yari yarateganyije ko bazacyigarurira binyuze mu kuganduka ndetse no kumvira amategeko yayo."- Ellen G. White, _Signs of Times_ (Ibimenyetso by'Ibihe), September 2, 1880. Nk'uko byagenze bava muri Egiputa, Imana yajyaga kubarwanirira. Icyo bagombaga gukora ni ukwihagararira maze bakareba ugutabara kwayo gukomeye.

Amateka agaragaza ko igihe cyose Abisirayeli babaga bizeye Imana mu buryo buhagije, ntabwo babaga bakeneye kurwana (Soma 2 Abami 19, 2 Ngoma 32, Yesaya 37).

Muri gahunda itunganye y'Imana, Abisirayeli ntibagombaga kwirwanirira. Kuba Imana yarabemereye kugira uruhare mu ntambara barwana n'Abanyakanani, byari ingaruka zo kutizera kwabo kwagaragajwe nyuma yo kuvanwa mu Misiri. Nk'uko batigeze bakenera kuzamura inkota ngo barwanye Abanyamisiri, ni nako bitari kwigera biba ngobwa ko barwana mu rugamba rwo kwigarurira igihugu cya Kanani. (Gutegeka kwa Kabiri 7: 17-19).

`"Iyo Abisirayeli bataza kwivovotera Uwiteka, ntabwo Uwiteka aba yaremeye ko abanzi babo babarwanya." - Ellen G. White, _The Story of Redemption_, p. 134. Ni mu buhe buryo kwivovotera Imana bishobora kugira ingaruka biteza mu mibereho yacu uyu munsi?`