---
title:  Uwiteka ni Umuneshi
date:   21/10/2025
---

`Soma igitabo cyo Kuva 2:23-25; Kuva 12:12, 13; no Kuva 15:3-11. Mbese bisobanuye iki kuba Uwiteka Imana ari umuneshi?`

Mu gihe kirekire bamaze muri Egiputa, Abisirayeli bibagiwe Imana y'ukuri y'abasekuruza babo. Nk'uko imigabane myinshi y'urugendo rwabo rwo mu butayu ibigaragaza, uburyo bari bazi Imana ya Aburahamu, Isaka, na Yakobo bwarayoyotse, ugusenga Imana kwabo gusigara kuvanzemo imigenzo myinshi ya gipagani (gererenya n'ibivugwa mu Kuva 32:1-4). Igihe bari bakandamijwe n' Abanyegiputa, Abisirayeli batakambiye Uwiteka Imana (Kuva 2:23-25), maze igihe gikwiriye gisohoye, Imana irabatabara.

Nyamara, intambara ivugwa mu bice 12 bibanza by'igitabo cyo Kuva yari ikomeye kurusha urugamba rwabaye hagati ya Mose na Farawo. Dukurikije ibivugwa ku ntambara zabaga mu Burasirazuba bwa Hafi, uguhangana kw'abantu, kwafatwaga nko guhangana hagati y'imana zabo. Mu Kuva 12:12 havuga ko Uwiteka Imana izaca iteka, bitari kuri Farawo gusa, ahubwo no ku bigirwamana bya Misiri, abo badayimoni bakomeye (Abalewi 17:7, Gutegeka kwa Kabiri 32: 17) byari inyuma y'ubutegetsi bwa Egiputa burenganya kandi buca urwa kibera.

Bityo rero, Imana ihanganye n'icyaha kandi ntizacyihanganira kugeza iteka ryose (Zaburi 24:8, Ibyahishuwe 19:11, Ibyahishuwe 20:1-4, 14). Abamarayika bigometse hose ndetse n'abantu bijanditse mu byaha bazarimbuka. Ni muri urwo rwego, urugamba rurwanya abaturage bo muri icyo gihugu rugomba gufatwa nk'intambwe ibanza y'iyi ntambara, yagombaga kugera ku gasongero kayo ku musaraba, kandi ikarangira ku munsi w'urubanza, ubwo ubutabera bw'Imana n'imico yayo y'urukundo bizarenganurwa.

Igitekerezo cyo kurimbuka burundu kw' Abanyakanani kigomba kumvikana hashingiwe kuri Bibiliya, aho Imana igira uruhare muri iyo ntambara ireba isanzure irimo abantu bashyigikiye icyaha. Mu by'ukuri icyibasiwe ni icyubahiro cy'Imana n'imico yayo (Abaroma 3:4, Ibyahishuwe 15:3). Uhereye igihe icyaha cyinjiriye mu mibereyo ya mwene muntu, ntawe ushobora guhagarara mu ruhande rw'imberabyombi. Umuntu agomba kuba mu ruhande rw'Imana cyangwa mu ruhande rw'umubi. Bityo, dushingiye ku byabaye, kurimbuka kw' Abanyakanani gushobora kugereranywa n 'urubanza ruheruka.

`Ukubaho kw'intambara ikomeye kwemerera umuntu kuba mu ruhande rumwe gusa mu mpande ebyiri. None se mu by'ukuri wamenya ute uruhande uherereyemo? `