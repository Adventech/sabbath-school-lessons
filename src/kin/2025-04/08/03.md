---
title:  Mpa iki Gihugu cy'Imisozi
date:   17/11/2025
---

`Soma muri Yosuwa 14:6-14; Kubara 14:24; Kubara 32:12; Gutegeka kwa Kabiri 1:36; na Luka 6:45. Mbese wasobanura ute inyifato ya Kalebu na Yosuwa? Mbese gukurikira Uwiteka muri byose bisobanuye iki?`

Kalebu ntiyigeze yibagirwa isezerano Uwiteka yari yaramuhaye binyuze muri Mose: ko azagera mu gihugu aho yari yarakandagije ibirenge (Kubara 14:24). Nyuma y'imyaka 40, arengurira ku nkuru ye bwite yari yavuze kuri icyo gihugu ahamya ibyo yabonye "n'umutima utabeshya" (Yosuwa 14:7). Inkuru yazanye yari ishingiye ku byo yemezwaga n'umutima we, ko kubwo kuyoborwa n'Imana no gufashwa na Yo, Abisirayeli bari kwigarurira icyo gihugu.

Mu buryo buhabanye n'inkuru yazanywe n'abandi batasi icumi, batumye Abisirayeli bakuka imitima, Kalebu yagaragaje kwizera kwari guturutse ku mutima no kwirundurira mu isezerano Uwiteka yari yarabahaye. Amagambo y'Igiheburayo asobanura ngo "Nomatanye n'Uwiteka" (Yosuwa 14:8), birashoboka ko ari impine y'imvugo ndende ngo: "Umutima wanjye wakurikiraga Uwiteka muri byose," cyangwa ngo, "Nujuje mu mutima wanjye gukurikira Uwiteka." Mu buryo buhabanye n'ubw'abandi bakurikiye imana z'abanyamahanga kandi ntibakurikire Uwiteka muri byose, umutima wa Kalebu wari wiyeguriye Uwiteka mu buryo bwuzuye.

Imvugo nk'iyo yongeye gusubirwamo inshuro ebyiri nyuma yaho, ishimangira ukuba indahemuka kwa Kalebu (Yosuwa 14:9, 14). Uko yivugaga ubwe guhura neza n'icyo Uwiteka ubwe yise "undi mutima" (Kubara 14:24) watandukanyaga Kalebu n'abandi batasi cumi. Ndetse n'igihe yari agejeje mu myaka 85 y'ubukuru, yakomeje kuba urugero rw'icyo Uwiteka ashobora kugeraho binyuze mu bantu bafite imitima yamwiyeguriye ndetse ikiyegurira n'umurimo we.

Kalebu yasobanukiwe ko ubutaka buri muryango wari guhabwa bwanganaga n'urwego bashoboraga gutinyuka gusaba gusohorezwaho amasezerano y'Uwiteka, ndetse n'ingano y'ubutaka bari bafite ubushake bwo gukandagizaho ibirenge ku bwo kwizera. Amasezerano y'Imana ntiyisohoza; nk'ibishatse kuvuga yuko yasohora nta bushake bwacu burimo. Ibiri amambu, asaba ko tugira kwizera guherekejwe n'igikorwa kidakebakeba. Ijambo ry'Igiheburayo "_ulay_" risobanura "ahari" (Yosuwa 14:12) rishobora kwerekana ubwoba no gushidikanya, nyamara inshuro nyinshi ryerekana ibyiringiro no kwitega ko ikintu cyiza kizabaho (Itangiriro 16:2; Kubara 22:6, 11; Kubara 23:3).

`Ni ukuhe kwifatanya, kwifatanya "koroheje" ibintu runaka bibasha kutubuza gukurikira Uwiteka n'umutima wacu uko wakabaye?`