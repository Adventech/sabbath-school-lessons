---
title:  Intwari Yicisha Bugufi
date:   19/11/2025
---

Urutonde rurerure rw'amazina y'ahantu, rwari rugizwe n'ibimenyetso byo ku butaka ku ngabano z'ubutaka bwabaga bwahawe imiryango y'Abisirayeli, rukikijwe na raporo z'uburyo ubutaka bwagabanyijwe imiryango, rushyikirizwa abantu babiri b'intwari ari bo Kalebu na Yosuwa, ngo barugenzure ku nshuro ya mbere. Kalebu yahawe gakondo ye ku ikubitiro, mu gihe Yosuwa yayihawe ku iherezo. Kugeza icyo gihe, Yosuwa yari yarahaye ubutaka imiryango y'Abisirayeli; noneho igihe cyari kigeze ngo ubwoko bwa Isirayeli buhe Yosuwa gakondo.

`Soma Yosuwa 19:49-51. Mbese kuba umuyobozi ukomeye w'Abisirayeli wari waratanze ubutaka aheruka abandi guhabwa gakondo bishatse kuvuga iki?`

Umudugudu Yosuwa ahabwa witwa Timunatisera, izina rigizwe n'amagambo abiri. Ijambo rya mbere "_Timunati_" rikomoka ku nshinga "_manah_" isobanura "_kubara_" cyangwa "guha" kandi rinasobanura "umugabane" cyangwa "igihugu". Ijambo rya kabiri rishobora gukomoka ku nshinga y'Igiheburayo "_serach_", kandi risobanura ibirenzeho cyangwa ibisagutse (gereranya n'ibivugwa mu Kuva 26:12). Izina ry'umudugudu wa Yosuwa rishobora gusobanurwa nk' umugabane usagutse cyangwa igice gisigaye cy'igihugu.

Izina ry'umudugudu Yosuwa yahisemo mu hari hasigaye rihamya imico ya gipfura y'umuyobozi wa kabiri wa Isirayeli. Bwa mbere, yabanje gutegereza kugeza ubwo abantu bose bari bamaze guhabwa imigabane yabo. Hanyuma, Yosuwa ntiyahitamo hamwe mu hantu ho mu gihugu hari hatuwe n'abantu benshi cyangwa umwe mu midugudu yari ibereye ijisho ngo ibe gakondo ye, ahubwo yahisemo umudugudu woroheje, cyangwa se wenda mu matongo yawo, kugira ngo yongere kuwubaka binyuze mu murimo uruhije (gereranya n'ibyanditswe muri Yosuwa 19:50).

Ikindi kandi, Timunatisera yari hafi y'i Shilo, hafi y'ubuturo, bigaragaza aho Yosuwa agira nyambere n'aho umutima we wibandaga. Nta gushidikanya, nyuma yuko ishyanga rya Isirayeli ryari riherutse kuvuka riyobowe rikagera mu gihugu cy'isezerano, kandi kubwo gufashwa n'Imana buri muryango mugari n'umutoya ikabona gakondo, Yosuwa ntiyari kwimwa gakondo ibereye ijisho iyo ayisaba. Nyamara Yosuwa yari yishimiye kubaho imibereho yoroheje ashimikiriye icyarushaga ibindi kuba ingenzi, bityo agahuza n'ibyo Dawidi yaje kuvuga hanyuma mu isengesho ati: "Icyo nsaba Uwiteka ni kimwe, ni cyo nzajya nshaka, ni ukuba mu nzu y'Uwiteka iminsi yose nkiriho, nkareba ubwiza bw'Uwiteka, nkitegereza urusengero rwe" (Zaburi 27:4).

`Ni irihe somo ryo kugufasha wakura mu nyifato ya Yosuwa? Mbese warihuza ute n'imibereho yawe muri iki gihe?`
