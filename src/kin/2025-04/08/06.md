---
title:  Yahinduwe no Kwitegereza
date:   20/11/2025
---

`Gutumbira urugero rw'imibereho y'intwari zikomeye zo kwizera ni ikintu cy'ingenzi mu mikurire yacu mu bya Mwuka. Na none kandi, urugero rwacu rudasubirwaho ni Yesu Kristo-imibereho ye ndetse n'ibyo yigishije. Ni mu buhe buryo kwibanda ku mibereho ya Yesu biduhindura? Soma Abaheburayo 12:1, 2; 2 Abakorinto 3:18.`

Uwitwa Marco Iacoboni, umuhanga mu bijyanye n'urwungano rw'imitsi, ukora muri Kaminuza yo muri Leta ya Kalifornia, mu mujyi wa Los Angeles, yakoze ubushakashatsi ku kamaro k'udutsi tuyobora ibikorwa byisubiramo. Utwo tugirangingo duto iyo duhuriye hamwe dutangira kunyeganyega igihe dukoze igikorwa runaka-nko guseka cyangwa guhobera umuntu-ndetse n'igihe twitegereza undi muntu ukoze icyo gikorwa. Igikorwa cy'utwo dutsi kigabanya itandukaniro riri hagati yo kureba no gukora.

Ellen G. White avuga ku kamaro ko kwitegereza imico ya Yesu: "Iyo turebye Yesu, turushaho kubona Imana neza no mu buryo bugaragara kandi kubwo kumwitegereza turahinduka. Ineza no gukunda bagenzi bacu bikatubera umuco karemano. Tugira imico ihwanye n'iy'Imana. Gukura dusa na Yo bituma twongera ubushobozi bwo kumenya Imana biruseho. Turushaho kugirana umushyikirano n'abo mu ijuru, maze tugahora twagura ubushobozi bwo kwakira ubutunzi bw'ubumenyi n'ubwenge bw'iteka ryose." Ellen G. White, _Imigani ya Kristo_ (2024), p. 217.

`Soma Abaroma 12:1, 2. Ni uwuhe murimo w'uburyo bubiri bufite intego zivuguruzanya uba mu mibereho yacu? Ni mu buhe buryo dushobora kumenya tudashidikanya ko uwo twahaye umwanya ari we ubikwiriye?`

Mu gice kirimo inshamake y'urwandiko yandikiye Abaroma, intumwa Pawulo avuga ku mbaraga ebyiri zihanganye zigerageza guha ishusho imibereho yacu. Ku ruhande rumwe, ab'isi batuzengurutse, n'imbaraga zabo zihindura, bagerageza buri munsi kuduhatira gusa na bo, bikagira ingaruka yo kuzana muri twe ukwishushanya na bo kwinjira muri twe guturutse hanze yacu.

Kugira ngo dutsinde iyi ngaruka, Mwuka Wera afite imbaraga yo kuduhindura bituruka imbere bikagaragara inyuma mu buryo bumeze nk'ubw'akanyabwoya gahindukamo ikinyugunyugu gifite ishusho nziza. Nyamara kugira ngo urwo rugendo rushoboke, dukeneye kwiyegurira Imana no kuyisaba gukomeza umurimo mwiza yatangiye muri twe (Abafilipi 1:6). Mu iherezo, tugomba gukora amahitamo atekerejweho, umwanya ku wundi tukagendera mu Mwuka.