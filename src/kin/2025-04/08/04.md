---
title:  Imbaraga z'Icyitegererezo
date:   18/11/2025
---

`Soma Yosuwa 15:16-19; Abacamanza 1:13; n'Abacamanza 3:7-11. Ni iki iyi nkuru ikubwira ku mbaraga z'icyitegererezo? Ni mu buhe buryo urugero rw'inyifato ya Kalebu rwongera kwigaragariza mu bo mu gisekuru cyaje nyuma ye?`

Muri iyi mirongo, Kalebu atanga umukobwa we Akisa, ngo azamushyingire umuntu uzabasha gutsinda i Debira. Otiniyeli atsinda uwo mudugudu maze agahabwa Akisa. Iyi nkuru ni ingenzi kuko yongera guhishura ubutwari bwa Kalebu, kwizera kwe, no kuba yari yiteguye guhangana n'ibibazo.

Na none yerekana ko ab'igisekuru cy'Abisirayeli cyakurikiyeho bakurikije icyitegererezo cy'izi ntwari zo kwizera, Kalebu na Yosuwa. Igihe abo mu gisekuru cyababanjirije bari barangije umurimo wabo, hari ab'ikindi gisekuru bari biteguye guhangana n'ibibazo maze bagakomeza gusohoza umugambi Imana yari ifitiye Isirayeli.

Mu buryo butameze nk'ubwo Kalebu yasabyemo Yosuwa ngo "Mpa iki gihugu cy'imisozi," Akisa, abitewemo ubutwari n'umugabo we, yerekanye kwa kwizera ndetse n'umwanzuro nk'ibyo se yagaragaje. Binyuze mu kwiyemeza kwe ndetse no gushira amanga kwe, Akisa yakomereje mu murongo w'urugero rwa Kalebu rwo gusohoza isezerano ryo kugira igihugu.

Mu by'ukuri, igihugu ni impano Yahwe yahaye Abisirayeli, nyamara Abisirayeli bagomba kugihindura icyabo ku bwo gusaba gusohorezwa amasezerano y'Uwiteka bafite kwizera n'ubutwari. Icyemezo gikomeye cya Akisa ni ishusho yo kwihangana kudacogora kw'abagore bavugwa mu butumwa bwiza, batashoboraga gusubizwa inyuma n'ikivunge cy'abantu cyangwa abigishwa, kandi ntibashoboraga kuvirira batarahabwa umugisha na Yesu, uwabo ndetse n'uw'imiryango yabo.

`Soma Luka 18:1-5. Ni irihe somo twigira hano?`

`Guhererekanya urumuri rwo kwizera rukagera ku bo mu gisekuru gikurikiraho ni ingenzi cyane mu gusohoza umurimo Imana yadushinze. Tekereza ku bibazo biri mu guhererekanya kwizera kukagera ku bo mu gisekuru gikurikiraho, ku ruhande rumwe, kandi unatekereze ku mahirwe abakiri bato bafite yo gufata inshingano zirushijeho kuba nyinshi ziri mu murimo w'Imana, ku rundi ruhande. Ni iki dushobora gukora ngo tworohereze urubyiruko kandi turumenyereze kuyobora bubaha Imana? Ni mu buhe buryo urugero dutanga ari ingenzi cyane muri uyu murimo?`
