---
title:  Ubudahemuka
date:   16/11/2025
---

`Soma Itangiriro 36:15; Kubara 13:6, 30-32; na Yosuwa 14:6, 14. Kalebu yari muntu ki? Yari afite uwuhe mwanya mu bwoko bwa Isirayeli?`

Izina Kalebu rikomoka ku ijambo ry'Igiheburayo "_keleb_", risobanura "imbwa," kandi rikoreshwa mu Isezerano rya Kera buri gihe mu buryo butari bwiza. Nyamara kandi, ijambo "_keleb_" mu nzandiko no mu ndirimbo byo hanze ya Bibiliya berekana umugaragu w'intwari, udatezuka, kandi akaba indahemuka kuri shebuja. Muri iki cyerekezo, Kalebu yabaye indahemuka ku izina rye, agaragaza mu mibereho ye yose kumvira Uwiteka atajegajega.

`Mbese bisobanuye iki kuba Kalebu yari afite ubushake bwo kuvuga icyo atekereza nubwo abenshi mu batasi bari bafite igitekerezo gitandukanye n'icye, ndetse Abisirayeli bakaba barashakaga kumwica? Soma mu Kubara 14:6-10, 21-25; Kubara 26:65; Kubara 32:12.`

Nimwite kuri aba bayobozi b'ingenzi ba Isirayeli, bari abo mu gihe kimwe n'icya Yosuwa na Kalebu: Shamuwa, Shafati, Igalu, Paluti, Gadiyeli, Gadi, Amiyeli, Seturi, Nakibi, na Geweli. Mbese urumva aya mazina amenyerewe? Uko bigaragara ntamenyerewe.

Kubera iki? Kubera ko ari amazina y'abandi batasi cumi batumwe na Mose ngo bajye gutata igihugu cy'i Kanani. Baribagiranye bitewe n'uko amazina yabo atari akwiriye kwibukwa. Inkuru bazanye yerekanaga igihugu cy'i Kanani nk'icyo badashobora gutsinda. Bibonaga nk'inzige bigereranyije n'abagabo banini bari batuye mu bice bimwe na bimwe byo muri icyo gihugu, maze imitima yabo ishya ubwoba babonye inkike z' "imitamenwa" z'imidugudu igoteshejwe inkike z'amabuye y'i Kanani.

Kalebu umwe mu batasi bari bazanye inkuru nziza, yafashe iya mbere avuga indi mpamvu ituma bashobora gutsinda: inyifato igaragaza kwizera. Yari afite ubushake cyane ibyo yari azi ko ari ukuri, nubwo hari abamurwanyaga, ndetse bakaba baranashoboraga kumwica: "Iteraniro ryose ritegeka ko babicisha amabuye" (Kubara 14:10).

`Mbese ubigenza ute iyo abantu bari ahakuzengurutse bafite igitekerezo gitandukanye n'icyawe, igitekerezo gihabanye rwose n'ibyo wemera mu mutima wawe?`