---
title:  Ibindi Byo Kwigwa no Kuzirikanwa
date:   21/11/2025
---

"Ukwizera kwa Kalebu kwari kukiri nk'uko kwari kumeze igihe ubuhamya bwe bwavuguruzaga amakuru mabi yari yatanzwe n'abatasi icumi. Kalebu yari yarizeye isezerano Imana yari yaratanze ko izaha ubwoko bwayo Kanani ikaba iyabwo, kandi ibyo yari yarabyizeye rwose adashidikanya. Ari kumwe n'ubwoko bwe, Kalebu yari yarihanganiye kuzerera mu butayu igihe kirekire, afatanya na bo intimba, gutentebuka n'imitwaro y'icyaha; nyamara ntiyigeze abyinubira, ahubwo yogezaga imbaraga z'Imana zamurindiye mu butayu igihe abavandimwe be barimburwaga. Muri iyo miruho yose, akaga n'ibyago bahuriye na byo mu rugendo rwo mu butayu, ndetse no mu myaka y'intambara babayemo kuva bakinjira muri Kanani, Uwiteka yari yaramurinze; none ubwo yari asagije imyaka mirongo inani, imbaraga ze zari zitaratentebuka. Ntabwo yisabiye guhabwa akarere kari karamaze kwigarurirwa, ahubwo yasabye ahantu haruta ahandi, aho abatasi bari baravuze ko bidashoboka ko hakwigarurirwa. Ku bwo gufashwa n'Imana, yagombaga gutsinda icyo gihome akacyambura ibihangange byari byarahungabanyije ukwizera kw'Abisirayeli ku bw'imbaraga zabyo. Ntabwo kwifuza icyubahiro cyangwa kwikuza ari byo byateye Kalebu gusaba Heburoni. Uwo murwanyi w'intwari ariko wari ushaje yifuzaga guha abantu urugero rwiza rwagombaga kubahisha Imana, ndetse rugatera umwete imiryango kugira ngo bigarurire igihugu ba sekuruza babo batekerezaga ko kitazigarurirwa" Ellen G. White, _Abakurambere n'Abahanuzi_ (2016), p. 430.

"Kwizera Imana kwa Kalebu ni ko kwamuteye ubutwari, bwamurinze gutinya umuntu, bumushoboza guhagarara ashize amanga kandi adahinda umushyitsi kugira ngo aburanire ukuri. Binyuze mu kwishingikiriza ku bubasha nk'ubwo, Umugaba w'ingabo w'umunyamaboko uyoboye ingabo z'ijuru, buri musirikari nyakuri w'umusaraba ashobora guhabwa imbaraga n'ubutwari byo kumushoboza gutsinda inzitizi zisa n'izidashobora gusimbukwa." Ellen G. White, _The Adventist Review and Sabbath Herald_, May 30, 1912.

**IBIBAZO:**

`Nimuganire ku mbaraga z'igitutu umuntu ashyirwaho na bagenzi be ndetse n'ubutwari bisaba gushyira hejuru ukavuga mu gihe abandi bacecetse. Mbese uruhare rw'ubutwari ni uruhe mu gushyira mu bikorwa ukwizera kwacu? Ni gute dushobora kwirinda kuba abantu batagira ikinyabupfura igihe dushyigikira ibyo twizera ko ari ukuri?`

`Bwira abo mwigana mu ishuri ryo ku Isabato ingero zimwe zo kwizera zo mu itorero ryawe cyangwa umuryango mugari ubarizwamo zahaye ishusho imibereho yawe ndetse n'imico yawe. Ni ibihe bintu biranga abo bantu bikwiriye gukurikizwa?`

`Nimutekereze kandi muganire ku mbaraga ihindura ibitangazamakuru bigira mu mibereho yacu. Ni mu buhe buryo dushobora kwirinda ingaruka mbi zabyo mu gihe tugundira ibyiza byabyo bifite intego nziza?`

`Nimurusheho gutekereza ku kwiyoroshya kwa Yosuwa nk'umuyobozi n'icyifuzo cye cyo kuba hafi y'ubuturo. Ibyo bitwigisha iki?`
