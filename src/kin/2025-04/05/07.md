---
title:  Ibindi Byo Kwigwa no Kuzirikanwa
date:   31/10/2025
---

Soma igitabo cyanditswe na Ellen G. White cyitwa _Abakurambere n'Abahanuzi_, igice kivuga ibyo 'Gusenyuka kwa Yeriko, pp. 409-418.

Nk'uko biri kuri buri kintu cyose cyo muri Bibiliya, kumenya icyerekezo n'inkomoko y'ikintu ni ingenzi. Nk'uko twabibonye, intambara ihanganishije isi n'ijuru n'impamvu Imana ari Umucamanza ni ingenzi cyane mu buryo bwo gusobanukirwa iby'intambara zibasiye Abanyakanani.  "Imana itinda kurakara. Yahaye ibihugu by'abanyabyaha umwanya kugira ngo babashe kuyimenya no gusobanukirwa imico yayo. Hakurikijwe umucyo bahawe, gucirwaho iteka kwabo kwashingiye ku kwanga kwakira uwo mucyo, bahitamo inzira zabo aho gukurikiza inzira z'Imana. Imana yatanze impamvu itahise irimbura Abanyakanani. Ibicumuro by' Abamori byari bitaragwira. Bitewe no gukomeza kwiyongera kw'ibicumuro byabo, kugeza aho Imana itashoboraga kubyihanganira bagomba gutsembwaho. Kugeza ubwo bagera ku rugero rw'aho ibibi byabo biba bitacyihanganirwa, naho ubundi guhora kw'Imana kuba kugitinze. Amahanga yose ahabwa igihe cy'imbabazi. Abirengagiza itegeko ry'Imana bava ku rugero rumwe rwo kuba babi bakagera aho bahinduka akahebwe. Abana bigana ingeso mbi z'ababyeyi babo bakagira umwuka w'ubwigomeke, bakora ibibi birenze ibya ba se mbere yuko umujinya w'Imana ubamanukira. Igihano ntabwo kiba gito kubera ko byihuse cyangwa byatinze." -Ellen G. White Comments, _The SDA Bible Commentary_, vol. 2, p. 1005.

**IBIBAZO:**

`Nimwungurane ibitekerezo ku cyo bivuze kuba Imana ari Umucamanza wacu ndetse n'Umucamanza w'Ikirenga w'ijuru n'isi. Utekereza ko ari iyihe mpamvu ituma kuba ari Umucamanza ari urufatiro rw'ubutumwa bwiza ndetse n'agakiza kacu? `

`Ni mu buhe buryo ibyabaye ku Banyakanani bituma tubona ukwihangana kw'Imana n'ubutabera bwayo? Ni mu buhe buryo twagaragaza imico y'Imana mu buryo byaduha inzira y'uburyo tubana na bagenzi bacu? `

`Tekereza ku miterere y'umudendezo wo guhitamo. Utekereza ko ari iyihe mpamvu Imana yubaha umudendezo wacu wo guhitamo? Mbese urukundo n'umudendezo wo guhitamo bifitanye iyihe sano? `

`Mu Isezerano rya Kera harimo inkuru nyinshi zivuga ku ntambara n'amakimbirane, ariko nyamara Isezerano rya kera rigaragaza intego yo kuzana amahoro. Ni uruhe ruhare Abakristo bagomba kugira mu kuzana amahoro ahabazengurutse? `