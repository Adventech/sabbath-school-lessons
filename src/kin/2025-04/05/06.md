---
title:  Umwami w'Amahoro
date:   30/10/2025
---

`Ni mu buhe buryo amasomo akurikira asobanura ahazaza Imana yari yarateguriye ubwoko bwayo? Yesaya 9:6, Yesaya 11:1-5, Yesaya 60:17, Hoseya 2:18, Mika 4:3.`

Nubwo icyigisho cy'iki cyumweru kivuga uburyo ijuru ryayoboye kandi rigafasha mu ntambara zo mu Isezerano rya Kera muri rusange, dukeneye kugira iyindi ngingo tuvugaho na yo ifite icyo isobanura mu nyandiko z'ubuhanuzi bwo mu Isezerano rya Kera: ubuhanuzi bw'umwami w'amahoro ari we Mesiya. Mesiya yahanuwe nk' "Umwami w' Amahoro" (Yesaya 9:6). Azategeka mu bwami burangwa n'amahoro, aho intare izarishanya n'umwana w'intama (Yesaya 11: 1-8), ahatazaba gusenya no kurimbura, aho amahoro azaganza (Yesaya 60: 17) aho amahoro azaba atemba nk'uruzi (Yesaya 66: 12).

`Soma 2 Abami 6:16-23. Ni iki iyi nkuru igaragaza cyerekeranye n'umugambi Imana ifitiye ubwoko bwayo n'ikiremwamuntu muri rusange? `

Tekereza ku nkuru yo kugaburira ingabo z' Abasiriya bitegetswe na Elisa. Aho kuzimarira ku icumu (2 Abami 6:22), yazeretse igitekerezo cy'inyamibwa, amahoro, ari cyo kintu Imana ihora yifuriza ubwoko Bwayo. Biratangaje kuba Elisa yari azi ugukomera kw'ingabo zitagaragara zikomeye zari zimugose (2 Abami 6: 17). Kubera ko Imana igira uruhare mu ntambara ibera mu isanzure kandi yagize ingaruka ku mubumbe wacu, umugambi uheruka wo gucungura abantu ntabwo ari intambara izahoraho cyangwa ububasha bw'umwanzi buhoraho bwo guheza abantu mu bubata bwe, ahubwo ni amahoro azahoraho. Nk'uko imvururu zihembera izindi mvururu (Matayo 26:52), amahoro na yo abyara amahoro. Inkuru isoza ivuga ko "Abasiriya batongeye kugaruka gutera igihugu cya Isirayeli ukundi" (2 Abami 6:23).

`Nimutekereze ku buryo bwose bushoboka, twashaka uko tuba intumwa z'amahoro tugera ikirenge mu cya Yesu. Tekereza ku mibereho yawe ubu ngubu, urumva uhagaze ute? Ni mu buhe buryo, mu bibazo ibyo ari byo byose ushobora kuba uhanganye na byo, ushobora kuba intumwa y'amahoro aho kuba iy'umuvurungano? `