---
title:  Umudendezo wo Guhitamo
date:   29/10/2025
---

`Soma mu Gutegeka kwa Kabiri 20:10, 15-18; Gutegeka kwa Kabiri 13:12-18; na Yosuwa 10:40. Ni mu buhe buryo amategeko agenga intambara n'ibyakurikijwe mu kurwanya umujyi wasengaga ibishushanyo muri Isirayeli, bigaragara mu gitabo cyo Gutegeka kwa Kabiri, bidufasha gusobanukirwa aho kurimbura mu gihe cy'intambara Abisirayeli barwanaga byagombaga kugarukira? `

Isomo ryo mu rurimi rw'Igiheburayo rikoresha imvugo imwe rukumbi mu gusobanura ukurimburwa kw'abantu mu ntambara: _cherem_. Iyo mvugo isobanura ikintu "kibujijwe," "cyaciwe," cyangwa cyaciriweho iteka ryo kurimburwa." Igihe kinini, bisobanura ikintu cyabaye akahebwe, kidagifite igaruriro, baba abantu, inyamaswa, cyangwa ikintu kigomba gutsembwa mu buryo bw'Imana bwo kurandurana n'imizi, byaba mu ntambara, ibintu bigatsembwa bigashiraho. Igitekerezo no gushyira mu bikorwa ijambo _cherem_ nk'uburyo bwo kurimbura abantu mu ntambara kigomba kumvikana hashingiwe ku gihe Yahwe aba ahanganye n'imbaraga z'umubi, aho imico n'icyubahiro bya Yahwe biba byibasiwe.

Na none kandi, kuva icyaha cyakwinjira mu isi, nta ruhande rw'imberabyombi ruhari: umuntu agomba kuba mu ruhande rw'Imana cyangwa akaba mu ruhande ruyirwanya, nta handi. Uruhande rumwe ruyobora abantu ku bugingo, ubugingo buhoraho, urundi rukabayobora ku rupfu, urupfu rw'iteka.

Igikorwa cyo kurimbura abantu burundu gisobanura urubanza rw'Imana rukiranuka icira icyaha n'ikibi. Mu buryo bw'umwihariko, Imana yahisemo kugaragaza umugabane w'urubanza rwayo bantu bo mu bwoko bwayo bwatoranyijwe, bo muri Isirayeli ya kera. Guhitamo kugira abo irimbura bwari uburyo bwo kugira ibyo ishyira ku murongo, byabayeho mu gihe runaka cy'amateka, y'ahantu runaka, Kanani ya kera. Nk'uko twabibonye mu cyigisho cy'ejo hashize, abaciriweho iteka ryo kurimburwa bari bagizwe n'abigometse ku Mana, barwanya imigambi yayo, bakayitesha agaciro, ntibigera bagira ubushake bwo kwihana. Kubw'ibyo rero, Imana, guhitamo kubarimbura ntabwo byabaye nk'impanuka nta nubwo byari ugushaka kurimbura igihugu.

Na none kandi, Abisirayeli bagombaga kwitega kugenzerezwa batyo iyo baramuka bahisemo kubaho imibereho nk'iy' Abanyakanani (_gereranya n 'ibivugwa mu Gutegeka kwa Kabiri 13_). Nubwo bisa nk'aho amatsinda yo kuri buri ruhande rw'iyi ntambara, nk'uko byari byaragenywe (Abisirayeli bagombaga guhabwa igihugu naho Abanyakanani bagatsembwaho ), nta buryo bushoboka bwo kuva ku ruhande rumwe ujya ku rundi bwari buhari, nk'uko tuzabibona ku byabaye kuri Rahabu, Akani, ndetse n' Abagibiyoni.

Abantu ntabwo bapfuye guhabwa uburinzi cyangwa gucirwaho iteka. Abari baragize amahirwe yo kubana na Yahwe bashoboraga gutakaza ayo mahirwe binyuze mu kwigomeka, kandi abari baraciriweho iteka bashoboraga kwiyegurira Yahwe maze bakabaho.

`Ni iki kutubaha Imana kw' Abanyakanani bisobanura mu bya mwuka, mu mibereho yacu uyu munsi? Ni ukuvuga, ni izihe ngaruka z'amahitamo tugira ku giti cyacu?`