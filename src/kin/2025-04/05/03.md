---
title:  Umucamanza w'Ikirenga
date:   27/10/2025
---

`Soma igitabo  cy' Itangiriro 18:25; Zaburi 7:12; Zaburi 50:6; Zaburi 82:1; Zaburi 96:10; na 2 Timoteyo 4:1, 8. Ni iki iyo mirongo ivuga cyerekeye imico mbonera y'Imana? Ni mu buhe buryo uruhare rw'Imana nk'Umucamanza w'ijuru n'isi rudufasha gusobanukirwa ikibazo cy'intambara iri hagati y'icyiza n'ikibi?`

Kuba imico y'Imana ari iyera bisobanuye ko idashobora kwihanganira icyaha. Ni umugwaneza. Nyamara, icyaha kigomba gusarura ingaruka zacyo ziheruka, ari zo rupfu (Abaroma 6:23). Yahwe yashoje intambara ku cyaha, atitaye ku hantu cyaba kiri hose, haba mu Bisirayeli cyangwa mu Banyakanani. Isirayeli ntabwo yongeye kwerezwa mu kugira uruhare mu ntambara zera kurusha uko andi mahanga yari ari (Gutegeka kwa Kabiri 9:4, 5; Gutegeka kwa Kabiri 12:29, 30) ndetse n'igihe yabaga ari uburyo Imana igeza urubanza rwayo ku ishyanga ryayo ryatoranyijwe. Mu buryo butandukanye n'abandi bantu bo mu Burasirazuba bwa Hafi bo mu gihe cya kera, Abisirayeli bagezweho n' intambara yera igihe Imana yahinduraga ibintu, aho kubarwanirira, irabarwanya, yemera ko abanzi babo babakandamiza (gereranya n 'ibivugwa muri Yosuwa 7).

Igitekerezo cyose cy'intambara yera gishobora kumvikana gusa iyo kirebwe hashingiwe ku gikorwa cy'Imana nk'Umucamanza. Iyo gifashwe muri ubwo buryo, intambara Isirayeli yarwanye ikazitsinda uzibona mu bundi buryo. Ibihabanye n'intambara z'abami babaga bagamije kwihesha ikuzo, ari zo zari zimenyerewe mu isi ya kera (yemwe no muri iki gihe cyacu), intambara z'Abisirayeli ntabwo zari izo kugira ngo biheshe ikuzo, ahubwo zari izo gushimangira ubutabera bw'Imana n'amahoro mu gihugu. Ni yo mpamvu, ishingiro ryo gusobanukirwa ingingo ijyanye n'intambara yera, ari ukubanza gusobanukirwa ubutegetsi bw'Imana n'ubudahangarwa bwayo, ari byo shingiro ry'ishusho y'Imana nk'Umuneshi, nk'uko bimeze mu ishusho y'Imana nk'Umwami cyangwa Umucamanza.

Yahwe nk'Umuneshi ni na we Yahwe w'Umucamanza, wiyemeje gushyira mu bikorwa ubutegetsi bugendera ku mategeko, kubushimangira, no gukomeza bene ubwo butegetsi, kuko ari byo bigaragaza imico Ye. Ishusho y'Imana nk'Umuneshi, kimwe n'iy'Umucamanza n'Umwami, igaragaza ko Yahwe atazigera yihanganira uwigomeka kuri gahunda yashyizeho by'iteka ryose. Ni yo mpamvu umuntu ashobora guhamya ko intego y'igikorwa cya Yahwe atari intambara ubwayo, cyangwa intsinzi ubwayo, ahubwo ko ari ukongera gushimangira ubutabera n'amahoro. Buri gihe, guca imanza no kurwana intambara, cyangwa gutanga ubutabera, ni kimwe igihe Imana ari yo ikora icyo gikorwa.

`Tekereza ku kuba Imana ari Umucamanza ukiranuka udashobora kwakira ruswa cyangwa kubogama. Ni mu buhe buryo kuba Imana itazihanganira iteka icyaha, akarengane, kubabazwa kw'inzirakarengane, ndetse no kunyunyuzwa imitsi kw'abakandamizwa ari umugabane w'ubutumwa bwiza?`