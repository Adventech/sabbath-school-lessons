---
title:  Kunyagwa Cyangwa Gutsembwa?
date:   28/10/2025
---

`Gereranya ibivugwa muri iyi mirongo y'ibitabo bya Bibiliya bikurikira: Kuva 23:28-30; Kuva 33:2; Kuva 34:11; Kubara 33:52; Gutegeka kwa Kabiri 7:20; Kuva 34:13; Gutegeka kwa Kabiri 7:5; Gutegeka kwa Kabiri 9:3; Gutegeka kwa Kabiri 12:2, 3; Gutegeka kwa Kabiri 31:3, 4. Ni iki iyo mirongo igaragaza cyerekeye umugambi wo kwigarurira icyo gihugu no gutsemba abaturage bacyo?`

Umugambi Imana yari ifitiye Abanyakanani mbere na mbere ntabwo wari uwo kubatsembaho, ahubwo wari uwo kubambura ibyabo. Iyo dusuzumye imirongo igaragaza uburyo Isirayeli yagombaga kurwana izo ntambara zo kwigarurira icyo gihugu, hakoreshwa amagambo avuga ibyerekeye kwamburwa igihugu, kwirukanwa, no gutsembaho abari batuye icyo gihugu cy'Isezerano. Itsinda rya kabiri ry'amagambo yakoreshejwe agaragaza gusenya bikozwe n'Abisirayeli nka ba nyiri ubwite b'igikorwa cyo kurimbura ibidafite umumaro, nk'ibijyanye no gusenga kwa gipagani n'ibindi bintu byagombaga kurimburwa kuko nta mumaro bifite. Igihamya cyari icy'ahantu hakorerwaga imihango yo gusenga bya gipagani n'intambiro by'aho batambiraga ibitambo by'ibigirwamana ari ho hari izingiro ry'idini y' Abanyakanani.

Intambara yera yibandaga cyane cyane ku muco n'imibereho byononekaye by'Abanyakanani. Mu buryo bwo kurwanya ko wabanduza, Abisirayeli basabwaga gutsemba buri kintu cyose gishobora gukwirakwiza uwo muco mubi. Nyamara, abaturage bose b'Abanyakanani, hamwe n'abantu ku giti cyabo bamenye ubushobozi bw'Imana Isumbabyose mbere yuko kwigarurira icyo gihugu biba, cyangwa ndetse no mu gihe cy'intambara yo kucyigarurira, babashije gucika bahungira mu bindi bihugu (Yosuwa 2:9-14; gereranya n'ibivugwa mu gitabo cy'Abacamanza 1:24-26). Umugabane wonyine w'abari batuye muri Kanani bagombaga kurimbuka ni abasubiye mu migi igoswe n'inkuta, bakomeza gutsimbarara ku kwigomeka ku mugambi Imana yari ifitiye Abisirayeli, banangira imitima yabo (Yosuwa 11: 19, 20).

Nyamara, ibyo byabyukije ikibazo: niba umugambi wo kwigarurira Kanani wari uwo kumenesha abari batuye muri icyo gihugu atari uwo kubatsemba, ni ukubera iki Abisirayeli bishe abantu benshi bo muri icyo gihugu?

Isesengura ry'amasomo yo muri Bibiliya avuga ibijyanye no kwigarurira Kanani agaragaza ko umugambi nyamukuru wari uwo gutatanya abaturage b'icyo gihugu. Nyamara, umubare munini w' Abanyakanani, kimwe nk'abo muri Egiputa, banangiye imitima yabo, kubw'ibyo, bahinduka nk'abatsimbaraye ku muco wabo barimbukana na wo kuko banze kuwuzibukira.

`Ni ibihe bintu biri mu muco wanyu bigomba kurandurwa no gutsembwaho?`