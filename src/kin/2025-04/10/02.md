---
title:  Ubusobanuro bw'Ibigereranyo byo  muri Bibiliya
date:   30/11/2025
---

`Soma amasomo akurikira yerekeranye n'ibigereranyo maze ugerageze gutanga ubusobanuro bw'icyo gusobanura ibigereranyo byo muri Bibiliya ari cyo: Abaroma 5:14, 1 Abakorinto 10:1-13, Abaheburayo 8:5, n' Abaheburayo 9:23.`
 
Ayo masomo akoresha ijambo "igishushanyo" (_typos_ mu Kigiriki) cyangwa "igishushanywa" (antitypos mu Kigiriki) mu buryo bwo kugaragaza uburyo umwanditsi w'Isezerano Rishya yasobanuye isano iri hagati y'amagambo cyangwa igikorwa cyo mu Isezerano rya Kera ndetse  n'ubusobanuro bwacyo mu gihe cye, cyangwa mu gihe kizaza. 

Gusobanura ibigereranyo ni ubusobanuro bwihariye bw'abantu, ibikorwa, cyangwa imihango shushanya Yesu cyangwa ukundi kuri gukubiye mu butumwa bwiza. Igishushanyo kiba gifitanye sano n'icyo kirenguriraho, nk'uko ishusho iba yerekana umwimerere w'icyashushanyijwe, nubwo igishushanywa ari cyo kirushaho gusohoza mu buryo bwuzuye umugambi w'igishushanyo. Bityo, igishushanyo kivugwa muri Bibiliya cyakoreshwaga hakurikijwe icyitegererezo cyatanzwe n 'Imana cyabayeho mu buryo bugaragara, cyangwa cyabayeho mu buryo bw'ibitekerezo by'Imana, maze kikifashishwa mu kugaragaza ishusho y'ibizabaho mu gihe kizaza (ibyarengurirwagaho). 

Ni ingenzi gusobanukirwa ko abanditsi b'Isezerano Rishya batapfuye guha amwe mu masomo yo mu Isezerano rya Kera ubusobanuro bw'ibigereranyo uko biboneye kugira ngo bumvikanishe ibyo bashaka kuvuga. Ikigereranyo cyo mu Isezerano rya Kera buri gihe kiba gishimangirwa n 'inyandiko za Gihanuzi mbere yuko gihuzwa no gusohora kw'icyo cyashushanyaga mu Isezerano Rishya. 

`Reba uburyo Dawidi agaragara mu Isezerano rya Kera, ndetse n'uburyo ashushanywa mu Isezerano Rishya. Ni ayahe masomo dushobora kwiga yerekeranye n'uburyo gusobanura ibigereranyo gukoreshwa dushingiye kuri uru rugero?`
`a. Dawidi (Zaburi 22:2, 15- 19):` 
`b. Dawidi mushya (Yeremiya 23:5; Yesaya 9:5,6; Yesaya 11: 1-5):` 
`c.  Dawidi washushanywaga (Yohana 19:24):`

Iyo dusomye aya masomo, tubona ko Isezerano rya Kera ubwaryo ritanga uburyo bwo kugaragaza ndetse no gukoresha ibigereranyo mu Byanditswe Byera. Ni ukuvuga ko abanditsi b'Isezerano Rishya, bifashishije Isezerano rya Kera, bahumekewe na Mwuka Wera kugira ngo bakoreshe ibigereranyo byo mu Isezerano rya Kera kugira ngo bagaragaze "ukuri kw'iki gihe" (2 Petero 1: 12), by'umwihariko ukuri kwerekeye kuri Yesu n'umurimo we.