---
title:  Yosuwa, Ikigereranyo
date:   02/12/2025
---

`Dushingiye ku busobanuro bw'ibigereranyo bya Bibiliya, ni akahe kamaro k'isano yisubiramo iri hagati y'imibereho ya Mose n'iya Yosuwa? Soma Kuva 3:1,2; Yosuwa 1:1-3; Kubara 13:1, 2; Yosuwa 2:1; Kuva 3:5; Yosuwa 5:15. `

Nk'uko twabibonye mu cyumweru gishize, Yosuwa agaragazwa nka Mose mushya, usubiramo intambwe nyinshi zo kuvanwa mu Misiri, mu mibereho y'igisekuru cya kabiri. Nk'uko byagenze kuri Mose, Yosuwa na we yahawe inshingano ubwo yahuraga n'Uwiteka. Mu gihe cy'ubuyobozi bwabo bombi, ukwamamara kwa Isirayeli kwateye amahanga ubwoba. Mose ni we wari uyoboye Abisirayeli igihe bambukaga inyanja itukuru, mu gihe Yosuwa yayoboye Abisirayeli igihe bambukaga uruzi rwa Yorodani mu buryo bw'igitangaza. Abo bayobozi bombi bibukijwe akamaro ko gukebwa ndetse n'akamaro ka Pasika. Manu yatangiye kugwa iva mu ijuru mu gihe cya Mose, maze irekera aho kugwa mu gihe cya Yosuwa. Abo bayobozi bombi bategetswe gukwetura inkweto. Ukuboko kurambuye kwa bombi ni ikimenyetso cyo gutsinda kwa Isirayeli. Mose yatanze amabwiriza yerekeranye no kugabana igihugu ndetse no gushyirwaho kw'imidugudu y'ubuhungiro. Yosuwa yubahirije ayo mabwiriza. Abo bayobozi bombi bavuze amagambo yo gusezera ku ishyanga kandi bavugurura isezerano ku iherezo ry'umurimo wabo. 

`Soma mu Gutegeka kwa Kabiri 18:15-19, Gutegeka kwa Kabiri 34:10-12, Yohana 1:21, Ibyakozwe n'Intumwa 7:37. Ninde wasohoje ubuhanuzi bwa Mose bwerekeranye n'umuhanuzi umeze nka we? Ni mu buhe buryo Yosuwa ari we ugaragazwa muri iyo shusho? `

Imibereho ya Yosuwa yari ugusohora k'umugabane w'ubuhanuzi bwahanuwe na Mose (Gutegeka kwa Kabiri 18:15, 18). Nyamara, ubuhanuzi bwahanuwe na Mose bwose ntabwo bwasohoye icyo gihe. Mu busobanuro bwabwo, ubwo buhanuzi bwajyaga gusohozwa na Mesi ya wenyine. Yari azi Se neza (Yohana 1:14); yari ukuri kandi yagaragaje Imana mu kuri (Luka 10:22, Yohana 14:6, Matayo 22:16). Imana yashyize amagambo yayo mu kanwa Ke (Yohana 14:24). Bityo, imibereho ya Mose n'iya Yosuwa yahindutse ikigereranyo cya Mesiya wagombaga kuzaza, ari we Yesu. 


`Ni mu buhe buryo Yesu ari izingiro mu rugendo rwawe ugendanamo n'Uwiteka? Kuki Yesu ndetse n'ibyo yakoze bigomba kuba urufatiro rw'imibereyo yawe yose ya Gikristo?`