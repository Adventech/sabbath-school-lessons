---
title:  Yosuwa Nyakuri, Uwashushanywaga
date:   03/12/2025
---

Inkuru ya Yosuwa igomba kwigwa binyuze mu ishusho y'ubusobanuro bw'ibigereranyo. Intambara zayobowe na Yosuwa ni bimwe mu bikorwa byabaye mu mateka, bikaba bigize umugabane w'ingenzi w'amateka ya Isirayeli. Intego y'izo ntambara kwari ugutuza Abisirayeli mu Gihugu cy'Isezerano, aho bashoboraga kwishimira umurage wabo mu mahoro ndetse no gushyiraho umuryango mugari mushya hashingiwe ku mahame yo mu mategeko y'Imana.

Nyuma yaho, abanditsi b'Isezerano rya Kera, nka Yesaya, bagaragaza umurimo wa Mesiya nk'ugizwe no kuraga abantu "gakondo yabaye umwirare" (Yesaya 49:8), bakoresheje amagambo amwe n'akunze gukoreshwa mu gitabo cya Yosuwa. Nk'uko inshingano ya Yosuwa yari iyo kugabanya Abisirayeli ubutaka, Mesiya na we yagaragajwe nka Yosuwa mushya, uha Isirayeli nshya umurage wo mu buryo bwa Mwuka. 

`Soma mu Abaheburayo 3:7-4:11. Ni mu buhe buryo Isezerano Rishya ryemeza ko Yosuwa, ari we Mose mushya, ubwe ari ikigereranyo cya Yesu Kristo?` 

Abanditsi b'Isezerano Rishya bagaragaje ibiranga umurimo wa Yesu Kristo bifashishije umurimo wa Yosuwa. Nk'uko Yosuwa yageze i Kanani nyuma y'imyaka 40 yamaze mu butayu, ni ko "Yosuwa ushushanywa," ari we Yesu, yatangiye umurimo we wo ku isi nyuma y'iminsi 40 yamaze mu butayu (Matayo 4:1-11, Luka 4:1-13) ndetse n'umurimo we wo mu ijuru nyuma y'iminsi 40 yamaze mu butayu bwo kuri iyi si (Ibyakozwe n'Intumwa 1 :3,9-11; Abaheburayo 1 :2). 

Nyuma yo kubatizwa kwa Yesu muri Yorodani ("kwambuka Yorodani kwe" Matayo 3:13-17, Mariko 1:9-11), abanditsi b'Ubutumwa Bwiza bakoresheje amagambo aboneka muri Zaburi ya 2:7 na Yesaya 42:1, aboneka no muri Zaburi ivuga ibya Mesiya ndetse no mu ndirimbo ivuga iby'umugaragu w'Uwiteka wababajwe (Matayo 3:17, Mariko 1:11, Luka 3:22). Kubw'iyo mpamvu, binyuze mu mubatizo We, Yesu agaragazwa nk'umurwanyi waturutse mu ijuru uzakomeza kurwana intambara z'Uwiteka zirwanya imbaraga z'ikibi, binyuze mu mibereho yo kumvira nubwo byaba bisaba gupfa. Imibereho ye ndetse n 'urupfu rwe rwo ku musaraba byatumye Satani acibwa, bituma abanzi mu bya Mwuka baneshwa, kandi bituma abacunguwe bahabwa umurage (Abefeso 4:8; Abaheburayo 1 :4, Abaheburayo 9: 15). 

`Bisobanuye iki gushobora "kuruhukira" mu cyo Kristo yadukoreye? Ni ukuvuga, ni mu buhe buryo dushobora kwizera ko Yesu yanesheje Satani mu cyimbo cyacu?`