---
title:  Igisubizo Kirimo Kwiyoroshya
date:   10/12/2025
---

`Soma muri Yosuwa 22:21-29 mu mucyo w'ibivugwa mu Imigani 15:1. Ni iki dushobora kwigira ku gisubizo cyatanzwe n'imiryango y'iburasirazuba? `

Igisubizo cy'abaregwaga, cyari cyahuranyije kandi gifite imbaraga zingana n'iz'ikirego baregwaga, ni cyo kigize umutima w'iki gice ku bijyanye n'insanganyamatsiko n'ishusho byacyo. Kugeza ubwo, imiryango yaregwaga yari itariregura ku birego baregwaga, ahubwo yateze amatwi ibyo bayirega ituje. Bitewe n'uburemere bw'ibirego, ukwihangana kwabo kwabaye intangarugero igihe bagaragazaga ubusobanuro nyabwo bw'umugani uvuga ngo: "Gusubizanya ineza guhosha uburakari, ariko ijambo ribabaza ribyutsa umujinya." (Imigani 15:1).

Interuro itangira ukwiregura kwabo igizwe n'urukurikirane rw'amazina ahabwa Imana ya Isirayeli: Uhoraho, Imana Nyamana, Uwiteka (Yosuwa 22:22). Iyo nteruro isubirwamo inshuro ebyiri hakoreshejwe imbaraga zigenda ziyongera kuko yahindutse indahiro kugira ngo bakureho ugushidikanya ndetse n'ibirego by'ibinyoma byari gutuma habaho intambara muri Isireyeli. Bemezwaga n'imitima yabo ko Imana izi neza kandi isobanukiwe uko ibintu byari bimeze, kandi bari biringiye ko izo ntumwa na zo ari ko ziza kubibona. Imiryango ibiri n'igice na yo yari isobanukiwe ko hari ibyo bagombaga gusobanura imbere y'Uwiteka kuko yahamagaye Uwiteka ngo aze guhora (gereranya no Gutegeka kwa Kabiri 18:19, 1 Samweli 20:16) niba bahamwa n'icyaha koko.

Hakurikiyeho ihishurwa ritangaje, ku ruhande rumwe ryagaragazaga urufatiro rw'uko ikirego kitari gifite ishingiro (igicaniro ntabwo gishobora gukoreshwa nk'ahantu ho gutambira gusa), kandi ku rundi ruhande, ryagaragaje impamvu yabo nyakuri. Ubwoba bwo gutandukana na Isirayeri ni yo mpamvu nyamukuru yabateye gukora icyo gikorwa aho kuba ubuhakanyi. Bityo, kubaka igicaniro ntabwo ari igihamya kigaragaza ubuhakanyi, nk'uko abantu babyibwiraga. Mu by'ukuri, ikinyuranyo cy'ibyo ni cyo kuri: bakoze ibyo kubwo kubaha Uwiteka, nk'uko imiryango y'iburengerazuba yabigenje. Ishingiro nyakuri ry'ubumwe bwa Isirayeli ntabwo ari aho yari iherereye cyangwa aho gakondo yabo yagarukiraga, ahubwo ryari ukumvira ibyo Uwiteka abasaba.

Icyari kiraje ishinga imiryango y'iburengerazuba bwa Yorodani cyagaragarijwe mu munezero nyawo bagize ubwo gukiranuka kw'imiryango y'iburasirazuba kwashimangirwaga. Aho kumva ko batsinzwe n'ibitekerezo bya bene wabo, bagaragaje umunezero nyawo w'uko ibyo bakekaga bitari byo. Intambara yari itakibaye muri Isirayeli kandi ubumwe bw'igihugu bukomeza gusigasirwa.

`Ni gute witwara mu birego by'ibinyoma? Sangiza abandi amwe mu mahame ayobora imyitwarire yawe. Soma amasomo akurikira kugira ngo agufashe gusubiza iki kibazo: Zaburi 37:3, 34, 37.`