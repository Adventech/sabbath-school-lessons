---
title:  Kwiyemeza
date:   07/12/2025
---

`Soma muri Yosuwa 22:1-8. Ni iki aya masomo atubwira cyerekeranye no kwiyemeza kw' Abarubeni, Abagadi ndetse n'igice cy'ab'umunyango wa Manase?`

Yosuwa yemeza ko imiryango yo hakurya ya Yorodani yashohoje ibyo Mose yari yarayitegetse byose ndetse n'ibyo Yosuwa ubwe yari yarayitegetse byose, bisobanuye ko iyo miryango yitangiye umurimo wari uhuriweho n'Abisirayeli bose. Abari bagize iyo miryango bafatanyije na bene wabo kurwana "iminsi myinshi," ari byo bisobanuye mu by'ukuri imyaka iri hagati y'itandatu n'irindwi (Gereranya Yosuwa 11 :18, Yosuwa 14:10, Gutegeka kwa Kabiri 2:14). Abagore babo ndetse n'abana babo bari barasigaye mu ngo, iburasirazuba bwa Yorodani, ariko biyemeza kurwanana ubudahemuka bafatanyije na bene wabo, bahangana n' ibyago byo gukomerekera ku rugamba ndetse no kugwayo.

Iyo mirongo igaragaza, mu buryo buziguye, akamaro k'ubumwe bw'ishyanga ndetse n'ubw'igihugu. Ayo masomo kandi ategura inzira y'inkuru ikurikiraho, ari yo yerekeranye n'ubumwe. Mbese imiryango y'Abisirayeli yajyaga gukomeza kunga ubumwe, hatitawe ku rugabano rukomeye uruzi rwa Yorodani rwari rwarashyize hagati yabo? Mbese bajyaga kwemera ko aho bari batuye hatandukanye hagaragara mu bibaranga, cyangwa bajyaga kwemera ko kuba baramya Imana imwe bituma bakomeza kuba ishyanga ryayo ryatoranyijwe, ryunze ubumwe kandi rifite imbaraga riri munsi y'ubuyobozi bwayo?   

Yosuwa asobanura uburyo bumwe rukumbi ubwo budahemuka bwashobotse: ntabwo bakoreraga bagenzi babo b' Abisirayeli ahubwo bakoreraga Uwiteka ubwe, wabahaye inshingano.

Mu Isezerano Rishya, tuhabona ihame rimeze nk'iryo. Intumwa Pawulo yahuguriye Abakristo gukora nk'abakorera Imana, badakorera abantu (Soma Abefeso 6:7, Abakolosayi 3:23, 1 Abatesalonike 2:4). Ni uwuhe muhamagaro uriho waruta uwo gukorera Umuremyi w'ijuru n'isi?

Mu mibereho ya buri munsi, akenshi duhura n'ingorane ndetse n'ibirushya bishobora kuduca intege mu buryo bworoshye kandi bigatuma dushaka kureka urugamba. Rimwe na rimwe biba byoroshye ko tubigenza dutyo. Ariko dushobora kwiyambaza imbaraga z'Uwiteka, wadusezeraniye ko azabana natwe kandi akadushoboza gukora icyo adusaba gukora. Nidukomeza kuzirikana umuhamagaro wacu twashyizwe imbere, tuzagira ubutwari bwo gukomeza tujya imbere, nubwo ingorane n'ibiduca intege bitazabura, kandi ibyo bigize umugabane wo kubaho kwacu hano kuri iyi si nk'abantu baguye.

`Yosuwa 22:5, 6 hagaragaza ko Yosuwa yasabye imiryango yari igiye ngo izakomeze kuba indahemuka ku Uwiteka, maze abahesha umugisha. Mbese imibanire yacu n'abandi mu itorero yamera ite iyaba twasabiranaga kuruta uko tubikora ubu?`