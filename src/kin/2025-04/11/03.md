---
title:  Ibirego
date:   08/12/2025
---

`Soma inkuru y'imiryango yagarutse iboneka muri Yosuwa 22:9-20. Ni ibihe birego imiryango y'iburengerazuba bwa Yorodani yaregaga imiryango y'iburasirazuba? Ni ku ruhe rwego ibyo birego byari bifite ishingiro?`

Ibihabanye n'umurongo wa 1, aho imiryango y'iburasirazuba bwa Yorodani yitwa amazina asanzwe (Abarubeni, Abagadi n'andi), aha hakoreshejwe imvugo itandukanye n'iyo: "abahungu ba Rubeni, abahungu ba Gadi n'ab'igice cy'umuryango wa Manase" ibyo bikaba bihabanye no kuvuga ngo 'abahungu ba Isirayeli (Yosuwa 22: 11 ), muri ubwo buryo bikaba bigaragaza irindi tsinda.

Muri iyo nkuru, imvugo ngo "iteraniro ryose ry' Abisirayeli" irengurira gusa ku miryango icyenda n'igice y'iburengerazuba bwa Yorodani, bikaba bishyimangira umworera wari wiyongereye hagati y'ayo matsinda uko ari abiri.

Mu by'ukuri, ikibazo cy'ingenzi kiri mu nkuru ikurikiraho ni ukwibaza niba imiryango y'iburasirazuba bwa Yorodani ishobora gufatwa nk' Abisirayeli. Dushobora gutekereza ko iyo nkuru yarangiye neza; nyamara haje kuvuka impagarara ubwo byavugwaga ko imiryango y'iburasirazuba yubatse igicaniro kuri Yorodani. Aha, ntabwo imirongo igaragaza impamvu y'icyo gikorwa, nta nubwo isobanura akamaro k'icyo gicaniro cyangwa igikorwa runaka gifitanye isano na cyo. Urujijo ku bijyanye n'ubusobanuro rurushaho kwiyongera, ndetse bigakabya iyo dusubije amaso inyuma tukareba bambuka Yorodani bwa mbere, mu gice cya 3 n'icya 4, aho Abisirayeli bose begereye inkombe ya Yorodani kugira ngo bambuke uruzi ngo binjire mu gihugu nyirizina cya Kanani. Aha ngaha igice cy' Abisirayeli cyageze mu karere ka Yorodani, ariko noneho baragira ngo bambuke umugezi bagana mu cyerekezo gitandukanye n'icyo barimo.

Muri ibyo bihe byombi, hashinzwe amabuye. Amabuye ya mbere yari urwibutso, mu gihe aya kabiri afatwa nk'igicaniro cyiza cyane. Ikibazo kitabura kwibazwa ni iki: "Mbese ayo mabuye asobanuye iki?" (Gereranya Yosuwa 4:6, 22). Mbese iki gicaniro cyubakiwe gutambirwaho ibitambo cyangwa cyari urwibutso gusa? Mbese iyi miryango yindi yari yatangiye kugwa mu bahakanyi? Kutagisha inama Yosuwa, Eleyazari cyangwa abayobozi b'imiryango byatumye habaho kusobanukirwa nabi gushobora kugeza abantu ku makimbirane akomeye.

`Ni iki Yesu ndetse na Pawulo baba bavuga iyo batuburira ko tudakwiriye gucira abandi imanza? Soma muri Luka 6:37, Yohana 7:24, 1 Abakorinto 4:5. Kuki byoroshye cyane kwihutira gufata imyanzuro mibi yerekeranye n'impamvu zateye abandi bantu gukora ibintu runaka?` 