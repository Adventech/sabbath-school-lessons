---
title:  Gukemura Amakimbirane
date:   11/12/2025
---

`Soma muri Yosuwa 22:30-34. Ni mu buhe buryo ibi byabaye byose bitwigisha uburyo bwo gukemura amakimbirane ndetse n'uburyo bwo gusigasira ubumwe mu itorero? (Gereranya ibivugwa muri Zaburi 133; Yohana 17:20-23; 1 Petero 3:8, 9).`

Inkuru yo muri Yosuwa 22 ikubiyemo amahame menshi yo kuganira ashobora gukoreshwa mu mibanire y'abantu ya buri munsi mu muryango, mu itorero, ndetse no mu muryango mugari.

1. Iyo ibintu bitagenda neza, cyangwa bisa n'ibigenda nabi, ikintu cyiza cyo gukora ni ukubiganiraho aho guceceka kugeza ubwo bisandara. Ni byiza ku bantu b'Imana kudakomeza kuba ba ntibindeba igihe ibibazo bivutse. Nibyo koko; iyo imiryango yo hakurya ya Yorodani iza kuba yarasobanuye icyo yari igamije ubwo yubakaga igicaniro, ikibazo cyose cyashoboraga kuba cyarakemutse.

2. Nubwo umuntu yaba yemezwe n'umutima we ko ibitekerezo bye ari bizima, si byiza kwihutira gufata umwanzuro. Imiryango y'iburengerazuba yihutiye kwizera ibihuha byageze mu matwi yabo ndetse no gufata umwanzuro mubi uvuga ko imiryango y'iburasirazuba bwa Yorodani yamaze guhakana.

3. Vuga ku kibazo nyacyo kandi wabonye mbere yo gufata umwanzuro. 

4. Gira ubushake bwo kugira ibyo uhara kugira ngo ugere ku bumwe. Imiryango y'iburengerazuba bwa Yorodani yari ifite ubushake bwo guhara umugabane w'ubutaka bwabo kugira ngo bacumbikire indi miryango, niba kuba ku rundi ruhande rwa Yorodani yari impamvu y'icyo bibwiraga ko ari ubuhakanyi.

5. Igihe ushinjwa ibinyoma cyangwa ibyo ushinjwa bikaba ari ukuri, tanga igisubizo kirimo kwiyoroshya gihosha uburakari. Gusubirisha ikirego ikindi kirego ntabwo bizigera bigeza abantu ku mahoro. Gerageza kumva abandi mbere yuko ushaka ko bakumva.

6. Igihe amahoro agarutse, jya unezerwa kandi ushimire Imana. Ni byiza cyane kubona ko umugabane w'iteraniro rya Isirayeli wagize umunezero nyakuri ubwo bamenyaga ibyerekeranye n'impamvu yateye imiryango ibiri n'igice gukora ibyo yakoze. Ntabwo bari batewe ishema cyane n'umwanzuro bari bafashe, kuko batari bashoboye kwemera ko bari bafuditse mu kubatekereza nabi batyo.

Iyo imiryango y'iburasirazuba bwa Yorodani iba yarahakanye, abantu bo muri Isirayeli bari gukora ibyo isezerano ryateganyaga. Ubumwe ntabwo bushobora kuba igitekerezo cyo gupfobya ukuri cyangwa kureka amahame ya Bibiliya. Ahubwo, igihano cy'itorero buri gihe gikwiriye kuba amahitamo ya nyuma (ntabwo ari amahitamo ya mbere), nyuma yuko ubwiyunge ndetse n'ubufasha bwa Pasitoro bushingiye ku Ijambo ry'Imana butagize icyo bugeraho. Mbega ukuntu amatorero yacu yatandukana n'uko ameze, iyaba aya mahame yoroheje yakurikizwaga mu buryo budahindagurika?