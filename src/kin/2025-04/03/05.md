---
title:  Kwibagirwa
date:   15/10/2025
---

`Soma Yosuwa 4:20-24 uhagereranye n'ibivugwa mu mirongo yo muri Bibiliya ikurikira: Abacamanza 3:7; Abacamanza 8:34; Zaburi 78:11; Gutegeka kwa Kabiri 8:2, 18; Zaburi ya 45:17. Ni ukubera iki ari ingenzi kwibuka ibikorwa bikomeye Uwiteka Imana yakoze?`

Reba uburyo ibinyazina ngenera ngenga bigenda bihinduka muri Yosuwa 4:23. Amazi y'uruzi rwa Yorodani bivugwa ko yakamiye imbere "yanyu", ni ukuvuga imbere y'Abisirayeli bose bari bamaze kwambuka Yorodani. Bitandukanye n'ibyavuzwe bambuka Inyanja Itukura, bivugwa ko Inyanja Itukura Uwiteka Imana yayikamirije imbere "yacu" kugeza aho twambukiye, ku bari bakiriho bo mu gisekuru cya mbere babonye urugendo rwo Kuva mu Misiri. Ibyo bikorwa byombi byabonywe n'abantu b'ibisekuru bibiri bitandukanye byari bifite ubusobanuro bumwe, ari byo byashoboje igisekuru cya kabiri, binyuze mu buhamya bw'ababyeyi babo, kongera kumenya ubusobanuro bwo kwambuka Yorodani.

Muri rusange, dukunze kubona ko kwibagirwa ari ikintu gisanzwe kiranga abantu bose. Nyamara kandi, kwibagirwa mu buryo bwa mwuka bishobora kugeza umuntu ku ngaruka zikomeye.

Ndetse no muri iki gihe, niba dushaka gukomeza indangagaciro zacu nk'abantu dufite umuhamagaro udasanzwe, tugomba gushyiraho ibihe bihora bitwibutsa, aho twavuye, abo turi bo, n'impamvu itumye turi hano.

`Soma mu 1 Abakorinto 11:24, na Yohana 14:26. Ni ukubera iki ari ingenzi guhora tuzirikana icyo Kristo yadukoreye? Mbese ni ikihe kindi cyaba gitite agaciro, turamutse tudafite icyo?`

Ellen G. White yari asobanukiwe neza ko iyo tutagendeye mu mucyo w'ibikorwa ndetse n'ihishurirwa by'Imana byo mu gihe cyatambutse, byanze bikunze, tuzatakaza umwete wo gukomeza gukora inshingano zacu zo mu gihe kizaza: "Ntabwo tugomba gutinya ahazaza, keretse twibagiwe uburyo Imana yatuyoboye mu gihe cyashize, n'ibyo yatwigishije mu mateka yacu." -Ellen G. White, _Life Sketches_, P. 196.

`Nubwo ari ingenzi kwibuka iby'igihe cyashize n'iby'Imana yadukoreye mu mibereho yacu, ni iyihe mpamvu tugomba kugirana umushyikirano na yo umunsi ku wundi dutekereza ku rukundo rwayo no muri iki gihe?`