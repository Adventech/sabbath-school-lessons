---
title:  Imana Ihoraho Ikora ibitangaza
date:   13/10/2025
---

`Soma mu gitabo cya Yosuwa 3:6-17. Ni iki kwambuka Yorodani mu buryo bw'igitangaza bitubwira cyerekeye imiterere y'Imana dukorera?`

Mu gitabo cya Yosuwa 3:5, kwambuka Uruzi rwa Yorodani byasobanuwe n'ijambo ry'Igiheburayo '_niphla'ot_', risobanura "ibitangaza, ibikomeye," ubusanzwe biganisha ku bushobozi, ku bikorwa ndengakamere by'Imana kandi bikaba bigaragaza umwihariko wayo (Zaburi 72:18, Zaburi 86:10). Hanyuma y'aho, Abisirayeli basubiye muri ibyo bitangaza babyibazaho, bituma bahimbaza Imana (Zaburi 9:1) maze bayamamaza mu mahanga (Zaburi 96:3). Ibyago byatejwe Misiri (Kuva 3:20, Mika 7:15), kwambuka Inyanja Itukura, n'ubuyobozi bw'Imana mu butayu (Zaburi 78:12-16) byasubirwagamo bivugwa nk' ibyo bitangaza.

Abanditsi ba Bibiliya bari bazi kandi bahamya ukuri k'uko Imana yaremye isi itigera igira aho ihezwa cyangwa ikumirwa n'ibyo yaremye. Nta kiyinanira kugeraho, Iratangaje (Yeremiya 32:17). Izina ryayo n'imiterere yayo biratangaje (Abacamanza 13:18), kuyisobanukirwa birenze intekerezo zacu.

Mu kuyigereranya n'imana z'andi mahanga, zidashobora gukiza (Zaburi 96:5, Yesaya 44:8), Imana ivugwa na Bibiliya ni "Imana Nzima, ikora kandi iriho, abayiyobotse bashobora kuyiringira kuko bazi ko ishoboye kubatabara no kubarwanirira.

Umuhanuzi Zekariya yakoresheje imvugo nk'iyo (ikomoka ku gicumbi kimwe nk'icy'ijambo _niphla'ot_) igihe yatekerezaga ku hazaza ha Isirayeli nyuma yo kuva mu buhungiro i Babuloni. Yabonye ko Yerusalemu izongera kubakwa kandi ko abasaza n'abakecuru bazongera kuboneka mu nzira z'i Yerusalemu kandi ko abahungu n'abakobwa bazongera gukinira mu mayira yo muri wo. Mu gihe abari batuye muri uwo murwa bari bakibona ibimenyetso byo gusenyuka kwawo, Zekariya yatangaje aya magambo: "Uwiteka Nyiringabo aravuga ati: 'Nubwo bizatangaza abantu bazaba basigaye muri iyo minsi, mbese nanjye byantangaza?' Ni ko Uwiteka Nyiringabo abaza. Uwiteka Nyiringabo aravuga ati: 'Dore nzakiza abantu banjye mbakure mu gihugu cy'Iburasirazuba no mu cy'iburengerazuba, nzabazana bature muri Yerusalemu imbere; bazaba abantu banjye, nanjye nzaba Imana yabo mu by'ukuri no mu byo gukiranuka." (Zekariya 8:6-8).

`Soma muri Luka 18:18-27. Ni mu buhe buryo igisubizo Yesu yahaye abigishwa be kigufasha kwiringira Imana kubyo ubona ko bidashoboka?`