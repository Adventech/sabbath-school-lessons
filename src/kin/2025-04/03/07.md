---
title:  Ibindi Byo Kwigwa no Kuzirikanwa
date:   17/10/2025
---

Soma igitabo cyanditswe na Ellen G. White cyitwa _Abakurambere n'Abahanuzi_, igice cya 44 (Bambuka Yorodani) pp. 404-408.

"Iga witonze imibereho y'Abisiraheli mu rugendo rwabo bajya i Kanani. Iga igice cya gatatu n'icya kane by'igitabo cya Yosuwa, wandika ibijyanye n'imyiteguro yabo n'uburyo bambutse Yorodani bakagera mu gihugu cy'isezerano. Dukwiriye kwiga ibyo bintu tubishyizeho umutima, twiyibutsa inyigisho Uwiteka Imana yigishije ubwoko bwe bwo mu gihe cya kera. Noneho kuri twebwe, nk'uko yari yaragennye ko bikwiriye kumera kuri bo, inyigisho zo mu Ijambo rye zizahora ari nziza kandi zinejeje."-Ellen G. White Comments, _The SDA Bible Commentary_, vol, p. 994.

"Isirayeli yo muri iki gihe iri mu kaga karushijeho gukomera ko kwibagirwa Imana no gushorwa mu gusenga ibigirwamana kurusha uko ubwoko bwayo bwo mu gihe cyashize bwabigenje. Ibigirwamana byinshi bisengwa ndetse n'abavuga ko bakomeza Isabato. By'umwihariko, Imana yabwiye ubwoko bwayo bwa kera kwirinda gusenga ibigirwamana, kubera ko iyo baza kuyoba bakareka gukorera Imana nzima, umuvumo wayo wari kuba kuri bo. Ku rundi ruhande, iyo baza kuyikundisha umutima wabo wose, n'ubugingo bwabo bwose, n'imbaraga zabo zose, yari kubaha umugisha mwinshi usaze haba mu ntonga no mu bigega, kandi igakura indwara hagati muri bo". -Ellen G. White, _Ibihamya by'Itorero_ (Umuzingo wa 1) p. 505.

**IBIBAZO:**

`Mu itsinda ryanyu ry'Ishuri ryo ku Isabato nimwungurane ibitekerezo ku bijyanye no kwambuka Yorodani mu buryo bw'igitangaza. Wasobanura ute ibitangaza? Wavuga ko ari iyihe mpamvu bisa nk'aho Imana itagikora ibitangaza muri iki gihe?`

`Ni mu buhe buryo bufatika wavuga mu itsinda ryanyu bwakumira kwibagirwa mu buryo bwa mwuka, byaba ku muntu ku giti cye cyangwa nk'itorero? Mu gihe ari ingenzi ko tugirana umubano uhamye n'Imana, kandi ntitwubakire imibereho yacu ya Gikristo ku bikomeye byabayeho mu gihe cyashize, ni mu buhe buryo dushobora gukomeza kwifashisha imibereho yacu yo mu gihe cyashize nk'urwibutso rutwibutsa iby'Imana yakoze mu mibereho yacu?`

`Utekereza ute uburyo, ku ruhande rumwe, Isabato ishobora kudufasha kwibuka ubutabazi bw'Imana mu mibereho yacu, kandi no ku rundi ruhande, ikaduha umusogongero w'ikiruhuko twasezeraniwe turi mu bwami Bwayo? Ni mu buhe buryo Isabato itatwerekeza kubyo tugomba kwibuka gusa ahubwo no kubyo dushobora kuzagira mu gihe kizaza?`