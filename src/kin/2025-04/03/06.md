---
title:  Hakurya ya Yorodani
date:   16/10/2025
---

"Yahinduye inyanja ubutaka; Kandi bambukishije uruzi ibirenge. Aho ni ho twishimiye muri Yo" (Zaburi 66:6).

Kwambuka Inyanja Itukura no kwambuka Uruzi rwa Yorodani, byombi bigaragaza ibihe bishya mu mateka ya Bibiliya, kandi byombi bikubiyemo ubusobanuro bw'ikigereranyo (soma Zaburi 66:6, Zaburi 114:1-7, 2 Abami 2:6-15). Ubusanzwe, mu Isezerano rya Kera hari amasomo ahuza ibyo bikorwa byombi byo kwambuka, atanga ubusobanuro burenze umwimerere washyizweho. Muri Zaburi ya 66:6, umunyezaburi yahimbaje igikorwa cy'Imana cyo gucungura mu mibereho ye (Zaburi 66:16-19) avuga ku ngero zo mu mateka zo kwambuka Inyanja Itukuru n'uruzi rwa Yorodani.

Zaburi 114 na yo ihuza ibyo bikorwa byombi, atari uko umwanditsi atabonye itandukaniro ry'uburyo byakurikiranye, ahubwo bitewe nuko inyigisho zabyo mu bijyanye n'iyobokamana zifite aho zihuriye. Ni yo mpamvu ibyo bikorwa byombi bifatwa nk'ibigira icyo bihindura ku mibereho ya Isirayeli, kuva bava mu bubata bajya mu mudendezo, bava mu buzererezi batagira igihugu bagera muri gakondo yabo. Muri izo Zaburi, ingero zigaragaza kwambuka zigaragaza impinduka umwanditsi yagaragaje zo kuva mu gukandamizwa, ubukene, kutagira shinge na rugero, no mu gusuzugurwa, bagera aho bafite umutekano, imibereho myiza, agakiza n'icyubahiro. Aho kuri Yorodani ni na ho Eliya yazamuriwe mu ijuru mu buryo bw'igitangaza gisa n'icyanditswe mu gitabo cya Yosuwa. Kuri Eliya, kwambuka Yorodani byazanye impinduka ikomeye mu mibereho ye: yazamuwe mu ijuru. Kuri Elisa, iyo mpinduka yamubereye iy'ingenzi: umufasha w'umuhanuzi (1 Abami 19:21) yaje guhinduka umuhanuzi w'ishyanga (2 Abami 2:22).

`Soma Matayo 3:16, 17 na Mariko 1:9. Ni mu buhe buryo abo banditsi b'Isezerano Rishya batanga ubusobanuro bw'ibya Mwuka kandi bw'ikigereranyo bw' Uruzi rwa Yorodani?`

Umurimo Yesu yakoreye ku isi, nk'Uhagarariye Isirayeli, ukurikiza icyitegererezo cy'amateka ya Isirayeli ya kera. Yesu yambutse "Inyanja Itukura" na "Yorodani." Yahamagariwe kuva muri Egiputa nyuma y'itegeko ryo gupfa (Matayo 2:14-16), amara iminsi 40 mu butayu (Matayo 4:2) bisa n'imyaka 40 Abisirayeli ba kera bamaze mu butayu nko kuva mu mibereho ye yihariye ajya mu murimo kumugaragaro, yabatirijwe muri Yorodani (Matayo 3:16, 17; Mariko 1:9).

`Hanyuma, mu Abaheburayo 3-4 hagaragaza ikimenyetso cyo kwambuka Yorodani kandi hakagaragaza inzira yo kwinjira muri Kanani nk'ibicurera â€œikiruhuko cy'ubuntu" Abakristo binjiramo binyuze mu kwizera.`