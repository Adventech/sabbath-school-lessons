---
title:  Inzibutso z'Ubuntu bw'Imana
date:   11/10/2025
---

### Aho icyigisho cy'iki cyumweru gishingiye:
Yosuwa 3; Kubara 14:44; Luka 18:18-27; Yosuwa 4; Yohana 14:26; Abaheburayo 4:8-11.

> <p>Icyo kwibukwa:</p>
> "Kuko Uwiteka Imana yanyu yakamije amazi ya Yorodani imbere yanyu, kugeza aho mwambukiye, nk'uko Uwiteka Imana yanyu yagize inyanja itukuru, ubwo yayikamirije imbere yacu kugeza aho twambukiye; kugira ngo amahanga yose yo mu isi amenye ko Uwiteka agira amaboko akomeye, bajye batinya Uwiteka Imana yanyu iteka ryose." (Yosuwa 4:23, 24).

Umupolisi yatanze ikimenyetso cyo guhagarara. Yohana yagombaga guhagarika imodoka. Umupolisi yasabye Yohana kumwereka uruhushya rwe rwo gutwara ibinyabiziga (perimi), ariko byaje kugaragara ko Yohana yari yibagiriwe mu biro bye agakapu abikamo uruhushya rwo gutwara ibinyabiziga. Yohana yasobanuye uko byagenze, maze umupolisi amubaza icyo akora. Yohana yamushubije ko ari umwarimu wigisha muri kaminuza. Umupolisi yamwandikiye amande (amafaranga y'igihano), ariko amusaba kutayafata nk'igihano.

Umupolisi yaramubwiye ati: "Aya mafaranga ugiye gutanga azajya ahora akwibutsa ko udakwiriye kwibagirwa uruhushya rwo gutwara ibinyabiziga igihe cyose ugiye gutwara imodoka. Mugire umunsi mwiza!"

Nk'abantu, dukunze kwibagirwa ibintu tudakunze kubona buri gihe. Twibagirwa guhamagara umuntu waduhamagaye kuri telefone akatubura, gusubiza abatwandikiye kuvomera ibihingwa byacu, kohereza ubutumwa bwifuriza bagenzi bacu isabukuru nziza, n'ibindi. Urwo rutonde rushobora gukomeza. Nyamara kandi, kwibagirwa ibyo dukeneye mu bya mwuka bishobora kutugiraho ingaruka zikomeye zirenze izo gucika ibihano, by'umwihariko kubera ko ibyo birebana n'iherezo ryacu ry'iteka ryose.

Nimureke twigire hamwe ibyerekeranye no kwambuka Yorodani kw'Abaheburayo maze turebe icyo dushobora kwigira ku byababayeho.