---
title:  Ibuka
date:   14/10/2025
---

`Soma Yosuwa 4. Ni ukubera iki Imana yasabye Abisirayeli kubaka urwibutso?`

Ayo mabuye yagombaga kuba "ikimenyetso." Ijambo ry'Igiheburayo '_ot_' akenshi rikunze guhuzwa n'ijambo "igitangaza" (ikintu gitangaje) kandi rishobora gusobanura ibikorwa bitangaje bikorwa n'Imana (ongera usome ingingo y'ejo hashize), nk'ibyago cumi byatejwe Misiri (Kuva 7:3, Gutegeka kwa Kabiri 4:34). Rishobora no kugira ubusobanuro "bw'ikimenyetso" cyangwa "ishusho," nk'ikimenyetso kigaragarira inyuma cy'ukuri kwimbitse cyangwa ikintu cy'ubwiru utasobanukirwa mu buryo bworoshye. Nk'urugero, umukororombya ni "ikimenyetso" cy'isezerano (Itangiriro 9:12, 13); amaraso yasizwe ku nkomanizo z'imiryango y'amazu y'Abisirayeli na yo yitwa "ikimenyetso" (Kuva 12:13); mu buryo bw'umwihariko, Isabato na yo ni "ikimenyetso" cy'Irema kigaragaza kubaho kw'Imana (Kuva 31:13, 17; Ezekiyeli 20:12).

Aha ngaha, ikimenyetso gikora nk'urwibutso, cyibutsa buri gisekuru ibyerekeranye n'igitangaza cyo kwambuka Yorodani. Ijambo _urwibutso_ (_zikkaron_) rikomoka ku ijambo _zakar_, risobanura "kwibuka," birenze kwibuka gusa igikorwa cyigeze kubaho. Risobanura kwibuka bikurikiwe n'igikorwa nyacyo (Gutegeka kwa Kabiri 5:15, Gutegeka kwa Kabiri 8:2). Gushyiraho ikimenyetso cy'amabuye (Itangiriro 28:18-22) n'imihango byatumye hibazwa ibibazo (Kuva 12:26, 27; Gutegeka kwa Kabiri 6:20-25) byari ibintu bisanzwe mu Isezerano rya Kera. Aho guhora hasubirwamo ibitangaza, Imana yashyizeho inzibutso zituma abantu bibuka ibikorwa bitangaje by'Imana bigatuma bahita babona ibisubizo by'ukuri. Ni yo mpamvu rero, ikimenyetso "gihoraho", kugira ngo cya gitangaza cy'lmana gihore mu bitekerezo by'abantu bayo iteka ryose.

Ikibazo cy'ingenzi cyagombaga kwibazwa n'ibisekuru byo mu gihe kizaza eyari kuba gifite akamaro gakomeye cyane kuko buri wese yashoboraga kukibaza mu buryo bwe: "Ariya mabuye ni iki kuri mwe?" Buri gisekuru gishya kigomba kumenya ubusobanuro bw'ayo mabuye n'impamvu ari aho hantu. Kwizera Imana ikora ibitangaza byashoboraga kuguma mu ntekerezo za buri gisekuru gishoboye kwimenyera ubwacyo ubusobanuro bw'ibikorwa bikomeye kandi bitangaje bya Yahwe. Bene uko kwizera gutuma habaho itandukaniro rinini hagati yo kwizera imihango ishingiye kuri Bibiliya, no kuba abanyamihango gusa, idini ipfuye y'igisekuru kiriho, idakomora ku gaciro k'umwimerere no gukundwa. Ku iherezo, dukeneye kugira kwizera gushingiye kuri Bibiliya kukaba ukwacu. Nta muntu n'umwe, by'umwihariko abakurambere bacu, ushobora kwizera mu mwanya wacu.

`Ni izihe nzibutso, ibyo wibuka ku giti cyawe, mu rugendo rwawe n'Imana rawe, zigufasha kwibuka iby'lmana yagukoreye?`