---
title:  Umudendezo Wo Guhitamo Uwo Muzakorera
date:   23/12/2025
---

Nk'umuyobozi nyakuri kandi ukiranuka, Yosuwa yubaha umudendezo w'abantu be kandi akifuza ko Isirayeli ikorera Uwiteka bivuye mu mahitamo yabo aho kubikora ku gahato. Iyo ni yo ngingo yibandwaho mu mikoreshereze y'inshinga "guhitamo" (Yosuwa 24:22). Mu yindi mirongo, ijambo '_bakhar_, " guhitamo" rigaragaza uburyo Yahwe yatoye Isirayeli (Gutegeka kwa Kabiri 7:6,7; Gutegeka kwa Kabiri 10:15; Gutegeka kwa Kabiri 14:2). Isirayeli ifite umudendezo wo gusubiza Yahwe ngo "Oya" nyuma yo gutoranywa n'Imana kwabo, ariko ibyo ntibyari kuba bifite ishingiro kandi ntibyari kuba byumvikana. Abisirayeli bashobora kubwira Imana bati: "Yego," maze bagakomeza kubaho, cyangwa bakayitera umugongo, maze bakarekeraho kubaho.

`Ni iki Abisirayeli basubije ku cyo Yosuwa yabasabaga? (Yosuwa 24: 16-18). Utekereza ko ari iyihe mpamvu yateye Yosuwa kwifata nk'uko yifashe ku gisubizo bari batanze? (Yosuwa 24: 19-21 ).`

Mu gisubizo cyabo cyiza bidasubirwaho, Abisirayeli bemeraga ko Imana y'abakurambere ndetse na basekuruza babo ari "Imana yabo" (Yosuwa 24: 17, 18), bashakaga gukorera bafite umutima witanze rwose. Nyuma y'uko kwemeza kuzira amakemwa ko bazaba indahemuka, twari kwitega amagambo meza ya Yosuwa yo kubakomeza no kubatera umwete. Nyamara, si ko byagenze. Ikiganiro cyabaye hagati ya Yosuwa n'abo bantu cyahinduye icyerekezo ku buryo Yosuwa yasaga n'uri gukora umurimo wo kuvugira umwanzi. Yabaye nk'uretse kuvuga iby'uburinzi bw'Imana bwuzuye ubuntu bwo mu gihe cyashize, maze atangira gusa n'utera Abisireyeli ubwoba abereka ko gukorera Imana bitoroshye.

Yosuwa yari azi ukudashikama kwaranze abo mu gisekuru cya mbere, bari barasezeranye kubaha Imana mu buryo bumeze nk'ubwo (Kuva 19:8, Kuva 24:3, Gutegeka kwa Kabiri 5:27), nyamara bibagiwe amasezerano yabo bakimara kuyavuga (Kuva 32). Bityo, binyuze mu magambo ateguwe neza, Yosuwa ashaka kumenyesha Abisirayeli ibintu byinshi. Icya mbere, icyemezo cyo gukorera Imana ni icyemezo gikomeye. Cyajyaga guha ishusho ishyanga ryose hakurikijwe icyo Imana ibahishuriye. Imigisha ituruka mu gukurikira iyo ntego iragaragara, nyamara ingaruka zo kuturnvira na zo zigomba gusobanuka mu buryo bwuzuye. Kubabarirwa ibyaha ntabwo ari uburenganzira umuntu adashobora kwamburwa ahubwo ni igitangaza cy'ubuntu bw'Imana. Icya Kabiri, icyemezo cy' Abisirayeli cyo gukorera Imana cyagombaga kuba icyemezo cyabo bwite, atari ikintu bahatiwe n'umuyobozi, ndetse na Yosuwa ubwe.

Icya gatatu, Isirayeli igomba gusobanukirwa ko abantu badashobora gukorera Imana mu mbaraga zabo bwite. Gukorera Imana ntabwo bigerwaho kubwo kwihatira gukora ibiteganywa n'isezerano, ahubwo bigerwaho binyuze mu mushyikirano umuntu ku giti eye agirana n'Imana ikiza (gereranya Kuva 20: 1,2; Gutegeka kwa Kabiri 5:6, 7).