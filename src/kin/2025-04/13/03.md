---
title:  Mu Kuri Mutaryarya
date:   22/12/2025
---

`Ni iki Yosuwa yasabye Abisirayeli gukora? (Yosuwa 24:14, 15). Gukorera Uwiteka mu kutaryarya no mu kuri?`

Icyo Yosuwa ahamagarira abantu gukora kigaragaza neza ukuri k'uko Abisirayeli, binyuze mu gukomeza kuba indahemuka ku Muremyi wabo, bagombaga kwiyemeza gukomeza kuba umwihariko maze bakuba mu gihugu, cyangwa bakiyemeza gusubira inyuma bakaba bumwe mu moko menshi yasengaga ibigirwamana, ntibagire umwihariko w'uwo bari we, ntibagire intego, cyangwa imigambi. Guhitamo kwari ukwabo.

Kurarika kwa Yosuwa gukubiyemo ibintu ibibiri: Kubaha Uwiteka no kumukorera mu by'ukuri nta buryarya" Kubaha Uwiteka ntabwo bisobanuye imibereho yo guhora uhinda umushyitsi kandi ufite amarangamutima adatuje. Ahubwo byerekeje ku kubaha ndetse no gutinya bikomoka ku kumenya ugukomera kutagereranywa, ukwera, ndetse no kutagira iherezo kw'Imana ku ruhande rumwe, ndetse ku rundi ruhande bigakomoka ku kumenya ukuntu turi ubusabusa, abanyabyaha kandi turama igihe gito. Kubaha Imana ni uguhora tuzirikana ugukomera kw'amategeko yayo, kumenya ko Imana itari Data wa twese wo mu ijuru gusa, ahubwo ko ari n'Umwami Imana. Kumenya ibyo bizatera umuntu kugira imibereho yo kumvira Imana (Abalewi 19: 14, Abalewi 25:17, Gutegeka kwa Kabiri 17:19, 2 Ngoma 17:34). Mu gihe "kubaha" bisobanura imyifatire y'imbere mu mutima igomba kuranga Umwisirayeli, umusaruro uva mu kubaha Imana ni umurimo,

Umurimo Isirayeli isabwa gukora urangwa n'amagambo abiri y'igiheburayo: "nta buryarya" na "mu kuri." Ijambo rya mbere ('_tamin_') rikunze gukoreshwa nka ntera mu buryo bwo kugaragaza ugutungana kw'itungo ryo gutambwa. Ijambo rya kabiri risobanura umurimo wa Isirayeli ni "ukuri" cyangwa "kuba indahemuka" (mu Giheburayo ni '_emet_'). Iryo jambo ubusanzwe risobanura kudahindagurika no gushikama. Akenshi rirengurira ku Mana, Yo ifite imico irangwa no kudahemuka, iyo igaragariza Isirayeli.

Umuntu udahemuka ni umuntu wo kwishingikirizwaho kandi ushobora kugirirwa icyizere. Ikintu cy'ibanze Yosuwa yasabye IsirayeIi ni ukugaragariza Uwiteka ubudahemuka nk'uko Imana ubwayo yabugaragarije ubwoko bwayo mu mateka yabwo. Ntabwo ari ukubahiriza amategeko kugaragarira inyuma gusa, ahubwo ni ibiva imbere mu mutima udahindagurika kandi witanga utizigamye. Imibereho yabo ikwiriye kugaragariza Imana ko banyuzwe n'ibyo yabakoreye. Iyo ni yo sano y'ibanze natwe dukwiriye kugirana na Yesu muri iki gihe.

`Mbese gukorera Uwiteka "mu by'ukuri nta buryarya" bisobanuye iki kuri wowe? Mbese ni ibihe bintu bikurangaza bikakubuza kwiyegurira Imana mu buryo bwuzuye?`