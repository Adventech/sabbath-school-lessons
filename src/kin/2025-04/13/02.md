---
title:  Mwari Muhari!
date:   21/12/2025
---

"Yosuwa ateraniriza imiryango y'Abisirayeli yose i Shekemu, ahamagaza abatware b'Abisirayeli n'abakuru babo, n'abacamanza babo n'abatware b'ingabo baza kwiyerekana imbere y'Imana" (Yosuwa 24:1).

I Shekemu hari ahantu Aburahamu yubatse igicaniro ubwo yari ageze muri icyo gihugu, kandi ni ho Imana yamuhereye bwa mbere isezerano ry'icyo gihugu (Itangiriro 12:6,7). Noneho, ubwo amasezerano yahawe Aburahamu yari amaze gusohozwa, Isirayeli yavugururiye isezerano yagiranye n'Imana aho hantu nyine isezerano rya mbere ryatangiwe. Amagambo ya Yosuwa yibutsa amagambo yavuzwe na Yokobo yerekeranye no "gukuraho Imana z'abanyamahanga zari muri bo" (Yosuwa 24:23, gereranya n' Itangiriro 35:2-4). Aho icyo gikorwa cyabereye ndetse n'igikorwa ubwacyo bitanga ubutumwa burarikira abantu kwiyegurira Uwiteka batizigamye kandi bakitandukanya n'izindi "mana" zose. 

`Soma Yosuwa 24:2-13. Ni iyihe ntego nyamukuru iri mu butumwa Imana igeza ku Bisirayeli.`

Imana ni Yo nsanganyamatsiko y'ibisubirwamo byabaye mu gihe cyatambutse: "**n**jyana" "**n**amukuye" "**N**aguhaye," "**n**atumye," "**n**ateje ibyago," "**n**akoze," "**n**abavanye" "**n**arabarokoye" n'ibindi. Muri iyi nkuru, Isirayeli ntabwo ari yo iharanira gusohoza intego runaka, ahubwo isohorezwa iyo ntego. Imana ni Yo yaremye Isirayeli. Iyaba Imana itaragize uruhare mu mibereho ya Aburahamu, na bo baba barakoreye ibyo bigirwamana. Kubaho kwa Isirayeli nk'ishyanga ntabwo byatewe n'umurimo mwiza wakozwe n'umwe mu bakuramnbere bayo, ahubwo byatewe n'umurimo w'ubuntu bw'Imana. Kuba Abisirayeli baratuye muri icyo gihugu ntibikwiriye kubaha urwaho rwo kugira icyo birata, ahubwo ni impamvu ituma bakwiriye gukorera Imana.

Mu magambo yavuzwe n'Uwiteka, hagaragaramo iyakuranwa ry'amagambo "mwe" na "bo" (ba sekuruza) agarukirana inshuro eshanu. Iki gisekuru cy'i Shekemu ndetse na ba sekuruza babo bafatwa nk'umuntu umwe. Yosuwa ashaka kugaragaza icyo Mose yari yaramaze kwemeza mu gitabo cyo Gutegeka kwa Kabiri 5:3, ko Uwiteka atagiranye isezerano na ba sekuruza babo gusa, ahubwo ko yarigiranye n'abantu bose bari aho ubwo Yosuwa yavugaga ayo magambo. Abantu benshi bari aho ntabwo bari bazi ibyabaye mu gihe cyo Kuva mu Misiri. Abari bari aho si ko bose bari i Horebu. Nyamara Yosuwa avuga ko bose bari bahari. Muri make, amasomo yo mu gihe cyatambutse, abo mu gisekuru gishya bagomba kuyagira ayabo. Imana yakoreye umurimo abakurambere bo mu gihe cyatambutse, yiteguye kugira ibyo ikorera abo mu gisekuru bagezemo.

`Ni mu buhe buryo nk'itorero dushobora kurushaho gisobanukirwa inshingano ihuriweho na benshi; ni ukuvuga, kwemera igitekerezo kivuga yuko ibyo dukora bigira ingaruka kuri buri wese mu itorero?`