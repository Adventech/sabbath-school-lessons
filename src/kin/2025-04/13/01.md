---
title:  Uyu Munsi Nimwitoranyirize!
date:   20/12/2025
---

### Aho icyigisho cy'iki cyumweru gishingiye:
Yosuwa 24; Itangiriro 12:7; Gutegeka kwa Kabiri 17:19; Gutegeka kwa Kabiri 5:6; 1 Abami 11:2, 4, 9; 2 Timoteyo 4:7,8.

> <p>Icyo kwibukwa:</p>
> "Kandi niba mutekereza ko ari bibi gukorera Uwiteka, uyu munsi nimwitoranyirize uwo muzakorera, .... , ariko jye n'inzu yanjye tuzakorera Uwiteka." (Yosuwa 24:15).

Igice giheruka igitabo cya Yosuwa kivuga iby'ibirori byo kuvugurura isezerano, ariko kuri iyi nshuro byari biyobowe n'umuyobozi w'Abisirayeli wari ugeze mu zabukuru. Nubwo ritari isezerano ubwaryo ahubwo rikaba ari raporo y'ibirori byo kuvugurura isezerano, icyo gice gikubiyemo imigabane y'amasezerano yabaga hagati y'umugaragu na shebuja mu burasirazuba bwa hafi bwa kera: (1) intangiriro, aho shebuja, ari we nyiri ugutangiza amasezerano, agaragazwa; (2) ijambo rigaragaza amateka, risobanura isano iri hagati y'umugaragu na shebuja; (3) ibikubiye mu isezerano bisaba umugaragu kumvira shebuja abitewe no kunyurwa;  (4) imigisha iterwa no kumvira ndetse n'imivumo iterwa no kwica isezerano; (5) ibihamya by'isezerano ry'umugaragu; (6) gushyingura inyandiko ngo izasomwe mu gihe kizaza; ndetse (7) no kwemeza isezerano.

Yosuwa yari yegereje iherezo ry'ubuzima bwe; kandi nta wundi muntu wagaragaraga wagombaga kuzamusimbura. Kuvugurura isezerano rwari urwibutso rwibutsa Abisirayeli ko Umwami wabo ari Yahwe ubwe kandi ko nibakomeza kumubera indahemuka, azabarinda. Isirayeli ntiyari ikeneye umuntu ngo ayibere umwami. Nk'ishyanga ryari riyobowe n'Imana ubwayo, bagombaga guhora bazirikana ko umwami wabo rukumbi ari Uwiteka.