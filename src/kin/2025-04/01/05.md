---
title:  Komera!
date:   01/10/2025
---

`Soma muri Yosuwa 1:7-9. Ni kuki Uwiteka yari akeneye kubwira Yosuwa amagambo ayashimangiye inshuro ebyiri amwibutsa ko agomba gukomera kandi agashikama cyane (akagira ubutwari)?`

Inshingano yari ishyizwe imbere ya Yosuwa yasaga nk'ikubiyemo ibibazo by'injyanamuntu. Inkike z'imidugudu y'Abanyakanani zasaga n'aho zidashobora kurimburwa, kandi abaturage bo muri icyo gihugu bari baratojwe kurwana. Mu buryo bunyuranye n'ubwo, Abisirayeli bo bari abantu b'abagenzi boroheje, nta nubwo bari bafite ibikoresho by'intambara by'ibanze cyane byashoboraga kubafasha kurwanya abo muri izo nkike zikomeye. Amateka atubwira ko ndetse na Egiputa, igihugu cy'igihangange cyariho icyo gihe, itashoboye kwigarurira aho gushinga ikirenge ho muri Kanani.

Ariko kandi, guhamagarirwa gukomera no kugira ubutwari, aha ngaha ntibyerekeza gusa ku kugira ubutwari mu gihe cy'urugamba cyangwa ku mayeri yo kurwana intambara. Ubutwari n'imbaraga birakenewe kugira ngo umuntu akomeze kuba indahemuka ku Mategeko (Torah) ndetse n'ibyo yasabaga byihariye, ibyo bikaba byarasobanuraga isezerano Isirayeli yagiranye na Yehova.

`Soma mu Abefeso 6:10-18. Nubwo muri iki gihe tudasabwa kujya mu ntambara, ni gute dushobora gushyira mu bikorwa amagambo yo gutera ubutwari yahawe Yosuwa mu ntambara zacu za buri munsi zo mu buryo bw'umwuka?`

Muri iki gihe, mu gihe Abakristo basohoza inshingano bahawe na Kristo, bahura n'ibibazo bisa n'ibya Yosuwa; ni ukuvuga ko basabwa kurwana n'ibyifuzo byabo bwite by ibyaha, kurwana n'abatware, n'abafite ubushobozi, n'abategeka iyi si y umwijima muri iki gihe, hamwe n'ingabo zo gukiranirwa. Kimwe na Yosuwa, na bo bafite isezerano ryo kubahamiriza ry'uko Kristo ari kumwe na bo: "Dore ndi kumwe namwe iminsi yose, kugeza ku mperuka y'isi" (Matayo 28:20). Nk'uko kuba Umwami Imana yari kumwe na Yosuwa byari bihagije kugira ngo byirukane ubwoba bwa Yosuwa, ni na ko bikwiriye kuba bihagije kugira ngo byirukane ugushidikanya no guhagarika umutima muri iki gihe.

Ikibazo kitugora ni ukumenya neza Uwiteka ku buryo tumwiringira kandi tukiringira amasezerano aduha. Kandi iyo ni yo mpamvu dukeneye kugirana na We umushyikirano, buri wese ku giti cye, tukabirutisha ikindi kintu icyo ari cyo cyose.

`Ikibazo cy'ingutu natwe dufite uyu munsi ntigitandukanye n'icyo Yosuwa yari ahanganye na cyo. Ni buryo ki dushobora gukomeza kuba indahemuka ku cyo ljambo ry'Imana rivuga nubwo cyaba gisa nk'ikidakunzwe n'abantu benshi cyangwa kugikora bitatworoheye?`