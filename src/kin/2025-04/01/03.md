---
title:  Ambuka! Uhindure! Ugabanye! Unkorere!
date:   29/09/2025
---

`Soma Yosuwa 1. Ni iki twakwiga ku miterere y'iki gitabo duhereye kuri iki gice kibanza?`

Igice cya mbere cya Yosuwa kigaragara nk'intangiriro y'igitabo cyose. Gikubiyemo imbwirwaruhame enye zihura n'imigabane ine y'ingenzi y'igitabo cyose: kwambuka (Yosuwa 1:2-9); guhindūra (Yosuwa 1:10, 11); kugabanya igihugu (Yosuwa 1:12- 15); no gukorera [Imana] binyuze mu kumvira itegeko (Yosuwa 1:16-18).

Igitabo cya Yosuwa gishobora kubonwa nk'ikigizwe n'uruhererekane rw'ibikorwa bikorwa n'Imana ubwayo. Muri buri gikorwa, Imana iha Yosuwa umurimo wihariye ugendana n'urugamba rwo kwigarurira Kanani, kandi buri murimo wose ukazashimwa nyuma muri icyo gitabo, nyuma yuko usojwe neza.

Ku iherezo, amasezerano y'Imana yerekeranye no kuba muri icyo gihugu yagombaga gusohozwa. Kuva icyo gihe ugakomeza, inshingano yo kugumana icyo gihugu yari iri mu biganza by'Abisirayeli, kandi yashoboraga gusohozwa gusa ku bwo kwizera nyakuri no kumvira gukomotse mu kwizera kumeze gutyo.

Ibikorwa by'Imana, bigaragarizwa mu nshinga eshatu - "ambuka," "ufate," "ugabanye" - bibonera igisubizo gikwiriye mu kumvira k'ubwo bwoko, ari cyo kirangwa n'igikorwa giheruka cya kane ari cyo: unkorere umurimo.

Na none, igitabo cya Yosuwa gifite imigabane ine y'ingenzi, buri mugabane wose ukaba urangwa n'ingingo yihariye yagaragarijwe mu ijambo ry'igiheburayo ryiganje mu migabane y'igitabo cyose:

(1) Ambuka (Yosuwa 1:1-5:12)

(2) Uhindūre (Yosuwa 5:13-12:24)

(3) Ugabanye (Yosuwa 13:1-21:45)

(4) Unkorere (Yosuwa 22:1-24:33).

Bityo rero, imiterere n'imigabane y'iki gitabo ubwacyo yerekana ubutumwa bwacyo bw'ingenzi: ibikorwa bikomoka ku Mana ntibyikora ubwabyo. Ahubwo, bisaba ko ubwoko bwayo buyibera indahemuka. Ni ukuvuga ko, dufatiye ku byo Imana yadukoreye byose - hakubiyemo n'ibyo Yadukoreye byose tudashobora kwikorera ubwacu - turarikirwa gukora ibyo dushobora kwikorera ubwacu, ari byo kumvira ibyo Imana idusaba gukora. Uko niko byahoze mu mateka yera yose, kandi ni nako bikimeze n'ubungubu. Urugero, amagambo asobanura ubwoko bw'Imana bwo mu gihe cy'imperuka aboneka mu Ibyahishuwe 14:12 yumvikanisha igitekerezo kimwe: kwizera icyo Imana yadukoreye, ibyo bikaba bituma twumvira.

`Tekereza ku masezerano amwe n'amwe yo mu Ijambo ry'Imana ukunda cyane. None se ni iki ugomba gukora mu ruhande rwawe kugira ngo akubere impamo?`