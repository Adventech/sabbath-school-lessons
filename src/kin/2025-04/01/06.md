---
title:  Uzahirwa Kandi Ubashishwe Byose
date:   02/10/2025
---

`Soma muri Yosuwa 1:7-9, mu Itangiriro 24:40, Yesaya 53:10 na Zaburi 1:1-3. Ushingiye kuri aya masomo, guhirwa (kugira ihirwe) no kubashishwa byose bisobanuye iki?`

Ijambo ry'Igiheburayo _tsalakh_, "guhirwa" (Yosuwa 1:8), risobanura gusohoza ibyateganyijwe ku kigero cyiza, cyangwa kumva uri mu bihe bikunogeye.

Ijambo _sakal_, "kuba umunyabwenge" (Yosuwa 1:8), rishobora gusobanurwa nko "guhirwa" cyangwa "kugera ku ntego." Ariko na none rishobora gusobanura "kwitonda," cyangwa "gukorana ubushishozi." Rikoreshwa kenshi mu bitabo bya Yobu, Imigani, na Zaburi, aho ijambo guhirwa rigendana cyane no gukorana ubushishozi binyuze mu kubaha Imana no kumvira ijambo ryayo.

Dukurikije iki gitekerezo, guhirwa ntibishatse kuvuga kugubwa neza mu bijyanye n'ubutunzi, nubwo bidakuyeho n'ibyo na byo. Guhirwa bigomba kubonwa nk'imibereho yuzuzanya n'indangagaciro z'ibya Mwuka n'amahame ari ku rufatiro rw'isi Imana yaremye kandi agaragarira mu mategeko yayo.

Mu by'ukuri, kwiringira amasezerano y'Imana, cyane cyane isezerano ry'agakiza ku bwo kwizera konyine no kumvira amategeko yayo, ntibivuguruzanya. Ibyo byombi byerekana impande ebyiri z'igiceri kimwe.

`Soma Abaroma 3:31. Iri somo ritubwira iki cyerekeranye n'isano iri hagati y'amategeko no kwizera?`

Guhanganisha kwizera urupfu rwa Yesu rw'igitambo n'impongano yacu no kumvira amategeko y'Imana, ni ugushyiraho ibitekerezo bidahuje kandi biteje akaga. Amategeko n'ubuntu biragendana iteka. Gusa gusobanukirwa by'amajyejuru uruhare rw'amategeko bishobora kugeza umuntu ku kubona ko "amategeko" n' "ubuntu" ari ibintu bihabanye.

Abanditsi b'Isezerano rya Kera bubahaga cyane amategeko kandi bayabonaga nk'isoko y'ibyishimo (Zaburi 1:2; Zaburi 119:70, 77, 174). Amategeko nafatwa neza kandi agakoreshwa neza, azageza umuntu ku gusobanukirwa byimbitse ubunyacyaha bwe (Abaroma 7:7) kandi amenye ko akeneye gukiranuka kwa Kristo (Abagalatiye 3:24).

`Nubwo wifuza cyane kubahiriza amategeko y'Imana binyuze mu buntu hwayo, ni guie ibyakubayeho byagaragaje ko ukeneye gukiranuka kwa Kristo gutwikira ibyaha?`