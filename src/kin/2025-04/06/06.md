---
title:  Umuhamya w'Ubushobozi bw'Imana
date:   06/11/2025
---

Nk'uko twabyize (soma icyigisho cya 5), Imana yari yarahaye amahanga y'abapagani amahirwe yo kuyimenya no kuva mu nzira zabo mbi. Nyamara baranze, maze bahura n'amateka adasubirwaho Imana yari yabaciriyeho.

`Soma Yosuwa 7:6-9, ahagaragaza inyifato Yosuwa yabanje kugira igihe ishyano ryari ribagwiriye. Ibande cyane ku magambo ari muri Yosuwa 7:9. Ni irihe hame ry'ingenzi ry'iyobokamana riboneka muri aya magambo ye?`

Bwa mbere, Yosuwa yumvaka mu ijwi nk'iry'abana ba Isirayeli ubwo bari mu birushya nyuma yo kuva muri Egiputa, mu magambo nk'aya ngo: "Iyo twicirwa n'Uwiteka mu gihugu cya Egiputa tukicaye ku nkono z'inyama, tukirya ibyo kurya tugahaga! None mwadukuyeyo mutuzanira muri ubu butayu kutwicisha inzara n'iri teraniro ryose" (Kuva 16:3).

Na hano Yosuwa aravuga ati: "Ayi we, Nyagasani Mana! Ni iki cyatumye wambutsa aba bantu Yorodani, ukaba udushyize mu maboko y'Abamori ngo baturimbure? Erega iyaba twarigumiye hakurya ya Yorodani!" (Yosuwa 7:7).

Nyamara bidatinze, agaragaza ko ashishikajwe n'uburyo izina ry'Imana rizafatwa kandi rikavugwa nabi bitewe n'uko gutsindwa. "Abanyakanani n'abo mu gihugu cyose nibabyumva bazatugota, bazimanganye amazina yacu mu isi. None se izina ryawe rikuru uzarirengera ute?" (Yosuwa 7:9).

Ibi bihishura insanganyamatsiko n'ihame byari izingiro ry'umugambi Imana yari ifitiye Isirayeli. Nubwo yashakaga ko amahanga ya gipagani abazengurutse abona ibintu bikomeye Imana yajyaga gukorera ubwoko bwayo buyumvira, nk'uko byagenze kuri Rahabu, banashoboraga kumenya Imana ya Isirayeli binyuze mu bubasha bwagaragariraga mu gutsinda k'ubwoko bwayo. Ku rundi ruhande, iyo ibintu bikomeza kuba bibi nk'uko byari byagenze hano, amahanga yari gufata ko Imana ya Isirayeli ari inyantegenke kandi idashoboye (soma mu Kubara 14:16; Gutegeka kwa Kabiri 9:28), ibyo bikaba byari gutuma Abanyakanani bashira amanga bakabarwanya.

Mu yandi magambo, no mu cyerekezo cyo kwigarurira igihugu kw'Abaheburayo, hari hakubiyemo ibintu bikomeye n'amahame akomeye, ibyarimo no kubaha Imana bakayihesha ikuzo, Iyari n'ibyiringiro rukumbi ku bapagani, kimwe no ku Bisirayeli.

`Soma mu Gutegeka kwa kabiri 4:5-9. Ni mu buhe buryo hano dushobora kuhabona isano iri hagati ya Isirayeli n'ubuhamya baha abari mu isi n'ubuhamya bwacu nk'Abadiventisti b'Umunsi wa Karindwi?`