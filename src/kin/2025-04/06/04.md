---
title:  Amahitamo Agena Iherezo
date:   04/11/2025
---

`Soma Yosuwa 7:19-21. Ni iki Yosuwa arimo gusaba Akani gukora? Mbese icyo amusaba gifite izihe ngaruka? Mbese kwatura kwe tugusobanukirwa dute?`

Yosuwa asaba Akani gukora ibintu bibiri: icya mbere ni uguha Imana ikuzo no kuyubaha. Icya kabiri ni ukuyaturira icyo yari yakoze ntagihishe. Akani yari yitezweho kubaha Imana binyuze mu kwemera icyo yari yakoze. Ijambo (_todah_) ryakoreshejwe aha, rishobora gusobanura gushima (Zaburi 26:7; Yesaya 51:3; Yeremiya 17:26), nyamara kandi rinasobanura kwatura icyaha (Ezira 10:11).

Ikibabaje, imirongo ya Bibiliya ntitwereka ko Akani yaba yarerekanye ikimenyetso cyo kwihana nyakuri. Kugeza ku iherezo, yari yakomeje kwiringira ko akomeza kubihisha. Inyifato ye y'agasuzuguro yatumye afatwa nk'umunyacyaha ruharwa, utarashoboraga guhongererwa hakurikijwe amategeko ya Mose (gereranya no Kubara 15:27-31).

Amagambo ya Akani yo muri Yosuwa 7:21 yibutsa ibyo kugwa kwa Adamu na Eva. Eva yabonye (_ra'ah_) ko icyo giti cyari icyo kwifuzwa (_khamad_) amaherezo afata (_laqakh_) ku mbuto zacyo (Itangiriro 3:6). Mu kwatura kwe, Akani yemera ko yabonye (_ra'ah_) mu minyago umwambaro mwiza wa Shinari, na shekeli z'ifeza 200, n'umuhimba w'izahabu. Nuko arabyifuza (_khamad_) maze arabifata (_laqakh_). Nk'uko byagenze kuri Adamu na Eva, amahitamo ya Akani ahishura ko icyaha cyo kwifuza ari icyaha cyo kutizera. Gikeka ko Imana itifuriza abo yaremye ibyiza maze ikabahisha ibinezeza bimwe ngo byikubirwe n'Imana yonyine.

Ikiyongera k'uko ibyabaye bigereranya ibyo kugwa k'umuntu wa mbere, iyi mirongo igaragaza cyane uguhabana gukomeye kuri hagati y'inyifato ya Rahabu (gereranya na Yosuwa 2:1-13) n'inyifato ya Akani. Umwe yajyanye abatasi mu gisenge cy'inzu abahisha abasirikari; undi yafashe ibintu byashinganywe abihisha Yosuwa. Umwe yeretse ubugwaneza abatasi ba Isirayeli kandi abafasha kubona intsinzi; undi yazaniye Isirayeli ishyano bitewe no gukunda ibintu kwe kandi atuma batsindwa. Umwe yagiranye isezerano n'Abisirayeli; undi we yishe isezerano yagiranye na Yahwe. Rahabu yarikijije akiza n'umuryango we, kandi bahindutse abenegihugu ba Isirayeli bubashywe; Akani yikururiye urupfu ndetse arukururira umuryango, ndetse bahinduka akabarore ko gukorwa n'isoni.

`Tekereza ku cyaha cyo gukunda ubutunzi. Ni mu buhe buryo dushobora kwirinda kugwa muri cyo, tutitaye ku ngano y'ubutunzi dufite? (Gereranya n'ibivugwa muri Luka 12:15).`