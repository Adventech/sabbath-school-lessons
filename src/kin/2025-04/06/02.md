---
title:  Icyuho mu Isezerano
date:   02/11/2025
---

`Soma Yosuwa igice cya 7. Ni izihe mpamvu ebyiri nkuru zatumye Abisirayeli batsindwa n'abaturage bo kuri Ayi?`

Biratangaje ko umusomyi ahereye ku ntangiriro, areba akamenya impamvu yateye Yahwe kurakara, ndetse akamenya n'izina ry'uwari wakoze icyaha. Bityo, impagarara ziri hagati y'imitekerereze y'umuusomyi n'iya Yosuwa ndetse n'iy'Abisirayeli zituma habaho gusubika gato inkuru yo gutahura igicumuro cya Akani. Kimwe n'ibindi bice byinshi byo mu Isezerano rya Kera, Yosuwa 7 cyanditswe mu buryo bw'ihuza ry'amagambo ateye kimwe kandi agenda yisubiramo agatanga ubutumwa bufite izingiro riri hagati. Izingiro ryayo, ariwo mugabane werekana umwuka wari uriho, risubiza ikibazo cy'impamvu yatumye Abisirayeli batarashoboye gutsinda Ayi ubwo bageragezaga kuyitera ku nshuro ya mbere.

Hari impamvu ebyiri z'ingenzi zatumye abaturage bo kuri Ayi batsinda Abisirayeli: icyaha cya Akani no kuba Abisirayeli barakabije kwiringira imbaraga zabo bwite. Iyi mpamvu dusorejeho yatumye birengagiza kugisha Uwiteka inama ngo bamenye ubushake bwe mbere yo gutera Ayi kandi banasuzugura imbaraga z'umwanzi bari bagiye kurwana.

Dushingiye ku byanditswe muri Yosuwa 7:1, 11-13, dushobora kubona ko, nubwo Akani yari gatozi w'igikorwa cy'ubugambanyi cyo gufata ku byashinganywe, ishyanga ryose ryabazweho icyo cyaha kandi rigerwaho n'ingaruka z'icyaha yari yakoze. Imana isobanura icyaha cya Akani ibinyujije mu ruhererekane rw'imigereka ("na none," "ndetse") yo kongeraho igenda irushanya imbaraga mu kwerekana uburemere bw'icyo cyaha mu murongo Yosuwa 7:11. Ubwa mbere, hakoreshwa ijambo rusange risobanura icyaha ari ryo "_khata_." Hanyuma igikorwa cyo gucumura kigasobanurwa n'ibindi byaha bitanu byihariye bitangirwa n'umugereka _gam_: (1) 'abar' na none risobanura "gutandukira", gucumura" (2) ndetse no gufata (_laqakh_) ku byari byaciriweho iteka ryo kurimbuka (_kherem_), (3) na none hagakoreshwa kwiba (_ganab_) (4) na none hagakoreshwa kuyobya (_kakhash_) ndetse no (5) gushyira (_sim_) mu bintu byabo ibyashinganywe byibwe.

Isezerano ryari hagati ya Yahwe n' Abisirayeli ryarebaga abantu umuntu ku giti eye, ndetse rikabareba nk'itsinda rigari. Mu mucyo w'isezerano, Isirayeli ifatwa nk'itsinda ritagabanywamo ry'ishyanga ry'Imana ryatoranyijwe; ku bw'ibyo rero, icyaha cy'umuntu umwe, cyangwa se cy'abantu barenze umwe bo muri iryo shyanga kibarwa ku muryango mugari wose urebwa n'iryo sezerano. Nk'uko Uwiteka yavuze ati: "Abisirayeli baracumuye kuko baciye ku itegeko ryanjye nabategetse" (Yosuwa 7:11).

`Ni gute umuryango mugari wose ushobora kujya mu kaga, kandi wakagiyemo, bitewe n'ibikorwa bibi by'abantu ku giti cyabo bari muri uwo muryango mugari? Ni izihe ngero ushobora gutekereza, kandi ni mu buhe buryo uwo muryango mugari wahuye n'ingaruka? `