---
title:  Ibindi Byo Kwigwa no Kuzirikanwa
date:   07/11/2025
---

Soma Igitabo cyanditswe na Ellen G. White cyitwa _Abakurambere n'Abahanuzi_ (2016), p. 409-418, igice cya 45 kivuga "Gusenyuka kwa Yeriko."

"Icyaha simusiga cyagejeje Akani ku kurimbuka cyari gishinze imizi yacyo mu kwifuza. Mu byaha byose iki ni cyo rusange kandi usanga ari cyo gifatwa ko cyoroheje kurenza ibindi. Abakurambere n'Abahanuzi (2016), p. 416.

"Akani yemeye icyaha cye ariko kwatura kwe byari byatinze kugira ngo bimugirire akamaro. Yari yarabonye ingabo za Isirayeli zitahuka ziva kuri Ayi zineshejwe kandi zikutse umutima; nyamara ntiyarushya aza azisanga ngo yature icyaha eye acyihane. Yari yarabonye Yosuwa n'abakuru ba Isirayeli

bacuritse imitwe ku butaka bashavuye bitavugwa. Iyo icyo gihe yatura icyaha cye, aba yaragaragaje kwihana nyakuri; ariko yakomeje kwicecekera. Yari yumvise itangazo rivuga ko hari icyaha gikomeye cyakozwe, ndetse yari yumvise n'imiterere yacyo yose ivugwa kandi irondorwa. Ariko yakomeje kubumba iminwa ye. Hakurikiyeho kugenzura bikomeye. Mbega uko ubugingo bwe bwahinze umushyitsi kubera ubwoba ubwo yabonaga ubufindo bufashe umuryango we mugari, hanyuma inzu ye, hanyuma inzu ye bwite! Ariko nabwo ntiyatura, kugeza aho urutoki rw'Imana rumwerekaniye. Ubwo icyaha cye cyari kitagihishiriwe, ni bwo yemeye ukuri. Ni kangahe kwatura nk'uko kubaho? Hari itandukaniro rikomeye cyane hagati yo kwemera ibyakozwe nyuma y'uko bimaze kugaragazwa no kwatura ibyaha bizwi gusa natwe ubwacu n'Imana. Akani ntaba yaratuye iyo atiringira ko gukora atyo birabuza ingaruka z"'icyaha cye. Nyamara kwatura kwe nta kindi kwamaze uretse kugaragaza ko igihano cye ari icy'ukuri. Nta kwihana icyaha nyakuri yari afite, nta mutima umenetse, nta guhindura imigambi, nta no kuzinukwa icyaha byari bimurimo. _Abakurambere n'Abahanuzi_ (2016), p. 417.

**IBIBAZO:**

`Nimwungurane ibitekerezo ku byo itegeko rya cumi (Kuva 20:17) risaba abantu bari mu isi yuzuyemo amatangazo yo kwamamaza, kongera ubwinshi bw'ibigurwa no kubikoresha. Ni gute dushobora gutandukanya mu buryo bwihariye ibyo dushaka n'ibyo dukeneye, kandi ni ukubera iki iryo tandukaniro ari ingenzi?`

`Nimusome isengesho rya Daniyeli mu gitabo cya Daniyeli 9: 4-19. Ni ukubera iki bifite icyo bisobanuye kuba igihe Daniyeli yaturaga ibyaha bya Isirayeli yarakomeje kuvuga ati "twa" koze ibyo bibi byose, nubwo ntaho dufite handitswe ko Daniyeli ubwe yigeze akora ikibi?`

`Nimutekereze ku kibazo gisoza ingingo yo ku wa gatanu. Ni ukubera iki kuba Isirayeli yaragombaga kumvira "amategeko n'amateka" byose by'Imana byari ingenzi mu buhamya bagombaga gutanga? Ni mu buhe buryo iri hame rireba itorero ryacu muri iki gihe? Ni ukuvuga ngo: ni mu buhe buryo ubuhamya bwacu bwarushaho kugira umusaruro iyaba mu by'ukuri twakurikizaga koko ibyo twahawe n'Imana byose?`