---
title:  Umwanzi Ubarimo
date:   01/11/2025
---

### Aho icyigisho cy'iki cyumweru gishingiye:
1 Petero 1:4; Yosuwa 7; Zaburi 139:1-16; Ezira 10:11; Luka 12:15; Yosuwa 8:1-29.   

> <p>Icyo kwibukwa:</p>
> Jye Uwiteka ni jye urondora umutima nkawugerageza, nkitura umuntu wese ibihwanye n'inzira ze, uko imbuto ziva mu mirimo ye ziri (Yeremiya 17: 10).

Yosuwa 7 ni urugero rwa mbere rw'aho Abisirayeli bamenye ingaruka zikomeye z'aho isezerano ribasha kugera kure, n'ubusobanuro bwaryo bwimbitse binyuze mu byari bibaye biteye ubwoba. Mu gihe kumvira ibikubiye mu isezerano byabaheshaga intsinzi, kwirengagiza ibyo ryabasabaga byabazaniraga gutsindwa. Gutsinda kw'ingabo za Isirayeli ntikwabaga gushingiye ku mubare wazo, ubuhanga mu ntambara, cyangwa se amayeri y'intambara, ahubwo kwabaga gushingiye k'uko Imana y'inyamaboko ku rugamba yabaga iri kumwe na bo.

Mu gihe cyo kwigarurira Kanani, Abisirayeli bagombye kwiga isomo rikomeye ry'uko umwanzi wabo ukomeye kurusha abandi bose atari ari hanze y'ingando zabo, ahubwo ko yari ari hagati muri bo ubwabo. Ingorane ikomeye kurusha izindi yari imbere yabo ntiyari inkike zikomeye z'imidugudu y'i Kanani, ndetse nta nubwo ryari ikoranabuhanga rihambaye ry'ingabo z'Abanyakanani, ahubwo kwari ukwinangira kwa bamwe mu bari mu ngando birengagizaga amabwiriza y'Uwiteka babigambiriye.

Mu gihe dutegereje gakondo yacu yo mu ijuru (1 Petero 1:4; Abakolosayi 3:24), duhura n'ingorane zisa n'izi. Mu gihe turi ku rugabano rw'Igihugu cy'Isezerano, kuba abiringirwa kwacu gushyirwa ku gipimo, kandi dushobora kuba abaneshi gusa binyuze mu kwiyegurira Kristo.