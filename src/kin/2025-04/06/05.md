---
title:  Irembo ry'Ibyiringiro
date:   05/11/2025
---

`Soma muri Yosuwa 8:1-29. Iyi nkuru itubwira iki ku birebana n'uburyo Imana ishobora gufata ugutsindwa kwacu kirimbuzi ikaguhindura andi mahirwe tubonye yo gukora?`

Uburyo bw'imirwanire Yahwe yakoresheje bwo gufata ugutsindwa kwa mbere kw'Abisirayeli abuhinduramo uburyo bubazanira amahirwe, bityo ahindura Igikombe cya Akori (igikombe cy'amakuba mu Ijambo ry'Igiheburayo) irembo ry'ibyiringiro (gereranya na Hoseya 2:15). Ubwo bari bamaze gukabya kwiringira imbaraga zabo bitewe n'uburyo bari batsinze bwa mbere Abisirayeli, abaturage bo kuri Ayi basubiyemo uburyo bari bakoresheje bwo gutera Abisirayeli, maze na bo bigira nk'abasubiye inyuma baneshejwe. Igihe abaturage bo kuri Ayi bari bashukashutswe bagasohoka mu gihome cyabo, Abisirayeli ibihumbi 30 bari baciye igico bugufi bw'umudugudu (Yosuwa 8:7), bafashe umudugudu wari urimo ubusa maze barawutwika. Muri Yosuwa 8:7 hasobanura ko amayeri y'intambara atari yo ahesha abantu gutsinda, ahubwo ko ari Uwiteka ubwe utanga intsinzi, maze agaha Abisirayeli umujyi wa Ayi. No mu gice kigaragaramo ko ingabo ari zo zivugwa cyane mu nkuru kurusha ibindi bice byose by'icyo gitabo, imirongo igaragaza ko ukuri kwihishe inyuma y'ibindi byose ni uko intsinzi ari impano y'Uwiteka.

Igihe karundura cy'imirwano kibaho igihe abagabo bo kuri Ayi basiga umujyi maze bagatangira gukurikirana Abisirayeli. Iyo ni inshuro ya kabiri Uwiteka yongera kuvuga, nyuma yo gutanga uburyo bw'imirwanire bwagombaga gukoreshwa muri Yosuwa 8:2, agatanga ikimenyetso cy'uko ari We uhagarikiye urugamba. Kugeza ubu, ntabwo tuzi umusaruro uza kuva mu rugamba. Uhereye ahangaha ugakomeza, birushaho gusobanuka ko ingabo z'Abisirayeli zitsinda.

Intwaro yari mu kiganza cya Yosuwa yari inkota imeze nk'umuhoro, aho kuba inkota isanzwe cyangwa umuhunda. Mu gihe cya Yosuwa, ntiyashoboraga gukoreshwa nk'intwaro nyayo, ahubwo yari yarahindutse ikimenyetso cy'ubutware bw'ikirenga. Kandi ikiyongeraga ku gutanga ikimenyetso cyo kugaba igitero, igaragaza ubutware bw'ikirenga bw'Imana bwo gutsinda Ayi.

Ku bwo kurambura ukuboko gufashe inkota kugeza igihe intsinzi ibonekeye, Yosuwa agaragazwa nk'uwari ufite umurimo w'ubuyobozi Mose yakoze igihe bambukaga Inyanja Itukura (Kuva 14:16) no mu ntambara barwanye n'Abamaleki (Kuva 17:11-13), aho Yosuwa ubwe yari ayoboye urugamba.

Kuri iyi nshuro, nta gutabara kw'Imana mu buryo bw'igitangaza kandi bugaragarira amaso kwabonetse, nyamara gutsinda Ayi babifashijwemo n'Imana nk'uko bari bafashijwe na Yo ubwo ab'igisekuru cyabo cya mbere batsindaga Abanyegiputa cyangwa mu ntambara bari baherutse kurwana n'ab'i Yeriko bakabatsinda. Urufunguzo rwo gutsinda ruri mu kwizera kwa Yosuwa yari afitiye ijambo ry'Uwiteka no mu kuryumvira kwe kutanyeganyega. Amahame aboneka muri iyi nkuru akomeza kugira agaciro no ku bwoko bw'Imana muri iki gihe, aho bwaba buri hose ndetse no mu ngorane bwaba bufite zose.