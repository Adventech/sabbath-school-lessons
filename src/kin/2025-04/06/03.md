---
title:  Icyaha cya Akani
date:   03/11/2025
---

`Soma Yosuwa 7:16-19. Ni iki uruhererekane rw'uko ibintu byagenze rutubwira ku Mana no kuri Akani?`

Aho guhishura uwari wakoze icyaha uwo ari we, Imana yategetse uruhererekane rw'ibyagombaga gukorwa ruhishura ubutabera n'ubuntu byayo. Nyuma yo gusobanura impamvu zo gutsindwa kw'Abisirayeli no kurarikira [Yosuwa] kweza ubwo bwoko (Yosuwa 7:13), yemera ko habaho igihe hagati yo gutangazwa kw'inzira yagombaga gukurikizwa n'ishyirwa mu bikorwa ryayo, ibyo bikaba biha Akani igihe cyo gutekereza, kwihana, no kwatura icyaha cye. Muri ubwo buryo, abo mu muryango we (niba bari bazi ibyabaye) babona amahirwe yo gufata icyemezo niba bashaka kugira uruhare mu guhishira icyaha cyangwa kwanga kuba abafatanyacyaha, nk'uko byagenze ku bahungu ba Kora, birinze ntibarimbuke kubwo kwanga kujya mu ruhande rwa se (gereranya n'ibivugwa mu Kubara 16:23-33, 26: 11 ).

Igisubizo cy'ikibazo gikurikiza ieyerekezo kinyuranye n'uburyo cyinjiye mu Bisirayeli kikabateza ibyago: icyaha cyabarwaga ku bantu benshi gikurwaho maze kikagabanywa ku bantu benshi kikagera ku muryango mugari umwe; kikava ku muryango mugari kikajya ku muryango muto; kikava ku muryango muto kikajya ku nzu; ndetse kikava ku nzu kijya ku bantu ku giti cyabo. Nyuma yo kugaragaza gatozi, umurimo kagenzuzi wanahanaguye icyaha ku batari bakigizemo uruhare. Uyu na wo wari umugabane w'ingenzi muri urwo ruhererekane rwitondewe rw'ibikorwa byo gutanga ubutabera, aho Imana ubwayo ikora nk'umuhamya w'ibikorwa bya Akani bitagaragariraga abantu.

Umusomyi ashobora kwenda kwiyumvisha impagarara zariho igihe Imana yasorezaga kuri Akani. Ni nde utakwibaza ku kwinangira k'uwo mugabo wiringiraga ko adashobora gutahurwa? Nta kintu cyahishwa amaso y'Uwiteka acengera hose (Zaburi 139:1-16, 1 Ngoma 16:9), uzi ibihishwe mu mutima w'umuntu (1 Samweli 16:7; Yeremiya 17:10; Imigani 5:21).

Ni ingenzi cyane kwita ku buryo Yosuwa avuganamo na Akani ati: "Mwana wanjye." Iyi mvugo ntiyerekana gusa imyaka y'ubukuru ya Yosuwa n'umurimo we w'ubuyobozi, ahubwo inahishura umwuka warangaga uwo murwanyi ukomeye mu gihe yabaga aca imanza. Umutima we wari wuzuye impuhwe yari afitiye Akani, nubwo yari yahamagariwe guciraho iteka uwari wakoze icyaha. Binyuze mu nyifato ye, na none Yosuwa yari ishusho yo gukorwa ku mutima, ubugwaneza n'urukundo by'Utarigeze "avuga nabi, kandi ntakoreshe imvugo ikaze bitari ngombwa, kandi ntiyababazaga abamuteze amatwi ... [Yesu] yacyahaga yivuye inyuma uburyarya, kwizera guke, ibyaha, ariko ijwi rye ryabaga rifite agahinda n'igihe yacyahaga abakora ibibi." Ellen G. White, _Uwifuzwa Ibihe Byose_, p.275 (2019).

`Mbese gusobanukirwa ko Imana izi ibyo ukora byose, yemwe ndetse n'ibihishwe byawe, ni iki bihindura mu mibereho yawe? Ni mu buhe buryo byari bikwiriye kugira icyo bikora ku mibereho yawe?`