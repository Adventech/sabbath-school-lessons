---
title:  Imana Irakiranuka
date:   13/12/2025
---

### Aho icyigisho cy'iki cyumweru gishingiye:
Yosuwa 21:43-45; 2 Timoteyo 2:11-13; Yosuwa 23; Ibyahishuwe 14:10, 19; Gutegeka kwa Kabiri 6:5.

> <p>Icyo kwibukwa:</p>
> "Nta jambo ryiza na rimwe mu yo Uwiteka yasezeranyije ubwoko bw'Abisirayeli ryakÅ«tse, ahubwo byose byarasohoye" (Yosuwa 21:45).

Ku wa 20 Mutarama 1961, ku munsi wo kurahira kwe, uwitwa John F. Kennedy yagejeje ku Banyamerika imbwirwaruhame yari igizwe n'amagambo 1366. Ayo magambo yasize ikimenyetso kidasibangana ku mitima yabo. Ubwo yateraga abaturage b'igihugu cye umwete wo kwita ku nshingano zabo aho kwita ku mahirwe yabo, yaravuze ati: "Dukoresheje umutimanama mwiza ari wo ngororano yacu yizewe, ndetse tuzirikana ko amateka yacu ari yo mucamanza uheruka w'ibikorwa byacu, reka dukomeze tujye mbere tuyobore igihugu dukunda, dusabe imigisha y'Imana ndetse n'ubufasha bwayo, ariko tuzi ko hano ku isi umurimo w'Imana ugomba kuba uwacu bwite."

Ubwo Yosuwa, umuyobozi w'Abisirayeli wari ugeze mu zabukuru, yabonaga ko yari yegereje iherezo ry'ubuzima bwe, yafashe umwanzuro wo kuvugana n'abayobozi b' ishyanga ndetse n'Abisirayeli muri rusange (Yosuwa 23 na 24 ). Yosuwa 23 hibanda cyane ku gihe kizaza ndetse n'uburyo bwo kuramya Imana yonyine. Yosuwa 24 hasubiramo imirimo ikiranuka y'Imana yo mu gihe cyatambutse, kandi hafite umugambi wo gutuma abantu bafata umwanzuro werekeranye n'uwo bagomba kuramya: Yahwe.

Iki cyumweru, tuzarebera hamwe amagambo Yosuwa yavuze bwa mbere, aho yagarutse ku ntsinzi za Isirayeli, ariko na none hagaruka ku nzira z'iterambere rya Isirayeli ryo mu gihe kizaza.