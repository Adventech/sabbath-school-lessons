---
title:  Imbibi Zigaragara
date:   16/12/2025
---

Akoresheje amagambo ameze nk'ayo yabwiwe mu ntangiriro z'igitabo (Yosuwa 1:7, 8), Yosuwa yagaragaje ko inshingano yari imbere ya Isirayeli ahanini itari iya gisirikare. Yari iy'iby'Umwuka. Yari ifitanye isano no kumvira ubushake bw'Imana bwagaragarijwe mu bitabo bitanu bya Mose.

`Kuki utekereza ko Yosuwa yavuze akomeje ibyerekeye imibanire Isirayeli yagombaga kugirana n'amahanga yari ayikikije? (Yosuwa 23:6-8, 12, 13).`

Akaga Isirayeli yahuye na ko ntabwo bwari ubwoba yari itewe n'urwango rw'amahanga yari asigaye ayikikije, ahubwo kari akaga gaterwa n'ubucuti bwajyaga kuba hagati y'Abisirayeli ndetse n'amahanga yari ayikikije. Intwaro z'ayo mahanga ntabwo zagombaga gutera ubwoba Isirayeli; nyamara, imitekerereze ndetse n'indangagaciro by'ayo mahanga byashoboraga kugaragara nk'ibiteje akaga kurusha imbaraga za gisirikare. Yosuwa yerekeza intekerezo ku bayobozi akaziganisha ku kuri kuvuga ko intambara barimo ari iy'iby'umwuka. Bityo, Isirayeli yagombaga gukomeza gusigasira ibiyiranga.

Kubuzwa kwiyambaza izina ry'ikigirwamana, kurirahira, ndetse no gukorera cyangwa kuripfukamira byari bigendereye kubuza abantu kuramya ibigirwamana. Mu burasirazuba bwa kera, izina ry'ikigirwamana ryagaragazaga imbaraga zacyo. Kwiyambaza cyangwa kuvuga izina ry'ibigirwamana by'abanyamahanga mu ndamutso ya buri munsi cyangwa ibikorwa bya buri munsi byabaga bisobanuye ko wemera ubutware bw'ibigirwamana kandi byajyaga gutuma Abisirayeli biyambaza imbaraga zabyo mu bihe by'amage (Gereranya Abacamanza 2:1-3, 11-13).

Gushyingiranwa n'Abanyakanani byari bisobanuye gutakaza ukwera kw'ibya Mwuka mu Bisirayeli. Intego y'inama ya Yosuwa ntabwo yari iyo kwimakaza ivanguramoko, ahubwo kwari ukwirinda gusenga ibishushanyo, byashoboraga gutuma Isirayeli yangirika mu bya Mwuka. Ibyabaye kuri Salomo ni urugero ruteye ubwoba rw'ingaruka zibabaje mu bya Mwuka ziterwa no gushyingiranwa n'abanyamahanga (1 Abami 3:1, 1 Abami 11:1-8); mu Isezerano Rishya, Abakristo bagirwa inama yo kudashyingiranwa n'abo badahuje kwizera (2 Abakorinto 6:14), nubwo Pawulo atagira abamaze gushyingiranwa inama yo gutandukana ahubwo abahamagarira kubaho imibereho y'intangarugero ya Gikristo bafite ibyiringiro byo kuzagarurira Uwiteka abo bashakanye na bo (1 Abakorinto 7: 12-16).

`Umuburo wa Yosuwa werekeranye n'akaga gaterwa no gushyingiranwa kutemewe utuma hibazwa ikibazo cyerekeranye n'uburyo Abakristo bagomba kubana n'abatuye isi. Ni gute dushobora kubona imibanire myiza n'umuryango mugari w'abantu bari ahatuzengurutse?`