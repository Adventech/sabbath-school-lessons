---
title:  Byose Byarasohoye
date:   14/12/2025
---

`Muri Yosuwa 21:43-45, ni iyibe shusho y'Imana iki gitabo kigaragaza? Ni mu bube buryo ayo magambo atarebana n'igihugu cyasezeranywe mu mateka gusa abubwo anarebana n'ukuri kw'agakiza kacu (2 Timoteyo 2:11-13)?`

Iyo mirongo ni yo igize umugabane w'ingenzi w'icyo gitabo ndetse n'incamake yacyo mu by'Iyobokamana. Iyo mirongo ishimangira imwe mu nsanganyamatsiko z'icyo gitabo cyose: gukiranuka kw'isezerano rya Yahwe, Usohoza amasezerano n' ibyo yarahiriye. Uyu mugabane mugufi kandi uvuga mu ncamake ibikubiye muri icyo gitabo. Yosuwa 21 :43 havuga ibyo kugabana no gutura muri icyo gihugu (Yosuwa 13-21), mu gihe Yosuwa 21:44 havuga iby'intsinzi y'Abisirayeli batsinze abanzi babo ndetse n'uburyo bigaruriye icyo gihugu (Yosuwa 1-12). Uko gusubiza amaso inyuma kose kugaragara binyuze mu gukiranuka kw'Imana. Buri gihe, Abisirayeli bagombaga kwibuka yuko badashobora kubona intsinzi batsinda abanzi babo cyangwa igihugu nk'umurage wabo-keretse binyuze mu kumvira Imana kubwo kumvira Ijambo ryayo.

Uwiteka yabahaye "igihugu cyose" (Yosuwa 21:43), abagabiza "ababisha babo bose" (Yosuwa 21 :44), kandi nk'uko yasezeranye" (Yosuwa 21 :44), "byose byarasohoye" (Yosuwa 21:45). Gusubirwamo kw'ijambo "byose" inshuro eshanu muri iyo mirongo (Yosuwa 21:43-45) bishimangira na none ukuri kuko icyo gihugu ari impano Uwiteka yabahaye, kandi ko Isirayeli ntacyo yashoboraga gukora ngo igihabwe. Uwiteka ni we warahiriye "kubaha" icyo gihugu kandi ni we "wabagabije abanzi babo."

Kugera ku ntego kose kwa Isirayeli kugomba guhererezwa ku bushake bw'Imana yo mu ijuru ndetse no kuyiringira. Uko ni ko bimeze no ku gakiza kacu. "Mwakijijwe n'ubuntu ku bwo kwizera, ntibyavuye kuri mwe ahubwo ni impano y'Imana. Ntibyavuye no ku mirimo kugira ngo hatagira umuntu wirarira." (Abefeso 2:8).

Ashimangira ugukiranuka kw'Imana, Pawulo na we yaranditse ati: "Iri jambo ni iryo kwizerwa ngo 'Niba twarapfanye na we tuzabanaho na we, kandi nitwihangana tuzimana na we, naho nitumwihakana na we azatwihakana, kandi nubwo tutizera we ahora ari uwo kwizerwa, kuko atabasha kwivuguruza." (2 Timoteyo 2:11-13).

`Ni mu buhe buryo gukiranuka kw'Imana mu gusohoza ibyo yasezeranye biduha icyizere cyuko nta sezerano na rimwe ritazasohora? (soma 1 Abakorinto 10:13, 2 Abakorinto 1:18-20).`