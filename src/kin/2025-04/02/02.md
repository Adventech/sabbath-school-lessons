---
title:  Amahirwe ya Kabiri
date:   05/10/2025
---

`Soma muri Yosuwa 2:1, hamwe no mu gitabo cyo Kubara 13:1, 2, 25-28, 33; no Kubara 14:1-12. Ni kuki byabaye ngombwa ko Yosuwa atangira umurimo wo kwigarurira Igihugu cy'Isezerano yohereza abatasi?`

Ahantu abatasi babiri boherejwe baturutse, mu Gashyamba k'Iminzenze, hitwa i "Shitimu" mu nyandiko y'Igiheburayo, kandi hatwibutsa inkuru ebyiri zibabaje mu mateka y'Abisirayeli.

Iya mbere ni inkuru yindi y'ubutasi dusanga mu Kubara 13, yerekana ibintu bimwe by'ingenzi bimeze nk'ibyo: koherezwa kw'abatasi; gucengera mu ibanga kw'abatasi bakagera ku butaka bw'umwanzi; kugaruka kw'abatasi; raporo yatanzwe n'abatasi ku byo babonye; n'icyemezo cyo kugira icyo bakora bashingiye kuri iyo raporo.

Indi nkuru yabereye i Shitimu yerekana kimwe mu bikorwa by'agasuzuguro, no gusenga ibigirwamana Abisirayeli bakoze bakica isezerano, igihe bakoraga icyaha cyo gusambana n'abagore b'Abamowabukazi kandi bagasenga imana zabo, hakurikijwe inama yari yatanzwe na Balamu (Kubara 25:1-3, Kubara 31:16). Muri urwo rwego, izina Shitimu riteza impagarara zidasanzwe ku birebana n'ingaruka z'iyo nkuru yose. Mbese rizongera ribazanire ukundi gutsindirwa ku rugabano rw'Igihugu cy'Isezerano? Cyangwa se, rizabageza ku gusohozwa kw'isezerano rya kera kwari kumaze igihe kirekire gutegerejwe?

`Soma muri Yohana 18:16-18, 25-27, na Yohana 21:15-19. Ni ibihe bintu bimeze kimwe usanga mu mahirwe ya kabiri yahawe Abisirayeli nk'ishyanga, n'ayahawe Petero nk'umuntu?`

Imana ni Imana itanga amahirwe ya kabiri (ndetse n'arenzeho!). Bibiliya yita bene ayo mahirwe ya kabiri (ndetse n'arenzeho!) "ubuntu." Ubuntu busobanuye gusa kwakira icyo tudakwiriye. Inyigisho ya Bibiliya yuzuyemo inyito y'ubuntu (gereranya ibivugwa mu Abaroma 5:2, Abefeso 2:8, Abaroma 11:6). Imana iha buri wese amahirwe yo gutangira bundi bushya (Tito 2:11-14). Petero ubwe yagezweho n'ubwo buntu maze atera itorero umwete wo gukurira mu buntu (2 Petero 3:18). Kandi inkuru irushaho kuba nziza: tubona byinshi birenze amahirwe ya kabiri, mbese si byo? (Twari kuba turi he iyo tutabikorerwa?)

`Tekereza ibyabaye ku Bisirayeli igihe bahabwaga amahirwe ya kabiri yo kwinjira i Kanani, n'ukuntu Petero yagiriwe ubuntu igihe yari amaze kwihakana Umwami we. Ni iki ibyo bintu bikwiriye kutwigisha ku byerekeranye n'uburyo dukwiriye kugaragariza ubuntu ababukeneye?`