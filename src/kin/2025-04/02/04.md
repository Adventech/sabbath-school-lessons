---
title:  Ubuyoboke Bushya
date:   07/10/2025
---

`Soma muri Yosuwa 2:12-21 no mu Kuva 12:13, 22, 23. Aya masomo yo mu gitabo cyo Kuva adufasha ate gusobanukirwa isezerano abatasi bagiranye na Rahabu?`

Icyo Rahabu yashakaga kirasobanutse neza: ubugingo ku bugingo, ineza ku neza. Ijambo _chesed_ (Yosuwa 2:12), "ineza yuje urukundo," rifite ubusobanuro bukungahaye ku buryo mu zindi ndimi bigoye kubivuga mu ijambo rimwe. Iryo jambo ryumvikanisha mbere na mbere ubuyoboke bushingiye ku isezerano, ariko na none ryumvikanisha igitekerezo cy'ubudahemuka, imbabazi, kugira neza n'ubupfura.

Na none kandi, amagambo ya Rahabu atwibutsa ibivugwa mu Gutegeka kwa Kabiri 7:12, aho Yehova ubwe yarahiye ko azakomeza kugirira Abisirayeli ineza yuje urukundo. "Kandi ubwo muzaba mwumviye ayo mategeko, mukayakurikiza, Uwiteka Imana yanyu izakomeza isezerano ryayo namwe, n'imbabazi _[chesed]_ zayo, yarahiye ba sekuruza banyu" (Gutegeka kwa Kabiri 7:12).

Igitangaje cyane, icyo gice (Gutegeka kwa Kabiri 7) gitegeka kwitandukanya (_cherem_) n'Abanyakanani. Nimurebe noneho Rahabu w'Umunyakananikazi urebwa n'iryo tegeko ryo gucibwa, nyamara, binyuze mu kwizera kwe gushya, asaba gusohorezwa amasezerano yahawe Abisirayeli. Ingaruka y'ibyo, ni uko yarokowe.

Ishusho ya mbere iza mu ntekerezo nta kabuza ifitanye isano n'ikiganiro abo batasi bagiranye na Rahabu, ni iya Pasika yo mu gihe cyo Kuva muri Egiputa. Kugira ngo Abisirayeli babashe kubona uburinzi, bagombaga kuguma mu mazu yabo kandi bagashyira ku nkomanizo y'imiryango n'ibizingiti by'inzugi zabo amaraso y'umwana w'intama w'igitambo.

"Ayo maraso azababere ikimenyetso ku mazu murimo: nanjye ubwo nzabona ayo maraso, nzabanyuraho, nta cyago kizababaho ngo kibarimbure, ubwo nzatera igihugu cya Egiputa" (Kuva 12:13; reba no mu Kuva 12:22, 23).

"Abisirayeli bagombaga kwerekana igihamya cyo kwizera kwabo babigaragarisha kumvira. Muri ubwo buryo rero, abiringira gukizwa n'icyo amaraso ya Kristo yakoze bose, bakwiriye kumenya ko bo ubwabo bafite icyo bagomba gukora mu gusohoza agakiza kabo. Nubwo Kristo wenyine ari We ushobora kudukiza igihano cyo kutumvira, tugomba guhindukira tukava mu byaha tukumvira. Umuntu agomba gukizwa no kwizera, ntabwo ari imirimo; nyamara kwizera kwe kugomba kwerekanwa n'imirimo ye." - Ellen G. White, _Abakurambere n'Abahanuzi_, p. 224 (2016).

Mur'ubwo buryo, amaraso yabaye ikimenyetso cyabarokoye ntibarimburwa na marayika w'Imana. Nk'uko Imana yarokoye ubuzima bw'Abisirayeli mu gihe cy'icyago cya nyuma cyageze kuri Egiputa, ni na ko Abisirayeli bagombaga kurokora Rahabu n'umuryango we igihe kurimbuka kwari kugeze kuri Yeriko.

`Ni ubuhe butumwa bufite imbaraga dushobora kubona muri izo nkuru ebyiri? Ni ayahe masomo yo mu butumwa bwiza dushobora kuzikuramo?`