---
title:  "Gutungurwa n'Ubuntu."
date:   04/10/2025
---

### Aho icyigisho cy'iki cyumweru gishingiye:
Yosuwa 2:1-21; Kubara 14:1-12; Abaheburayo 11:31; Kuva 12:13; Yosuwa 9; Nehemiya 7:25.

> <p>Icyo kwibukwa:</p>
> "Kwizera ni ko kwatumye maraya uwo, Rahabu, atarimburanwa n'abatumviye Imana, kuko yakiranye abatasi amahoro." (Abaheburayo 11:31).

Kuki nongeye kubikora?" Ahari twese twagiye tuvuga amagambo nk'aya. N'ubundi kandi, amateka ntiyisubiramo gusa, ahubwo n'abantu muri rusange bisubiramo, kandi na twe ubwacu niko bitugendekera. Ni kangahe dusubiramo amakosa twakoze!

Abisirayeli bahawe amahirwe ya kabiri yo kwinjira mu Gihugu cy'Isezerano, kandi Yosuwa afata iyo nshingano atajenjetse. Intambwe ya mbere ni ukumenya neza icyo bahanganye na cyo. Yohereza abatasi babiri kugira ngo bamuzanire amakuru y'ingirakamaro arebana n'icyo gihugu: ubwirinzi bwacyo, imyiteguro yabo mu bya gisirikare, aho bakura amazi, n'imyifatire abaturage baho bagira mu gihe baba batewe n'ingabo.

Umuntu ashobora gutekereza ko isezerano ry'Imana ryo guha Abisirayeli icyo gihugu ritabasabaga kugira umuhati uwo ari wo wose. Nyamara kandi, guhamirizwa ko Imana izadushyigikira ntibikuraho inshingano z'abantu. Icyo gihe, Abisirayeli bari bageze ku rugabano rw'i Kanaani ku nshuro ya kabiri. Abantu bari biteze kubona ibintu bikomeye, nyamara ubwo Abisirayeli bari baherutse kugera kuri urwo rugabano kandi bafite inshingano nk'iyo, bagize gutsindwa gukomeye cyane.

Muri iki cyumweru, tuzasuzuma inkuru ebyiri zishimishije cyane zo mu gitabo cya Yosuwa, maze turebe ukuntu ari ingenzi ku kwizera kwacu muri iki gihe. Mu buntu bw'Imana hari ibishoboka bitarondoreka byo kudutungura.