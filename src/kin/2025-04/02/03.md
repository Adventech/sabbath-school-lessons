---
title:  Agaciro Ahantu Katari Kitezwe
date:   06/10/2025
---

`Soma muri Yosuwa 2:2-11, Abaheburayo 11:31, na Yakobo 2:25. Aya masomo atubwira iki cyerekeranye na Rahabu?`

Ikintu cyibandwaho mu nkuru ya Rahabu, ni ikinyoma yavuze kugira ngo arokore abatasi. Mu gusuzuma ikinyoma cye, tugomba kuzirikana ko [Rahabu] yari mu mu muryango mugari w'abantu barangwaga n'ibyaha bikabije, amaherezo bikaba byaratumye Imana ifata umwanzuro wo gucira urubanza abo bantu (Itangiriro 15:16, Gutegeka kwa Kabiri 9: 5, Abalewi 18:25-28). Nubwo ari ukuri ko Isezerano Rishya rishima ukwizera kwa Rahabu, isesengura ryitondewe ry'amasomo yo mu Isezerano Rishya avuga ku gikorwa cya Rahabu, rigaragaza ko nta na rimwe muri yo rishima buri kintu cyose kimuvugwaho, kandi nta na rimwe rishyigikira ikinyoma cye.

Mu Abaheburayo 11:31 hashimangira ukwizera kwe igihe yemeraga kwifatanya n'abatasi, aho guhitamo kugundira umuco w'iwabo wononekaye. Muri Yakobo 2:25, hashimira uwo mugore ko yacumbikiye abatasi babiri b'Abisirayeli, kandi akaba yaraberetse inzira bari kunyuramo kugira ngo basubire mu gihugu cyabo amahoro. Hagati mu muco wonononekaye no mu mibereho ya Rahabu ubwe yarangwaga n'ibyaha, Imana, mu buntu bwayo, yabonye agashashi k'urumuri rwo kwizera yashoboraga gukoresha kugira ngo imukize. Imana yakoresheje icyiza cyari muri Rahabu, ari cyo kuyizera kwe no kuba yarahisemo kuba umwe mu bagize ubwoko bwayo, nyamara ntiyigeze ishima ikintu cyose yakoze. Imana yahaye Rahabu agaciro bitewe n'ubutwari bwe budasanzwe, ukwizera kwe gukomeye, kuba yarabaye igikoresho cyo gukiza, no kuba yarahisemo Imana ya Isirayeli.

Amaze kubona ibyarimo biba, yaravuze ati: "kuko Uwiteka Imana yanyu ari yo Mana yo hejuru mu ijuru no hasi mu isi" (Yosuwa 2:11). Birashimishije kumva umugore w'Umunyakananikazi yemera ko Yahwe ari we Mana yonyine, by'umwihariko ubwo yari hejuru y'igisenge, aho. mu idini ye y'abapagani, ubusanzwe amasengesho yaturwaga ibyo bemeraga ko ari imana zo mu ijuru

Amagambo Rahabu yavuze, tuyasanga gusa mu mvugo yari yavuzwe mbere ijyanye n'uburenganzira Imana ifite bwo kuba ari Yo gusa ikwiriye kuramywa (Kuva 20:4, Gutegeka kwa Kabiri 4:39, Gutegeka kwa Kabiri 5:8). Amagambo yavuze ni ubuhamya bugaragaza amahitamo yakoze abanje kubitekerezaho, ko Imana y'Abisirayeli ari yo Mana y'ukuri yonyine. Amagambo yatuje akanwa ke agaragaza ko yari asobanukiwe isano ya bugufi iri hagati y'ubutware buheranije bw'Imana n'amateka Yeriko yari yaciriweho. Amahitamo ye mu bijyanye n'imico mbonera agaragaza ko, mu mucyo w'urubanza rwa Yehova, hari ibintu bibiri gusa byashobokaga: gukomeza kumwigomekaho maze akarimburwa, cyangwa guhitamo kumwiyegurira binyuze mu kwizera. Binyuze mu guhitamo Imana y'Abisirayeli, Rahabu yabaye urugero rw'ibyashoboraga kuba ku baturage bose b'i Yeriko iyo baza guhindukirira Imana ya Isirayeli kugira ngo ibabarire.

`Ni iki iyi nkuru itwigisha ku byerekeranye n'ukuntu Imana ari yo tugomba kuyoboka bidasubirwaho?`