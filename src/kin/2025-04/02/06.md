---
title:  Ubuntu Butunguranye
date:   09/10/2025
---

`Soma muri Yosuwa 9:21-27. Ni buryo ki igisubizo Yosuwa yatanze cyahurije hamwe ubutabera n'ubuntu?`

N'iyo Abisirayeli baba barashatse gutera Abanyagibeyoni, ntibari kwemererwa kubisohoza kubera indahiro abayobozi b'iyo nteko y'abantu bari barahiye. Abayobozi b'Abisirayeli bakurikije ihame rivuga ko indahiro, igihe cyose yaba idakubiyemo gukora ibibi cyangwa idafite umugambi mubisha (Abacamanza 11:29-40), igomba kubahirizwa, nubwo yaba iribugirire nabi uwayirahiye.

Mu Isezerano rya Kera, kugira amakenga mbere yo kurahira, ndetse no kubahiriza indahiro, bifatwa nk'imico myiza y'abakiranutsi (Zaburi 15:4; Zaburi 24:4; Umubwiriza 5:2, 6). Kubera ko bari bakoze indahiro mu izina ry'Uwiteka Imana ya Isirayeli, abo bakuru b'imiryango ntibashoboraga kubihindura.

Kubera ko abakuru b'Abisirayeli bari barahiye indahiro mu ruhame, ibyari kuzaba ku Bisirayeli ntibyashoboraga gutandukanywa n'iby'Abagibeyoni. Mu by'ukuri, binyuze mu kubahindura abatashya inkwi n'abavoma amazi byo gukoresha mu nzu y'Imana (Yosuwa 9:23), Abagibeyoni babaye umugabane n'igihande cy'abagize umuryango mugari uramya Imana. Igisubizo cya Yosuwa, gitandukanye n'iteka ryari ryaciwe n'abatware ba Isirayeli, ryategekaga ko bagomba kuba imbata zikorera "iteraniro ryose" (Yosuwa 9:21), cyahinduye umuvumo umugisha washoboraga kugera ku Bagibeyoni (gereranya na 2 Samweli 6:11).

Amateka y'i Gibeyoni yakurikiyeho ahamya ko uwo mujyi wagize amahirwe akomeye mu rwego rw'idini, n'uburyo babaye indahemuka ku bwoko bw'Imana. Indahiro Abisirayeli barahiye yagumyeho mu gihe cy'ibisekuru byinshi byakurikiyeho, ku buryo igihe Abisirayeli bagarukaga bavuye mu bunyage i Babuloni, Abagibeyoni bari mu bantu bafashije Abisirayeli kongera kubaka Yerusalemu (Nehemiya 7:25). Ibikorwa byabo bizagira ingaruka nziza ibihe byose ariko bitewe gusa n'ubuntu bw'Imana.

Byari kugenda bite iyo Abagibeyoni baza guhishura abo ari bo kandi bagasaba kugirirwa imbabazi nk'uko Rahabu yabigenje? Ntitubizi, ariko ntidushobora kwirengagiza ko byashobokaga ko bagisha inama Uwiteka, umusaruro wari kuvamo ukaba uw'uko Abagibeyoni bari kurokorwa ntibarimbuke. Umugambi ndakuka w'Imana si uguhana abanyabyaha, ahubwo ni ukubabona bihana Ikabagirira imbabazi (gereranya ibivugwa muri Ezekiyeli 18:23 na Ezekiyeli 33:11). Amayeri y'Abanyagibeyoni agomba kubonwa nk'uburyo bwo gutakamba ngo Imana ibagirire imbabazi, babone imico yayo y'ineza no gukiranuka. Kuba Abanyakanani baranze kwihana no kuba barasuzuguye umugambi w'Imana, ni byo byatumye hafatwa umwanzuro wo kubarimbura (Itangiriro 15:16). Imana yashimye ko Abagibeyoni bemeye ko ari yo Isumbabyose, kandi ishima n'icyifuzo cyabo cyo gushaka amahoro mu cyimbo cyo kwigomeka, ndetse ishima n'ubushake bari bafite bwo kureka gusenga ibigirwamana bakaramya Imana y'ukuri yonyine.