---
title:  Ibindi Byo Kwigwa no Kuzirikanwa
date:   10/10/2025
---

Soma igitabo cya Ellen G. White cyitwa _Abakurambere n'Abahanuzi_, igice cya 44, "Bambuka Yorodani," pp. 404-408 (2016).

Nyuma y'iyi nkuru ya Rahabu n'abatasi, ntabwo twongera kumva ibye bivugwa mu Isezerano rya Kera kugeza aho yongera kugaragara mu gisekuru cya Yesu. Byavuzwe ko yabaye umugore wa Salumoni, wo mu muryango wa Yuda, wo mu gisekuru cya Bowazi, kandi akaba nyirabukwe w'undi mugore uzwi cyane na we wavuzwe muri icyo gisekuru, ari we Rusi (Matayo 1:5; hagereranye no muri Rusi 4:13, 21). Kubwo kwizera Imana kwe, maraya uwo w'i Yeriko, uwari waciriweho iteka ryo kurimbuka, yahindutse umwe mu ruhererekane rw'abagize umuryango wa cyami w'umwami Dawidi kandi aba n'uwakomotsweho na Mesiya. Ngicyo icyo Imana ishobora gukora binyuze mu kwizera, bona nubwo kwaba kungana n'akabuto ka sinapi (Matayo 17:20, Luka 17:6).

"Kandi guhinduka kwa Rahabu si we wenyine kwabayeho nk'ikimenyetso cy'imbabazi Imana yagiriye abasengaga ibigirwamana bemeye ubutware bwayo. Hagati muri icyo gihugu hari abantu benshi cyane -Abagibewoni- baretse ubupagani maze bifatanya n'Abisirayeli, basangira nabo imigisha y'isezerano.

"Nta tandukaniro rishingiye ku bwenegihugu cyangwa ubwoko Imana iha agaciro. Ni Yo Muremyi w'abantu bose. Kubw'iremwa, abantu bose ni abo mu muryango umwe, kandi bose ni umwe kubwo gucungurwa. Kristo yaje gusenya inkuta zose zatandukanyaga abantu, yaje gukingura ieyumba cyose cyo mu ngoro y'Imana kugira ngo umuntu wese abashe kugera ku Mana nta nkomyi. Urukundo rwe ruragutse cyane, rurimbitse cyane kandi rurashyitse rwose ku buryo rwinjira ahantu hose. Abantu bayobejwe n'ubushukanyi bwa Satani rubakura mu bubasha bwe maze rukabashyira imbere y'intebe y'Imana, intebe y'ubwami igoswe n'umukororombya w'isezerano. Muri Kristo, nta Muyuda cyangwa Umugiriki, nta mbata cyangwa uw'umudendezo." - Ellen G. White, _Abahanuzi n'Abami_, p. 190 (2015).

**IBIBAZO:**

`Nimuganire ku kibazo cyose cy' "amahirwe ya kabiri" (n'andi menshi tubona) n'uburyo tugomba kuyageza no ku bandi. Muri urwo rwego, ni buryo ki nanone tugomba kwirinda kuyakoresha nabi? Urugero, tekereza ibya wa mugore wari wararanzwe no gushyikirana n'abandi mu buryo bumutesha agaciro, maze agahabwa inama yo kutabisubira ("ubuntu"), nyamara uko kwiyandarika rimwe na rimwe kugakomeza? Mbese itandukaniro nyaryo tubona muri ibi bintu ni irihe?`

`Muganire kuri Rahabu nk'icyitegererezo cyo kwizera. Ni buryo ki dushobora kwishimira abantu bafungurira imitima Imana nubwo imibereho yabo yaba ihabanye cyane n'icyifuzo gihebuje ibindi Bibiliya yifuriza abantu? Ni gute dushobora kwishimira ukwizera kwabo, ariko nanone ntidushyigikire imwe mu migenzereze yabo?`

`Yosuwa yashoboye guhuza ubutabera n'ubuntu mu buryo bw'ibigaragara, kugira ngo akemure ikibazo cyari cyatewe n'uburiganya bw'Abagibeyoni, no kutita ku bintu kwe ntagishe inama Uwiteka. Tekereza ku bihe runaka byo mu mibereho yawe bisaba ubutabera n'ubuntu. Ni mu buhe buryo bumwe na bumwe bufatika bwo guhuza ibyo bintu byombi?`