---
title:  Umuheburayo Muri Atenayi
date:   03/12/2023
---

`Soma Ibyakozwe n'Intumwa 17: 1-16. Ni gute Pawulo yaje kugera muri Atenayi, kandi amaze kubona ibyo yarahasanze yabyitwayemo ate?`

Umujyi wa Atenayi wari “wuzuye ibishushanyo bisengwa" (Ibyakozwe n’Intumwa 17:16). Kuko yari azi amateka y'ubwoko bwe mu buryo bwakundaga gusenga ibigirwamana (n’ubwo bwabaga bwarahawe imiburo myinshi), Pawulo yababajwe cyane n’ibigirwamana byose yasanze no muri Atenayi. Ntagushidikanya ko Pawulo yari afite ubushake bwo gufasha abitewe n'impuhwe yari afitiye abantu bo muri Atenayi, bari bagiye gupfira mu byaha byabo iyo bataza kumenya Imana y’ukuri.

Uyu munsi, imijyi yacu iracyuzuyemo ibigirwamana, nubwo atari ibigirwamana bigaragara cyane nk’ibyo Pawulo yabonye. Kandi ikibabaje cyane, ni uko abizera benshi bashobora kugenda mu mijyi irimo ibigirwamana kandi ntibagire ikintu na gito babikoraho. Nyamara Pawulo we atewe umwete na Mwuka Wera yagize icyo akora. Mu buryo butandukanye n’uko byari bimeze ku bandi bizera bari batarasobanukirwa ko ubutumwa bwiza bwari ubw'isi yose, Pawulo we yari azi ko Imana yashakaga ko Abanyatenayi bakizwa kimwe n’abandi bose. Yari asobanukiwe ko ihame ry’umurimo w'ubutumwa bukuye ruhande rigamije kugeza ubutumwa bwiza ku bantu batari barigeze babwumva, barimo abapagani basengaga ibigirwamana, ndetse n’abacurabwenge bari buzuye imihanda yo muri Atenayi.

Pawulo rero, yakundaga kujya mu maguriro aho abo bantu bashoboraga kuboneka. Twavuga ko yashinze Ikigo cya mbere cy’Ubutumwa Bukuye Ruhande, aho yakoreshaga amaguriro kugira ngo yige kandi agerageze kumenya uburyo bwo kugera ku mitima no mu mitekerereze y’aba bapagani.

Pawulo yari azi ko atashoboraga kwegera Abanyatenayi nk’uko yegeraga Abayuda cyangwa se abanyamahanga bubaha Imana. Aba bari abantu urufatiro rwabo rutari Imana ya Isirayeli cyangwa imirimo yayo mu ishyanga rya Isirayeli. Nubwo ibyo bitekerezo n’imyizerere byari byiganje mu Bayuda ndetse no mu banyamahanga bubaha Imana, nta cyo byari bivuze ku bantu Pawulo yahuraga na bo mu maguriro yo muri Atenayi. Ku bw'ibyo, byari ngombwa ko habaho uburyo bushya rwose bwo kubageraho.

Muri iki gihe, akenshi twihatira kugera ku bantu bafite inkomoko idafite aho ihuriye n'icyo bise umurage “w’Abayahudi n’Abakristo”. Kubw’ibyo, kimwe nka Pawulo, dukwiriye guhuza n’imimerere (kwisanisha na bo). Urugero, uburyo bushobora gukora neza muri Buwenozeri (Buenos Aires), bushobora kuba imfabusa muri Bangkok. 

`Ni ibihe bigirwamana abantu bo mu gace utuyemo basenga, kandi ni gute wahumura amaso yabo kugira ngo babone uburyo byose nta cyo bimaze?`