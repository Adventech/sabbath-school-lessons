---
title:  Pawulo Muri Areyopago
date:   04/12/2023
---

Aho ari ho hose Pawulo yari ari, yari afite ubutumwa buturutse ku Mana, yari agiye kubwiriza ubutumwa bwiza. Ibyo rero ni byo yashakaga gukora muri Atenayi.

`Soma Ibyakozwe n’Intumwa 17:18-21. Ni mu buhe buryo abapagani bari mu maguriro bakiriye ibyo Pawulo yavugaga n’ibyo yabazaga?`

Ikigaragara ni uko hamwe n’ “imana ze zinzaduka” Pawulo yatangaje aba bantu bo mu maguriro (Ibyakozwe n’Intumwa 17:18), bityo bituma bamujyana muri Areyopago, igice cy’umujyi aho imanza z’amategeko n'iz’idini zacirwaga, nubwo bitagaragara nkaho Pawulo yari agiye kuburanishwa. Byasaga nkaho byari bikwiriye ko bamutega amatwi we n’ “inyigisho ye nshya” (Ibyakozwe n’Intumwa 17:19). Biragoye kwirengagiza umuntu ufite ubuhanga bwo kuvuga neza, ishyaka n'ubwenge nk’ibya Pawulo, nubwo yari kuba akwirakwiza ibitekerezo bisa nk’ibidasanzwe kuri aba bantu.

Mu Ibyakozwe n’Intumwa 17:21 havuga ko Abanyatenayi nta kindi bakoze usibye kuvuga no kumva ibijyanye n’ibyo bitekerezo bishya. Ese Luka yaba yarabashinjaga ubunebwe? Birashoboka ko atari ko byari biri. Birashoboka cyane ko yashakaga kwerekana ko bari inararibonye mu gutekereza no kujya impaka. N’ubundi kandi, muri abo Bagiriki haje kuvamo abagabo nka Socrate, Plato, na Aristote, abacurabwenge bazanye impinduka zaje kugera no muri iki gihe cyacu. Mu gihe cy’ibinyejana byinshi, Atenayi yafatwaga nk’ihuriro ry'ibitekerezo by’abanyabwenge n’abacurabwenge. Nubwo bamwe muri aba bantu batari abahakanyi, nk’uko dutekereza ubuhakanyi uyu munsi, ibyinshi mu bitekerezo byabo by’ubucurabwenge byari bitandukanye cyane n’inyigisho za Gikristo. Nk'urugero, biragoye kubona ahantu mu nyigisho ubucurabwenge bw’Abepekureyo n'Abasitoyiko havuga ibya Mesiya wazutse.

Muri Atenayi, Pawulo yari yiteze ko Umwuka Wera yashoboraga gukoresha ubumenyi bwe n’ubuhanga bwe bwo kuvuga, ibyo yari yarigiye kuri Gamaliyeli. Ariko mu by’ukuri, ibyo Pawulo yigiye mu mihanda yo muri Atenayi ni byo Umwuka Wera yashoboye gukoresha cyane kurushaho. “Abahanga bakomeye bari mu bantu bari bamuteze amatwi batangajwe n’imitekerereze ye. Yaberetse ko asobanukiwe imirimo yabo y'ubukorikori, inyandiko zabo n'idini yabo”—Ellen G, white, _Ibyakozwe n'Intumwa_, pp.148 (2010).

`Nyuma y’ibyabaye kuri Pawulo igihe yari muri Atenayi ari kumwe n’aba bapagani ndetse n’abacurabwenge, yandikiye Abakorinto agira ati “Nagambiriye kutagira ikindi mbamenyesha keretse Yesu Kristo, ari we Yesu Kristo wabambwe” (1 Abakorinto 2:2). Ni irihe somo twavana hano ryerekeye uburyo ubutumwa tubwiriza bugomba kuba bushingiye kuri Kristo, uko abantu tubwiriza baba bameze kose?`