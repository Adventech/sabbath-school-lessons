---
title:  Pawulo n'Imana Itamenywa
date:   05/12/2023
---

Zirikana ko Pawulo atigeze apfobya idini ry’ibinyoma cyangwa imana z’ibinyoma z’Abanyatenayi. Yakusanyije ingingo zose z'ibyiza yashoboraga kubona, nubwo zari nkeya, maze azuririraho. 

`Soma Ibyakozwe n’Intumwa 17:22, 23. Ni iki Pawulo yakoraga ahangaha igihe yageragezaga, kugeza ubutumwa bwiza kuri abo bantu?`

Bagabo b’Abanyatenayi, mbonye muri byose ko mukabije kwibanda mu by‘idini” (Ibyakozwe n’Intumwa 17:22). Pawulo yari ari gushima abapagani! Nubwo idini ryabo ryari ryarayobejwe mu buryo bwose, nyamara Pawulo we yashimye uburyo bari bararyiyeguriye kuko kwiyegurira idini nubwo ryaba ryarayobye biruta kutagira icyo witaho mu bya Mwuka.

Pawulo yakomeje agira ati, “‘Ubwo nagendagendaga nitegereza ibyo musenga none (Ibyakozwe n’Intumwa 17:23). Mu gihe yasobanuraga ubushakashatsi bwe bwite bwerekeye idini ry’Abanyatenayi, Pawulo yagaragarije abantu imyifatire irangwa no kubaha. Ntabwo yihutiye kwiyerekana nk’umuntu wari uzi ibisubizo byose by’uburyo abantu bakwiriye guhinduka. Mu by’ukuri, yari umuhanga ndetse yari afite ibisubizo abo bantu bari bakeneye! Ariko, ntiyigeze yiyerekana muri ubwo buryo, kuko iyo abigenza atyo ntiyari kwigera yemerwa. Ahubwo bamubonaga nk’umuntu wita ku bantu kandi akabifuriza ibyiza. 

Ubwo yavugaga ku nyandiko, “(IMANA ITAMENYWA)” (Ibyakozwe n'Intumwa 17:23), Pawulo yifashishije ibyo abantu bashoboraga kubona ko bahuriyeho: Bizeraga imana (imana nyinshi), iyo ikaba yari intangiriro nziza (kubera ko abantu bamwe icyo gihe batizeraga) kandi byashoboraga gufungura inzira yo kugirana ibiganiro byimbitse. Ntabwo yigeze arwanya igitekerezo cyo kugira igicaniro cy’imana itazwi. Ahubwo yashimiye cyane abantu bitaga ku bya Mwuka, kugeza aho bashyizeho umuhati mu gusenga ikintu batigeze bamenya, igihe bumvaga ko hari icyo babuze.

Mbese bari mu buyobe? Yego, ariko yashoboraga gukosorwa. Icy’ingenzi nuko kuva mu ntangiriro bari bafite kwitanga mu byo bumvaga. Pawulo yari azi ko icyo cyari ikintu Mwuka wera yashoboraga gukoresha. Pawulo yari yabonye ingingo yo kuganirwaho yari kubashishikaza. 

`Ni ayahe mateme n'ingingo ziguhuza n’abandi ushobora gutekereza ko bishobora kuguha amahirwe yo kugirana ibiganiro byimbitse n’abandi uhura na bo?`