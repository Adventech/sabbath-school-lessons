---
title:  Kurenga Imbiri
date:   07/12/2023
---

`Soma Ibyakozwe n'Intumwa 17:24—34. Pawulo akomeza ubuhamya bwe ate?`

Nanone kandi biratangaje kumenya ko mu by’ukuri Pawulo yasubiyemo amagambo ya bamwe mu banditsi babo, bari baragize icyo bandika gihuje n’ukuri kwa Bibiliya; ibyo bigaha Pawulo uburyo bwo gutuma ababaga bamuteze amatwi barushaho kumwumva. Mu yandi magambo, yakoresheje ubumenyi yari afite ku myizerere yabo kugira ngo ashakishe ibyo bahuriyeho, byari kuzatuma abageza kure. Nta gushidikanya, mu gihe dushaka kugera ku bandi, kumenya neza ibyo bemera no gushakisha ibyo duhuriyeho bishobora kuba uburyo bwiza cyane bwo kubageraho. 

Nanone kandi zirikana ko Pawulo yakoresheje ibyo bari bahuriyeho kugira ngo abageze aho yashakaga kujya: ku muzuko wa Yesu n’ibyiringiro wabahaye bose. Luka yasobanuye uko abantu bakiriye amagambo aheruka Pawulo yavuze ku byerekeye umuzuko. Bamwe bahinyuye icyo gitekerezo, abandi bavuga ko bifuza kongera kumva Pawulo avuga kuri iyo ngingo, abandi barabyizera. Icy’ingenzi muri iyi nkuru ni uko bose bari bumvise. Kandi ibyo ni byo Pawulo yari yiteze kuva agitangira. 

Tuzi ko hari abantu bamwe bazanga ubutumwa bwiza, ariko tugomba gukora ibishoboka byose kugira ngo mbere yuko babwanga, basobanukirwe n'ibyo banga. Pawulo, abinyujije mu buryo yakoreshaga yigisha Abanyatenayi, hamwe n’uburyo yakoreshaga ibyo yari yarize kandi yari yaramenye kuri bo, yakoze uko ashoboye kose ngo bumve kandi basobanukirwe ko hari Imana ibaho, iyo batigeze bamenya ariko yabaremye. Iyi Mana yarabakunze kandi yifuzaga ko bayimenya. Yari yarabagiriye imbabazi ititaye ku bujiji bwabo. Ariko umunsi w’urubanza wari wegereje. Kandi iyo ibyo byose bisa nkaho bitumvijana, hari ibihamya bibyemeza biri mu muzuko wa Kristo. 

Noneho ubwo abantu bari bamaze kumva ubutumwa no kubusobanukirwa, bagombaga kwihitiramo kubwanga cyangwa gukomeza gucukumbura kugira ngo bamenye byinshi biruseho. Kandi hari bamwe bahisemo kubumenya byimbitse, maze bahinduka abigishwa ba Yesu. (Ibyakozwe n’Intumwa 17:34).

`Bigire intego yawe: Mu isengesho, saba Imana kugira ngo umenye uburyo bwiza bwo kubwiriza umuntu waba uzi.`

`Iyemeze kubikora: Shakisha ku mbuga nkoranyambaga ahantu wagereranya na “Areyopago” wabasha kwigisha ubutumwa bwiza—mu buryo bwumvikana kandi burimo ubushishozi nk’ubwa Pawulo—ku bantu batizera.`