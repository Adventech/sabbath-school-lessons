---
title:  Kumenyekanisha Imana Itazwi
date:   06/12/2023
---

Noneho ubwo Pawulo yari amaze kwigarurira ibitekerezo by’abahanga bo muti Atenayi, yerekeje abari bamuteze amatwi ku Mana yo mu ijuru. 

`Soma Ibyakozwe n’Intumwa 17:24-27. Ni ubuhe buryo Pawulo yakoresheje hano kugira ngo ageze ubutumwa kuri aba bantu? `

Ku bantu bitaga ku bya Mwuka cyane kugeza n’aho bubatse igicaniro cy’imana itazwi amagambo ya Pawulo yabateye amatsiko: Imana Rurema itaba mu nsengero zubatswe n’abantu, kandi ntikorerwe n'amaboko y’abantu ahubwo ikita ku byo abantu bakeneye. Mu mico yiganjemo imigani mihimbano y'Abagiriki, abo imana zabaga ari imana zidahindagurika, zishyira imbere inyungu zazo bwite, kandi zikagira ubugome, igitekerezo cy'Imana nk'iyo Pawulo yasobanuye cyari igitekerezo gitangaje. Ndetse kandi, abagabo bo muri Areyopago bateye intambwe zabo za mbere bagana Imana y'urukundo. Ikigaragara ni uko iyi Mana batigeze bamenya, bashoboraga kuyimenya! Mu by'ukuri, na yo yashakaga kumenyekana.

Birashoboka ko Pawulo yavuze amagambo menshi muri Areyopago kurusha ayo Luka yatangaje muri iyi nkuru. Birumvikana ko kubwo gushaka umwanya, Luka yavuze mu ncamake amagambo ya Pawulo. Niba ibyo ari ukuri, ubwo buri gitekerezo cyose twasomye kugeza ubu, Pawulo ashobora kuba yaragisobanuye mu buryo burambuye kurushaho. Bityo, ibyo Pawulo yavuze tubivuga mu ncamake muri ayamagambo:

1. Pawulo yabanje gushima uburyo bari basobanukiwe ibya Mwuka ndetse n’umutima utaryarya bari bafite.

2. Icyakurikiyeho, yagaragaje ko yari yarize imyizerere yabo kandi ko hari ibintu bimwe na bimwe yabonye ko yahaga agaciro mu byo yize.

3. Hanyuma, yababwiye ikintu runaka yari yaramenye mu gihe yigaga iby'idini ryabo, ikintu na bo bemeye ko badasobanukiwe.

4. Nanone kandi, yababwiye ibyerekeye Imana, yari azi ko bari bakeneye cyane, ko Imana iriho kandi ko ibakunda, kandi ko itari kure yabo.

5. Mu gusoza, Pawulo yabahaye umuburo ku bijyanye no kwanga ubumenyi bw'iyi Mana bari bataramenya.

Pawulo yabajyanye kure hashoboka, ashingiye ku byo yari azi ku birebana n’imyizerere yabo. Niba yarashoboye kubageza kure, yari ari gutera intambwe nziza.

`Zirikana icyo Pawulo asaba abatuye isi yaremwe ndetse n’Imana Umuremyi. (Soma Abaroma 1:18-25). Kuki ubu ari uburyo bwiza bwo gukoresha nk’intangiriro yo kuganira n’abantu benshi? Icyo kintu gifitanye iyihe sano n’isi yaremwe igaragaza Imana?`