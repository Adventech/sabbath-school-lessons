---
title:  Inzitwazo zo Kwihunza Umurimo
date:   28/10/2023
---

### SOMA AMASOMO ICYIGISHO CY'IKI CYUMWERU GISHINGIYEHO: 
Yona 1-4; Nahumu 1:1; 2 Abami 17:5, 6; Zaburi 24:1; Yakobo 1:27, Yesaya 6:1-8.

><p>Icyo Kwibukwa:</p>
> “Numva ijwi ry’ Umwami Imana riti ‘Ndatuma nde, ni nde watugendera?’ Maze ndavuga nti “Nijye. Ba ari jye utuma.'” (Yesaya 6:8).

Ntabwo ari buri wese mu bahamagariwe kujya mu murimo wemeye gutumwa nka Aburahamu. Yona ni urugero rumwe (soma Yona 1-4). Imana ihamagara Yona ngo ajye kuburira Ninive, umurwa mukuru w’ubwami bwa Ashuri. Uyu mujyi uherereye muri iki gihe mu gihugu cya Irake, wari uri ku ntera ya kilometero 901 uvuye i Yerusalemu, urugendo rw’ukwezi kose. Ntabwo Yona yanze kugenda gusa—ahubwo yanahungiye mu cyerekezo kinyuranye n’icyo yari atumwemo. Ageze i Yopa, yishyuye amafaranga y'urugendo, rumujyana i Tarushishi, muri iki gihe ni mu majyepfo ya Esipanye. Kugenda mu bwato urugendo rwa kilometero 3,218, byatwaraga igihe kingana n'ukwezi ikirere kiramutse cyabaye cyiza. Kuko atashakaga guhura n’umwami wa Ashuri, Yona yakoresheje igihe kingana n'ukwezi byajyaga kumutwara ajya i Ninive maze arahunga. Kuki umuntu w’Imana yagenje atyo?

Abaturage b’i Ninive bari abantu babi cyane, abantu bari bazwi ku bw’ibibi byabo n'ubugizi bwa nabi, kandi bari barateye Isirayeli ndetse n’u Buyuda. Nubwo byari bimeze bityo, Imana yahamagariye Yona kujya i Ninive maze akababurira kubw’ibyaha byabo. (Yona 1:2). Amagambo yakoreshejwe ahangaha asa n’ayakoreshejwe kuri Aburahamu ku birebana na Sodomu na Gomora, mu Itangiriro 18:20, 21. Nk’uko tuzabibona, ntabwo Yona yakoze nka Aburahamu.

`Ni iki dushobora kwigira ku myifatire ya Yona ku birebana n'inzitwazo dushobora gutanga kugira ngo tudakora umurimo?`
