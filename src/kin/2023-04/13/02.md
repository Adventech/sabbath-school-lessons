---
title:  "Ibyahishuwe: Umurimo w’Imana mu Minsi Iheruka"
date:   24/12/2023
---

Imirongo ibanza, y’igitabo cy’Ibyahishuwe igaragariza umusomyi ko iki gitabo kirebana n’ubutumwa bw’Imana.

`Soma Ibyahishuwe 1:1-7; Ni mu buhe buryo ubona igihamya cyerekana ko Ibyahishuwe birebana n’ubutumwa bw’Imana bwo mu minsi iheruka?`

Nyuma y’uko imirongo ibanza y’igitabo cy’Ibyahishuwe iduhishuriye ko Yesu ari Isoko akaba n’Ishingiro ry’Ibyahishuwe, Ibyahishuwe 1:4, 5 hagaragaza ko abagize Ubutatu Bwera bose bakorera hamwe mu bumwe bwo gukiza ibiremwa muntu. Data ni Imana Ihoraho, yariho, iriho kandi izahoraho. Mwuka Wera, wakoranye ububasha mu itorero ryo mu kinyejana cya mbere, na we avugwamo. Hanyuma Yohana akatwibutsa imiterere ya  Yesu Kristo, ari We “Mugabo wo guhamya ukiranuka,” akaba “Imfura yo kuzuka,” (Ibyahishuwe 1:5), ni We ufite ubutware bwemewe bwo gutegeka iyi si. Satani yagerageje kwigarurira iyi si ngo yimikemo ingoma ye aratsindwa. Icyiyongera ku ntsinzi Imana yatsinze Satani, ni uko amaraso Umuremyi wacu yasheshe atwezaho ibyaha byacu akadukuraho igisuzuguriro.

`Soma Ibyahishuwe 1:6 na 1 Petero 2:9. Ni ubuhe busobanuro bw’amazina y’abacunguwe avugwa muri iyi mirongo?`

Icyo Ubutumwa bw’Imana bwibandaho si ukuzahura abarimbuka no kubageza mu mutekano gusa. Agakiza k’Imana kadushyira ku rwego rushya rw’icyubahiro, kuko ishusho y’Imana yongera kugaragara muri twe. Abacunguwe bahinduka abami kuko bafitanye n'umwami w’ijuru n'isi isano y'amaraso kubw’amaraso ya Yesu yamenetse kubwacu. Ubwo rero, nk'abagize Umuryango w'i bwami, “dufatanyiriza hamwe ubutumwa bw'umuryango w'ubwami wo gukiza abandi bantu. Ibi bitugira abatambyi! Kristo yahinduye itorero Rye, “Ubwami” n’abarigize abahindura “Abatambyi.” Kuba umuntu ugize ubwami ni ukuba umutambyi.

Mu Ibyahishuwe 1:7, tuhasanga ibigaragaza ko ubu butumwa bwihutirwa: Yesu araje, kandi amahanga azamuborogera kuko bagiye kurimbuka. Imana irifuza cyane abagiye kure yabo. Igitabo cy'Ibyahishuwe rero kirafunguye, gikubiyemo ubutumwa Imana ifitiye abantu yaremye.

`Imana ntiyaturemye gusa, ahubwo yaranaducunguye, kandi ku giciro gitangaje. Ni kuki uku kuri kuduha ibyiringiro byinshi, nubwo turiho mu bihe nk’ibi tugezemo?`