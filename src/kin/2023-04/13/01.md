---
title:  Iherezo ry'Umurimo w'Imana
date:   23/12/2023
---

### AHO ICYIGISHO CY'IKI CYUMWERU GISHINGIYEHO: 
Ibyahishuwe 1:1-7; 1 Petero 2:9; Ibyahishuwe 14:6-12; Luka 11:23; 1 Timoteyo 2:4; Ibyahishuwe 21:1-4.

><p>ICYO KWIBUKWA:</p>
> “Nuko ubwo ibyo byose bizayenga, bityo, yemwe uko dukwiriye kuba abantu bera, kandi twubaha Imana mu ngeso zacu, twebwe abategereza tugatebutsa umunsi w’Imana” (2 Petero 3:11, 12).

Igitabo cy’Ibyahishuwe cyuzuza mu ntekerezo amashusho y’iherezo ry’ibintu byose. Izingiro ry’icyo gitabo rigaruka cyane ku ntambara ikomeye iri hagati ya Kristo na Satani. Satani yabuze ububasha bwo kwigarurira isi, none ubu akomeje kurwanya abayoboke b’indahemuka ku Mana. Igitabo kigera ku gasongero kacyo kitwereka Yesu agaruka gukiza abana Be baba abamukiranukiye bazaba bakiriho n’abakiranutsi basinziriye guhera mu gihe cyo gucumura kwa Adamu na Eva. Iki gitabo kitwereka kandi, ibyo kurimbuka kwa Satani n'inkozi z’ibibi bagakongorwa n’umuriro, maze Yesu akimika ubwami Bwe buzahoraho iteka ryose mu isi izaba yagizwe nshya.

Abigishwa biga igitabo cy’lbyahishuwe bakigana amatsiko yo gushakisha no kumenya iby’ibimenyetso n’ibizabaho byahanuwe biranga amateka y’itorero guhera mu kinyejana cya mbere Nyuma ya Kristo kugeza muri iki gihe turimo kituganisha ku iherezo ry’ibihe na bo baba bari mu kuri igihe bakora ibyo.

Nyamara, muri iki cyigisho gisoza iki gihembwe, tuzarebera hamwe uburyo igitabo cy’Ibyahishuwe ari igitabo cy’ubutumwa, gishingiye ku Mana nyir’ubutumwa Iduhamagarira kuba itorero rirangwa no gusohoza ubutumwa. Umuhamagaro wacu wo kwamamaza “ukuri kwiki gihe” ku isi uzakomeza kugeza aho umuntu wese azafata icyemezo cyo kuba mu ruhande rw’Imana cyangwa kutaba mu ruhande rwayo.