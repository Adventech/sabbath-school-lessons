---
title:  Ibwami mu Mahanga
date:   18/12/2023
---

Nyuma yo guhanguka k’ubwami bwa Babuloni no kwimikwa kw’ingoma y’Abamedi n’Abaperesi, abenshi mu Bayuda basubiye gutura ku butaka bwa basekuruza babo. Ariko si bose bagarutse. Bamwe basigaye aho bari baramenyereye kuba mu binyejana n’ibinyejana.

Mu kwibuka ibingibi, bituma tuzirikana ibyabayeho mu nkuru ya Esiteri. “Umwami Ahasuwerusi yari ku ntebe y’ubwami ku murwa w'i Shushani” (Esiteri 1:2). Aha ni ho inkuru yanditswe muri Bibiliya ihishura iby’ubwami bw’Abamedi bwari buyobowe n’uyu mwami.

Mu gice cya I, umwamikazi Vashiti yaciwe n'umwami, bituma umwami ashaka undi mwamikazi, wo gusimbura “Vashiti". Ni muri icyo gihe rero tubona inkuru ya Esiteri na Moridekayi (musaza we wo kwa se wabo) itangira kuvugwa bwa mbere.

`Soma Esiteri 2:1-9. Ni iki aya masomo atwigisha ku bihe Moridekayi na Esiteri barimo?`

Bisa nkaho Moridekayi, wari umukozi w’ibwami, yicaraga ku irembo ry’ibwami kandi akaba yarabaga mu mugi wa Shushani abana na mushiki we wo kwa se wabo, cyangwa se umwana yarereze, Esiteri. Bitewe n’umwanya barimo n’ahantu babaga, bari barinjiye mu muco w’Abaperesi. Iyi nina yo yaba imwe mu mpamvu yatumye Esiteri atoranywa mu bakobwa bagombaga kwerekwa umwami: “Esiteri na we ajyanwa mu nzu y'umwami, arindwa na Hegayi umurinzi w’abagore” (Esiteri 2:8).

`Soma Esiteri 2:10, 20. Ni ibiki byabaye ahangaha, kandi ni kuki byari ngombwa ko Moridekayi amuha itegeko nk'iri?`

Nubwo isomo ritatubwira neza impamvu, ntibiruhije kubyiyumvisha. Nk'abashyitsi bari mu muco no mu iyobokamana ry’abanyamahanga bashoboraga kubabera imbogamizi nk’uko tuzabibona, babaye abanyabwenge mu guhitamo kwicecekera ntibagaragaze iby'umuryango wabo n'ubwoko bwabo.

`Ni ibihe bihe ubasha gutekereza ko dukwiriye kwitondera kugaragaza ukwizera kwacu? Cyangwa ntabwo dukwiriye gukora ibyo na rimwe? Niba atari ko bimeze, impamyu yaba ari iyihe? `