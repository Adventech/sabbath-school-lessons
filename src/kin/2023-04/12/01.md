---
title:  Esteri na Moridekayi
date:   16/12/2023
---

### AHO ICYIGISHO CY'IKI CYUMWERU GISHINGIYEHO: 
Daniyeli 1: 1-12; Daniyeli 6:1-9; Esiteri 2:1—10, 20; Esiteri 3:1—15; Esiteri 4:1—14; Esiteri 9:1-12. 

><p>ICYO KWIBUKWA:</p>
> “‘Nzaguha kuba umucyo wo kuvira amahanga, kugira ngo agakiza kanjye kagere ku mpera y’isi’” (Yesaya 49:6). 

Imwe mu nkuru zitera ibyiringiro dusanga muri Bibiliya, inkuru ikubiyemo “umurimo ukorerwa mu mico itandukanye,” dushobora kuyisanga mu gitabo cya Esiteri. Mu myaka irenga ibihumbi ishize, hari byinshi byagiye byandikwa kuri iki gitabo, kandi kugeza iki gihe, Abayahudi benshi bizihiza umunsi mukuru wa Purimu, bashingiye ku bivugwa muri Esiteri 9:26—31. 

Esiteri na Moridekayi, musaza we wo kwa se wabo, bari Abayahudi babaga mu murwa mukuru w’ubwami bw’Abaperesi, i Shushani. Abongabo, hamwe n’abandi, ku mpamvu runaka, mu buryo butandukanye n’ubw’abandi Bayahudi bari barasubiye i Buyuda, bakomeje kuba mu gihugu cy’ubunyage. 

Noneho, binyuze mu ruhererekane rw’ibitangaza, Esiteri yabaye umwamikazi. “Umwami abonye Esiteri aramushima amurutisha abagore bose, aramukundwakaza amurutisha abakobwa bose, bituma amwambika ikamba amugira umwamikazi mu cyimbo cya Vashiti” (Esiteri 2:17). 

Muri iyi nshingano Esiteri yashyizwemo, nubwo yasaga nk’umuntu wigengesera, yashoboye kugira uruhare rukomeye mu mateka ya Bibiliya. Mu buryo bwayo bwihariye, iyi nkuru itwereka uburyo ubwoko bw’Imana, nubwo bwaba buri mu bihe bidasanzwe, bushobora guhamya ukuri. 

Gerageza ushake umwanya wo gusoma igitabo cya Esiteri (cyangwa ukinyuremo wihuta), kugira ngo kigufashe gutegura icyigisho cy'iki cyumweru.