---
title:  "Ubutumwa Umurimo Utwaye: Ubutumwa Bwiza bw'Iteka Ryose"
date:   10/10/2023
---

`Soma mu Ibyahishuwe 14:6, 7. Ni ibihe bintu biranga umurimo w’Imana ushobora kubona mu “Butumwa bwiza bw’iteka ryose” bwavuzwe na marayika wa mbere mu butumwa bw’abamarayika batatu?`

Aha ni ho hantu rukumbi ho mu Byanditswe ijambo “itekaryose” rihuzwa n’ “ubutumwa bwiza.” Ubutumwa bwiza ni inkuru nziza y'ubuntu igezwa ku bantu bose binyuze muri Yesu Kristo. Yaje mu isi kugira ngo atwereke “ubuntu n’ukuri"(Yohana 1:14). Yabayeho imibereho itarangwamo icyaha, apfira ku musaraba nk’igitambo kugira ngo yishyure igihano cy’icyaha mu cyimbo cyacu (Yesaya 53:45; 1 Petero 3:18). Yarazutse, asubira mu ijuru, ashyirwa hejuru na Se, kandi muri iki gihe aradusabira mu buturo bwo mu ijuru (Ibyahishuwe 1:18, Ibyakozwe n'Intumwa 2:33, Abaheburayo 7:25). Bidatinze agiye gusohoza isezerano rikomeye—ari ryo kugaruka mu cyubahiro no mu bwiza, kandi mu buryo budakuka akimika ubwami bw’Imana ku isi nyuma y'imyaka igihumbi (Yohana 14:1-4, Ibyakozwe n’Intumwa 1:11; Ibyahishuwe 21:14). Uku ni ukuri kw’impamo k’ubutumwa bwiza bw’iteka ryose.

Nyamara kandi, kuba ubu butumwa ari ubw’iteka ryose, ni ikintu cyigaragaza. Hariho ubutumwa bwiza bumwe; bushobora kudukiza. Buzakomeza kuba bumwe kugeza ubwo umurimo w'Imana uzaba usohojwe. Nta bundi butumwa bwiza buzigera bubaho. Inyigisho ziyobya n’imyigishirize imeze nk’iyo biraza bikongera bikagenda (Abefeso 4:14), nyamara ubutumwa bw’agakiza, ubutumwa bwiza bw’iteka ryose, ntabwo buhinduka, kandi n’ababwizera kandi bakabaho imibereho isa na bwo bafite kumvira bazahabwa ingororano (soma mu Gutegeka kwa Kabiri 5:33, Abaroma 2:6).

Ubutumwa nk’ubu bwahawe abigishwa ba mbere, ni bwo natwe duhabwa muri iki gihe. Tugomba gukomeza inshingano yo guhindura abantu abigishwa ba Kristo aho ari ho hose. Nyamara se ni abigishwa bameze bate? Mbese ni abantu beza, bataryarya, bitanze rwose, kandi bafite urukundo? Iyi mico ni ingenzi, nyamara ntabwo ihagije. Tugomba guhindura abantu abigishwa twibanda ku ngingo zose ziboneka muri Bibiliya zerekana ko umuntu ari umwigishwa (Luka 9:23; Yohana 13:34, 35; 2 Abakorinto 5:17) dufite umugambi udakuka: kuba twiteguye kandi tugateguza abandi kugaruka kwa Databuja ari We Yesu Kristo.

"Kumenyesha abantu iby'urubanza [Ibyahishuwe 14:6, 7] ni ukubatangariza ibyo kugaruka kwa Kristo kwegereje. Kandi uko kubimenyesha abantu kwitwa ubutumwa ba Za bw'iteki ryose. Bityo rero kumenyesha abantu ibyo kugaruka Kwa Kristo. Rubatangarza ko ari hafi, bigaragazwa nk'umugabane w'ingenzi w'ubutumwa bwiza" Ellen G.White. _Christ’s Object Lessons_, pp. 227, 228. 

`Ni mu buhe buryo inyito y’urubanza ihuzwa n’ "ubutumwa bwiza bw’iteka ryose" mu butumwa bwa marayika wa mbere? Kubera iki ubutumwa bwiza bugomba kuba izingiro ry’igitekerezo cy’urubanza?`