---
title:  "Umurimo Imana Idukorera: Umugabane wa 2"
date:   07/10/2023
---

### AHO ICYIGISHO CY'IKI CYUMWERU GISHINGIYE:
Yohana 20:21,22; Matayo 28:16-20; Ibyahishuwe 14:6, 7; Gutegeka kwa Kabiri 7:6,11,12; Ibyahishuwe 7:9,10.

> <p>Icyo Kwibukwa:</p>
> “Nuko mugende muhindure abantu bo mu mahanga yose abigishwa, mubabatiza mu izina rya Data wa twese n’Umwana n’Umwuka Wera” (Matayo 28:19).

Insanganyamatsiko ivuga ko Imana ari Imana ikora umurimo, igaragara hose mu Byanditswe Byera. Ni umurunga uhuza amateka ya muntu, kandi yerekana umugambi Ifitiye abo yaremye. Ikindi kandi, ikomereza hamwe ibyo Imana yahishuye n’ikigomba kwibandwaho ari cyo: gusubiza ishusho y’Imana mu bana bayo bacumuye (gereranya n‘ibivugwa mu Abakolosayi 3:9, 10; 1 Yohana 3:2).

Umurimo w’Imana na none ukora nk’amateka yo kurebereho no kudufasha gusobanukirwa icyo Imana itubwira. Igihe dusoma Bibiliya, dushobora kubonamo Imana idusanga ibigambiriye. Nubwo icyaha cyadutandukanije na Yo (Yesaya 59:2), binyuze mu murimo wayo, Imana ikomeza gusubiza mu buryo isano yangiritse yahoze iri hagati yayo n'inyokomuntu, kugeza ubwo igihe cy’ubwiza kizaba kigeze, ubwo “izahindura ibintu byose bishya” (Ibyahishuwe 21:5).

Hagati aho, Imana yahisemo kutwigaragariza mu buryo nk’ubwo kugira ngo dushobore gusobanukirwa kamere yayo n’umugambi idufitiye, kandi ikiruta ibindi, dushobora kugirana na Yo isano nyakuri kandi irambye. Mu yandi magambo, ntabwo tuyimenya gusa, ahubwo tunabwira abandi iby’umubano tugirana na Yo ndetse n’urukundo rwayo rukiza.

Kubw’ibyo rero, Imana iduhera mu Byanditswe Byera ibintu by’ingenzi bigize umurimo wayo.