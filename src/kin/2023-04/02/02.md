---
title:  "Imana mu Ubutatu: Inkomoko y'Umurimo"
date:   08/10/2023
---

Umurimo w’Imana mu Byanditswe Byera ushyira Yesu ku ruhembe rw’imbere kandi akaba n’izingiro ryawo kuko ari We nzira yonyine ibonerwamo agakiza. Kristo ubwe yaravuze ati: “Ni jye nzira n’ukuri n’ubugingo: nta wujya kwa Data ntamujyanye” (Yohana 14:6). Nyamara na none Yesu adufasha gusobanukirwa uburyo ubutati bugize Imana ari bwo zingiro ry’umurimo.

Ikintu cyose Kristo yakoraga yabaga agikoreye Se wo mu ijuru cyangwa akagikora giturutse kuri We (soma muri Yohana 4:34; Yohana 5:30; Yohana 12:45). Nyamara, tugomba guhora twibuka ko umurimo wa Yesu utatangiye igihe yari aje, mu isi. Yari yarawuhawe na Se mbere yo kuremwa kw’isi yacu. (Gereranya n’Abefeso 1:4, 1 Petero 1:20).

Ku bw’ibyo rero, Imana yagize umugambi wo gusanga abantu na mbere yo kuremwa k’uyu mubumbe wacu, kandi yinjiye ku bushake mu mateka y’inyokomuntu kugira ngo isohoze umugambi wayo.

Umwana yaremye isi (Yohana 1:3) kandi ubwo “igihe gikwiriye cyari gisohoye” (Abagalatiya. 4:4), Imana yerekanye urukundo rwayo ubwo yoherezaga umwana wayo hano [ku isi] (Yohana 3:16, 17). Umwana yaraje, apfira,ku musaraba, maze atsinda urupfu. Hanyuma, igihe Mwuka yari yoherejwe na Se, yaje hano ku isi (Yohana 14:26, Yohana 16:7), yemeza abari mu isi (Yohana 16:8—11);kandi no muri iki gihe akomeza umurimo wa Data ndetse n’Umwana binyuze mu guha imbaraga abantu b’Imana maze akabatuma mu murimo (Yohana 14:26; Yohana 16:13, 14).

`Soma muri Yohana 20:21, 22. Ni mu buhe buryo gusobanukirwa ko umurimo watangiriye muri Data, Umwana na Mwuka Wera bikwiriye guha ishusho umurimo dukora?`

Nubwo ijambo “ubutatu’” ritaboneka muri Bibiliya, ibihamya byerekana ko umurimo uhuriwemo n’abatatu bagize ubumana ni byinshi. Nk’ urugero: nyuma yo kuzuka, Kristo yabonekeye abigishwa be abasezeranira atya ati: “ ‘Kandi dore ngiye kuboherereza ibyo Data yasezeranye, ariko mugume mu murwa kugeza ubwo muzambikwa imbaraga zivuye mu ijuru'" (Luka 24:49). Aha muri iyi imwe tuhabona ukuri k’uko abatatu bagize Ubumana bahuriye mu murimo: isezerano ryatanzwe na Data, Umwana agahamya ugusohozwa kw’ iryo sezerano n’isezerano ubwaryo rikaba ukuza kwa Mwuka Wera (gereranya na Luka 3:16, Ibyakozwe n'Intumwa 1:4, 5,8).

Muri ibi twigiramo ko umurimo atari uwacu. Ni uw'abatatu bagize Imana. Niba bimeze bityo, ntihazabaho gutsindwa.

`Data, Umwana na Mwuka Wera bose bahuriye mu murimo wo gukiza imitima. Ni mu buhe buryo ubona ko iki gitekerezo gitanga ihumure?`