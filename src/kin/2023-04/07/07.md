---
title:  Ibindi byo Kwiga no Kuzirikanwa
date:   17/11/2023
---

Soma Igitabo cyanditswe na Ellen G. White cyitwa _Uwifuzwa Ibihe Byose_, icyigisho cyitwa “Umusamariya w’Umunyampuhwe” pp. 391-396.

Hariho abantu benshi bashonje, bakennye kandi bagirirwa nabi mu isi muri iki gihe. Ushobora gukora uruhare rwawe, nubwo rwaba rusa n’aho ari ruto. Ntabwo tuzakemura ibibazo byose by’abari mu isi mbere yuko Yesu agaruka. Icyo twahamagariwe si icyo. Nyamara kugeza icyo gihe, umurimo wacu ushobora kuba uwo ku rwego rwo hasi nko gufasha umuntu uzi ko adafite ibyokurya bihagije; cyangwa bishobora kuba gufasha umuntu musengana uhanganye n’ikibazo cyo kurenganywa, yemwe ndetse no kutihanganirwa bikomeje kuba ikibazo muri iyi si yacu, yemwe ndetse no muri iki gihe.

“Idini itunganye kandi itanduye mu maso ya Data wa twese ni iyi: "Ugusura imfubyi n'abapfakazi mu mibabaro yabo, no kwirinda kwanduzwa n'iby'isi." Imirimo myiza ni imbuto Kristo adusaba kwera ari zo: amagambo y'ubugwaneza, ibikorwa byo kugira ubuntu, gufasha abakene, abashonji, ndetse n’abanyamubabaro. Igihe imitima igiriye impuhwe indi mitima iremerewe no gucika intege n’agahinda, igihe ikiganza gihaye umushonji, igihe abambaye ubusa bambitswe, umushyitsi akakirwa agahabwa icyicaro mu cyumba cyawe cy’uruganiriro ndetse no mu mutima wawe, abamarayika, begera hafi, maze uruhererekane rw’ibisubizo rukaza ruturutse mu ijuru. Buri gikorwa cyose cy’ubutabera, imbabazi no kugira ubuntu gihinduka, nk’indirimbo nziza mu ijuru. Data wa twese wicaye ku ntebe ye y’ubwami yitegereza abakora ibikorwa nk’ibyo by’imbabazi, akababara hamwe n’ubutunzi bwe bw’igiciro cyinshi, “Kandi bazaba abanjye ku munsi nzabahindura ibyambarwa by’umurimbo, ni ko Uwiteka Nyiringabo avuga.” Buri gikorwa cy’imbabazi gikorewe umushonji, umunyamubabaro gifatwa nk’igikorewe Yesu ubwe. Igihe ufashije umukene, ukagirira impuhwe umunyamubabaro n’urenganyijwe, kandi ukaba  inshuti y’imfubyi, uba wiyegereza hafi ya Yesu mu isano ugirana na we..”— Ellen G. White,_Ibihamya by’Itorero_, Umuzingo wa 2, p. 27.

**Ibibazo:**

`Ni mu buhe buryo dushobora kumenya tudashidikanya ko dusobanukiwe ko itegeko ryo gukunda Imana na bagenzi bacu atari agakiza kaboneka ku bw’imirimo? Igihe dutekereje uwo Yesu yari We, n’ibyo yadukoreye ku musaraba (soma Abafilipi 2:5—8), ni ukubera iki gutekereza ko hari icyo dushobora gukora ngo duhabwe agakiza ari ukwibeshya gukomeye cyanc? Ni mu buhe buryo dushobora kwiga gutandukanya imirimo dushobora gukora ngo duhabwe agakiza (iri ni ikosa kirimbuzi), no guhishurira abandi agakiza dufite muri Yesu binyuze mu mibereho yacu?`

`Ni mu buhe buryo dushobora gutahura rumwe mu rwikekwe ruri imbere muri twe dushobora kuba dufitiye abantu batameze nkatwe?`

`Usibye amasomo twize mu cyigisho cy’iki cyumweru, ni ibihe byanditswe bindi ukeneye bishobora kugushyigikira kugira ngo wereke abandi ubugwaneza, utitaye ku bo bari bo?`