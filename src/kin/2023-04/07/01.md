---
title:  Umurimo Ngomba Gukorera Mugenzi Wanjye
date:   11/11/2023
---

### SOMA AMASOMO ICYIGISHO CY'IKI CYUMWERU GISHINGIYEHO: 
Luka 10:25-37; 2 Timoteyo 3:16; Yakobo 2:1 7-22; Matayo 22:37-40; Abagalatiya 5:14; Mika 6:6-8.

><p>Icyo Kwibukwa:</p>
> “Aramusubiza ati “Ukundishe Uwiteka Imana yawe umutima wawe wose, n’ubugingo bwawe bwose, n’imbaraga zawe zose, n’ubwenge bwawe bwose, kandi ukunde na mugenzi wawe nk’uko wikunda” (Luka 10:27).

Twese tuzi amagambo avuga ngo: “Ukundishe Uwiteka Imana yawe umutima wawe wose, n’ubugingo bwawe bwose, n’imbaraga zawe zose, n’ubwenge bwawe bwose, kandi ukunde na mugenzi wawe nk’uko wikunda” (Luka 10:27). Nyamara urukundo rwacu rushobora kuba urw’amajyejuru niba tuvuga ko dukunda Imana ariko ntituyumvire. Dutekereza ko dukunda Imana; ariko se urwo rukundo turwerekana dute mu mibereho ya buri munsi? Gukunda Imana bisaba kwitanga wese k’umutima, ubugingo n’ubwenge buri munsi. Umuntu uwo ari we wese ashobora kuvuga ko akunda Imana; nyamara kubikora bisaba imbaraga z’ubwenge.

Nyamara kandi, nubwo gukunda Imana ari byiza kandi bikaba bigira umumaro, na none Imana ishaka ko dukunda abandi, kuko urukundo dukunda abandi rwerekana urukundo dukunda Imana, kandi rugenza rutyo mu buryo nyabwo kandi bufite imbaraga. Mu rwandiko rwa 1 Yohana 4:20 havuga hatya: “Umuntu navuga ati ‘Nkunda Imana akanga mwene se, aba ari umunyabinyoma, kuko udakunda mwene se yabonye atabasha gukunda Imana atabonye.” Na none mu Abagalatiya 5:14 Pawulo aravuga ati: “Kuko amategeko yose asohorera muri iri jambo rimwe ngo ‘ukunde mugenzi wawe nk’uko wikunda.'”

Muri iki cyumweru tuziga uburyo iki cyigisho gishobora guhuzwa n’imibereho yacu.
