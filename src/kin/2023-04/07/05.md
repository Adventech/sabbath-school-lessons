---
title:  Gukunda Abandi nk'Uko Twikunda
date:   15/11/2023
---

`Soma Matayo 22:37-40. Ni mu buhe buryo ibyo Yesu ubwe avuga hano bihura ‘n’igisubizo’ yahaye umwigishamategeko kiboneka muri Luka 10:27,28?`

Dukurikije ibyanditswe muri Matayo 22:37-40, Yesu yabivuze mu buryo bwumvikana ko kugaragaza buri munsi ukwizera nyakuri gushingiye kuri aya mategeko abiri. Kandi muri Luka 10:27, 28 hasobanura ko umuntu nakora ibi bintu bibiri azagira ubugingo buhoraho.

“Urukundo ni ihame ubutegetsi bw’Imana bushingiyeho mu ijuru no mu isi, kandi rugomba kuba urufatiro rw’imico y’Umukristo. Iki ni cyo gishobora kumuhindura umuntu ushikamye kandi agakomera koko. Iki ni cyo kintu rukumbi gishobora kumubashisha gutsinda ikigeragezo n’igishuko. "-Ellen G. White, _Christ's Object Lessons [Imigani ya Kristo]_, p. 49.

`Soma Abagalatiya 5:14; Mika 6:6-8; na 1 Yohana 4:20, 21. Iyi Mirongo ishimangira ite icyo Yesu yatubwiye mbere?`

Dukurikije ibyo Pawulo avuga ngo: “Kuko amategeko yose asohorera mu ijambo rimwe ngiri ngo ‘ukunde mugenzi wawe nk’uko wikunda,’" (Abagalatiya 5:14). Kuri Pawulo, gukunda Imana bishobora kugaragara gusa mu buryo bufatika mu buryo dufatamo abandi. Nubwo avuga ko “umukiranutsi azabeshwaho no kwizera” (Abaroma 1:17), kubeshwaho no kwizera ntabwo ari ikintu gihishwe, kitazwi cyangwa kitagaragarira abandi, Pawulo, Mika na Yohana bagaragaza ko imirimo ifatika yerekana ukuri ko kwizera tuvuga ko dufite.

Mu 1 Abakorinto 13, Pawulo ashimangira ko umuntu uvuga ko afite ubwenge bukomeye, cyangwa akora imirimo ikomeye, cyangwa se akaba afite ukwizera gukomeye, cyangwa se yemwe akaba ashobora kwitanga ngo apfe, nyamara ntagire urukundo, uwo muntu ahinduka nk’ “nk’umuringa uvuga cyangwa icyuma kirenga” (1 Abakorinto 13:1).

`Soma amagambo Ellen G. White yanditse haruguru. Ibande cyane ku kuntu avuga ko mu rukundo gusa ari mo abantu bashobora gushikama kandi bagatsinda igishuko. Ni mu buhe buryo iki gitekerezo cyerekana ko itegeko ryo gukunda atari agakiza kaboneka ku bw’imirimo, ahubwo ko ari ukugaragaza kwizera dufite muri Yesu?`