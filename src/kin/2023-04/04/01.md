---
title:  Gufatanya mu Murimo w'Imana
date:   21/10/2023
---

### AHO ICYIGISHO CY'IKI CYUMWERU GISHINGIYE:
Itangiriro 18; Yakobo 5:16; Abaroma 8:34; Abaheburayo 7:25; Itangiriro 19:1-29; Itangiriro 12:1-9.

> <p>Icyo Kwibukwa:</p>
> “Ndabaha itegeko rishya ngo mukundane nk’uko nabakunze, mube ari ko namwe mukundana. Ibyo ni byo bose bazabamenyeraho ko muri abigishwa banjye, ni mukundana” (Yohana 13:34,35)

Uhereye mbere na mbere, Aburahamu yashakaga gukoreshwa n’Imana mu murimo wayo. Nk’urugero, uko kuri gushobora kugaragarira mu Itangiriro 18, ubwo Imana yamuteguzaga ku byari bigiye kuba kuri Sodomu na Gomora. “Ni ukuri Uwiteka Imana ntizagira icyo ikora itabanje guhishurira abagaragu bayo b’abahanuzi ibihishwe byayo” (Amosi 3:7). Kandi mu gitekerezo cy’i Sodomu n’i Gomora, “umugaragu n'umuhanuzi wayo” yari Aburahamu. 

Aburahamu yari yugamye izuba rya ku manywa ubwo yabonaga abagenzi batatu. “Nta kindi Aburahamu yari yabonye muri abo bantu kitari abashyitsi. batatu bari baturutse kure bananiwe; ntiyamenye ko hashobora kuba harimo Umwe akwiriye kuramya ntabe akoze icyaha.”—Ellen G. White, _Abakurambere n'Abahanuzi_, p. 108[ingeri ya 2016].

Nyamara bidatinze, Aburahamu na we ubwe yisanze ari mu murimo Imana yari iri gukora. Kugira uruhare muri uwo murimo, nk’uko bigaragara muri iki gice, kwari ugusabira no kuvuganira abantu b’i Sodomu n’i Gomora. Ni ukuvuga ko, yashakaga kureba niba hari uburyo abo bantu bashoboraga gukizwa nubwo bari babi. Niba umurimo atari icyo usobanuye, Waba usobanuye kindi ki?

Muri iki gice cyose, harasobanurwa ibintu bitatu bikome bya Mwuka byarangaga Aburahamu: kwakira abashyitsi, urukundo, no gusabira abandi—akaba ari imico ishobora gufasha cyane no mu murimo w’ibwirizabutumwa.