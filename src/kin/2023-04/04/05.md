---
title:  Umurimo wa Aburamu
date:   25/10/2023
---

`Soma Itangiriro 19:1-29. Ni uwuhe musaruro wavuye mu mwuka Aburahamu yari afite wo kwakira abashyitsi, urukundo n’amasengesho bye?`

Iyo mirongo itwereka ikintu gishimishije cyerekana umwanya Loti yari arimo mu mujyi wa Sodomu: “Loti yari'yicaye mu marembo y'i Sodomu” (Itangiriro 19:1). Ibyo bisobanuye ko yari umuntu w’ingenzi muri uwo mujyi, nta gushidikanya yari umukozi ufasha rubanda, kubera ko kwicara mu marembo ari amahirwe y’abakozi, abacamanza, ndetse n’abami (2 Samweli 19:8, Yeremiya 38:7, Rusi 4:1).

Mu Itangiriro igice cya 19 handitswe ibintu bijya kumera nk’ibiri mu Itangiriro 18 n’inkuru y’abamarayika bavuganye na Aburahamu. Aburahamu na Loti bombi bari bicaye mu muryargo cyangwa mu marembo (Itangiriro 18:1, Itangiriro 19:1); Aburahamu na Loti bararitse abo bagenzi ngo baze baruhukire aho bari batuye (Itangiriro 18:3, 4; Itangiriro 19:2) Aburahamu na Loti bateguye ibyo kurya byo kuzimanira abashyitsi babo (Itangiriro 18:4-8, Itangiriro 19:3). Nubwo Loti hari andi mafuti yari afite, bisa n’aho yari:afite imico runaka myiza yamurangaga.

“Maze Uwiteka agusha kuri Sodomu na Gomora amazuku n’umuriro bivuye ku Uwiteka mu ijuru. Atsemba iyo midugudu yose na cya kibaya cyose n’abayituyemo bose n’ibyameze mu butaka” (Itangiriro 19:24, 25). Ntabwo tuzi umubare b’abantu bari batuye mu mijyi ya Sodomu na Gomora “igihe ibyiyo nkuru byabaga, tuzi gusa ko muri ibyo bihumbi by’abantu, bane gusa ari bo basohotsemo, hagakira batatu gusa. Ni kimwe n’iby’umwuzure wo mu Itangiriro. Ntabwo tuzi umubare w’abari'bariho icyo gihe, icyakora tuzi yuko abenshi ari abatararokotse.

Umubare muto w’abari batuye i Sedomu bakarokoka bafite aho bahuriye n’umurimo wacu: ntabwo buri wese azakizwa. Twakwituza ko buri wese yakira Yesu n’umugambi we w’agakiza, nyamara buri wese afite umudendezo wo guhitamo. Inshingano yacu ni iyo kurarika benshi bashoboka kugira ngo bahitemo Yesu. Igihe dukomeje umurimo Wacu, Imana idushyigikira binyuze muri Mwuka Wera, nyamara ntabwo izigera ibangamira ubushake bw’umuntu. Umudendezo wo guhitamo usobanura ko amaherezo, icyo twaba dukora cyose, icyo byadusaba cyose, agakiza kaza uri buri wese hakurikijwe amahitamo ye.

`Ni mu buhe buryo dushobora kwiga kudacika intege igihe tutari kubona umusaruro dushaka igihe turi mu murimo`