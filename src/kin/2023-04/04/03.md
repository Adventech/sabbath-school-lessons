---
title:  Urukundo Aburahamu Yakundaga Buri Wese
date:   23/10/2023
---

`Soma Itangiriro 18:16-33. Ni mu buhe buryo Aburahamu yakoresheje umuco we mwiza ukomeye w'urukundo akunda abantu bose atarobanuye amoko, imiryango ndetse n’ubwenegihugu?`

Undi muco wa Aburahamu dukura mu Itangiriro 18 ni urukundo  yakundaga abantu, yemwe ndetse n’abo ubwe atari azi. Iki ni icyigisho gikomeye kuri buri wese muri twe. Abantu b’i Sodomu n’i Gomora bari abanyabyaha, bari baragiye kure cyane y’indangagaciro ze, nyamara umutima wari wuzuye urukundo yakundaga buri wese nta tandukaniro ry’amoko,  igitsina, ururimi, cyangwa idini.

Nuko Imana ihishurira Aburahamu icyemezo yari yafashe cyo kurimbura Sodomu na Gomora “Uwiteka, aravuga ati: “Ubwo gutaka kw’abarega i Sodomu n'i Gomora ari kwinshi, ibyaha byaho bigakabya cyane, ndamanuka ndebe ko bakora ibihwanye rwose no gutaka kw’ahaharega, kandi niba atari ko bimeze ndabimenye.'" (Itangiriro, 18:20, 21).

Mu kwiyoroshya gukomeye no kubaha, Aburahamu yagize icyo asaba Imana: "Ntibikaguturukeho kugira utyo, kurimburana abakiranustsi n'abanyabyaha, abakiranutsi bagahwana n’abanyabyaha kirakazira! Umucamanza w'abari mu isi bose ntiyakora ibyo kutabera?” (Itangiriro 18:25).

Mu rukundo rwe, Aburahamu yiringiraga gukiza abantu bose bo muri iyo mijyi, ntabwo ari abakiranutsi yashakaga gusa. Nta gushidikanya rwose ko Aburahamu yari azi ibyaha n’ubugome bw’abantu bari batuye aho hantu. Ni nde uzi inkuru yari yarumvise kuri abo bantu ndetse n’imigenzereze yabo? Kandi duhereye ku byo tubaziho, nk’uko bigaragara mu gice gikurikiraho, mu nkuru ikojeje isoni ya Loti n’ikivunge cy’abantu bari hanze y’inzu ye (soma Itangiriro 19:1—11), abo bari abantu babi cyane.

Nyamara Aburahamu wari uzi urukundo rw’Imana, yinginze Imana ngo ibababarire. Aburahamu yari azi yuko igihe cyose abantu bashobora kugarukira Imana bihannye. Kuri Aburahamu, gukiza aba bantu bari batuye muri iriya mijyi byari kubaha amahirwe yo kwihana.

Amaherezo, Aburahamu yashingiye ugusaba kwe ku byo we yari azi ku rukundo Imana ikunda abantu. Na we ubwe yari afitiye abanyabyaha urukundo rukomeye, kandi yari azi ko igihe cyose ubuzima bukiriho, haba hakiriho ibyiringiro by’agakiza.

`Kuki isengesho ryo gusabira abandi ari ingirakamaro mu mibereho yacu bwite yo gusenga? Ni mu buhe buryo gusabira abandi bafite ibyo bakeneye bidufasha gukura mu bya Mwuka no kwimenyera ukuri kw’impamo k’urukundo Imana ifitiye abanyabyaha?`