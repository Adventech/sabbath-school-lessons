---
title:  "Uwo Mwabambye"
date:   08/11/2023
---

Mu Ibyakozwe n’Intumwa igice cya 2 havuga ibyo gusukwa kwa Mwuka Wera ku munsi wa Pentekoti. Igihe abayoboke ba Yesu basengaga, indimi z’umuriro zamanukiye ku mitwe yabo zibatindaho. Bamenye ko imbaraga ya Mwuka Wera basezeranyijwe bayihawe.

`Soma Ibyakozwe n’Intumwa 2:1-41. Ni iki cyabaye ku bigishwa nk’ingaruka yo kwakira Mwuka Wera ku munsi wa Pentekoti?`

Abigishwa batangiye kuvuga izindi ndimi “nk’uko Mwuka yabahaye kuzivuga” (Ibyakozwe n'Intumwa 2:4). Icy’ingenzi ahangaha ni uko Imana yahaye imbaraga buri wese kubw’inyungu y’abatizera. Umugisha ntabwo ari bo wari ugenewe gusa. Umugisha ntibari bawuherewe kubatunganyiriza kujya mu ijuru, cyangwa ngo ube uwo kuborohereza ngo babone uko bakora ubucuruzi mu rurimi rw’amahanga. Umugisha wari utangiwe kugira ngo basohoze umurimo w’Imana wo gukiza abazimiye. Muri iki gihe Imana ihamagarira buri wese mu bayoboke bayo gukoresha impano yahawe kubwo kurangiza umurimo wayo ikorera abatizera. Twahawe impano: mbese ni uwuhe muhamagaro uruta uwo gukoresha ibyo twahawe maze tukagera ku bandi?

Umusaruro wavuye mu gusukwa kwa Mwuka Wera ni uko abantu benshi bihannye icyaha cyo kuba baranze Mesiya, kandi nta gushidikanya ko igihe yapfaga bamwe muri bo bari muri Yerusalemu. Tekereza ku mbaraga ziri aha ngaha: Petero yashinje bamwe muri bo kuba barabambye Kristo. Biragaragara ko basobanukiwe icyo bari bakoze, kandi bamaze kwemezwa mu mitima, bateye hejuru bati: “Bagabo benedata tugenze dute?” (Ibyakozwe n'Intumwa 2:37).

Nyamara no kugeza icyo gihe, bashoboraga kubabarirwa. Petero yarababwiye ati: “ “Nimwihane, umuntu wese muri mwe abatizwe mu izina rya Yesu Kristo ngo mubone kubabarirwa ibyaha byanyu, kandi namwe muzahabwa iyi mpano y’Umwuka Wera.” (Ibyakozwe n'Intumwa 2:38).

Mu gukorera hamwe bahuje na Mwuka Wera kandi bahuje hagati yabo, aba bayoboke ba Yesu babwirije ibyo kwihana no kubabarirwa ibyaha—yemwe ndetse no kuri ba bandi bashoboraga kuba baragize uruhare rutaziguye mu kubambwa kwa Yesu! Izo ni zo mbaraga z'ubutumwa bwiza. Niba ubwo butumwa butadutera ubutwari bwo kujya mu murimo, ni kindi ki cyabudutera? Duhamagarirwa gukwiza mu isi ubutumwa bwiza, isi yacumuye, isi yaguye kandi yononekaye irimo abantu b'abanyamahanga, baguye kandi bononekaye. Umurimo wacu ntabwo ari uwo guca imanza; umurimo wacu ni uwo guhamya imbaraga ya Yesu ikiza.

 `Kubera iki gitekerezo kivuga yuko na bamwe mu bari bafite uruhare mu rupfu rwa Yesu bahawe agakiza gikwiriye (1) kudutera ubutwari ku bw'agakiza kacu, kandi (2) kikadutera ubutwari bwo guhamiriza abandi, nubwo baba basa n'aho ari babi cyane?`
