---
title:  Kumenyesha Abandi Ubutumwa Bwiza
date:   05/11/2023
---

`Soma muri Luka 24:1-12. Ni iyihe nyifato abari bamaze kumva ibya Kristo wazutse bagize?`

Kare mu museso wo ku wa Mbere w’iminsi irindwi, nyuma y’urupfu rwa Yesu, Luka avuga ko hari abagore runaka bagiye ku gituro. Bari bafite ibihumura neza, ku buryo bisa n’aho bari bagiye kubisiga umubiri wa Yesu noneho ubwo Isabato yari yarangiye. Mu gihe bari biteze ko basanga imva ikinze ifatanyishijwe ikimenyetso, batangajwe no kubona ko imva yari irimo ubusa. Igihe batari bazi icyo bagiye gukora, batewe ubwoba no kubona abagabo babiri bambaye imyenda yera bababonekeye. Nyamara abo bagabo bari babafitiye ubutumwa. Bibukije abo bagore amagambo ya Yesu, bababwira ko mu by’ukuri Yesu yari yazutse, nk’uko yari yarabivuze. Ibyishimo birenze urugero byarabarenze, bahita basubira bwangu aho bari basize intumwa n'abandi bayoboke benshi ba Yesu, maze bababwira ibyo bari babonye ndetse n’ibyo bari bumvise, kubera ko batari gushobora kwiyumanganya ngo bagumane muri bo ibyo byishimo byinshi bari bafite. Ibyo bivuze ko bari barimo gusangira n’abandi ibyo bari bamenye kuri Kristo.

Mbese mushobora, gutekereza uko abo bagore bumvaga bameze? Bari bamaze kugira mu mibereho yabo ikintu gitangaje, ikintu cyabujuje umunezero, nyamara abigishwa babyise “imigani y’inkorabusa” maze ntibabyizera. Nuko rero, ubwo batari bazi niba bagomba kwemera ibyo abagore bababwiye cyangwa bakabireka, Petero yarirutse ajya ku gituro kugira ngo yirebere.

Kuri Petero—ndetse no kuri benshi muri twe, hari ugushidikanya kwemera ikintu gusa kuko undi muntu akikubwiye. Nubwo Petero yateze amatwi abo bagore, ntabwo yifatanyije na bo mu byari byababayeho, keretse, nyuma y’igihe runaka. Bwa mbere, icyo yabonye cyari imva irimo ubusa maze nk’uko Luka abivuga, ibyo bimusiga “atangaye gusa” (Luka 24:12). Ibyamubayeho ageze ku gituro ntabwo ari nk’ibyari byabaye kuri ba bagore.

Batitaye ku nyifato Petero yari agize, igihe abo bagore bari bamaze kumva inkuru y'ibya Yesu, bashatse kubimenyesha abandi. Mbese ni iyihe mpamvu ishobora gutera abantu gukora umurimo iruta iyo kureka abantu bakamenya ibyo Yesu yabakoreye? Ni iyihe mpamvu yaruta gukwiza hose inkuru nziza y'agakiza kabonerwa muri Yesu, ibyiringiro rukumbi kuri buri wese muri twe?

Ni byo, buri wese muri twe akeneye kuba afite ibyo Imana yamukoreye ku giti cye mbere yuko abimenyesha abandi. Icyifuzo cyacu cyo kumenyesha abandi ibyo dukunda cyane kigomba kuba umugabane w'ingenzi w'ikidutera kujya mu murimo. Amaherezo, ntabwo tuzashobora kubwira abandi ibyo twebwe ubwacu tudafite. Mbese birashoboka?

`Ni ibihe bintu bimwe mu byakubayeho ku bijyanye n'ukuri kw'impamo kw’Imana n’urukundo rwayo? Kuki ibi bihe ari iby’ igiciro kinini kuri wowe, kandi ni mu buhe buryo bigutera ubutwari bwo gusanga abandi ubashyiriye ubutumwa bwiza?`
