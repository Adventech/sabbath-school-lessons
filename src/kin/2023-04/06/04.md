---
title:  Gutegereza n’Umurimo
date:   07/11/2023
---

Luka igice cya 24 hasoza Yesu azamurwa mu ijuru (Luka 24:50-53). Nyamara ayo si yo maherezo y’inkuru. Umwanditsi Luka akomeza umurimo we yandika Ibyakozwe n’Intumwa. Mbere gato y’uko Yesu azamuka mu ijuru, yahaye abigishwa be umurimo, isezerano, n’amabwiriza y’uwo mwanya yo gutegerereza muri Yerusalemu “imbaraga zivuye mu ijuru” (Luka 24:49; reba na none mu Ibyakozwe n‘Intumwa 1:4-8).  

Yesu yabwiye abigishwa be gutegerereza muri  Yerusalemu kugeza ubwo azasohoza isezerano Rye ryo kuboherereza uwo Data yasezeranye (ni we Mwuka Wera), ari We wajyaga kubaha imbaraga zo guhamya bari i Yerusalemu, i Yudaya, i Samariya na kure yaho.

`Soma mu Ibyakozwe n’Intumwa 1:12-26. Ni iki abigishwa, noneho bari bamaze kuba abagabo n’abagore 120 bari gukora mu gihe bategereje? `

Yesu yari yarahaye abigishwa be umurimo usobanutse: bagombaga kuba abahamya bo kumuhamiriza abari mu isi. Bwa mbere Luka avuga yuko bakomeje guhurira hamwe mu isengesho no kwinginga. Nta kibazo bari bafite mu bitekerezo byabo cy’ibijyanye n’umurimo Yesu yari yabahaye, kandi  buri wese muri bo yari yemeye umurimo. Ibyo byabakanguriye gusenga bashyize hamwe. Luka ntabwo avuga icyo basengeraga, nyamara birashoboka cyane ko basengeraga guhabwa ubwenge, imbaraga, ndetse n’ubutwari bwo gusohoza umurimo bari kumwe. Mbega urugero rwiza kuri twe!

Ikintu cya kabiri bakoze igihe bari bategereje ni ugutegura ibijyanye n'umubare wabo kugira ngo babone uko ibinjira mu murimo. Yuda yari yaragambaniye Yesu aramutanga ngo bamwice maze arangije ariyahura. Icyo cyari cyatumye mu bigishwa cumi na babiri haboneka icyuho. Ku bw’ ibyo rero, igihe abigishwa bari bategereje, bashatse ubuyobozi bw’Imana maze batoranya uwo gusimbura Yuda. Mu by’ukuri, abigishwa bariho bitegura no gukora igenamikorere ry’uburyo bazatangira umurimo. Igihe bafataga ibi byemezo, Petero yari arimo gukora umurimo w'umuyobozi. Nta wigeze avuguruza ibyo yakoraga; bose bamubonagamo ubwenge buva ku Mana. Bari basobanukiwe kandi biringiye ko Imana irimo gukorera hagati yabo no kugendera muri  bo. Igihe cyabo cyo gutegereza ntibakimaze bakora ubusa, ahubwo bari buzuwemo n'igikorwa kiyobowe n’umugambi ndetse n'umurimo. 

Mu gihe dutegereje gusukwa kwa Mwuka Wera kugira ngo adufashe kurangiza umurimo w’Imana, tugomba kwihuriza hamwe kugira ngo duterane umwete (Abaheburayo 10:24 25), dusaba ngo Imana iduhe Mwuka wayo. Na none kandi, tugomba guhagarara mu mwanya ndetse n’itorero ryacu rigahuza n’ibyo Imana igira nyambere —ari byo gukiza uwazimiye.

`Ni mu buhe buryo ushobora kwiga gutegereza ibyo Umwami Imana yavuze kandi ntuzimize kwizera kwawe muri icyo gihe? Hagati aho, mu gihe utegereje, ni mu buhe buryo ushobora gukoresha neza igihe cyawe, nk’uko abigishwa babigenje hano?`
