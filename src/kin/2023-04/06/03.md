---
title:  Urufatiro rwa Gihanuzi
date:   06/11/2023
---

`‘Soma muri Luka 24:36-49. Ni iki cyabaye hano, kandi ni ukubera iki cyagombaga kuba ikintu kigenda kigaruka ku ntumwa?`

Biratangaje kubona ko ku nshuro ya mbere abigishwa batizeye bitewe n’ubwoba. Nuko, nyuma yo kubona Yesu no guhamirizwa ko mu by’ukuri ari muzima, ntabwo bizeye bitewe n’ibyishimo (Luka 24:41). Mbese hari ubwo wigeze wiyumvamo ko ikintu ari cyiza bikabije ku buryo kitaba ukuri? Ibi ni byo byabaye ku bigishwa n’abandi bari bari mu cyumba cyo hejuru.

Iyo Yesu aza kubasigira ibyo byari byababayeho gusa, hanyuma akigendera, kwizera kwabo gushobora kuba kutari kumara igihe kirekire. Uko igihe cyari kugenda gihita, imbaraga yari iri mu byari byababayeho yari kugenda ishiraho; bashoboraga kwibagirwa, cyangwa se wenda bagatangira kuyikemanga. Ku bw’ibyo rero, Yesu ntabwo yagarukiye ku kubereka inkovu no gusangira na bo ifi ari imbere yabo. Ahubwo, muri uwo mwanya yabajyanye mu ijambo, maze abereka urufatiro rwashyizweho n'abahanuzi rw’umurimo We n’ibyo yakoraga. Ni ukuvuga ko, uko imibereho bari baragiranye na We yaba yari ikomeye ite kose, Yesu yari agishaka ko kwizera kwabo gushora imizi mu ijambo ry’Imana.

Aya ni yo magambo nababwiraga nkiri kumwe namwe, yuko ibyanditswe kuri jye bose mu mategeko ya Mose, no mu byahanuwe no muri Zaburi bikwiriye gusohora’ ” (Luka 24-44).

Hano na ho tuhabona impamvu ikomeye idutera guhamya no kujya mu murimo: Ijambo ry’Imana. Yesu yari azi ko kugira ngo ibyabaye ku bigishwa bigire imbaraga, bari bakeneye gusobanukirwa impamvu yagombaga gupfa ndetse n'icyo kuzuka kwe kwari gusobanuye. Bari bakeneye ko imyumvire yabo yimuka ikava ku bwami bwa politiki n’iby’isi ikajya ku gisubizo gikomeye cy’icyaha ndetse n'uburyo Kristo yatsinze urupfu. Ubutumwa bwiza bwarutaga cyane kugera ku gukomera cyane kwa Isirayeli mu bya politiki. Bwahishuye kunesha kwa Kristo atsinze Satani maze buba igihamya cy’uko umunsi umwe ubugome bwose buri mu isi buzamarwaho, ko isi izaremwa bundi bushya, kandi ko Imana izabana n’ubwoko bwayo. “Yabunguye ubwenge”(Luka 24:45) ngo basobanukirwe uku kuri bagombaga kugeza ku bari mu isi. 

Ntabwo imibereho twagiranye na Yesu ishobora gushyigikirwa hatariho urufatiro  rw’ijambo Rye, rikubiyemo ubuhanuzi bwerekana amateka n’ibyabaye byerekezaga ku kuza kwa Kristo kwa mbere hamwe no kugaruka Kwe na ko ubwako kubariwemo. Igihe dufite uku kuri kandi tukaba tugusobanukiwe neza, dushobora kuba kwiteguye kandi dufite ubutwari bwo kujya mu murimo.

 ` Mbese ushikamye neza ute mu buhanuzi bwerekana Kristo, bwaba ubwo kuza Kwe kwa mbere n’ubwo kugaruka kwe? Mu minsi iheruka by’umwihariko, ni ukubera iki tugomba kuba dushoye imizi mu ijambo ry’Imana, harimo n’ubuhanuzi, kandi ni kuki kubusobanukirwa bigomba kuba ikintu cy’ingenzi, by’umwihariko mu murimo? `
