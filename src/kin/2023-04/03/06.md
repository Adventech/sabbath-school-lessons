---
title:  Gutangirira Aho Uri
date:   19/10/2023
---

`Soma mu Ibyakozwe n’Intumwa 1:8. Ni irihe hame Yesu yerekanye igihe yakoraga umurimo wo kumenyesha abantu [Ijambo ry’Imana] cyangwa kubera abari mu isi umuhamya?`

Iri ni ihame ryashyizweho na Yesu ritwereka uburyo dukeneye gukora nk’abigishwa be, bafite ubutumwa bwiza bagomba kumenyesha abandi. Kumenyesha abandi ukuri ntabwo ari ukwemeza abandi ko bari mu mafuti, ahubwo ni ukubereka uburyo Yesu agaragazwa mu butumwa bw’abamarayika batatu buboneka mu Ibyahishuwe 14:6-12.

Nyamara hariho amahame runaka aboneka mui magambo rya Yesu ari mu Ibyakozwe n’Intumwa 1:8.

Ihame rya mbere: “'Muzaba abagabo bo kumpamya i Yerusalemu’”. Nk’uko twabibonye (nyamara ni iby’agaciro kubisubiramo), tugomba kuba abahamya be aho tubarizwa mu buryo bw’umubiri. Aha hashobora kuba mu rugo iwacu, mu itorero ryacu, mu baturanyi bacu, no mu muryango mugari tubarizwamo. Dukeneye kumuhamiriza mbere na mbere aho turi, aho yabanje kudushyira—mu rugo cyangwa aho dukorera—no kumuhamiriza abaturi hafi. Ushobora kuba umuryango wa bugufi cyangwa umuryango wagutse, abantu bo mu itorero, bagenzi bacu dukorana, abaturanyi, ndetse n’umuryango mugari tubarizwamo.

Rimwe na timwe abantu bajya bashimishwa gusa no kujya mu bihugu bya kure no mu bantu basigaye inyuma mu by’imico kugira ngo abe ari ho babara abahamya. Nyamara ntabwo bahamiriza abari ahabazengurutse muri uwo mwanya. Dukwiriye gutangirira aho turi noneho tugakomereza aho Umwami Imana atuyoboye.

Ihame rikurikira: “N’i Yudaya, n’i Samariya, no kugera ku mpera y’isi.” (Ibyakozwe n’Intumwa 1:8). Na none, Yesu ahamya ukuri kw'impamo ko guhamya gukubiyemo kwambukiranya ingabano zashyizweho n’umuco. Dutangiriye aho tubarizwa, dushobora guhamagarirwa kujya ahandi hantu kugira ngo dusange andi matsinda y’abantu b’amoko n’amadini atandukanye. Niba ndi uwo mu itsinda ry’abantu b’ubwoko ubu mubu cyangwa ururimi uru n’uru, bishobora kurushaho kunyorohera kubahamiriza kubera ko ibyo dutandukaniyeho ari bike mu bijyanye n’umuco. Ahantu hamwe na hamwe ku isi, usanga ubwoko bumwe cyangwa umuryango umwe ari wo ugize itorero. Nubwo bimeze bityo, ubutumwa bukomeye bwa Yesu, butubwira twe nk’abagabo bo guhamya ibye, kugenda tukava ahantu hari hatuguye neza, maze tugashyira umutungo wacu mu gukorera umurimo amatsinda y’abantu nk’abo. Na bo bakeneye ubutumwa bwa Yesu.

`Inshingano ufite: Erekana kandi ukore amatsinda  y’abantu bafite ibyo bakeneye mu buryo bwihariye mu muryango mugari ubarizwamo, itorero rikaba nta muhati ryakoresheje wo kubageraho. Bigire intego yawe: tangira gusengera kubona amahirwe mu minsi mike iri imbere yo gutangira umurimo mu bantu bafite ibyo bakeneye mu buryo bwihariye.`