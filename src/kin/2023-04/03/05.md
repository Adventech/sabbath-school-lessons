---
title:  Itorero rya Mbere n'Ahantu Ryari Riguwe Neza 
date:   18/10/2023
---

`Soma mu Ibyakozwe n’Intumwa 8:1-4. Hari ikintu cyatumye abizera bo mu itorero rya mbere batatana, bava aho bari baguwe neza, bajya ahandi, icyo kintu ni igiki?`

Kugeza icyo gihe, itorero rya mbere ryabarizwaga muri Yerusalemu mu buryo bwihariye (cyangwa mu gihugu cy'Abayuda n'ahabaga hari ubwoko bw’Abayuda). Igihe akarengane kari gatangiye, ako Umuyuda wagiraga ishyaka kandi akaba n’Umufarisayo yari afitemo uruhare rukomeye, icyo gihe itorero ry’I Yerusalemu ryatataniye hose muri Yudaya n'i Samariya. Mu Ibyakozwe n’Intumwa 1:8, Yesu yari yaravuze ibyo bitaraba ngo: “Muzaba abagabo bo kumpamya i Yerusalemu, i Yudaya n'i Samariya". Ayo magambo yarasohojwe, nk’uko byanditswe mu Ibyakozwe n'Intumwa 8:4, ngo “abari batatanye babwiriza Ijambo aho bajyaga hose".

Na nyuma yuko itorero ritangira gusohoka rikajya hanze ya Yerusalemu, abizera bari bwkibwiriza mu turere Yerusalemu, abizera bari bakibwiriza mu turere tw’Abayuda cyangwa ahantu hari haturanye n’ubwoko bw’Abayuda mu yindi mijyi. Mu Ibyakozwe n’Intumwa 11:19 herekana  ko itorero ryatatanye rigakwira mu nzira z'i Fenisiya (i Lebanoni) n’i Shipure, nyamara kugeza ubwo nta wundi babwirizaga Ijambo ry’Imana keretse Abayuda bonyine. Abigishwa ba Yesu n’abari bagize itorero rya mbere nta mugambi bari bafite wo kubona abanyamahanga basanga Umwami, Imana, keretse gusa Abayuda. Bari bagifite imyumvire migufi ku bijyanye n’uko umurimo w’itorero wagombaga kumera.

Petero, umwigishwa wa Yesu akaba n’umwe mu bayobozi b’imena mu itorero rya mbere; yarwanyaga ibyo gushyira abanyamahanga ubutumwa bwiza, yemwe ndetse n’igihe Pawulo yari amaze gutangira uwo murimo. Petero yari azwi nk’intumwa yatumwe ku bakebwe (ni ukuvuga Abayuda)maze Pawulo akaba intumwa ku banyamahanga (Abagalatiya 2:8). Ndetse na mbere yaho, nta nubwo Petero yashakaga ko abantu bamubonana n’abanyamahanga (Abagalatiya 2:11, 12). Nyamara kandi, Imana yavanye Petero ahantu yari amerewe neza kandi ihindura umutima we. Yari atangiye kwiga icyo umurimo wo kwigisha ubutumwa bwiza ari cyo by’ukuri n’icyo urupfu rwa Yesu rwagombaga gusohoza ku bari mu isi yose.

`Soma mu Ibyakozwe n’Intumwa 10:9-15, 28, 29. Ni ubuhe butumwa Umwami Imana yari ari guha Petero, kandi ni mu buhe buryo tugomba gukurikiza iri hame mu murimo w’ibwiriza muri iki gihe cyacu?`