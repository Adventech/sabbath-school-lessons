---
title:  Kurenga Imbibi z'Aho Twari Tuguwe Neza
date:   15/10/2023
---

Kugira ngo dushobore kugera ku bandi bantu, Imana ishaka ko tujya hirya y’aho twari tuguwe neza. Icyifuzo cyo kwigumanira na bene wacu n’abo mu miryango yacu, gishobora gutuma abantu bikunda, yemwe ndetse bagakora ibibi. Iki kintu kibi ni kimwe mu masomo yigiwe mu gitekerezo cy'i Babeli.

`Soma mu Itangiriro 11:1-9. Mbese ni iyihe migambi aba bantu bari bafite? Ni ibiki bashakaga gukora, kandi ni ukubera iki byabaye ngombwa ko Imana ibarogoya?`

Iki gitekerezo cy’abantu bo ku munara w’i Babeli gihishura umugambi bari bafite. Bari bafite umugambi wo kubaka inyubako y'urwibutso—umujyi ndetse n’umunara utarigeze uboneka ahandi hose mu isi: “umunara ugera mu ijuru, kugira ngo twishakire izina rimenyekana” (Itangiriro 11:4).

Aba bantu bari barihurije hamwe kubw’uwo murimo. Nyamara, Uwiteka yaravuze ati: “Niba aba bantu bavuga ururimi rumwe batangiye gukora ibimeze bitya, nta kintu bazagambirira, gukora ngo kibananire”(Itangiriro 11:6). Mu by’ukuri, uyu mugambi w'icyo aba bantu bifuzaga kugeraho, ubwawo wari mubi. Nubwo Ibyanditswe bitabisobanura cyane, Ellen G. White avuga ko batiringiye isezerano Imana yari yaratanze ryo kuba itazongera kurimbuza isi amazi (Itangiriro 9:14-15). Bari bafite umugambi wo kwiyubakira ahantu habahesha umutekano bakurikije uko babyumva aho kwiringira Ijambo ry’Imana. Uko impamvu zabo zari zimeze kose, Imana yari izi ko ibyo bari bagambiriye bidatunganye, ahubwo ko byari byuzuyemo ibyifuzo byo kwikunda, nuko ibabuza kugera ku ntego zabo.

`‘Mbese uri umwe mu bagize itsinda cyangwa ubwoko bw’abumva baguweneza bari muri bene wabo? Ni mu buhe buryo ushobora gutangira gufatanya n'abandi batari abo mu bwoko bwawe, mu muryango wawe cyangwa se mudasangiye ubwenegihugu?`