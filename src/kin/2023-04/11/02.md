---
title:  Kugeza Ubutumwwa Ku Batuye Mu Turere Twa Kure
date:   10/12/2023
---

Dusoma ko Yesu yafashe abigishwa be bakavana i Genesareti (Matayo 14:34) maze “akajya mu gihugu cy’i Tiro n’i Sidoni” (Matayo 15:21). Kuki yabakuye i Galileya akabajyana muri ibi bice bituwe n’abapagani? Yajyanye abigishwa be muri uru rugendo rw’umurimo rubajyana muri ibi bihugu by’amahanga kugira ngo babashe kwiga ibyo batashoboraga kwigira i Galileya mu buryo bworoshye. Yashakaga kwigisha abigishwa be amasomo azabategurira umurimo bahamagariwe wo kugeza ubutumwa ku matsinda y’abantu bose, harimo n’abanyamugi.

`Soma Abacamanza 3:1-6, 1 Abami 5:1-12, na 1 Abami 11:1-6. Ni buryo ki aya masomo adufasha kurushaho gusobanukirwa ibyaranze iyi mijyi?`

Guhera mu gitabo cy’Abacamanza 3:1—6, tubona ko Imana yakoresheje aba bantu ba kera kugira ngo igerageze kwizera kw'Abisiraheli. Ikibabaje, ubwoko bw’Imana bwatsinzwe n’icyo kigeragezo, nk’uko tubibona muri uru rugero: “Barashyingirana, kandi bakorera imana zabo” (Abacamanza 3:6). Bityo, rugikubita, aba bantu babereye Abisiraheli igisitaza. 

Mu gitabo cya 1 cy’Abami 5:1-11, dushobora kuhabona isano ya bugufi iri hagati y’Abanyasidoni n’Abaheburayo. Nubwo ku rwego rumwe ubufatanye mu by’ubukungu bwafashaga impande zombi, nta gushidikanya ko Abaheburayo bahuraga n’akaga ko kwanduzwa imbaraga y’ubupagani no gusenga ibigirwamana bikomotse kuri abo bantu bakoranaga ubucuruzi. Mu gitabo cya 1 cy’Abami 11:1-6 haduhishurira uburyo iyo mbaraga ihindura yaje guteza akaga: Umwami Salomo yarongoye umukobwa w’umwami w’Abasidoni, wamujyanye kure y’Imana. “Kuko Salomo yakurikiye Ashitoreti imanakazi y’Abasidoni” (1 Abami 11:5).

Ariko kandi, nubwo aho hantu hari hafite amateka ya Gipagani no gusenga ibigirwamana, kandi imbaraga y’ikibi ikaba yarageze ku bwoko bwatoranyijwe, Yesu yari akijyana abigishwa be muri ibyo bice. Muri ubwo buryo, yabatozaga umurimo wo kujyana ubutumwa mu bice by’imijyi ifite Imico itandukanye, kugira ngo kwihugiraho no kwikunda byabo bihure n'imico y’ahandi, maze aha icyitegererezo abayoboke be cy’uburyo umurimo wo kujyana ubutumwa ukomatanya imibereho yose yo mu mijyi imbere y'Imico yose n’amahanga yose.

Umurimo w’ivugabutumwa ry’Abadiventiste, mu mijyi uhura n'imbogamizi nyinshi, zirimo izijyanye n’ubuzima ndetse n'ikirere cy’aho bakorera umurimo. Ibindi bikubiyemo imibereho ihenze, ivanguramoko, kwikunda gukabije, ubwenegihugu, n'ibibazo by’umudendezo w'iyobokamana no gutanga, ibitekerezo. Nyamara nubwo bimeze bityo, tugomba gukorera umurimo no mu mijyi.

`Ni iki ubasha gukora ngo ufashe abakorera umurimo mu mijyi?`