---
title: "Kugeza Ubutumwa Kubo Butageraho: Umugabane wa 2"
date: 09/12/2023
---

### AHO ICYIGISHO CY'IKI CYUMWERU GISHINGIYEHO: 
1 Abami 11:1-6; Matayo 4-23-25, Matayo 15:22-28; Mariko 7-24-30; Ibyakozwe n’Intumwa 10:34, 35; Matayo 8:10 

><p>ICYO KWIBUKWA:</p>
> “Maze Yesu aramusubiza ati, 'Mugore, kwizera kwawe ni kwinshi: bikubere uko ushaka.’ Umukobwa we aherako arakira” (Matayo 15:28).

Uhereye kera kose, Imana yuje urukundo yagiye ishaka abana bayo bazimiye (Itangiriro 3:9); kandi, n’uyu munsi, iyo Mana yuje urukundo iracyashaka kugera ku bazimiye (Soma Ibyahishuwe 14:6-12), harimo n'abazimiriye mu mijyi. Mu mwaka wa 2018, Umuryango w'Abibumbye washyize ahagaragara ubushakashatsi uheruka gukora, buvuga ko 55 ku ijana by’abatuye kuri uyu mu bumbe w’isi baba mu mijyi, kandi ko bazarushaho kwiyongera (niba igihe kikiriho) ku buryo mu mwaka wa 2050 bazagera kuri 68 ku ijana. Nta yandi mahitamo dufite: tugomba guhamiriza Kristo abari mu mijyi.

Nyamara abenshi mu bantu b’Imana bakora nk’uko Yona yabigenje ubwo yahamagarirwaga kujya guhamiriza abatuye mu murwa: bahunga inshingano bitewe n’impamvu zitandukanye. “Ibyanditswe kera byose byandikiwe kutwigisha, kugira ngo kwihangana no guhumurizwa bitangwa na byo, biduheshe ibyiringiro” (Abaroma 15:4). Ibyo bikubiyemo n’ibyanditswe kuri Yona. 

Tukiri hano, tubona ko Yesu atagejeje ubutumwa ku bantu bo mu mijyi ya Isiraheli gusa, ahubwo yagejeje ubutumwa no ku bari batuye mu turere tw’abanyamahanga; ni ukuvuga abari hanze y'igihugu cy’Abayuda n’ubwoko bwatoranyijwe.

Muri iki cyumweru tuzigira hamwe Inkuru za Bibiliya z’umurimo w'ubutumwa Kristo yagejeje ku baturage bo mu mijyi ya Tiro na Sidoni, dukuremo amasomo yo kudufasha mu mibereho yacu muri iki gihe. 