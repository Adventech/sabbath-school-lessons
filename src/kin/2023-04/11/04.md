---
title:  Muri Tiro na Sidoni
date:   12/12/2023
---

Abahanga mu bya Bibiliya bizera ko Ubutumwa bwiza bwanditswe na Matayo bwandikiwe by’umwihariko Abayuda, naho ubutumwa bwanditswe na Mariko bukaba bwaranditswe by’umwihariko umwanditsi afite mu ntekerezo ze Abanyamahanga. Ni ingenzi ko tuzirikana iri tandukaniro mu gihe twiga Ubutumwa bwiza.

`Soma muri Matayo 15:22-28 na Mariko 7:24-30. Ni irihe tandukaniro ubona mu buryo uyu mugore yagaragajwe?`

Zirikana uburyo Matayo agaragaza uyu mugore akoresheje ubwenegihugu bwe cyangwa ubwoko bwe: Umunyakananikazi. Mariko ayobowe na Mwuka Wera yakoresheje andi magambo yiyongeraho avuga ko uyu mugore yari “Umugirikikazi” cyangwa “Umunyamahanga” hanyuma yongeraho andi makuru avuga ko ubwoko bw'inkomoko ye ari: “Umusirofoyinike” cyangwa “Umunyasiriya wo muri Fowenike”— aha ni ho hantu honyine iri zina ryakoreshejwe muri Bibiliya.

Tekereza uburyo iyi nkuru ivugwa muri Matayo 15 yari kugira ingaruka ku bantu b’ibanze [Matayo] yandikiraga hamwe n’imiterere yabo n’imitekerereze yabo Abantu Matayo yandikiraga bari kubona uyu mugore nk’umupagani w’insuzugurwa. Ibi bikomoka ku mateka y’ubwoko bw'Abayuda n’imibanire yabo n’Abanyakanani bafataga nk’itsinda y'ubwoko bw’abantu basenga ibigirwamana bafite imibereho n’ibikorwa bibi byari byarabereye igihugu cyabo ibuye risitaza. Ndetse n’abigishwa ba Kristo ntibabonaga uburyo uyu mugore abasha kugira kwizera kandi akaba, n’umwe mu bafite uruhare mu bwami bw’Imana!

Muri Mariko 7, abantu Mariko yandikiraga ari bo bitwaga Abanyamahanga bo bari kuba bafite igisubizo kinyuranye n'icy'abo Matayo yandikiraga. Uburyo Abanyamahanga babonaga Abanyakanani butandukanye n’uburyo Abayuda bababonaga. Ahubwo Abanyamahanga bari kwisanisha n’uyu mugore wari “Umugirikikazi, Umusirofoyinike wa kavukire.” Yesu yakijije umuntu wabo! Ku Banyamahanga, uyu mugore yagombaga kwitabwaho nk’umubyeyi wo gukundwa wari uhangayikishirijwe n'ikibazo gikomeye cy’umukobwa we kandi ashaka ko Umwigisha,amukiriza, atitaye ku bwoko bwe n’igihugu akomokamo.

“Kristo ntabwo yahise atanga igisubizo ku kibazo cy’uwo mugore. Yakiriye uwo muntu uturutse mu bwoko bwasuzugurwaga, nk’uko Abayahudi bari kumwakira. Ibyo yabikoreye kugira ngo abigishwa be basobanukirwe n’ubukonje ndetse n’impuhwe nke Abayahudi bari kumwakirana, ubwo na we yakiraga uwo mugore, ariko ngo babone n’imbabazi bari bakwiriye kugirira abari mu kaga, ubwo yabyerekanaga amuha icyo yamusabye.”— Ellen G. White, _Uwifuzwa Ibihe Byose_, p. 314-(2018).

`Soma 1 Yohana 2:2. Ni iki iri somo rikwiriye kutubwira cyerekana ko twese turi bamwe imbere y’Imana?`