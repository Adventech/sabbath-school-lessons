---
title:  Kwizera Mu Batuye Isi?
date:   14/12/2023
---

Muri Luka 18:8, Yesu yabajije iki kibazo igihe yasozaga umwe mu migani ye: “'Ariko Umwana w’Umuntu naza, mbese azasanga kwizera kukiri mu isi?' ” (Luka 18:8). Nk’abigishwa ba Kristo bo muri iki gihe, dukeneye kumenya icyo Yesu ashaka. Muri iyi nkuru, tubasha kubona ko ikintu Yesu ashaka ari ukwizera kumurikira no mu mwijima.

`Soma Matayo 8:10, 13; Matayo 9:2; Matayo 20:29-34; Mariko 2:5; Mariko 10:46—52; na Luka 18:35—43. Muri aya masomo, ni bande Yesu avuga ko bafite kwizera?`

Uru rutonde rukubiyemo abantu bari bafite kwizera kwagiye kumurika no mu mijyi icuze umwijima. I Kaperinawumu, Yesu yagaragaje abantu benshi bari bafite kwizera. Muri Matayo 8:10, 13, tuhabona umutware w'abasirikare w’umupagani ariko wari ufite kwizera gukomeye. Tubona abantu bane bari buzuye kwizera bahetse umuntu wari ufite ubumuga bw’ingingo bakamunyuza mu gisenge cy’inzu kugira ngo bamugeze kuri Yesu (Matayo 9:2, Mariko 2:5). Muri Mariko 10, tuhabona umugabo w’impumyi witwaga Barutimayo, wari ufite kwizera kumurika mu mujyi wa Yeriko.

Nanone kandi, twatekereza ko mu bantu b’Imana hari kuba hari abafite kwizera gukomeye. Nyamara no mu mugi Yesu yavukagamo wa Nazareti, kwizera guke cyangwa ndetse kutizera ni byo byaberaga inzitizi umurimo wa Kristo. No mu bigishwa be, ibihe byinshi Yesu yavugaga kuri Isirayeli agira ati, “Mwa bafite kwizera guke mwe!”. (Matayo 6:30, Matayo 8:26, Matayo 14:31, Matayo 16:8). Noneho muri Matayo 17:17 Yesu yaratangaye aravuga ati, “Yemwe bantu b’iki gihe biyobagiza batizera”! Icyigisho tubasha kuhigira uyu munsi ni uko kwizera kuboneka ahantu utatekerezaga mu mijyi ahari abanyamahanga, mu bapagani, n’abantu bo mu madini atandukanye. Nk’uko Yesu yabikoraga, natwe tugomba kujya muri iyo mijyi twicishije bugufi, tugenda dushaka bene abo bashobora kugezwaho ukuri, maze bakakwakirana kwizera gukiza kubonerwa muri Yesu. Kandi rwose barahari. 

`Inshingano ufite: Senga usaba kongererwa imbaraga yo kwizera kuzagufasha gusangira urukundo n’abakwegereye hamwe n’abari kure.`

`Bigire intego yawe: Ni buryo ki wamenye Yesu n’ubutumwa bw'ingenzi bw’abamarayika batatu? Vuga imigisha itatu y’iby’umwuka wabonye uyikomoye kuri Yesu utunze mu mibereho yawe. Itegure gutanga ubwo buhamya mu itsinda ryawe ry’Ishuri ryo ku Isabato.`