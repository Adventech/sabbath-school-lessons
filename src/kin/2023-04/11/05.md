---
title:  "Musezerere!"
date:   13/12/2023
---

Mu bice by’imigi bitaragezemo ubutumwa, hari abantu benshi bakeneye kugezwaho ibyiringiro. Mu gihe cya Kristo; ni iki cyabujije ubwoko bw’Imana gushyira ibyiringiro bya Mesiya abari mu migi y’abanyamahanga nka Tiro na Sidoni? Guharanira inyungu z'igihugu cyabo gusa, ubwibone, n’urwikekwe byahumye amaso ubwoko bw’Imana bituma butabasha kubona amahirwe y’abaturanyi babo bifuzaga kugira ibyiringiro byavuzwe kera n'ubuhanuzi bwo kuza kwa mbere [kwa Mesiya]. Mu migi y’ik’igihe, hari amatsinda menshi y’abaturage Yesu Kristo ashaka ko ubwoko bwe bugezaho "ibyiringiro by’umugisha" byo Kugaruka Kwe (Tito 2:13). Kandi nk’uko Yesu atigeze yita ku kumenya ubwenegihugu bwabo n’ubwoko bwabo, natwe ni ko dukwiriye kubikora.

`Soma Ibyakozwe n’Intumwa 10:9-16,28, 34, 35. Wavuga ute mu ncamake icyigisho Mwuka Wera atanga ahangaha?`

Igihe Petero yari ategereje ifunguro rya saa sita, yabonye ikintu kimeze nk’umwenda urambuye kimanuka kirimo inyamanswa zizira ndetse n'ibiguruka. Muri iryo yerekwa, yabwiwe inshuro eshatu ngo ahaguruke arye. Imana yakoresheje iryo yerekwa kugira ngo irwanye ubwibone n'urwikekwe petero yari afitiye Abanyamahanga. Nta gushidikanya Petero yasobanukiwe n'uku kuri: “Petero aterura amagambo ati, 'Ni ukuri menye yuko Imana itarobanura ku ubutoni, ahubwo mu mahanga yose uyubaha agakora ibyo gukiranuka, iramwemera’” (Ibyakozwe n'Intumwa 10:34, 35). Dushingiye kuri ibi, nimureke dutekereze ku nkuru yacu y’ibyigisho dutekereze ku nkuru yacu y'ibyigisho dukomora ku migi ya Tiro na Sidoni. Ongera urebe Yesu agirana ikiganiro na wa mugore. Ni ibihe byigisho bifitanye isano n’iyerekwa rya Petero abigishwa bigiye muri uru rugendo? Ni buryo ki twashyira mu bikorwa aya masomo mu mibereho yacu uyu munsi no muri iki gihe giheruka Kristo aduhamagarira kugeza ubutumwa mu mijyi? Ni ibiki bitubuza kubona ibyo abantu batuye mu mujyi bakeneye? Ni ayahe mahirwe Imana yaduhaye muri iyo mijyi— yo kurushaho gusobanukirwa n’inshingano dufite, no kurwanya ukwikubira, guharanira inyungu zacu gusa, n’ubwibone mu bya Mwuka?

Afite kwihangana, Yesu yigishije abigishwa be, batahise basobanukirwa mu buryo bwuzuye ko inama ikomeye y’agakiza k’Imana yari igenewe umuryango wose wa mwenemuntu, atari ubwoko bumwe gusa cyangwa itsinda ry’ubwoko bw’abo mu cyaro. Mwuka Muziranenge abasha kudufasha gutsinda urwikekwe n’ivangura kugira ngo tubashe kurangiza umurimo wo kugeza ubutumwa ku batuye mu mijyi.

`Soma Abagalatiya 2:11-13. Ni iki ibi bikwiriye kutwigisha cyerekeranye n’uburyo bitoroshye kwikuramo ibyo twishyizemo twigishijwe kuva tukiri abana?`