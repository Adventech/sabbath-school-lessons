---
title:  Ivugabutumwa ku Bababaye
date:   18/11/2023
---

### AHO ICYIGISHO CY'IKI CYUMWERU GISHINGIYEHO: 
Luka 5:17-26; Yohana 5:1-9; Abalewi 23:22; Matayo 25:34-40; Yohana 15:13.

><p>ICYO KWIBUKWA:</p>
> “Umwami azabasubiza ati ‘Ndababwira ukuri yuko ubwo mwabikoreye umwe muri bene Data aba boroheje bari hanyuma y’abandi, ari jye mwabikoreye’” (Matayo 25:40). 

Luka 5:17-26 yerekana ingero nyinshi z’ukuntu Imana ifasha abatishoboye. Rimwe na rimwe, Imana ikoresha abandi kugira ngo idufashe, cyangwa ikadukoresha kugira ngo dufashe abandi. Uyu murimo ushobora kuba ingorabahizi, ariko uzana ibihembo byinshi. Iyo dufashije abatishoboye, dukurikiza urugero rwa Kristo mu murimo we. Rimwe na rimwe biba byoroshye kumenya abatishoboye; ariko ikindi gihe bikagorana. Uko byagenda kose, duhamagarirwa kuba abafasha b’Imana dufasha abantu batishoboye, tutitaye ku mateka yabo. 

Bibiliya idushishikariza kwiyegereza abanyamahanga, kuko iyo batugiriye icyizere, tubasha kumenya uburyo bwiza bwo kubafasha kumenya Yesu. 

Muri iki cyumweru, icyigisho cyacu “Ivugabutumwa ku bababaye”, cyerekana ko Imana ifite umugambi wo kugera ku batishoboye mu buryo butandukanye. Ibyo bakeneye bibasha kuba iby’umubiri, iby’umutima, ibijyanye n’amafaranga, ndetse n’iby’imibereho: ni ukuvuga ko bamwe bashobora kuba bafatwa nk’ibicibwa mu gace k’iwabo cyangwa mu miryango yabo. Uko ibyo bakeneye byaba bimeze kose, tugomba guhora twiteguye gukora ibyo dushoboye byose kugira ngo tubafashe. Iki ni kimwe mu bintu by’ingenzi bigize icyo kuba Umukristo ari cyo, kandi ni nabyo bikwiye kuranga umurimo. 
