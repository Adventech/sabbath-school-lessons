---
title:  Impunzi n'Abimukira
date:   21/11/2023
---

Ingingo y’impunzi n’abimukira yabaye ingingo ikunze kugibwaho impaka, cyane ko hari abimukira n’impunzi benshi muri iki gihe. Baba baravanywe mu byabo n’intambara, cyangwa ibiza, cyangwa bashaka ibyiringiro by’ejo hazaza heza mu bukungu, abantu babarirwa muri za miliyoni hirya no hino ku isi bavanywe mu byabo kandi bakeneye ubufasha bwihutirwa. 

Muri Matayo 2:13, 14, Yesu yari impunzi. Ababyeyi be bo ku isi, Yozefu na Mariya bahatiwe guhunga bava i Betelehemu nijoro, bashaka ubuhungiro muri Egiputa kugira ngo bahunge ukuboko kwa Herode. Bibiliya ntacyo ivuga ku byababayeho muri Egiputa, ariko ntibigoye gutekereza ko bahuye n’ingorane, ndetse zimwe mu ngorane nk'izo impunzi zihura nazo muri iki gihe. Mu by’ukuri, kimwe nk’uko umuryango wa Yesu washakiye ubuhungiro mu gihugu cy’amahanga, muri iki gihe Abayisilamu benshi, Ababuda, Abahindu, Abakristu, n’abantu batagira idini na bo bashakira ubuhungiro mu bihugu bishya.

Muri rusange, kugirana ubucuti n’abantu duhuje umuco n'ururimi biroroshye kubera ko hari byinshi tuba duhuriyeho. Ariko kandi, kubona icyo duhuriyeho n’abimukira n’impunzi batandukanye natwe, batavuga ururimi rwacu, badahuje imyizerere kandi batarya ibyokurya nk’ibyacu, ni ikibazo gikomeye. Ubutumwa bwiza budusaba kuva mu mimerere yacu irangwa n’ubwoko, igihugu n’umuco byacu, tugafasha abakeneye ubufasha, uko twaba dutandukanye kose. 

`Soma mu Gutegeka Kwa Kabiri 10:19, Zaburi 146:9, Abaroma 12:13, hamwe n’ Abalewi 23:22. Ni iyihe nsanganyamatsiko y'ingenzi iri hano tugomba kwibuka?`

Ni gute twafasha abimukira n'impunzi? Ibyo biragoye kubera ko mu bihugu bimwe na bimwe, kwifatanya nabo bantu cyangwa kubafasha bishobora kuba bidakwiriye mu buryo bwa politiki. Nyamara tugomba gukora uko dushoboye, mu gihe tubishoboye, kugira ngo dufashe aba bantu bahuye n'ibihe bikomeye cyane kandi bakeneye ubufasha bwacu. Ku bw’ibyo rero, mu rugero urwo ari rwo rwose, tugomba gufasha.

Tangira usenga, hanyuma ushake amakuru ku bimukira n’impunzi. Ahantu henshi haba hari imiryango cyangwa imishinga yita kuri abo bantu. Ushobora gutangira gukorana n’imwe muri iyo miryango, cyangwa wenda itsinda ry’ishuri. ryo ku Isabato ryo mu itorero ryawe rishobora gutangiza umutimo wo gufasha abimukira cyangwa impunzi.

`Nubwo byaba ari umugabane muto cyane, ni iki wakora kugira ngo ufashe impunzi cyangwa abimukira waba uzi?`
