---
title:  Kwizera kw'Inshuti
date:   19/11/2023
---

Mu bitabo by’ubutumwa bwiza havugwamo inkuru ikomeye y'ibyo abantu bamwe banyuzemo ubwo bashakaga kuzanira Yesu umuntu utishoboye, ahari wenda inshuti yabo. Tubasha kwigira ku byabaye hano, byerekana uburyo gufasha abatishoboye rimwe na rimwe byaba akazi gakomeye.

`Soma Luka 5:17-26 (Soma no muri Matayo 9:1-8, Mariko 2:3-12). Ni ayahe masomo twakura muri iyi nkuru yerekeranye n’umurimo ndetse n'ivugabutumwa?`

Ubwo bamuzaniraga Yesu, abo bagabo bari bafashe inshingano yo kwita ku nshuti yabo. Imana iraduhamagarira kumera nk’izo nshuti z'uyu mugabo— tuyobora abatishoboye kuri Yesu Kristo. Uyu murimo usaba kwizera, ibikorwa, kwihangana, no kuba twiteguye gukora ibidasanzwe mu gihe bibaye ngombwa. Aba bagabo baje kuri Yesu, ariko bahura n’inkomyi. Ntibashoboraga kuzana inshuti yabo itishoboye kuri Yesu bakoresheje uburyo busanzwe. Ntibacitse intege; ahubwo babonye uburyo budasanzwe bakoresha ngo bashyire inshuti yabo Yesu. Kurira hejuru y’inzu bakamanuriramo inshuti yabo? Nyamara, nk’uko Luka abivuga, Yesu yishimiye ibyo bakoze. (Soma muri Luka 5:20). 

Icyo Yesu yifuza ni uko twamuzanira inshuti zacu zitishoboye. Bibiliya ivuga Yesu nk’Umukiza ukomeye, wifuza kubabarira no gukiza abababaye, abo baba ari bo bose. 

Ellen G. White aturarikira bikomeye gufasha abatagira kivurira muri aya magambo: Ntimugategereze kubwirwa inshingano yanyu. Nimurambure amaso yanyu murebe ababazengurutse; nimwimenyereze abatagira gifasha, abanyamubabaro, ndetse n’abashonji. Ntimukabihishe kandi ntimugashake kwihunza kumenya ibyo bakeneye. Ni nde utanga ibihamya bivugwa muri Yakobo, byo kugira idini itunganye, itandujwe no kwikunda cyangwa kwangirika? Ni nde ushishikajwe no gukora ibyo ashoboye byose kugira ngo afashe mu nama ikomeye y’agakiza?” — *Ibihamya by'Itorero*, Umuzingo wa 2, p. 31. Yesu ubwe aduha urugero rw’uburyo twafasha abatishoboye, ndetse akanaduhamagarira gukora nkawe. Mbere na mbere, duhinduka inshuti zabo; tukamenya ibyo bakeneye hanyuma tukabayobora kuri Yesu we wenyine wabasha kubafasha. Ibi ni byo aba bagabo bo muri iki gitekerezo bakoze; ndetse natwe dukwiriye kubigenza dutyo, uko byagenda kose. Fasha kuyobora abantu kuri uwo muntu umwe rukumbi ubasha kubakiza: ari we Yesu.

`Ninde mu bantu bakuba hafi ukeneye ubufasha ubu ngubu? Ni iki ugiye kumukorera?`
