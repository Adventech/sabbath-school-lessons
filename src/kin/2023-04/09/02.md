---
title:  Nebukadinezari
date:   26/11/2023
---

Nk’Abadiventiste b'Umunsi wa karindwi, twizera ikizwi nk "impongano itagira aho igarukira." Ibyo bisobanura ko, mu buryo bunyuranye n'uko bimeze ku bandi Bakristo bamwe na bamwe, twebwe twizera ko urupfu rwa Kristo rwabaye urw’abantu bose, ntirube urw'itsinda rimwe gusa ryihariye ry’abantu Imana yateganyirije agakiza mbere y'igihe. Kubera ko Imana “Ishaka ko abantu bose bakizwa bakamenya ukuri" (1 Timoteyo 2:4), Yesu yitangiye kuba impongano “y'ibyaha byacu, nyamara si ibyaha byacu gusa ahubwo ni iby’abari mu isi bose” (1 Yohana 2:2). Ni yo mpamvu buri wese yatoranyirijwe “muri We isi itararemwa” (Abefeso 1:4), nubwo atari ko buri wese amuhitamo. Ni yo mpamvu natwe muri Bibiliya tuhabona inkuru zivuga abantu b’ingeri zose bagezwaho n’ubutumwa bw’Imana. 

`Soma Daniyeli 4. Ni iki cyabaye ku mwami hano, kandi ni iki ibi bitubwira cyerekeranye n'uburyo agakiza kageze kuri umwe mu bantu bari bakomeye cyane ku isi? `

Muri Bibiliya, urugero rutangaje rw’uburyo Imana igera ku batizera bakomeye ni inkuru y’ibyabaye ku Mwami Nebukadinezari. Urubanza rw’Imana rwageze kuri Nebukadinezari mu buryo bumwe nk’ubwo rwageze ku bami bamwe na bamwe b’Abisiraheli (urugero soma 2 Ngoma 32:25, 26; 1 Abami 14:21-31; 1 Samweli 28). Inkuru dusanga muri Bibiliya ivuga ibya Nebukadinezari, wasubijwemo ubwenge akamenya ko Imana ari Umuremyi, itwereka ko Imana yita ku batunzi n’abakomeye, kimwe n’uko yita ku boroheje n’abakene. Ku murongo wa 37, umugabo wari ukomeye cyane ku isi yaravuze ati, “None jyewe Nebukadinezari, ndashimisha Umwami wo mu ijuru, ndamusingiza, ndamwubaha kuko imirimo ye yose ari iy'ukuri kandi inzira ze ari izigororotse, ariko abibone abasha kubacisha bugufi" (Daniyeli 4:37). Iyaba abatunzi bose n'abakomeye n'abibone bo muri twe, ibiremwa bipfa, basobanukirwaga n'uku kuri!

Ni iki twakwigira kuri iyi nkuru? Icya mbere, Imana ikoresha abantu bayiyeguriye nka Daniyeli, ikabakoresha nk’iteme rigera ku batizera bakomeye. Icya kabiri, Imana ibasha kugira uruhare rutaziguye mu murimo wo kubwiriza kugira ngo igere ku bakomeye batizera. Nebukadinezi yacishijwe bugufi n’Imana kubwo kwishyira hejuru n'ubwibone bye. Nubwo iyi ari inkuru itangaje cyane, hari ubundi buryo bwinshi abatunzi n’abakomeye ndetse n’abibone bashobora gucishwa bugufi.

`Nubwo  tutari abatunzi cyangwa abakomeye dukurikije ibipimo by’isi, kuki dukwiriye kwirinda kugira  ubwibone nk’ubwo uyu mwami yagaragaje? Kubera iki  kugira  imyifatire  nk’iyi  byaba  byoroshye kurusha uko tubitekereza?`
