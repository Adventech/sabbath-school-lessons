---
title:  "Guhamiriza Intiti: Nikodemu"
date:   28/11/2023
---

Nikodemu yari umuntu wize cyane. Bibiliya imusobanura nk’umutware wo mu Bayuda (Yohana 3: 1). Yesu amwita umwigisha w’ Abisirayeli (Yohana 3:10). Nikodemu yari asobanukiwe Bibiliya kandi yari afite inyota yo kumenya Imana. Ukurikije uko abantu babibonaga, byashoboka ko yagaragaraga nk’umuyoboke w’Imana. Yubahirizaga amategeko yose, ndetse yari umutware wari wubashywe mu Bayuda. Yari akomeye kandi afite ubutunzi. Abenshi, ibi babibona nk’ibimenyetso bigaragaza ko Imana yari yaramuhaye umugisha. Nyamara, ibi bigaragaza ko ibigaragarira amaso ari iby’inyuma gusa.

`Soma Yohana 3:21-12. Ni iki iyi nkuru ihishura ku byerekeranye n’ibyo Nikodemu yari akeneye mu bya Mwuka, n’uburyo Yesu yahise abimuha? `

Ubwo Nikodemu yasangaga Yesu, yagerageje gukomeza kuguma uko yari asanzwe no gukora ibyo yari asanzwe akora. Ariko Imana yari izi umutima we. Mu buryo nk’ubwo, Imana izi imitima y'abatunzi n’abakomeye bose ndetse izi n’ibyo bakeneye, uko baba bameze kose. Nikodemu yasanze Yesu abitewe n’uko inyigisho za Yesu zari zaramuhamije icyaha cye. Ubwibone bwe bwari bwaratumye atatura ko Yesu Kristo ari Umwami, ariko iryo joro ryaramuhinduye by’iteka ryose. Ndetse na nyuma yo kwemera ko Yesu yari yaratumwe n’Imana, ntiyigeze yemera ku mugaragaro ko yari umuyoboke wa Yesu. 

`Soma Yohana 7:43-52 na Yohana 19:39. Ni iki aya masomo atubwira ku byerekeye Nikodemu na Yesu?`

Muri iyi mirongo, tubasha kubona ko mu bigaragara Nikodemu yari yarahinduwe na Yesu mu buryo bukomeye. Nikodemu yashatse kurinda Yesu igihe Yesu yari akiri muzima, kandi akomeza kumwubaha na nyuma y’urupfu rwa Yesu. Nta gushidikanya, Yesu yari yarageze kuri Nikodemu, kandi nubwo yari afite ubumenyi n’ubwenge bwinshi, Nikodemu yari akeneye Umukiza cyane, nk’uko natwe tumukeneye. 

`Kuki tugomba kwigengesera kugira ngo tutagwa mu mutego wo gutekereza ko kubera ko “dufite ukuri” (kandi turagufite koko), ibyo byonyine bihagije kugira ngo dukizwe? Ni abantu bangahe bazarimbuka kandi bari bafite ubumenyi burenze ubuhagije, ndetse n’ubw’ubutumwa bw’abamarayika batatu bari bizeye ko buzabakiza?`
