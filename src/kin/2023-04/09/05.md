---
title:  Kugeza Ubutumwa Ku Batunzi
date:   29/11/2023
---

`Soma Matayo 19:16-22. Ni ayahe masomo dushobora kwigira kuri iyi nkuru igaragaza umuntu wanze kwakira Yesu, mu buryo bunyuranye n’uko byari bimeze kuri Nikodemu? `

Ikiganiro Yesu yagiranye n’uyu musore w’umutunzi kigaragaza uburyo ubutunzi bushobora kuba umutego uteje akaga. Soma aya magambo: “Ndetse ndababwira yuko icyoroshye ari uko ingamiya yanyura mu zuru ry’urushinge, kuruta ko umutunzi yakwinjira mu bwami bwo mu ijuru” ‘(Matayo 19:24). Ibi ‘ntabwo bishatse kuvuga ko abatunzi batabasha gukizwa, ahubwo bisobanura ko niba aba bantu batabaye maso, ubutunzi bwabo bushobora kubabera inzitizi zibabuza kubona agakiza.

Abakire n’abakene bagira amaherezo amwe: ikuzimu. Ibi bisobanura ko abakire na bo bakeneye cyane agakiza nk’abandi bose. Nubwo amafaranga yabasha kugura ibindi bintu byose, ntabwo ashobora kugura gusonerwa urupfu. Uko gusonerwa kuza nk’impano itangwa na Yesu ku muntu wese uyisabanye kwizera. “Ni jye kuzuka n’ubugingo, unyizera naho yaba yarapfuye azabaho’” (Yohana 11:25). 

`Soma Luka 19:1-10. Ni iki gitandukanya iyi nkuru n'inkuru y'umusore w'umutunzi?`

Zakayo yasubije Yesu mu buryo butandukanye n’ubwo umusore w'umutunzi yamusubije. Zirikana ko Yesu atabwiye Zakayo ngo agurishe ibyo yari atunze maze abihe abakene, nk’uko yabigenje ku musore w’umutunzi. Yesu agomba kuba yari azi neza uburyo uwo musore w’umutunzi yakundaga amafaranga, iyo ikaba ari yo mpamvu Yesu yamubwiye ibyo yamubwiye. Nyamara nubwo tutazi ibyavuzwe byose ubwo Yesu yari kwa Zakayo, mu bigaragara Zakayo yemejwe n’ibyo Yesu yamubwiye, ndetse amenya ko agomba kugira impinduka mu mibereho ye, cyane cyane mu birebana n’ubutunzi bwe.

`“Kandi umuntu byamumarira iki gutunga ibintu byose byo mu isi, niyakwa ubugingo bwe? Cyangwa umuntu yatanga iki gucungura ubugingo bwe?” (Matayo 16:26). Ni iki aya magambo yakagombye kutubwira twese?.`
