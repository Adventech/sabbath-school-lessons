---
title:  Namani
date:   27/11/2023
---

Kristo yapfiriye abantu bose, atitaye ku byaranze ubuzima bwabo, ubutunzi, ubwoko, cyangwa urwego rw’imibereho yabo. Imana yireherezaho abantu batari Abakristo mu isi kandi Ishaka ko babaho bakurikije umucyo bahawe (soma igitabo cya Ellen G. White cyitwa Ibyakozwe n'Intumwa, p. 240-241). 

`Soma 2 Abami 5:1-19. Ni iki twakwigira kuri iyi nkuru cyerekeranye no kuyobora abantu ku Mana? `

Mu 2 Abami 5:17-19, Namani yasabye ibintu bibiri bidasanzwe nyuma yuko Imana imukijije ibibembe. Icyifuzo cya mbere, yasabye ko yatwara imitwaro y'ibitaka ihetswe n’inyumbu ebyiri ayivanye muri Isirayeli akayijyana muri Siriya kugira ngo ajye aramya Imana nzima. Yaravuze ati, “Kuko uhereye none nta zindi mana umugaragu wawe nzatambira igitambo cyoswa cyangwa ikindi gitambo cyose, keretse Uwiteka wenyine” (2 Abami 5:17). Icya kabiri, Namani yasabye uburenganzira bwo kujya afatanya n’umwami gupfukama, nubwo atajyaga kongera kuramya ibigirwamana by’umwami. 

Ubu noneho Namani yari yizeye Imana imwe nyakuri. Ariko, yari agifite imyizerere ya Gipagani. Icyifuzo cyo gukura igitaka muri lsirayeli kigaragaza ko atari asobanukiwe Imana Umuremyi mu buryo bwuzuye. Ashobora kuba yaribwiye ko agomba gutwara igitaka kuko mu myumvire ye, Imana iba ahantu hamwe gusa, kimwe n'ibigirwamana bye bya kera; cyangwa se ahari yashakaga kubaka igicaniro akoresheje icyo gitaka akuye muri Isirayeli? Muri ibyo byombi, kwizera Imana kwe kwari kuvanze n'imyizerere ye ya kera. Igitekerezo cya Namani kigaragaza uburyo abantu batari Abakristo baza kuri Kristo uyu munsi. Isomo rimwe dushobora kwigira ku nkuru ya Namani ni uko guhindura imyizerere bitwara igihe [bikorwa buhoro buhoro].

Icyifuzo cya kabiri kirushaho gutera ubwoba. Kuki Namani yasabaga uburenganzira bwo gupfukama hamwe n'umwami we kandi agasaba Imana kumubabarira icyo gikorwa? Igisubizo umuhanuzi yamuhaye kirabihamya: « Genda amahoro » (2 Abami 5:19). Nk'umuntu wari ukomeye muri Siriya, Namani yari afite inshingano yagombaga gukora zari zibangamiye kwizera kwe. Ni ingenzi ko abizera bashya, by‘umwihariko, abaturutse my yandi madini, bahabwa ubufasha n’ubujyanama igihe bahanganye no kureka umuco ndetse n’imibereho bari basanganywe bataragira kwizera. 

Mwibuke ko Namani yavuye mu gihugu cye kitizera akaza ari umubembe ariko agasubirayo yakize kandi ari umwigishwa w’Imana Umuremyi. Nibwo yari agitangira urugendo rwe. Yari akeneye igihe cyo gukura mu bya Mwuka. 

`Ni ayahe masomo dukwiriye gukura muri iyi nkuru yerekeranye no kudasunika abantu vuba vuba, by’umwihariko abakomoka mu mico itari iya Gikristo? `
