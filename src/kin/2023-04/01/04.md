---
title:  Imana Yahindutse Umwe Natwe
date:   03/10/2023
---

Isezerano Rishya ritwereka ukuntu Umuremyi yatangiye gushyira mu bikorwa umugambi binyuze mu bwoko bwagombaga kwerekana imiterere yayo n'umugambi yari ifitiye abari mu isi. Ikintu cyose Imana yakoze cyari gihuje n’uburyo bwayo bw’ivugabutumwa! Binyuze mu muhanuzi Yesaya, Imana yaravuze iti: “Ni jye Mana nta yindi ibaho. Ni jye Mana nta yindi duhwanye. Mpera mu itangiriro nkavuga iherezo... , nkavuga nti ‘Imigambi yanjye izakomera kandi ibyo nzashaka byose nzabikora'” (Yesaya 46:9,10). Nyamara mu Isezerano Rishya, icyifuzo cy’uko Imana ishaka kubana n'inyokomuntu gifata indi shusho. Binyuze mu kwihindura umuntu kwa Kristo, icyahoze ari isezerano mu murima wa Edeni (Itangiriro 3:15) gihinduka ukuri kw’impamo.

`Soma inkuru ivuga ibyo kuvuka kwa Yesu muri Matayo 1:18-23. Ni ibihe bintu by’ingenzi iyi nkuru itubwira ku Mana?`

“Imana iri kumwe natwe.” Imanuweli. Imana yari yarabanye n'abantu mu buturo, noneho ubwo ngubwo yari ituye muri bo binyuze muri Yesu w'i Nazareti wagaragariraga amaso. Mu by'ukuri, binyuze mu ivuka rya Yesu, Imana yerekanye uburyo bugaragarira amaso icyifuzo cyayo cyari gikomeje cyo kubana natwe mu miterere yacu no mu murimo. Umwana w'Imana yari umuntu mu buryo bwuzuye kandi akaba n'imana mu buryo bwuzuye, kandi ni We wahamije ati: “Ni jye nzira, n'ukuri n'ubugingo. Ntawe ujya kwa Data ntamujyanye" (Yohana 14:6).

`Soma muri Yohana 1:14-18. Ni iki ushobora kwigira ku kwihindura umuntu kwa Kristo ku bijyanye n’umurimo Imana idukorera?`

Imana yakomeje umurimo wayo maze iza kwigaragaza hagati y’abana b’abantu ifite umubiri binyuze muri Yesu Kristo. “Umwana w’ikinege, waturutse kuri Se, yuzuye ubuntu n’ukuri” (Yohana 1:14), yasohoje ubuhanuzi bwari bwaravuzwe mu Isezerano rya Kera, kandi hakurikijwe umugambi w’Imana, yahindutse umwe natwe, Imana ifite umubiri w’umuntu. Imana ikora umurimo yari ikomeje gusohoza umugambi wayo.

`Tekereza icyo bisobanuye kuba urukundo Imana idukunda ari rwinshi cyane, ku buryo yaje ikadusanga mu b'umuntu bwacu. Mbese dukwiriye kugira inyifato imeze ite imbere y’urukundo nk’urwo, by’umwihariko ku bijyanye n’umurimo dukorera abandi?`