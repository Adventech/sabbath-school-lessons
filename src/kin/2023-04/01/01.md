---
title:  "Umurimo Imana Idukorera: Umugabane wa 1"
date:   30/09/2023
---

### AHO ICYIGISHO CY'IKI CYUMWERU GISHINGIYE:
Itangiriro 32:9-15, Itangiriro 28:15; Kuva 29:43, 45; Matayo 1:18-23; Yohana 1:14-18; Yohana 3:16; Yohana 14:1-3.

> <p>Icyo Kwibukwa:</p>
> “Uwiteka Imana hamagara uwo mugabo, iramubaza iti: “Uri he?”" (Itangiriro 3:9).

Umurimo [w'ubutumwa] ufite inkomoko n’intego mu Mana yonyine. Ubu butumwa ntabwo bwatangiranye no guhamagarwa kwa Aburahamu (Itangiriro 12: 1-4) cyangwa kuva muri Egiputa (Kuva 12:31-42). Nta nubwo bwatangizanye na Kristo igihe yari aje ku isi (Matayo 1:18-25) cyangwa ingendo za Pawulo z'ibwirizabutumwa (Ibyakozwe n'Intumwa 13:4—14:26). Uyu murimo watangijwe n’Imana ubwayo, igihe yaremaga isi n'ijuru, maze nyuma yaho ikarema umuntu (Itangiriro 1:26, 27).

Mu Byanditswe byera, tubona Imana isanga abana bayo ku bushake kandi ikifuza kubana na bo. Mbere na mbere, yashyizeho umushyikirano hagati yayo na Adamu na Eva. Ndetse na nyuma yuko icyaha kiza, ikomeza umurimo wayo, nyamara noneho ukaba ari uwo gusubizaho isano yari ifitanye n’inyokomuntu. Amaherezo, umurimo w’Imana uzasoza (Ibyahishuwe 21-22), ari na yo mpamvu dukwiriye kugira umwete mu murimo wo kwamamaza ubutumwa bwiza bw’iteka ryose mu isi (Ibyahishuwe 14:6, 7).

Ku bw'ibyo rero, urufatiro rw’umuhati wose ukoreshwa mu ibwirizabutumwa, rugomba gushingwa ku isano tugirana n'Umuremyi ndetse no ku gusobanukirwa neza imiterere yayo n'imico yayo mu murimo w'ibwirizabutumwa. Nyamara mbere yuko dusobanukirwa n'umurimo w'Imana, ni ingenzi cyane gusobanukirwa biruseho iyo Mana ikora uwo murimo.