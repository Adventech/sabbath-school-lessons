---
title:  Imana iza Kudushaka
date:   01/10/2023
---

Imana yaturemye mu ishusho yayo ngo duse na Yo. Yaduhaye isi itunganye, kandi umugambi wayo wari uw’uko tubaho dufitanye na Yo isano izira amakemwa, umushyikirano ushingiye ku kintu cy’igiciro gikomeye mu mico yayo ari cyo: urukundo. Nyamara kugira ngo rube urukundo nyarwo, na none Imana yaduhaye indi mpano y'igiciro cyinshi ari yo: ubushake butavogerwa——umudendezo wo guhitamo inzira tugomba  kunyuramo. Ni byo koko, Imana yahaye Adamu na Eva amabwiriza asobanutse ku bijyanye n’akaga ndetse n’ingaruka byo kutumvira (Itangiriro 2:16, 17). Satani na we, ashukashuka Eva ngo arye ku rubuto rw’igiti kimenyekanisha icyiza n’ikibi, amubwira ko nta ngaruka mbi zizabaho. Ibihabanye n’ibyo ni uko yabasezeranije ko “bazamera nk'Imana, bakamenya icyiza n’ikibi” (Itangiriro 3:5). Ku bw’amahirwe make, Eva yahisemo kurya ku rubuto, maze ahaho n’umugabo we Adamu na we wemeye amahitamo y’umugore we. Ibiremwa byari bitunganye biba byandujwe bityo n’icyaha.

Icyo gihe cyahinduye umugambi Imana yari ifite katanga ka mbere ndetse n’intego yari ifitiye uyu mubumbe w’isi wari umaze igihe gito uremwe. Umurimo wo guha abantu agakiza wari warateguwe “mbere yo kuremwa kw’isi” (Abefeso 1:4); noneho ubwo wagombaga gushyirwa mu bikorwa.

`Soma Itangiriro 3:9-15. Amagambo ya mbere Imana yabwiye Adamu yari ayahe, kandi ni ukubera iki ayo magambo agifite ubusobanure bukomeye mu iyobokamana ryo muri iki gihe?`

Ni byo, Imana yari izi aho bari. Kubera ko ubwoba bwari bwabatashye, Adamu na Eva ni bo bari bakeneye kureba ibyari biri kuba. Ariko na none bari bakeneye guhumurizwa kugira ngo bashobore gusobanukirwa ingaruka ziteye ubwoba z'icyaha cyabo, Satani na we yagombaga gutsindwa. Kubera iyo mpamvu, icyo gihe: Imana yatangiye kwerekana umurimo wayo: ari wo mugambi wo gucungura (soma Itangiriro 3:14, 15)—ibyiringiro rukumbi byo “kwiyunga n’abari mu isi” (2 Abakorinto 5:19). 

Nyamara kandi tugomba kwita cyane ko mbere yo gusakirana ndetse n'isezerano ry’ubwiyunge, Imana yaje gushaka inyokomuntu yari yaguye [mu cyaha]. Nubwo byasaga n’aho nta byiringiro bihari, Imana yakemuye ibibazo bibiri mu kibazo yabajije Adamu: ikibazo cyo kugwa twari turimo ndetse n’imiterere y’umurimo wayo. Twarazimiye kandi dukeneye agakiza mu buryo bukomeye. Ni Yo idushaka mu mugambi udakuka idufitiye Wo kudukiza no kubana natwe.

`Mu mateka yose yabayeho, Imana ikomeza kubaza iti: “Uri hehe?” Mbese ibi bisobanuye iki mu mibereho yawe bwite, kandi washubije Imana mu buhe buryo?`