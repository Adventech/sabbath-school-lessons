---
title:  Ikiguzi cyo Kuba Umwigisha
date:   12/08/2024
---

`Soma Ubutumwa bwiza bwanditswe na Mariko 8:31-38. Ni iki Yesu yigisha ahangaha cyerekeranye n'ikiguzi cyo gukurikira Kristo?`

Abigishwa bari bageze aho rukomeye mu mibanire yabo na Yesu. Ubu noneho bari bamaze kumenya ko ari Mesiya. Abasomyi b'Ubutumwa bwiza bwanditswe na Mariko ibyo babimenye kuva ku itangiriro ry'igitabo (Mariko1:1), ibyo bigatanga amahirwe ku bigishwa rimwe na rimwe bagiraga urujijo. Igihe Yesu yahamagaraga abigishwa be bwa mbere, yababwiye ko azabagira abarobyi b'abantu (Mariko 1:17). Nta kuvuga ku ngorane. Ariko ubu noneho bari bamaze kumenya uwo ari we, yabahishuriye intego y'icyamuzanye kandi ko ari ngombwa ko ababazwa, akangwa kandi akicwa, hanyuma akazazuka nyuma y'iminsi itatu.

Ni amakuru atari meza ndetse ateye ubwoba. Petero wari umaze guhamya ko Yesu ari Mesiya, yamushyize ku ruhande maze aramucyaha kubw'ibyo bintu avuze. Ibyo byose byavuzwe mu kiganiro kitari kigamije kuvuga kuri ibyo bintu, ariko ubu umwanditsi w'Ubutumwa bwiza yasubiyemo amagambo yavuzwe na Yesu, amagambo yakomerekeje Petero ubwo yayumvaga. Yise Petero Satani kandi amubwira kumuva inyuma, kuko ibitekerezo nk'ibyo bitajyanye n'ubushake bw'Imana.

"Aya magambo ya Petero ntabwo yari ayo kumufasha cyangwa kumutera imbaraga muri iki gihe gikomeye cyari imbere ye. Ntabwo aya magambo yari agendanye n'umugambi w'imbabazi Imana yari ifitiye isi, cyangwa n'icyigisho cyo kwitanga Yesu yari yaraje kwerekanira mu mibereho ye."-Ellen G. White, Uwifuzwa Ibihe Byose, p. 329.

Abayoboke ba Yesu bahamagarirwa kugira intego nk'iyo yari afite yo kwikorera umusaraba bakamukurikira. Kubambwa kumusaraba ni cyo cyari igihano kibi, gisuzuguritse, n'uburyo butesha umuntu agaciro Abaroma bakoreshaga. Nta muntu n'umwe wifuzaga guhanishwa igihano cyo kubambwa ku musaraba. Akaba ari yo mpamvu, umusaraba wari ikimenyetso cy'ubwitange bwo kwiyegurira Yesu?

Yesu ntabwo asobanura ikiguzi cyo kuba umwigishwa gusa, ahubwo avuga n'akamaro kabyo. Ku bijyanye n'imyumvire yo kwizera kwa gikristo, kubura ubuzima byahindutse uburyo bwo kububona. Ibihabanye n'ibyo, gutunga iby'isi byose ariko ukabura ubugingo buhoraho ntacyo bimaze. Nk'uko umuvugabutumwa witwa Jim Elliott yabivuze yemye mu kinyamakuru cye cyo ku wa 28 Ukwakira, 1949 agira ati: "Ntabwo utanga icyo adashobora kubika kugira ngo yunguke icyo adashobora kunyagwa twamwita umupfapfa."

`"Ukunda ubugingo bwe arabubura, ariko uwanga ubugingo bwe muri iyi si, azaburinda ageze ku bugingo buhoraho" (Yohana 12:25). Ni mu buhe buryo wagezweho n'ukuri kuri muri ayo magambo?`