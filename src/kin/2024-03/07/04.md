---
title:  Umusozi n'Imbaga y'Abantu Benshi
date:   13/08/2024
---

`Soma Ubutumwa bwiza bwanditswe na Mariko 9:1-13. Ni iki Petero, Yakobo, na Yohana babonye mu ijoro rimwe bari kumwe na Yesu?`

Yesu yavuze ibizaba dusanga muri Mariko 9:1 yuko bamwe mu bari bahagararanye na we muri uwo mwanya batazasogongera ku rupfu mbere yo kubona ubwami bw'Imana bwimikwa, bigiye kubasohoreraho mu minsi mike, igihe yajyanaga na Petero, na Yakobo, na Yohana hejuru ku musozi bari bonyine. Aho ni ho yahindukiye ishusho irabagirana ubwiza bw'ubwami bwo mu ijuru.

Eliya na Mose baturutse mu ijuru baganira na Yesu. Luka avuga ko baganiraga ku byari bigiye kuba kuri Yesu, ko yari agiye gusiga intumwa ze agasohoza umurimo wamuzanye i Yerusalemu (Luka 9:30, 31). Kubw'ibyo rero, kurabagirana ubwiza biganisha ku rupfu rwa Yesu rwo ku musaraba rwari rwegereje (bigereranye n'ibivugwa muri Mariko 9:9). Byakagombye guha ibyiringiro abigishwa igihe bari kumubona abambwe ku musaraba.

Igitondo cyakurikiyeho, bamanuka umusozi, ba bigishwa batatu babajije Yesu impamvu Eliya ari we wabanje kuza. Ibyo byaganishaga ku gitekerezo cy'uko Eliya ari we wagombaga kuza mbere ya Mesiya (gereranya n'ibivugwa muri Malaki 4:5, 6). Yesu yabasubije ko Eliya yamaze kuza, tumugereranyije na Yohana Umubatiza. Kandi nk'uko bishe Yohana, ari na ko Yesu yari gupfira mu maboko yabo, ariko nyuma akazazuka nyuma y'iminsi itatu.

Nyuma y'ijoro ryo guhinduka ishusho irabagirana icyubahiro, ibyaberaga munsi y'uwo musozi byari agahomamunwa (soma muri Mariko 9:14-29). Abigishwa icyenda basigaye bahuye n'umuhungu utewe na dayimoni bagerageje kumwirukana byabananiye. Igihe Yesu yageraga aho hantu, buri wese yirutse amusanga. Iyo nkuru ivuga ko imbaraga za dayimoni zari zarashegeshe uwo mwana. Yesu ntiyahise amukiza ahubwo yafashe umwanya wo kugira ibibazo abaza ku bijyanye n'uwo mwana. Ibyo byahamijwe na se w'uwo mwana. Yahise avugira hejuru agira ati, "Niba ubishobora, tugirire imbabazi, udutabare" (Mariko 9:22).

Yesu yahise asubiramo amagambo yo gushidikanya uwo mubyeyi yavuze. Igisubizo cy'Umwami Yesu yakivuze mu magambo make, "ushatse kuvuga iki, 'Ngo niba mbishobora'?" (Mariko 9:23). Mu kanya gato nk'ako guhumbya, se w'umwana yahise abona ko umuhungu we atari wenyine ufite ikibazo, ahubwo ko na we afite ikibazo cyo kutizera. Kandi kutizera kwe akaba ari ko kwatambamiye gukira k'umuhungu we. Se w'umwana yahise avuga cyane ati, "Ndizeye, nkiza kutizera!'" (Mariko 9:24). Yesu yahise akiza uwo muhungu.

`Ni mu bihe bihe, niba bihari, byabaye ngombwa ko utaka uvuga uti, "Ndizeye; nkiza kutizera"? Ni irihe somo wakuye muri ibyo byakubayeho?`