---
title:  Ibindi byo Kwiga No Kuzirakanwa
date:   16/08/2024
---

Soma mu gitabo cya Ellen G. White cyitwa: "_Uwifuzwa Ibihe Byose_", ibice byacyo bya 47, 48, 'Umurimo wa Kristo', 'Umukuru ni Nde?' pp. 336-350.

"Mbere y'icyubahiro habanza kwicisha bugufi. Kugira ngo umuntu afate umwanya w'imbere mu bantu, ijuru rihitamo umukozi umeze nka Yohana Umubatiza, wemera gufata umwanya uciye bugufi imbere y'Imana. Umwigishwa wa Yesu wemera kumera nk'umwana muto ni we ushoboye kandi ukwiriye mu murimo w'Imana. Abamarayika bo mu ijuru bazakorana n'udaharanira kwikuza, ahubwo agashaka gukiza imitima."-Ellen G. White, _Uwifuzwa Ibihe Byose_, p. 344.

"Twebwe abakomeye dukwiriye kwihanganira intege nke z'abadakomeye, ntitwinezeze." Abaroma 15:1. Umuntu wese wizera Kristo, naho kwizera kwe kwaba ari guke, intambwe ze zikaba zidakomeye nk'iz'umwana muto, ntabwo akwiye guhabwa agaciro kari hasi y'abandi. Icyo ari cyo cyose cyatuma tugira icyo turushije abandi, - byaba se amashuri n'uburere, ingeso nziza, uburere bwa GiKristo, uburambe mu idini, - tugomba kumenya ko dufitiye umwenda abo bandi batagize amahirwe nk'ayacu; maze dukoresheje uburyo bushobotse bwose, tukabagezaho ubutumwa bwiza. Niba dufite intege, dukwiye gukomeza amaboko y'abacitse intege."-Ellen G. White, _Uwifuzwa Ibihe Byose_, p. 348.

**IBIBAZO:**

`Ongera usome muri Mariko 8:27-29. Ni mu buhe buryo uhamiriza abandi kwizera ufite muri Yesu Kristo?`

`Ni mu buhe buryo wahuza ibyabereye mu mpinga y'umusozi n'abari kumwe na Kristo aho hantu n'ibyaberaga munsi yawo bijyanye no gukorera abandi wita ku bibazo byabo?`

`Mu itsinda ryanyu ryo mu ishuri ryo ku Isabato, mwungurane ibitekerezo mushaka igisubizo cy'ikibazo gisoza ingingo yo ku wa Kane. Mwahisemo iki ku itandukaniro riri hagati y'uburyo ab'isi babona gukomera k'umuntu n'uburyo Imana ibibona? Ni nka bande isi ifata nk'ibihangange mu gihe Imana yo atari ko ibabona? Ibiramambu, ni bande Imana ifata nk'abantu bakomeye mu gihe ab'isi babasuzugura ndetse bakanabanena? Ni mu buhe buryo iryo tandukaniro ritubwira uburyo ibitekerezo by'ab'isi bihabanye n'iby'Imana?`

`Ni mu buhe buryo dushobora gufatamo icyaha tutajenjetse, niba na Yesu ubwe yaravuze ko byaba byiza kugira urugingo rw'umubiri umuntu atakaza aho gukora icyaha?`