---
title:  Kureba Neza
date:   11/08/2024
---

`Soma muri Mariko 8:22-30. Ni ukubera iki byasabye Yesu gukora ku muntu wari ufite ubumuga bwo kutabona incuro ebyiri kugira ngo akire, kandi ni ayahe masomo yavuye muri icyo gikorwa?`

Ubutumwa bwiza buvuga umubare w'abantu bafite ubumuga bwo kutabona batari bake bakijijwe na Yesu. Usibye abavugwa muri uwo murongo wo muri Mariko 8, impumyi Barutimayo na we yakize ubuhumyi nk'uko bivugwa muri Mariko 10:46-52. Matayo avuga iby'impumyi ebyiri (Matayo 20:29-34), na Yohana 9 havuga inkuru ya Yesu akiza uwavutse ari impumyi wiyuhagiye mu kidendezi cy'i Silowamu agakira. Ariko iyi nkuru yo muri Mariko 8 yo irihariye. Iboneka mu butumwa bwiza bwanditswe na Mariko gusa, kandi ni cyo gitangaza cyonyine cya Yesu cyaranzwe n'ibikorwa bibiri kugira ngo umuntu abe mutaraga. Nk'umugabane w'iyo nkuru, ni ubusobanuro bukora ku mutima aho Yesu yafashe uwo muntu ukuboko, akamurandata akamukura mu mudugudu. Umuntu ashobora kwiyumvisha uburyo yari ababajwe n'ubumuga bw'uwo muntu.

Ariko se ni ukubera iki yamukozeho ubugira kabiri? Nk'uko icyo gitangaza ari cyo cyaranzwe n'ibikorwa bibiri, ntabwo ari uko imbaraga za Yesu zari zagabanyutse. Ahubwo, ni uko ari umugani washyizwe mu bikorwa, ugaragaza uburyo imyumvire mu bya mwuka rimwe na rimwe itugora kwakira. Ibyo ni byo byabaye ku bigishwa ba Yesu. Igice cyose, Mariko 8:22-10:25 gitangira kandi kigasoza kivuga ibyo guhumuka k'uwari waravukanye ubumuga bwo kutabona. Muri icyo gice cya Mariko, Yesu yashakaga cyane cyane kwigisha abigishwa be ibijyanye n'urupfu rwe rwari rwegereje. Bari bafite ikibazo cyo kutabyumva no kutabyakira nubwo yahoraga abibasubiriramo. Guhumuka k'uwo muntu kwahindutse imfashanyigisho yo gusobanukirwa umurimo wo guhindura abandi abigishwa.

Abigisha bakunda kubaza. Ibibazo akenshi bifungura ugusobanukirwa kw'abigishwa/ abanyeshuri. Muri iri somo ryo muri Mariko 8, ipfundo ry'ibikubiye mu gitabo rigezweho. Ibihamya bitatu bihamya uko kuri. Icya mbere, Yesu yabajije abigishwa be ibyerekeranye n'uwo ari we, ikintu atari yarigeze akora mbere kuri iyo ngingo. Icya kabiri, Petero ni we muntu wa mbere, uretse abari bahanzweho n'abadayimoni, wahamije ko Yesu ari Mesiya. Icya gatatu, ako kanya akimara gukurikiza iryo hishurwa ry'uwo Yesu ari we, yatangiye gusobanura ikigiye gukurikiraho, icyo cyari umusaraba.

Ni ukubera iki Yesu yabwiye abigishwa be kutagira uwo babwira iby'uko ari Mesiya? Bisa nk'aho nta gaciro bifite kwimika ubwami bw'Imana. Nyamara, mu gihe cya Yesu, "Mesiya" hariho gahunda yo guhirika ingoma y'Abaroma. Yesu ntabwo ari Mesiya muri ubwo buryo; ni yo mpamvu atashakaga ko abantu bamutekereza batyo.

`Ni iki icyo gitekerezo kitwigisha cyerekeranye n'uko rimwe na rimwe ari ngombwa kugira ibyo uceceka ukabigira ibanga, nubwo byaba ari ukuri?`