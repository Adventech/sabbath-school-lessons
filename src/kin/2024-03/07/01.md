---
title:  "Kwigisha Abigishwa: Umugabane wa I"
date:   10/08/2024
---

### Aho icyigisho cy'iki cyumweru gishingiye
Mariko 8:22-38; Matayo 20:29-34; Yohana 12:25; Mariko 9:1-50; Malaki 4:5, 6; Luka 9:30, 31.

> <p>Icyo kwibukwa:</P>
> "Ahamagara abantu n'abigishwa be, arababwira ati, 'Umuntu nashaka kunkurikira, niyiyange, yikorere umusaraba we, ankurikire'" (Mariko 8:34).

Kimwe cya kabiri kibanza cy'igitabo cya Mariko cyibanda ku wo Yesu ari we. Imyigishirize ye ikomeye hamwe n'ibitangaza yakoraga biganisha ku cyerekezo kimwe: Ni Mesiya. Kuri iryo pfundo ry'iyo nkuru, Yesu abaza abigishwa be uwo batekereza ko ari we.

Petero yatanze igisubizo cyumvikana cy'icyo kibazo, maze Yesu ahita atangira gusobanura aho intambwe Ze zamwerekezaga nka Mesiya, nk'uko tubizi akaba ari nta handi uretse ku musaraba:

Kuva ku mugabane uheruka w'igice cya 8 cya Mariko kugeza ku musozo w'igice cya 10, Yesu yibanda ku kwigisha abigishwa be ibyerekeranye n'urugendo rwe. Muri ibyo bice, yari kuvuga ku bizaranga kubambwa kwe, umusaraba. Ibyo byari gukurikirwa n'ibwirizwa ridasanzwe ryo guhindura abantu abigishwa. Ayo masomo akomeye aracyafite agaciro no muri iki gihe.

Uyu mugabane w'ubutumwa bwiza bwa kabiri watangijwe no guhumura impumyi ebyiri zitandukanye, imwe ivugwa hagati mu gice cya munani indi ikavugwa ku iherezo ry'igice cya 10 cya Mariko. Ibyo bitangaza byakozwe bigaragaza mu buryo budasubirwaho uburyo guhindura abantu bakaba abigishwa ba Kristo bikubiyemo n'ibya mwuka birebana no kugaragaza uwo Yesu ari we n'aho yari yerekeje. Nk'uko inyigisho ze zagoye intumwa cumi n'ebyiri mu myaka ibihumbi bibiri bishize, niko zikomeje no kugora abigishwa bo muri iki gihe, bibasaba n'ikiguzi cyinshi, n'amahirwe, byo gukurikira Yesu.