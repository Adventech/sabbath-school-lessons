---
title:  Ibitangaza Yakoreye Ahakikije Ikiyaga
date:   27/07/2024
---

### Aho icyigisho cy'iki cyumweru gishingiye
Mariko 4:35-41; Zaburi 104:1-9; Mariko 5:1-43; Kubara 27:17.

> <p>Icyo kwibukwa:</P>
> "Ahubwo aramubwira ati, 'Witahire, ujye mu banyu, ubabwire ibyo Imana igukoreye byose, n'uko ikubabariye" (Mariko 5:19).

Umurimo wa Yesu ahanini wibanze muri Galileya, cyane cyane mu nyanja ya Galileya ndetse n'ahazengurutse iyo nyanja, ikiyaga gifite uburebure bungana na kilometero 21 n'ubugari bungana na kilometero 13. Ni cyo kiyaga kinini cyari muri ako karere, kikaba ari cyo abantu babaga hafi yacyo bakeshaga amaramuko.

Igice cya 4 cya Mariko gisoza kigaragaza Yesu n'abigishwa be bambuka inyanja ya Galileya. Inkubi y'umuyaga yaje mu mazi, umuraba urazamuka, Yesu awuhosha abwira umuyaga n'inyanja gutuza. Igice cya 6 cya Mariko na cyo gisoza muri ubwo buryo, ariko noneho Yesu agenda hejuru y'amazi asanga abigishwa be aho bari bari mu bwato. Hagati y'ibyo bintu byombi byabereye mu mazi hari ibitangaza byinshi byahakorewe, kandi akaba ari na ho igikorwa cya mbere cy'umurimo w'abigishwa cyatangiriye. Izo nkuru ni zo zizibandwaho mu cyigisho cy'iki cyumweru.

Ikintu cy'ingenzi cyiganje muri izo nkuru, ni igituma umusomyi asobanukirwa n'uwo Yesu ari we. Ni we wenyine ushobora guhosha inkubi y'umuyaga inyanja igatuza, agakiza abatewe na dayimoni, akaba ari we wakijije umugore ari uko akoze ku mwambaro we gusa, yarazuye umukobwa wari wapfuye, yarabwirije mu mudugudu avukamo, yarohereje abigishwa be mu murimo wo kubwiriza ubutumwa, yaragaburiye abantu ibihumbi bitanu akoresheje utugati duke n'amafi, yaragenze hejuru y'amazi y'inyanja, ibyo byose akaba ari byo byakururiye abigishwa be kumwizera no gusobanukirwa ko ari Umwana w'Imana.