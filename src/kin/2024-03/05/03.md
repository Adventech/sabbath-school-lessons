---
title:  Mbese Ushobora Kumva Ijwi Ryongorera Mu Rusaku?
date:   29/07/2024
---

`Soma muri Mariko 5:1-20. Ni iki intambara ikomeye ishobora kutwigisha mu cyerekezo cy'ibyo bintu bitangaje byabaye, na none kandi, no ku byerekeye ububasha bwa Yesu?`

Niba ijoro ryabanjirije ibyabereye ku kiyaga ari ijoro ritazibagirana, ageze mu gihugu cy'Abagadareni bukeye bwaho cyari ikintu gitangaje. Inkuru y'umuntu utewe na dayimoni ishengura umutima. Ntabwo yari akiba mu bantu, ahubwo yari asigaye aba mu irimbi, kandi ahora yikebesha amabuye. "Nta muntu n'umwe wari ugishobora kumuboha" (Mariko 5:3), hanyuma aza guhura na Yesu.

Uwo muntu yaje yiruka asanga Yesu. Nta kivugwa ku bigishwa aho bari baherereye icyo gihe (ahari baramubonye baramuhunga). Ageze imbere ya Yesu "yaramupfukamiye", ijambo ryaturutse mu nshinga y'Ikigiriki proskynek, ubusanzwe risobanura "kuramya." Bisa nk'aho uwo muntu yamenye ko Yesu ari umuntu ushobora kumufasha. Ariko igihe yabumburaga akanwa ke ngo avuge, abadayimoni bamurimo barasakuje cyane. Muri urwo rusaku rw'abadayimoni, Yesu we yashoboraga no kumva irindi jwi ritakamba rimusaba kumukiza. Igihe abadayimoni basabaga koherezwa mu mugana w'ingurube wari hafi aho, Yesu yabemereye kwinjira muri izo ngurube. Uwo mugana w'ingurube abadayimoni binjiyemo wari ugizwe n'ingurube zigera nko ku bihumbi bibiri, zicunshumuka ku gacuri ziroha mu Nyanja. Cyari igihombo gikomeye kuri ba nyirazo.

Igitangaje cyane ni uko abadayimoni bamenye uwo Yesu ari we, bamenya n'intege nke zabo imbere ye, akaba ari na cyo cyabateye kumwinginga incuro ebyiri zose ngo ye kubica (Matayo 5:10, 12). Birumvikana ko bari bazi ububasha abafiteho. Iyi nkuru irangwa n'ibintu bibiri by'ingenzi. Icya mbere, yuzuyemo ibizira cyangwa ibyo twavuga ko bihumanye mu buryo bw'imihango hakurikijwe itegeko ryo mu Isezerano rya Kera. Imva n'intumbi z'abapfuye byari ibihumanye (Kubara 19:11, 16). Kuva amaraso na cyo cyari ikizira (Abalewi 15). Ingurube na zo zafatwaga nk'amatungo ahumanye (Abalewi 11:7).

Ariko icya kabiri, icy'ingenzi cyane muri uko gusubiramo uko guhumana ni ukugaragaza iby'intambara ihoraho iri hagati y'imbaraga z'icyiza n'ikibi. Yesu yirukana abadayimoni (amanota abiri ya Yesu), abadayimoni bi√ßa ingurube (amanota abiri ya Satani), ariko Yesu yohereje umuntu amaze gukiza asubira mu muryango we nk'igihamya cy'uko yahuye na We (amanota atatu ya Yesu). Mu buryo bumwe uwo muntu yari umunyamahirwe make mu murimo w'ivugabutumwa, ariko uko byamera kose yari afite inkuru nziza yo kubwira abantu.

`Ni ibihe byiringiro ushobora gukura muri iyi nkuru bijyanye n'ububasha bwa Yesu bwo kuba yagufasha mu byo waba ugundagurana na byo, ibyo ari byo byose?`