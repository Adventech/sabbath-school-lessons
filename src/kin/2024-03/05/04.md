---
title:  Kubana Na Yesu Mu Byiza N'Ibibi
date:   30/07/2024
---

`Soma muri Mariko 5:21-24. Ni ibihe bintu by'ingenzi bigaragaza Yayiro uwo ari we?`

Abayobozi b'idini nka Yayiro ntabwo bari inshuti za Yesu (soma muri Mariko 1:22; Mariko 3:2, 6; Luka 13:14). Bigaragara ko yari yihebye. Uko kwiheba kugaragazwa no gupfukamira Yesu kwa Yayiro. Kwinginga kwe kwakumvwa n'umubyeyi uwo ari we wese ufite umwana urwaye. Umukobwa we yari hafi gupfa. Ariko yari afite ibyiringiro by'uko Yesu ashobora kumukiza. Yesu yahise ajyana na we mu rugo iwe atazuyaje.

`Soma muri Mariko 5:25-34. Ni iki cyarogoye urugendo rugana mu rugo kwa Yayiro?`

Inkuru y'urugendo rugana kwa Yayiro yarogowe n'ikindi gikorwa cyakorewe umugore wari ufite uburwayi bukomeye amaranye imyaka 12. Iyi nkuru ya Yayiro hamwe n'iy'umugore wari urwaye, ni ibindi bikorwa bya Yesu dusanga muri Mariko, byiyongera ku byo twabonye mu cyigisho cya gatatu, (soma muri Mariko 3:20-35). Muri iyo nkuru, turabwirwa iby'abantu babiri batandukanye, Yayiro n'umugore urwaye, baje gushakira ubufasha kuri Yesu.

Umugore yaraje acengera mu bantu, kugeza ubwo akoze ku mwambaro wa Yesu. Ako kanya yahise akira uburwayi bwe. Ariko Yesu yahise ahagarara arabaza ati; "Ni nde ukoze ku mwenda wanjye?"

Umugore wari umaze igihe kirekire arwaye ako kanya yahise aba mutaraga. Nyamara, yatewe ubwoba n'uko Yesu yaba arakajwe n'ibibaye. Byari ibintu birenze intekerezo ze. Ariko Yesu yashakaga kumukiza, bitari indwara y'umubiri gusa, ahubwo n'indwara y'umutima.

Reka dusubire kuri Yayiro (soma muri Mariko 5:35-43). Na we, byari ibintu birenze intekerezo ze, noneho ku muntu nka we w'umutware w'Isinagogi. Nta wundi Yesu yemereye kujyana na we mu cyumba usibye ababyeyi b'umwana, na Petero, na Yakobo, na Yohana. Yesu yavuze ko umukobwa atapfuye ahubwo asinziriye. Yirukanye abariraga, maze yinjira mu cyumba aho umukobwa wapfuye yari aryamye. Yamufashe ukuboko aramubwira ati, "Talisa kumi." Mariko yasobanuye ayo magambo ngo: "Gakobwa gato byuka". Muby'ukuri ijambo _Talitha_ risobanuye "_umwana w'intama_", bishatse kuvuga umwana muto uri mu rugo iwabo. Itegeko ryo kubika ibanga ni umugabane umwe w'ihishurwa/umugambi wo kubika ibanga ryakoreshejwe mu nyandiko ya Mariko yose, birengurira ku wo Yesu ari we, kandi ko agomba kumenyekana, ibye ntibikomeze kuba ibanga.