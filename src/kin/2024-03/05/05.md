---
title:  Kwangwa no Kwakirwa
date:   31/07/2024
---

`Soma muri Mariko 6:1-6. Ni iki cyatumye Yesu yangwa n'abantu bo mu mudugudu w'iwabo?`

Ubusanzwe, iyo umuntu avuka ahantu nko mu mudugudu muto, iyo abaye ikirangirire, abantu b'iwabo barabyirata, bakamuvuga imyato. Ariko ku bantu b'i Nazareti si ko byagenze. Batewe ipfunwe n'ibikorwa bya Yesu, batangazwa n'uburyo ari umwigisha w'igitangaza kandi ukiza n'abantu indwara. Kuva ku rwego rw'umubaji akaba umwigisha w'igitangaza byasaga nk'aho bibakomereye kubyemera. Hashobora kuba harabaye ibintu bimwe byabatangaje cyane, kimwe mu byo yakoze akaba ari igitangaza cye, ni icyo yakoreye i Kaperinawumu (soma muri Luka 4:23). Kandi yari yamaze kugira ibyo atumvikanaho n'umuryango we (soma muri Mariko 3:31-35).

`Soma muri Mariko 6:7-30. Ni mu buhe buryo umurimo wo kubwiriza ubutumwa Yesu yoherejemo intumwa ze cumi n'ebyiri bihabanye no gucibwa igihanga kwa Yohana Umubatiza?`

Iyo nkuru ya gatatu ikubiyemo indi nkuru iboneka muri Mariko (soma icyigisho cya 3). Umurimo wagombaga gukorwa n'intumwa cumi n'ebyiri wo kwamamaza ubutumwa bwa Yesu ahantu hose uhabanye n'ifungwa rya Yohana Umubatiza no kumucecekesha. Abigishwa babwiwe kugenda batwaye umucyo w'ubutumwa bwiza kandi uwo murimo bakaba bagomba kuwufashwamo n'abandi. Ubwo buryo bw'imikorere butuma abavugabutumwa bafashwa n'abo bashyiriye ubutumwa (nko kubacumbikira), ibyo bikaba bituma bagirana ubumwe n'abakeneye kumenya ubutumwa babazaniye. Ariko Yohana Umubatiza ntamushyikirano yari afitanye na Herode ndetse n'umuryango we. Urupfu rwa Yohana ruvugwa mu buryo bubabaje mu gihe umugambanyi Herodiya yuririraga ku ukwivuguruza kwa Herode n'iruba rye. Umukobwa wa Herodiya na we yatumye ibintu birushaho kuba bibi, bituma bimworohera gushyira mu bikorwa umugambi we mubisha, ari wo wo gusaba igihanga cya Yohana ku mbehe.

Gucecekesha ijwi rya Yohana Umubatiza byabereye rimwe n'igihe intumwa cumi n'ebyiri zatangazaga ubutumwa bwo kwihana ibyaha, nk'uko Yohana yabigenzaga. Urupfu rwa Yohana rwacureraga urwa Yesu. Yohana yarishwe, arahambwa, bikavugwa ko yanazutse mu bapfuye (Mariko 6:14-16, 29), nk'uko byari kuzagendekera Yesu (Mariko 15 na 16). Izo nkuru zifitanye isano zacureraga akaga ibyendaga kuzaba kuri Yesu n'abayoboke be.

`Mbese hari ubwo wigeze wangwa nk'uko byabaye kuri Yesu cyangwa ukaba warigeze ugera mu bihe bikomeye udashobora kwiyumvisha? Ni irihe somo wakuye mu bihe nk'ibyo rishobora kuzagufasha mu kindi gihe ibintu nk'ibyo bikubayeho?`  