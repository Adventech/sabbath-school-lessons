---
title:  "Inkuru Ikubiye Mu Yindi: Umugabane Wa 1"
date:   17/07/2024
---

`Soma Mariko 3:20-35. Ni iyihe sano ubona iri hagati y'inkuru ebyiri zisobekeranye mur'iyi mirongo?`

Iyi mirongo ni yo ya mbere yerekana "inkuru ikubiye mu yindi" mu gitabo cya Mariko, aho inkuru ya mbere itangira kuvugwa, maze ikarogowa n'indi nkuru, noneho iya mbere ikaza kurangizwa nyuma.

Inkuru yindi ni iyerekeranye n'ab'iwabo wa Yesu baje kumufata kuko bibwiraga ko yasaze (Mariko 3:21). Inkuru y'imbere ni iyerekeranye n'abanditsi bavuye i Yerusalemu baje kurega Yesu kuba akorana na dayimoni. (Inkuru tureba uyu munsi irebana n'iyi nkuru y'imbere iboneka muri Mariko 3:22-30).

Muri Mariko 3:22, abanditsi bazanye ikirego kivuga ko Yesu akoresha imbaraga yo gukiza akura kuri dayimoni. Yesu abanza kubasubirisha igisubizo cy'ibanze agira ati, "Satani abasha ate kwirukana Satani?" Ntibyumvikana uko Satani yakora umurimo wo kwirwanya ubwe. Yesu akomeza avuga ibyo kwigabanya k'ubwami, kw'inzu, n'ukwa Satani ubwe, yerekana ko bitumvikana ko ukwigabanya nk'uko kwabaho kukabasha gutsinda. Maze Uwiteka ahindura ibyo yavugaga atangira kuvuga ibyo kuboha umugabo w'umunyamaboko kugira ngo basahure inzu ye. Mur'uru rugero ruheruka yakoresheje, Yesu yigereranya n'umujura winjira mu nzu ya Satani, akaboha umutware w'umwijima kugira ngo abohore imbohe ze.

`Soma Mariko 3:28-30. Icyaha kitababarirwa ni ikihe, kandi ni iki ibi bisobanuye?`

Icyaha kitababarirwa ni icyaha cyo gutuka Mwuka Wera, cyo kwita umurimo wa Mwuka umurimo wa sekibi. Zirikana ko muri Mariko 3:30 impamvu yatumye Yesu avuga ayo magambo yo muri Mariko 3:28, 29 ari uko abanditsi bavuze ko afite umwuka mubi, kandi mu by'ukuri [Yesu] afite Umwuka Wera. Iyo uvuze ko umurimo wa Mwuka Wera ari umurimo wa sekibi, ni ukuvuga ko utaba ushaka kumvira Mwuka Wera kuko nta muntu wakumva ashaka mu mutima we gukurikiza inama z'umubi.

`Ni kuki kuba wumva ufite ubwoba bw'uko waba warakoze "icyaha kitababarirwa" biguhishurira ko utakoze icyo cyaha? Kuki ubwoba ubwabwo ari igihamya cy'uko utabikoze?`