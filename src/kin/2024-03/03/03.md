---
title:  Uguhamagarwa Kwa Lewi n'Ikibazo Gishingiye Ku Kwiyiriza Ubusa
date:   15/07/2024
---

`Soma Mariko 2:13-22. Lewi mwene Alufayo yari muntu ki, kandi ni kuki hari kubaho kumushidikanyaho no kwanga ko yaba umwigisha wa Yesu?`

Abakoresha b'ikoro mu minsi ya Yesu bari abakozi ba leta bakoreshwaga n'ubutegetsi bwa Roma. Bari abantu badakunzwe na rubanda mu baturage b'Abayahudi kuko akenshi basoreshaga ibirenze ibisabwa kugira ngo bahinduke abakire bitewe no kurya ibya rubanda. Igitabo cy'Abayahudi cy'ubusobanuro ku mategeko y'iby'idini, bita Mishnah Tohoroth, kiravuga ngo, "Iyo abakoresha b'ikoro binjiraga mu nzu [ibyari birimo byose] byabaga byanduye .... "

Nuko rero, ntibitangaje kuba abanditsi bibaza ikibazo kandi mu buryo batiyumvisha bagira bati, "Mbega asangira n'abakoresha b'ikoro n'abanyabyaha?"

Ni buryo ki Yesu yasubije ikibazo cyabo? Ntiyakiretse. Ibiramambu, yagisubije mu buryo buhabanye, avuga ko abantu b'abarwayi, aho kuba abazima, aribo bifuza umuganga. Yigaragaje rero ko afite izina ry'umuganga w'iby'umwuka, ko ari We ushobora kuvura indwara z'ubugingo. Nonese ubundi umuganga si we usanga abarwayi?

Mariko 2:18-22 hakomereza ku yindi nsanganyamatsiko nshya. Ni inkuru iri hagati mur'izi nkuru eshanu irebana n'ikibazo cy'amakimbirane cyangwa impaka. Mu gihe inkuru ibanza yatubwiraga iby'umunsi mukuru wo gusangira wabereye mu nzu ya Levi, iyi nkuru ikurikiyeho izana ikibazo cyo kwiyiriza ubusa (kwigomwa kurya). Ivuga ku kibazo cy'impamvu abigishwa ba Yesu batiyiriza ubusa mu gihe aba Yohana Umubatiza n'Abafarisayo babikora. Mu kubasubiza, Yesu akoresha imfashanyigisho cyangwa umugani yigereranyamo nk'umukwe ukorerwa ibirori by'ubukwe. Ibyo birori by'ubukwe byaba ari umwaku bibaye bitabonetsemo amafunguro maze abatumiwe bakiyiriza ubusa. Ariko Yesu ntahanura ngo avuge iby'umunsi umukwe azabakurwamo akagenda, aribyo byagenuraga ibyo kujya ku musaraba. Icyo gihe rero hari kubaho igihe gihagije cyo kwiyiriza ubusa.

Yesu akomeza kubisobanura akoresha imfashanyigisho ebyiri zerekana uguhabana hagati y'inyigisho ye n'iy'abayobozi b'idini - ikiremo cy'igitambaro gishya mu mwenda ushaje, na vino y'umutobe mu mifuka y'impu ishaje. Mbega uburyo butangaje bwerekana amahabane ari hagati y'inyigisho ya Kristo n'iy'abayobozi b'idini! Bwerekana rwose uburyo aba bigisha bari barangiritse nabi. N'idini ry'ukuri ribasha guhinduka umwijima abantu baramutse batitonze ngo babe maso.

`Ni bande tubasha kubona [bameze] nk'abakoresha b'ikoro b'iki gihe twagereranya n'abo mu gihe cya Yesu? Ni buryo ki bukwiriye twagombye kubatekerezamo?`