---
title:  Akiza Uwari Ufite Ubumuga bw'Ingingo
date:   14/07/2024
---

`Soma Mariko 2:1-12. Ni iki uyu muntu wari ufite ubumuga bw'ingingo (ikirema) yashakaga igihe bamuzaniraga Yesu, kandi ni iki yahawe?`

Umugabo yari yararemaye; incuti ze enye rero zagombaga kumuzanira Yesu. Bamaze gusakambura hejuru y'inzu maze bakamumanurira imbere ya Yesu, Mariko 2:5 havuga ko Yesu yabonye kwizera kwabo. Ni buryo ki ukwizera kubasha kuboneka? Kimwe n'urukundo, kubonekera mu bikorwa, nk'uko kwihangana kw'inshuti ze kubyerekana ku buryo bugaragara.

Nta gushidikanya ko uyu mugabo yishakiraga gukira k'umubiri. Nyamara, igihe yageraga imbere ya Yesu, amagambo ya mbere Yesu yamubwiye yerekeranye no kubabarirwa ibyaha. Mur'icyo gihe cyose, umugabo yararuciye ararumira. Ibiramambu, abayobozi b'idini ni bo bagize icyo bavuga biburanya (mu ntekerezo zabo) ku byo Yesu yari amaze kuvuga. Babona ko amagambo Ye ari ayo kwigereranya, gutuka Imana, no kwiyitirira iby'Imana.

Yesu aba ahuye n'abo bamugishaga impaka mur'iyo mitekerereze yabo akoresha imvugo y'umwigisha wa kiyahudi ishingiye ku kwemeza undi igitekerezo cyawe (amagambo yawe) ariyo yitwa "kuva ku ngingo yoroheje ujya ku ngingo ikomeye." Ni ikintu kimwe kuvuga ko uyu muntu ababariwe ibyaha bye; ni ikindi kintu kandi kubwira uwo muntu waremaye ngo agende. Niba Yesu abasha gutegeka uyu muntu akagenda kubw'ubushobozi bw'Imana, ni ukuvuga rero ko ubushobozi bwe bwo kubabarira ibyaha kutajyibwaho impaka.

`Soma Mika 6:6-8. Ni buryo ki iri somo ridusobanurira ibyabaga hagati ya Yesu n'abayobozi?`

Aba bayobozi b'idini ntibabonaga icyari gifite akamaro: ubutabera, imbabazi, no kugendana n'Imana wicishije bugufi. Mu gutwarwa no gusobanura imyumvire yabo y'uko bazi Imana, bari barahumye ntibabashe kubona ibikorwa Imana yakoreraga no mu maso yabo. Nta kigaragaza ko aba bantu bahinduye imyumvire yabo kuri Yesu, nubwo ndetse yabahaye ikirenze igihamya kibamenyesha ko Yesu yavuye ku Mana: ntiyaberetse gusa ko abasha gusoma ibiri mu ntekerezo zabo (byigaragaza ubwabyo), ahubwo yanakirije uyu muntu wari wararemaye imbere yabo ku buryo batashoboraga kubihakana.

`Ni buryo ki dushobora kwirinda kugwa mu mutego umwe nk'uwo aba bagabo baguyemo: gutwarwa n'iby'idini bigaragarira inyuma kugeza aho baba impumyi ntibite ku bifite akamaro by'idini y'ukuri (soma Yakobo 1:27)?`