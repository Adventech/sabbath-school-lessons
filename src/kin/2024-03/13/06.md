---
title:  Mujye mu Bihugu Byose
date:   26/09/2024
---

`Soma muri Mariko 16:14-20. Ni iki Yesu yabwiye abigishwa be ubwo yababonekeraga kandi ni iki ayo magambo asobanuye kuri twe uyu munsi?`

Amagambo Yesu yabwiye abigishwa be yanditswe gusa mu buryo butaziguye muri Mariko 16:14. Yabagaye ku bwo kutizera kwabo no kunangirwa kw'imitima yabo. Iki kibazo cyo kutizera ntabwo ari ikibazo cyoroshye. Nk'uko twamaze kubibona, abigishwa ba Yesu ba mbere bari bahanganye n'ikibazo cyo kutizera (Matayo 28:17, Yohana 20:24-29), kabone nubwo babanaga na Yesu imbona nkubone kandi buri gihe bakabona ibitangaza yakoraga. Ariko akoresheje ibihamya byinshi bitandukanye, yaberetse ukuri ko kuzuka kwe. Maze ubuhamya bwabo, hamwe n'igihamya gikubiye mu ngingo yo ku wa kabiri, birema urufatiro rwo kwizera.

Yesu yahaye abigishwa be inshingano yo kwamamaza ubutumwa bwiza ku isi yose. Itegeko rye rifite agaciro gakomeye. Bagombaga kujya mu isi yose bakabwiriza ubutumwa bwiza abantu bose. Yesu yasobanuye umusaruro w'umurimo wabo, ari amahoro cyangwa amakuba-abizera bazakizwa, abatizera bacirweho iteka.

Nanone kandi Yesu yagaragaje ibimenyetso bizaherekeza umurimo w'abigishwa-kwirukana abadayimoni, kuvuga izindi ndimi, kurindwa, no gukiza abarwayi. Bamwe basobanura nabi ubutumwa buboneka muri Mariko 16:18 maze bakavuga ko ikizagaragaza ko Abakrito bafite ukwizera ari uko bafata inzoka zifite ubusabwe ntizigire icyo zibatwara.

Ntabwo icyo ari cyo Yesu yashakaga kuvuga hano. Icyo Yesu asobanura ni uburinzi igihe umuntu agira uruhare mu murimo nk'uwo Pawulo yakoreye abandi, nk'uko tubisanga mu gitabo cy'Ibyakozwe n'Intumwa 28:3-6.

Ni byo koko, Bibiliya ntabwo yigisha yuko buri gihe abakrito bazarindwa amakuba. Rimwe na rimwe Imana ibona ko ari ngombwa ko ikora igitangaza kugira ngo iteze imbere umurimo w'ubutumwa bwiza. Ahubwo rimwe na rimwe Abakristo bagerwaho n'akaga kubw'ubuhamya bwabo. Muri icyo gihe, ukwihangana kwabo ni ikindi kimenyetso ku batizera kigaragaza imbaraga zo kwizera.

Maze amaze gukora ibyo byose, "ajyanwa mu ijuru yicara iburyo bw'Imana" (Mariko 16:19). Yesu yazamuwe mu ijuru yicara iburyo bw'Imana, ahantu hari imbaraga zidasanzwe, kuko Yesu yatsinze imbaraga z'umubi zose.

Ongera usome umurongo uheruka. Nubwo bagiye "ahantu hose" babwiriza ubutumwa bwiza, ntabwo bagiye bonyine. "Umwami Yesu ari kumwe na bo abafasha, akomeresha ijambo rye ibimenyetso byagendanaga na ryo. Amena" (Mariko 16:20). Umwami Yesu yari kumwe na bo kandi natwe adusezeranya ko azabana na twe uko dukomeza umurimo abigishwa be batangiye.

`"Kandi dore ndi kumwe namwe iminsi yose kugeza ku mperuka y'isi" (Matayo 28:20). Ni ukuhe guhumurizwa dushobora gukura muri iri sezerano niba dushaka kwamamaza ubutumwa bwiza "ku isi hose"?`