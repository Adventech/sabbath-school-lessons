---
title:  Yabonekeye Mariya n'Abandi
date:   25/09/2024
---

`Soma Mariko 16:9-20. Ni iki iyi mirongo yongera ku nkuru y'umuzuko?`

Ibivugwa muri Mariko 16:9-20 hafi ya byose bifitanye isano n'indi mirongo yo mu Isezerano Rishya-Mariya Magadalena yabonye Yesu ku mva (Matayo 28:1,9,10;Yohana 20:11-18; gereranya na Luka 8:2); abagabo babiri bamubonye mu kirorero (Luka 24:13-35); cumi na babiri baratumwe (Matayo 28:16-20, Luka 24:36-49,Yohana 20:19-23).

Umuntu wabonye Yesu bwa mbere ubwo yari amaze kuzuka ni Mariya Magadalena (Yohana 20:11-18). Abandi bagore na bo baramubonye (Matayo 28:8-10). Ni iby'ingenzi ko abantu ba mbere babonye Yesu ubwo yari amaze kuzuka ari abagore. Kubera ko mu gihe cya kera abagore batahabwaga agaciro nk'abahamya. Iyo nkuru iza kuba ari impimbano, abagabo ni bo bari gukoreshwa nk'abahamya ba mbere.

Ariko abantu babonye Yesu bwa mbere ntabwo ari abagabo, nta nubwo ari babandi cumi n'umwe, ahubwo umuntu wabonye Yesu bwa mbere ubwo yari amaze kuzuka ni umugore. Uwo mugore yagiye kubwira abigishwa inkuru nziza, ariko ntabwo bitangaje kubona ko abo bigishwa batizeye ubuhamya bw'uwo mugore kubera ko byari ibintu bidasanzwe kubona umugore atanga ubuhamya.

Abashyigikiye inkuru y'umuzuko wa Yesu bakoresheje uko kuri, ko kuba umugore ari we wabonye Yesu bwa mbere, ari igihamya gikomeye kigaragaza ko ari ukuri.

`Iyi nkuru iramutse yarahimbwe, ni ikihe kintu cyaba kitumvikana cyabaye muri Mariko 16:14?`

Mbese iyo baba barihimbiye iyo nkuru, kuki bari kwigaragaza nabi? Mbese Yesu yari kubacyahira "kwinangira imitima kwabo?" Inkuru z'Ubutumwa bwiza, kuva mu gihe cyo gufatwa kwa Yesu kugeza ku kugaragara kwe nyuma yo kuzuka, zigaragaza abigishwa ba Yesu mu bikorwa by'ubugwari: guhunga, kumwihakana, kutizera, n'ibindi. Ibi nta gaciro byari kuba bifite iyo iyi nkuru iba yarahimbwe. Ibihabanye n'ibyo, ubushizi bw'amanga bwabo no guhamya Kristo wazutse kwabo, ndetse n'ibyiringiro kuzuka kwe biha buri wese, ni igihamya gikomeye kigaragaza ukuri kw'ibyo bavugaga.

`Ni mu buhe buryo twakwirinda kugwa mu mutego wo gushidikanya no kutizera? Kuki buri munsi tugomba komatana na Kristo wazutse?`