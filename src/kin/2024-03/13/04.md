---
title:  Abagore Bagiye mu Gituro 
date:   24/09/2024
---

"Ba bagore bari hafi y'umusaraba wa Kristo barindiriye kandi bacunga ko amasaha y'Isabato arangira. Ku munsi wa mbere w'icyumweru, kare mu ruturuturu, bagannye ku gituro bitwaje ibihumura neza by'igiciro cyinshi byo gusiga umubiri wa Kristo. Ntibigeze batekereza ku kuzuka Kwe mu bapfuye. Izuba ry'ibyiringiro byabo ryari ryamaze kurenga kandi ijoro ryari ryabuditse ku mitima yabo. Bagenda, basubiragamo imirimo ya Kristo y'impuhwe ndetse n'amagambo ye y'ihumure. Ariko ntibibukaga amagambo Ye ngo, "Nzongera kubonana namwe." Yohana 16:22."-Ellen G. White, _Uwifuzwa Ibihe Byose_, p. 620.

`Soma muri Mariko 16:1-18. Ni iki cyabaye hano, kandi ni mu buhe buryo abagore babanje gusubiza?`

Guhera ku ntangiriro y'Ubutumwa bwiza, umusomyi azi ko Yesu ari Mesiya. Ariko muri iyi nkuru, umuntu wa mbere utari uhanzweho n'abadayimoni wavuze ko Yesu ari Mesiya ni Petero (Mariko 8:29). Kandi ubu buhamya bwahereye muri kimwe cya kabiri cy' iki gitabo!

Mu gitabo cya Mariko, Yesu asaba abantu guceceka, ngo ntibavuge uwo ari we no kutavuga ko yabakijije. Muri Mariko 1:44, yasabye ikirema kutagira uwo kibwira ibyerekaranye no gukira kwacyo. Muri Mariko 5:43, yasabye Yayiro n'umugore we kutagira uwo babwira ibyo kuzuka k'umukobwa wabo. Muri Mariko 7:36, yasabye itsinda ry'abantu kutagira uwo babwira ibyerekeranye n'uko yakijije igipfamatwi ndetse n'ikiragi. Maze ategeka abigishwa be kutabwira abantu yuko ari Mesiya (Mariko 8:30, soma no muri Mariko 9:9). Nta gushidikanya ko impamvu nyamukuru Yesu yabasabaga guceceka kwari ukugira ngo abone umwanya wo kurangiza umurimo we hakurikijwe igihe cy'ubuhanuzi bwa Daniyeli 9:24-27.

Ubu noneho, muri iyi nkuru, ndetse na nyuma yo kubwirwa ko Yesu yazutse, abagore bavuye ku mva bafite ubwoba kandi batangaye, ndetse ahari bigitangira ntabwo bahise bavuga ibyari byabaye.

Nyamara guceceka kwabo ntabwo kwamaze igihe kirekire. Iyo tugeze ku musozo w'igitabo cya Mariko, nta kindi tuhasoma uretse aya magambo ngo, "Abo basohoka bigisha hose, Umwami Yesu ari kumwe na bo abafasha, akomeresha ijambo rye ibimenyetso byagendanaga na ryo" (Mariko 16:20).

Bityo, impamvu yo guceceka ibyerekeye Yesu n'ibyerekeranye n'uwo ari we ndetse n'ibyo yakoze yari ikuweho. Iki gitabo gisoza kivuga ko babwirije "ahantu hose."

`Kuki tutagomba guceceka ibya Yesu ndetse n'ibyo yakoze? Uyu munsi ninde ushobora kubwira ibya Yesu ndetse n'umugambi w'agakiza?`