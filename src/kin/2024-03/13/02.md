---
title:  Kwishimira Umuzuko
date:   22/09/2024
---

`Soma muri Mariko 15:42-16:6. Ni iki cyabaye hano, kandi kuki iyi nkuru ifitanye isano n'inkuru yo kuzuka kwa Yesu?`

Abanditsi b'Ubutumwa bwiza bose bemaranya ko Yesu yapfuye ku munsi basobanuye nk'umunsi wo "kwitegura" (Matayo 27:62; Mariko 15:42; Luka 23:54; Yohana 19:14,31,42). Abasesenguzi benshi basobanukiwe yuko ibi byabaye kuva ku wa Gatanu izuba rirenze kugeza ku wa gatandantu izuba rirenze. Yesu yapfuye ku wa Gatandatu nyuma ya saa sita maze ahita ashyingurwa mbere yuko izuba rirenga.

Ku Isabato, Umwami yaruhukiye mu gituro, kandi n'abigishwa be bose na bo bararuhutse. "Kandi ku munsi w'Isabato baruhuka nk'uko byategetswe"(Luka 23:56). Iki ni igikorwa gitangaje niba mu by'ukuri Yesu yari yaroroheje mu mitima yabo itegeko ryo kubahiriza itegeko rya Kane.

Ku Isabato bugorobye, abagore baguze ibihumura neza, maze ku wa Mbere w'iminsi irindwi mu gitondo, bajya ku gituro bafite icyifuzo cyo kurangiza umuhango wo gushyingura. Mu by'ukuri, bahageze basanze Yesu adahari! Kuva mu kinyejana cya 2, Abakristo babonye akamaro ko kuba Yesu yarazutse ku wa Mbere w'iminsi irindwi. Ibi byatumye abantu benshi babishingiraho bavuga ko umunsi w'icyumweru ari wo munsi wera. Ariko se ni ko Isezerano Rishya ribyigisha? Soma Abakolosayi 2:10-12. Ni uruhe rwibutso dusanga mu Isezerano Rishya rutwibutsa kuzuka kwa Yesu?

Nta jambo na rimwe ryo muri Bibiliya rigaragaza ko umunsi w'icyumweru ari wo munsi wera nk'urwibutso rw'umuzuko. Ahubwo urwibutso rw'umuzuko wa Yesu ni umubatizo. "Nuko rero, ku bw'umubatizo twahambanywe na we mu rupfu rwe, kugira ngo nk'uko Kristo yazuwe n'ubwiza bwa Data wa twese, abe ari na ko natwe tugendera mu bugingo bushya" (Abaroma 6:4).

Nubwo hari inyigisho zitari iz'ukuri zishingiye ku kuramya ku munsi w'icyumweru, twebwe nk'Abadiventisiti b'Umunsi wa Karindwi tugomba kwishimira umuzuko wa Yesu wabaye ku cyumweru mu gitondo. Ku bw'urupfu rwe no kuzuka kwe, Yesu yatsinze urupfu, kandi mu muzuko we, dufite icyizere ko natwe tuzazuka.

`"Imana y'Umwami wacu Yesu Kristo, ari na yo Se, ishimwe kuko yatubyaye ubwa kabiri nk'uko imbabazi zayo nyinshi ziri, kugira ngo tugire ibyiringiro bizima tubiheshejwe no kuzuka kwa Yesu Kristo" (1Petero 1:3). Reba ibyiringiro byo kuzuka kwa Yesu Petero yari afite. Ni mu buhe buryo natwe dushobora kugira ibyo byiringiro?`