---
title:  Ibindi byo Kwiga No Kuzirakanwa
date:   27/09/2024
---

Soma igitabo cyanditswe na Ellen G.White cyitwa _Uwifuzwa Ibihe byose_, ingingo ivuga iby "Umwami Wazutse"n'ingingo ivuga ibyo "Kujya Kwigisha Amahanga yose", pp. 614-619,642-651.

"Ku wizera, Kristo ni ukuzuka n'ubugingo. Ubugingo bwari bwarazimiye kubw'icyaha, mu Mukiza wacu burongera bugasubirana kuko muri We, afite ubugingo bwo kongera kubeshaho uwo ashaka. Afite uburenganzira bwo gutanga akamero ko kudapfa. Ubuzima yatanze yambaye ubumuntu arabusubirana akabuha inyokomuntu. Yaravuze ati: "Nazanywe no kugira ngo zibone ubugingo, ndetse ngo zibone bwinshi." "Unywa amazi nzamuha ntazagira inyota rwose iteka ryose, ahubwo amazi nzamuha azamuhindukiramo isoko y'amazi adudubiza kugeza mu bugingo buhoraho." "Urya umubiri wanjye akanywa amaraso yanjye aba afite ubugingo buhoraho, nanjye nzamuzura ku munsi w'imperuka." Yohana 10:10; 4:14; 6:54.

"Ku wizera, urupfu ni akantu k'ubusabusa. Kristo aruvugaho nk'aho ari agahe kanzinya. "Umuntu niyumva ijambo ryanjye ntazapfa iteka ryose," "ntazigera asogongera ku rupfu." Ku Mukristo, urupfu ni ibitotsi, ni agahe umuntu amara acecetse kandi ari mu mwijima. Ubugingo bwe buba buhishanywe na Kristo mu Mana kandi "Ubwo Kristo ari we bugingo bwacu, azerekanwa namwe muzaherako mwerekananwe na We muri mu bwiza." Yohana 8:51, 52; Abakololosayi 3:4."-Ellen G. White, _Uwifuzwa Ibihe Byose_, p. 618-619.

Ndetse n'abanyamateka batemera ko Imana ibaho, babandi batashoboraga kwemera ukuri k'umuzuko, ntabwo bemeza ko Yesu yapfuye gusa ahubwo banemeza ko nyuma yo gupfa kwe abantu benshi bavuze ko babonye Kristo wazutse, kandi umusaruro wabaye ko batangije itsinda ryaje guhinduka itorero. Bamwe muri bo, mu kugerageza gusobanura impamvu bavuze ibyo, bavuze ko Yesu yari afite umuvandimwe bavukiye rimwe cyangwa ko abigishwa be ba mbere bobonye baringa, bagatekereza ko babonye Yesu. Abandi bavuga ko Yesu atigeze apfa, ahubwo bakavuga ko yabaye nk'urabiranye, maze nyuma akaza kongera kugarura ubwenge. Hari undi muntu wavuze ko abigishwa ba Yesu baje kwiba umurambo wa Yesu. Kugira ngo ubashe gusobanukirwa n'ibi bitekerezo ndetse n'uburyo nta cyo bishingiyeho, soma igitabo cyanditswe na Clifford Goldstein cyitwa Risen: _Finding Hope in the Empty Tomb_ (Yarazutse: Kubonera Ibyiringiro Mu Mva Irimo Ubusa) (Nampa, Idaho: Pacific Press, 2021).

**IBIBAZO:**

`Mbese ni iyihe mpamvu yajyaga gutuma abigishwa ba Yesu bavuga ko Yesu yazutse babeshya? Duhereye ku byo tuzi byose, nta kindi bahuye na cyo uretse urwango, gutandukanywa n'imiryango yabo, gutotezwa bazira kwizera kwabo. Mbese inyungu bajyaga gukura mu guhimba iyi nkuru ni iyihe?`

`Ni ikihe gihamya kigaragaza umuzuko wa Yesu wemera cyane kurusha ibindi byose? Bwira itsinda ryawe impamvu zawe?`

`Ibande ku byiringiro bikomeye kuzuka kwa Yesu kuduha. Soma 1Abakorinto:15. Ni akahe gaciro Pawulo aha kuzuka kwa Yesu?`