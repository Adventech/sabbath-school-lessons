---
title:  Ibanga ry'Umurimo Wa Yesu
date:   10/07/2024
---

`Soma Mariko 1:35-39. Ni ayahe masomo y'ingenzi dukura mu byo Yesu yakoze ahangaha?`

Yesu yabyutse mu museke ajya ahantu hatuje, mu butayu gusenga. Mariko 1:35 hashiman- gira igikorwa cyo gusenga nk'icyari gishishikaje Yesu. Izindi nshinga zose dusanga mur'iyi nteruro zitondaguye mu ncamake - arabyuka, arasohoka, ajya (zose zitondaguye mu buryo bw'igikorwa cyamaze kuzuzwa bukoreshwa mu Kigiriki).  Ariko inshinga "gusenga" itondaguye mu gihe kituzuye, aricyo gihe cyakoreshwaga mu kugaragaza, cyane cyane ahangaha, igikorwa kigikomeje. Yarimo asenga, Akomeza gusen- ga. Isomo kandi rishimangira uburyo hari mu gitondo cya kare, ubwo Yesu yasohokaga, aribyo bigaragaza ko igihe Cye cyo gusenga yiherereye cyari kirekire. Mu nyandiko z'Ubutumwa bwiza zose, tubona Yesu nk'umuntu w'umunyamasengesho (soma Matayo 14:23, Mariko 6:46, Yohana 17). Ibi byerekana ko ari rimwe mu mabanga y'ubushobozi bw'umurimo wa Yesu.

`Soma Luka 6:12. Aha hatwigisha iki cy'uruhare rw'isengesho mu mibereho ya Yesu?`

Abakristo benshi bashyizeho ibihe byo gusenga. Uyu muco ni mwiza kandi urakwiriye, ariko ushobora no guhinduka umuhango, ugakorwa gusa nk'ikintu gisanzwe. Bumwe mu buryo bwo gukuraho iyo migirire ni uguhindura igihe cyo gusenga bigakorwa ikindi gihe runaka cyangwa rimwe na rimwe mugakora n'amasengesho maremare. Ingingo irimo hano ni uko mudakwiriye kwihambira ku migirire ya buri gihe idashobora guhinduka.

Petero na bagenzi be ntibaherekeje Yesu aho yasengeraga. Ahari bari bazi aho hantu, kuko baje kuhamusanga baramubona. Ijambo bamubwiye ry'uko abantu bose barimo ku- mushakisha ryumvikanisha ko [Yesu] yakomeje kuzirikana ibyabayeho ku munsi ubanza, waranzwe no gukizwa kwa benshi ndetse no kwigisha kwe. Igitangaje, Yesu ntiyabyitayeho ahubwo yaberetse ko hari ahandi hantu hagari umurimo ukenewe gukorwa ho mu bindi birere. "Arabasubiza ati, 'Ahubwo tujye ahandi mu yindi midugudu iri bugufi, nigishe yo na ho, kuko ari cyo cyanzanye'" (Mariko 1:38).

`Niba Yesu ubwe yarakeneraga kumara igihe kinini asenga, twebwe bite, kandi twamara igihe kingana iki dusenga? Uru rugero rwa Yesu ruratwigisha iki?`