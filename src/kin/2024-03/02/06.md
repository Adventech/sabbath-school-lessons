---
title:  Ushobora Kubika Ibanga?
date:   11/07/2024
---

`Soma Mariko 1:40-45. Ibivugwa aha bitwigisha iki cyerekeranye na Yesu n'uburyo yabanaga n'abantu b'insuzugurwa muri sosiyete?`

Ibibembe nk'uko bivugwa mur'iyi mirongo, ndetse no mu Isezerano rya Kera ryose, ntibivuga gusa ibizwi mur'iki gihe nk'uburwayi bwavumbuwe na Hansen (ibibembe bi- dashidikanywa). Imvugo ya Bibiliya yakoreshejwe [ku bibembe] ishobora gusobanurwa neza mu magambo avuga "indwara y'uruhu iteye ubwoba" kandi yashoboraga kuba ikubi- yemo n'ubundi busembwa bw'uruhu. Indwara yavumbuwe na Hansen ibasha kuba yara- vuye mu Burasirazuba bwa Hafi bwa Kera nko mu kinyejana cya gatatu Mbere ya Kristo (David P. Wright and Richard N. Jones, "Leprosy," _The Anchor Bible Dictionary_, vol. 4 [New York: Doubleday, 1992], pp. 277-282). Bityo, ibibembe bivugwa mur'aya masomo bibasha no kuba byari bifite iyo ndwara ya Hansen, nubwo tutazi neza ububabare uyu mugabo yar'afite, gusa tukaba tubona ko bwari bubi.

Umubembe yashyize kwizera kwe muri Yesu yiringira ko abasha kumuhumanura. Dukurikije ibivugwa mu Balewi 13, umubembe yabaga ahumanye kandi yagombaga kwitarura abandi bantu (soma Abalewi 13:45, 46).

Yesu We nyamara, yagiriye impuhwe uwo muntu maze amukoraho. "Aramubabarira, arambura ukuboko, amukoraho ati, 'Ndabishaka, kira'" (Mariko 1:41). Iki gikorwa cyari guhumanya Yesu kugeza ku mugoroba, ubwo yari kuba asabwa kwiyuhagira kugira ngo abone guhumanuka (bigereranye n'ibivugwa mu Balewi 13-15). Ariko Mariko yemeza neza ko igikorwa cya Yesu cyo gukora kuri uyu mugabo wari urwaye cyamuhumanuye agakira ibibembe bye. Bityo rero, Yesu ntiyashoboraga guhumanywa no gukora kur'uyu muntu.

Yesu yohereje uwo muntu ku mutambyi amuha n'amabwiriza yo gutamba igitambo Mose yategetse ku bintu nk'ibyo mu Balewi 14. Mu Butumwa bwiza bwanditswe na Mariko, Yesu agaragazwa nk'urwanirira akanashyigikira ibyo Mose yigishije (soma Mariko 7:10; Mariko 10:3, 4; Mariko 12:26, 29-31). Ibi byerekana itandukaniro ry'ihabya ku byo abayobozi b'amadini bavugaga, bo bagaragaje muri Mariko igice cya 7, icya 10, n'igice cya 12 ko banyuranyije n'umugambi w'ibanze w'inyigisho zatanzwe na Mose. Ibi bisobanuye itegeko Yesu yahaye uyu mugabo rimwihanangiriza rimusaba guceceka nk'uko biri muri Mariko 1:44. Iyo aza kuvuga iby'uko yakijijwe na Yesu, byari gutuma umutambyi agira urwikekwe n'impamvu ituma afata icyemezo kibogamye cyo kubangamira Yesu. Ariko umubembe wahumanuwe yasaga nk'udasobanukiwe ibingibi, maze ntiyumvira itegeko rya Yesu, atangira gukwirakwiza ayo makuru hirya no hino, bituma Yesu atabasha gukomeza umurimo We ngo ajye mu mijyi ku mugaragaro.

`Ni buryo ki tugomba kwitondera gukora ibintu bibasha kubera inkomyi ukwamamara k'Ubutumwa bwiza, kabone n'ubwo umugambi twaba dufite waba ari mwiza gute?`