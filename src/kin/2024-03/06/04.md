---
title:  Utuvungukira Twagenewe Kuribwa N'Imbwa
date:   06/08/2024
---

`Soma muri Mariko 7:24-30. Ni ayahe masomo y'ingenzi dusanga muri iyi nkuru?`

Tukiri mu mujyo w'ibibazo byavuzwe mu isomo ryo mu ngingo y'ejo hashize, inkuru ivugwa muri iryo somo na yo yabyukije ibibazo biteye inkeke. Ni ukubera iki Yesu yakoresheje amagambo akarishye asubiza uwo mugore, mu magambo menshi yamubwiye harimo no kumwita imbwa?

Ntabwo yatanze ubusobanuro mu buryo bweruye, ariko hari ibintu bibiri biri mu gisubizo yamuhaye birimo inyigisho. Muri Mariko 7:27, Yesu yavuze ko abana ari bo "babanza kugaburirwa." Niba hari ugomba kubanza, birumvikana ko hari n'ugomba "gukurikira." Ikindi kiri muri icyo gisubizo ni uko Yesu yakoresheje ijambo ryo gupfobya, imbwa, atavaga imbwa nyambwa ahubwo, muri uwo mujyo avuga imbwa zemerewe kwinjira mu nzu y'umuntu ku buryo zitandukanye n'imbwa zo mu gasozi. Uwo mugore yafashe ibyo bigereranyo uko ari bibiri, abiheraho asubiza Yesu, bikaba byaramufashije kumvikanisha igisubizo cye.

Igisubizo cy'umugore cyageze ku ngingo. Yahise asubiza ati: "Ni koko, Mwami, ariko imbwa na zo, iyo ziri munsi y'ameza, zirya ubuvungukira abana bataye" (Mariko 7:28).

Ni mu buhe buryo uwo mugore yahise atoranya icyo gisubizo, akaba ari cyo aha Yesu? Birumvikana ko urukundo yari akunze umukobwa we ari rwo rwamusunikiye kugera kuri icyo gisubizo. Ariko na Yesu hari icyo yamufashije igihe yavugaga aya magambo "abana ni bo babanza," bigaragaza ko hari n'abandi bitabwaho nyuma yabo. Ikindi ni uko uwo mugore yafashwe nk'imbwa ibunze munsi y'ameza. Bivuze ko nk'uko imbwa ibunda munsi y'ameza ya shebuje, ni ko na we yari aciye bugufi ku birenge bya Yesu atakamba kubw'umukobwa we. Ni yo mpamvu yasabye guhabwa uburenganzira bw'imbwa bwo kurya ubuvungukira bwaguye hasi buvuye ku meza ya shebuja.

Igisubizo cy'uwo mugore kigaragaza ukwizera kwe. Gusaba igitangaza gikomeye cyo gukiza umukobwa we kandi ari ingurukira igereranwa "n'akavungukira" bigaragaza ibintu bibiri ku mpande zombi: imbaraga ya Yesu ihambaye (niba imbaraga ingana n'akavungukira na yo ishobora gukiza, ingana n'umugati wose yakora ibitangaza bingana iki?), bigaragaza ko icyo uwo mugore yasabye Yesu cyari akantu gato kuri We. Yesu yanyuzwe no kwizera uwo mugore yari afite, maze amuha icyo amusabye. "Bitewe n'ikiganiro bagiranye, yamweretse ko n'ubwo yabarwaga nk'igicibwa muri Isiraheli, ubu yari amaze kuba nk'umwe muri bo, ndetse yari amaze kuba umwana wo mu muryango w'Imana. Kandi nk'umwana mu rugo, yari yemerewe guhabwa impano se atanga" -Ellen G. White, _Uwifuzwa Ibihe Byose_, p. 315 [ingeri ya 2018].

`Ni ukubera iki urwikekwe rwo kubona abo mudahuje ubwoko n'ubwenegihugu bitandukanye n'uko inyigisho za Yesu ziri? Ni mu buhe buryo dushobora gushakisha uburyo twarandura icyo kibi?`