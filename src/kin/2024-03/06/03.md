---
title:  Ibiganza Bisukuye Cyangwa Umutima Usukuye?
date:   05/08/2024
---

`Soma muri Mariko 7:14-19. Ni iki Yesu yashatse gusobanura igihe yavugaga ibyerekeye ibihumanya umuntu?`

Amagambo ya Yesu muri uyu murongo yabareye inshoberamahanga abantu benshi igihe bibazaga aho ahuriye n'inyigisho zivugwa mu gitabo cy'Abalewi 11 ku bijyanye n'ibyokurya bizira n'ibitazira. Mbese Yesu yaba yarirengagije itandukaniro nk'iryo? Mbese Abadiventisiti b'Umunsi wa Karindwi baba bakora amakosa iyo bigisha ko abizera b'itorero barya inyama bagomba kurya gusa inyama z'inyamaswa ziri ku rutonde rw'inyamaswa zitazira?

Icya mbere, byari kuba ibintu bidasanzwe iyo Yesu ahita akuraho amabwiriza yatanzwe na Mose dusanga muri Mariko 7:14-19 igihe yari amaze gushyigikira ibyo Mose yavuze birebana n'imigenzo ivugwa muri Mariko 7:6-13. Icya kabiri, uwo mugenzo Abafarisayo bashyiraga imbere ntaho ushingiye mu nyigisho yo mu Isezerano rya Kera; ku mabwiriza ajyanye n'ibyokurya, mu buryo bwo kubivuguruza. Icya gatatu, ibivugwa muri Mariko 7:19 ko Yesu yahumanuye ibyokurya byose, ntabwo bivuze ko yakuyeho amategeko agenga imirire n'ibyokurya, ahubwo havugwa umugenzo wo kwanduza ibiribwa bitewe n'umwanda waterwa no kurya umuntu adakarabye inkoki Abafarisayo batsimbarayeho. Nk'urugero, nko mu myumvire ipfuye iganisha ku kuba umuntu yagize aho ahurira n'uwo bitaga umunyamahanga (utari Umuyahudi), no kuba ibyokurya uwo muntu yaba yafasheho bihita bihumana.

`Soma Mariko 7:20-23. Ni iki Yesu yavuze ko gitera umuntu guhumana?`

Muri Mariko 7:19 Yesu yasobanuye ko ibyokurya umuntu ariye bitajya mu mutima ahubwo bijya mu gifu, hanyuma bigasohoka mu mubiri binyuze mu nzira yagenwe, yo mu mara. Ariko muri Mariko 7:21-23, asobanura ko ikibi gituruka mu mutima, ni ukuvuga imbere mu muntu. Yagaragaje urutonde rw'ibintu bitangira ari ibitekerezo bibi, bigasoreza ku bikorwa bibi.

Iyo duhereye ku bivugwa mu itegeko rya gatanu byanditswe muri Mariko 7:10 dusanga bikubiye mu rutonde rw'ingeso nziza zikwiriye, buri tegeko ryo ku gisate cya kabiri cy'amategeko cumi y'Imana agaragaza. Ibirenze kuri ibyo, Yesu yagaragaje ugusenga kutagize icyo kumaze muri Mariko7:7, ko ari ukudakurikiza ibikubiye mu mategeko ane abanza yo mu mategeko cumi y'Imana. Ni yo mpamvu, Yesu akomeza amategeko y'Imana avugwa muri uwo murongo wose.

 `Ushobora kuba ufite inyigisho nziza z'iyobokamana, ariko se mu by'ukuri, ni nde ufite umutima wawe mu buryo bwuzuye?`