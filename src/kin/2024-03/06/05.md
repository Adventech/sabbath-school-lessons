---
title:  Kugobwa Ururimi
date:   07/08/2024
---

`Soma muri Mariko 7:31-37. Ni nde wazaniwe Yesu, kandi ni iki yamukoreye?`

Yesu ntiyanyuze iy'ubusamo agaruka i Galileya avuye i Tiro n'i Sidoni. Bigaraga ko Yesu yafashe inzira igana mu Majyaruguru aturutse mu karere ka Tiro, anyura i Sidoni rwagati, anyura iy'ubutaka aramanuka anyura mu majyaruguru y'iburasirazuba bw'inyanja ya Galileya, abona kugera hafi y'inyanja. Rwari urugendo ruzenguruka abigishwa bagiriyemo amahirwe yo kumarana na we igihe cy'inyongera cyo kwigishwa na We.

Isomo ntirivuga neza abazaniye Yesu uwo muntu, ariko ikibazo cye cyarumvikanaga neza. Ntabwo yashoboraga kumva, akaba yari afite n'ikibazo cyo kutavuga. Ubumuga bwo kutumva bwatumaga ntawe umwegera, kandi kuba yaraciracije adashobora kumva ikintu na kimwe byatumaga bimukomerera kwiga kuvuga. Bishoboka ko ikibazo cy'uwo muntu yari akimaranye igihe kirekire. Yesu yamenye ingorane uwo muntu afite, amukura mu ruhame rw'abantu maze amushyira ku ruhande aramwihererana. Uburyo bw'Umwami wacu bwo gukiza uwo muntu bwari buteye amatsiko, cyane cyane ku basomyi bo muri iki gihe cy'iterambere mu buvuzi. Yashyize intoki ze mu matwi y'uwo muntu, acira amacandwe, ayamukoza ku rurimi maze asuhuza umutima. Yesu yakoze ku bice by'umubiri by'uwo muntu bifite ikibazo kugira ngo akire, ariko se ni iki cyamuteye gusuhuza umutima. "Yasuhuje umutima ubwo yatekerezaga iby'amatwi yanze kumva ukuri, ndetse n'indimi zanze guhamya iby'Umucunguzi."-Ellen G. White, _Uwifuzwa Ibihe Byose_, p. 318.

Mu buryo bw'igitangaza, Yesu yakijije uwari ufite ubumuga bwo kutumva no kutavuga abasha kumva no kuvuga. Gusuhuza umutima kwe kugaragaza aho ubushobozi yahawe n'Imana bugarukira ku birebana n'umudendezo wo guhitamo w'ikiremwamuntu. Ntawe yagombaga gushyiraho agahato. Abantu bose bafite umudendezo wo guhitamo uwo bagomba gukurikira - Umutware wumucyo cyangwa umutware w'umwijima. Yesu yashoboye kuzibura amatwi arumva, ariko ntabwo yagombaga guhatira imitima y'abatamwizera kumwemera nka Mesiya.

Iyo nkuru inagaragaza icyo Imana ishobora gukorera abafite ubushake bwo kuyigarukira. Ahari waba warigeze ugingimiranya kuba wahamya kwizera kwawe, ugasa nkaho wifashe mubyo wagombaga kuvuga. Icyo gitangaza kiratinyura, kikongerera umwete wo kumvisha umuntu ko Umwami Yesu ashobora kuzibura amatwi yawe ukabasha kwiyumvisha ibyo abandi bakeneye ukabigira ibyawe, ukaba wababwira ijambo ribafasha rikabakomeza mu rugendo rwabo.

`Ni iki ukoresha impano wahawe zo kumva no kuvuga, kubera ko ari impano? Mbese uzikoresha ute?`