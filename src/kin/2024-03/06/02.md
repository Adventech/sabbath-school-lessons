---
title:  Imigenzo Y'Abantu N'Amategeko Y'Imana
date:   04/08/2024
---

`Soma muri Mariko 7:1-13. Ni ukuhe kuri kuvugwa ahangaha?`

Ushobora kwibaza ku bana bize iri somo mu Ishuri ryo ku Isabato bagataha babwira ba nyina ko batagomba gukaraba inkoki mbere yo kurya kubera ko Yesu ari ko yavuze. Nyamara, iyo nkuru ntabwo ivuga ibijyanye n'isuku.

Mu gihe cya Yesu, abantu benshi bo muri icyo gihugu bari bitaye cyane ku kuziririza umuhango basigiwe na basekuruza wo gukaraba intoki mu buryo bwo kwiyeza. Muri icyo gihe cyo hagati y'ibiragano byombi (Isezerano rya Kera n'Isezerano Rishya) igitekerezo cyo gukaraba intoki kugira ngo umuntu abe atunganye cyageraga no ku bantu ba giseseka, ndetse nubwo ayo mabwiriza, ku ikubitiro, yari yarahawe abatambyi bo mu Isezerano rya Kera bonyine (Kuva 30:17-21). Ni yo mpamvu yatumye abayobozi b'idini binubira ibyakozwe n'agibishwa ba Yesu.

Yesu ntiyahise asubiza icyo kibazo abajijwe. Ahubwo, yarengeye abigishwa be mu buryo bubiri. Bwa mbere, yifashishije amagambo yo muri Yesaya akebura ishyanga ryubahisha Imana iminwa gusa, ariko imitima yabo iyiri kure (Yesaya 29:13). Iryo somo ryo muri Yesaya rikomeza riciraho iteka abashyira imbere imigenzo yashyizweho n'abantu bakayirutisha amategeko y'Imana.

Umugabane wa kabiri w'igisubizo cya Yesu wifashisha amagambo y'umuhanuzi Yesaya. Umwami Yesu yavuze ku itegeko ry'Imana ryo kubaha ababyeyi (Kuva 20:12); ni ukuvuga, kubitaho mu gihe cy'izabukuru, aho bihabanye n'umugenzo w'idini uvuga ko umuntu ashobora kugira icyo aha Imana (impano, _korubani_), cyangwa akaba yagikoresha ubwe, ariko akanga kugifashisha ababyeyi be bageze mu zabukuru bagikeneye. Umuntu ashobora kwibaza ku muntu ushobora kubwira umubyeyi we ati: "Data, icyo nari kugufashisha ni ituro ryagenewe Imana, naritanze mu rusengero."

Uburyo nk'ubwo ni bwo Yesu yagaragaje ko budakwiye kwihanganirwa. Bashyize imigenzo y'abantu imbere bayirutisha iby'Ijambo ry'Imana rivuga, kandi ukoze ibyo aba akoze icyaha.

None se igisubizo ku kibazo cyabajijwe n'Abafarisayo cyabaye ikihe? Igisubizo Yesu yatanze kigragaza yuko atabonaga impamvu bakomeza gutsimbarara ku gusukura intoki bavuga ko bihuje n'ubushake bw'Imana. Ahubwo yashyigikiye mu buryo bweruye ko amategeko y'Imana adasimbuzwa imigenzo yashyizweho n'abantu. (Soma muri Mariko 1:44; Mariko 7:10, 11; Mariko 10:3-8; Mariko 12:26, 29-31.)

`Mbese aho ntitwaba dufite "imigenzo" ibangamira ishyirwa mu bikorwa ry'amahame agenga amategeko y'Imana? Niba ihari, ni iyihe?`