---
title:  Ni AMahoro, Mwami w'Abayuda!
date:   16/09/2024
---

`Soma Mariko 15:15-20. Ni iki abasirikare bakoreye Yesu, kandi gifite akahe kamaro?`

Abaroma bakoreshaga uburyo bukabije bwo gukubita mu buryo bwo gutegurira imfungwa kwicwa. Imfungwa yamburwaga imyambaro yayo, ikazirikwa ku mambo, maze igakubitwa ibiboko byabaga bikozwe mu ruhu biziritsweho ibice by'amagufwa, ibirahuri, amabuye ndetse n'imisumari.

Yesu amaze gukubitwa ibiboko, abasirikare bari bahawe inshingano yo kumwica bakomeje kumushinyagurira bamwambika umwenda w'umuhengeri, bamwambika ikamba ry'amahwa mu mutwe, baherako batangira kumuramutsa nk'umwami w'Abayuda. Iri tsinda ry'abasirikare ryabaga rigizwe n'abasirikare bari hagati ya 200 na 600. Muri iyi nkuru, ugushinyagura kugaragarira umusomyi kuko mu by'ukuri, Yesu ari umwami, kandi n'amagambo y'ubukobanyi bw'abasirikare agaragaza uku kuri. Igikorwa cy'abasirikare ni ukwigana uburyo abasirikare baramutsaga umwami w'abami w'Abaroma bati, "Ni amahoro, Kayisari!" Bityo, bagereranyaga Yesu n'umwami w'abami.

Ibikorwa by'abasirikare byo gukoba Yesu ni "ukumukubita" urubingo mu mutwe, "kumucira" amacandwe, no gupfukama bakamuramya. Ibyo bikorwa byose uko ari bitatu bivugwa mu Kigiriki mu gihe cy'inshinga kigaragaza ko igikorwa cyarangiye. Muri ibyo, iki gihe kigaragaza igikorwa cyisubiramo inshuro nyinshi. Bityo, bakomeje kumukubita, bakomeza kumucira amacandwe kandi bakomeza gupfukama no kumuramya. Ibyo byose, Yesu yarabyihanganiye, aricecekera, ntiyagira icyo abasubiza. Iyo Abaroma babaga bagiye kubamba umuntu, uwo muntu yagombaga kugenda yikoreye umusaraba, yambaye ubusa, akagera aho agomba kubambwa. Iki gikorwa cyabaga kigamije kumukoza isoni imbere y'imbaga y'abantu.

Ariko Abayuda bangaga urunuka kwambara ubusa mu ruhame. Muri Mariko 15:20 hagaragaza ko bamwambuye umwenda w'umuhemba bakongera kumwambika umwambaro we. Bityo, ibi bigaragaza ko iki ari ikintu gisuzuguritse Abaroma bakoreye Abayuda icyo gihe n'aho hantu.

Tekereza ku gushinyagura kose kuri hano: gupfukama no kuramya Yesu nk'umwami, muri ubwo bukobanyi bwose nubwo Yesu mu by'ukuri yari umwami, ntabwo yari umwami w'Abayuda gusa ahubwo yari umwami w'abantu bose.

`Abo bantu ntabwo bari bazi icyo bakora. Kuki ukutamenya kwabo kutazaba urwitwazo ku munsi w'urubanza?`