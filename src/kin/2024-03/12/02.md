---
title:  "Ni Wowe Mwami w'Abayuda?"
date:   15/09/2024
---

`Soma muri Mariko 15:1-15. Ni ukuhe gushinyagura kugaragara aha ngaha?`

Pontiyusi Pilato yari umutegeka w'i Yudeya guhera mu mwaka wa 26-36 Nyuma ya Kristo. Ntabwo yari umuyobozi mwiza, kandi ibyinshi mu bikorwa bye byatezaga akaga abaturage b'igihugu cye (gereranya na Luka 13:1). Urubanza Yesu yaciriwe n'Abayuda rwanzuye ko akwiriye guhanishwa igihano cy'urupfu kubwo kwigereranya. Ariko mu gihe cy'ubwami bw'Abaroma, akenshi ntabwo Abayuda baciraga abantu imanza, ni yo mpamvu bajyanye Yesu kwa Pilato kugira ngo amucire urubanza.

Icyaha baregaga Yesu imbere ya Pilato ntabwo cyavuzwe, ariko biroroshye kumenya icyo bamuregaga ushingiye ku kibazo Pilato yabajije Yesu, 'Ni wowe mwami w'Abayuda?' (Mariko 15:2). Mu bihe byo mu Isezerano rya Kera, Isirayeli yimikishaga amavuta abami bayo; bityo, ntabwo bikomeye kubona uburyo ijambo Mesiya (uwasizwe) ryagombaga guhuzwa n'icyubahiro cy'umwami, maze bikagaragara ko Yesu ahanganye n'umwami w'abami. Bityo, ikirego cyagejejwe ku banyarukiko ni ukwigereranya, mu gihe ikirego cyagejejwe ku mutegeka ari ukwangisha abaturage ubuyobozi, ari cyo cyashoboraga kwicisha Yesu.

Bashinyaguriraga Yesu bavuga ko ari Mesiya kandi akaba n'umwami w'Abayuda. Ibirego byo kwigereranya no kwangisha abaturage ubuyobozi byari ibinyoma; ahubwo yagombaga kubahwa no kuramywa. Ariko Yesu yakomeje gukora nk'umwami. Igisubizo yahaye Pilato, 'Wakabimenye' (Mariko 15:2) ntigisanzwe. Ntabwo yahakanye ko ari umwami cyangwa ngo abyemeze. Iki gisubizo gishobora kugaragaza yuko ari umwami, ariko umwami mu bundi buryo (gereranya na Yohana 18:33-38).

Muri Mariko 15:6 havuga iby'umuhango wo kubohora imbohe wakorwaga mu gihe cya Pasika. Muri Mariko 15:9, Pilato yabajije imbaga y'abantu niba bashaka ko ababohorera 'Umwmi w'Abayuda', nubwo na we ubwe atari byo yashakaga. Aha, yashakaga gushinyagura [yavuze ibihabanye n'ibyo ashaka gukora].

Muri Mariko 15:9, 10 ni icyigisho gishingiye ku gusobanukirwa no kudasobanukirwa. Pilato yari asobanukiwe ko abayobozi b'idini baregaga Yesu kubera ishyari, ariko ntabwo yari asobanukiwe ko, binyuze mu kubaza imbaga y'abantu, yarimo akinira mu rubuga rw'abayobozi b'idini. Byateje urusaku mu bantu barasakabaka basaba ko Yesu abambwa. Pilato yongeye kubabaza ubwa kabiri. Kubambwa bwari uburyo bwo gupfa buteye ubwoba, by'umwihariko ku muntu wafatwaga nk'intungane. Mbega uburyo ari ugushinyagura gukabije kubona umutegetsi w'umupagani yarashakaga kubohora Mesiya, mu gihe abayobozi b'idini bo bashakaga ko abambwa!

`Ni iki gishobora kugufasha kwirinda gukurikira ikivunge cy'abantu mu gihe imbaraga ziguhatira kubikora ari nyinshi?`