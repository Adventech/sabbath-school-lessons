---
title:  Yaretswe n'Imana
date:   18/09/2024
---

`Soma mu butumwa bwiza bwanditswe na Mariko 15:33-41. Amagambo Yesu yavugiye ku musaraba ni ayahe? Ni iki urupfu rwa Kristo rusobanuye kuri twebwe twese?`

Ubutumwa bwiza bwanditswe na Mariko bugaragaza umusaraba nk'ahantu hijimye cyane, mu buryo bw'umubiri no mu buryo bwa mwuka. Umwijima udasanzwe wabuditse i Kaluvari uhera isaa sita ugeza isaa cyenda z'amanywa ku wa Gatandatu. "Maze isaha zibaye esheshatu, haba ubwirakabiri mu gihugu cyose bugeza ku isaha ya cyenda" (Mariko 15:33).

Amagambo Yesu yavugiye ku musaraba yiswe "Ugutaka kubwo gutereranwa" ubwo yasengaga abaza Imana impamvu yamutereranye. Yasubiragamo amagambo aboneka muri Zaburi ya 22:2. Andi magambo ameze nk'ayo yo muri Zaburi aboneka muri Mariko 15:24 na 29, agaragaza yuko Ibyanditswe Byera byasohoreye mu rupfu rwa Yesu. Kandi ko ubushake bw'Imana bushobora gusohorera no mu migambi mibi y'abantu.

Amagambo Yesu yavuze ari ku musaraba yanditswe mu rurimi ry'Urunyaramaya hamwe n'ubusobanuro bwayo. Amagambo "Mana yanjye"ni _Eloyi, Eloyi_ muri uwo murongo (ubusobanuro bw'ijambo ry'Urunyaramaya). Abantu bari aho bagize ngo arahamagara Eliya (_eliyyan_ mu Runyaramaya bisobanuye ngo "Imana yanjye ni YHWH"). Iri ni ikosa bamwe mu bantu bari bashungereye bakoze.

Igitangaje muri iyi nkuru ni isano ifitanye n'umubatizo wa Yesu, uvugwa muri Mariko 1:9-11.

|Umubatizo: Mariko 1:9-11| Umusaraba: Mariko 15:34-39|
|---|---|
|Yohana abatiza Yesu| Umubatizo wa Yesu (gereranya na Mariko 10:38)|
|Yohana (ishusho ya Eliya; soma Mariko 9:11-13)| Guhamagara Eliya|
|Ijuru rikinguka| Umwenda utabukamo kabiri|
|Umwuka (pne√πma)| Umwuka urahera (expneo)|
|Ijwi ry'Imana "Umwana wanjye nkunda"| Umutware w'abasirikare aravuga ati, "Mwana w'Imana"|

Icyo iyo sano igaragaza ni uko nk'uko umubatizo wa Yesu uvugwa muri Mariko 1 ari intangiriro ry'umurimo we, nk'uko byahanuwe muri Daniyeli 9:24-27, ibyabaye muri Mariko 15 ku musaraba ni indunduro, cyangwa intego y'umurimo we wari ugezweho, ubwo yapfaga nk'incungu ya benshi (Mariko 10:45). Urupfu rwa Yesu rwo kumusaraba na ryo rusohoza umugabane w'ubwo buhanuzi bwa Daniyeli 9:24-27. Gutabukamo kabiri k'umwenda (Mariko 15:38) bigaragaza kurangira k'umuhango w'ibitambo kuko uwo ibitambo byashushanyaga yari abonetse, kandi umugabane mushya w'amateka y'agakiza wari utangiye.

`Nubwo abantu bari bafite imigambi mibi, ibyo Imana yari ifite mu mugambi byagezweho. Kuki ibi byari bikwiriye kudufasha kumenya ko uko byagenda kose, dukwiriye gukomeza kwiringira Imana kandi tukamenya ko ukugiraneza kwayo kuzatsinda?`