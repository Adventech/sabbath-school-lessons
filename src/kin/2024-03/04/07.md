---
title:  Ibindi byo Kwiga No Kuzirakanwa
date:   26/07/2024
---

Soma igitabo cyanditswe na Ellen G.White cyitwa _Christ Object Lessons_ (Imigani ya Kristo), ingingo ivuga iby'Umubibyi wagiye kubiba (The Sower Went Forth to Sow).

"Gukiranuka nyakuri ni ukubonerwa mu murimo w'Imana. Ibyo ni byo biranga imibereho ya Gikristo nyakuri. Kristo ashaka ko umuntu yitanga wese. Ashaka umutima, ubwenge, ubugingo n'imbaraga. Inarijye ntikwiriye gukundwa. Ubaho kubwe ntabwo ari Umukristo."

"Urukundo rugomba kuba ihame igikorwa gishingiraho. Leta y'Imana mu ijuru no mu isi yubakiye ku ihame ry'urukundo kandi ni rwo rugomba kuba urufatiro rw'imico y'Umukristo. Ni rwo rwonyine rwamubashisha guhagarara ashikamye. Urukundo rwonyine ni rwo rubashisha umuntu kwihanganira igishuko n'ikigeragezo cyose." "Kandi urukundo rugaragarira mu kwitanga. Inama y'agakiza yari ishingiye ku bwitange bukomeye cyane kandi butagerwa. Kristo yatanze byose ku bwacu, kandi abamwakiriye bagomba guhora biteguye guhara byose ku bw'Umucunguzi wabo. Gutekereza ibyo kumuhesha ikuzo n'icyubahiro biza mbere y'ikindi kintu cyose" _Christ Object Lessons_, pp. 48, 49.

**IBIBAZO:**

`"Urukundo rugomba kuba ihame igikorwa gishingiraho. Leta y'Imana mu ijuru no mu isi yubakiye ku ihame ry'urukundo." Ni mu buhe buryo umusaraba utugaragariza uku kuri gutangaje? Mu mibereho yacu, ni mu buhe buryo dushobora kugaragariza abandi urwo rukundo? Kuki tugomba kurugaragaza?`

`Ni mu buhe buryo wasubiza umuntu ukomeza gutsimbarara avuga ko Yesu yakoreshaga imigani agamije guheza abanyamahanga mu mwijima? Kuki Yesu wapfiriye abantu bose (soma 1 Yohana 2:2) yari guheza mu mwijima abantu yapfiriye ku musaraba kugira ngo abakize?`

`Itabaza rigomba gushyirwa ku gitereko cyaryo, ntirishyirwe munsi y'inkangara (Mariko 4:21). Mu itorero ryanyu, nimushyire mu bikorwa iryo hame aho mutuye. Ni mu buhe buryo mushobora kurushaho kuzamura urumuri?`

`Ongera utekereze ku mugani w'imbuto zikura (Mariko 4:26-29). Ni uruhe ruhare abantu bagira mu gufasha imbuto y'Ubutumwa bwiza gukura, kandi ni uruhe ruhare Imana igira? Nubwo tugira uruhare mu murimo w'Imana, ni mu buhe buryo dushobora gukomeza kwizera ko twishingikirije ku Mana? Mbese iyi myumvire yo kwishingikiriza ku Mana ishobora kuba umugabane w'icyo dukeneye gukora kugira ngo dukure mu bya mwuka?`