---
title:  Imigani Yerekeranye No Kubiba Ndetse No Gukura Kw'Imbuto
date:   25/07/2024
---

`Soma Mariko 4 :26-29. Ni ikihe kintu cy'ibanze uyu mugani wibandaho?`

Umugabane munini w'Ubutumwa bwiza bwa Mariko ufite indi bimeze kimwe muri Matayo cyangwa muri Luka cyangwa hombi. Ariko ntabwo ariko bimeze kuri uyu mugani. Uyu mugani ni umwihariko wa Mariko. Icyo uyu mugani wibandaho ni uburyo imbuto zikura. Yesu agaragaza ko uko ari ko ubwami bw'Imana bukora. Abantu bafite uruhare rwabo bagomba gukora, ariko gukura [kw'imbuto] nyirizina ni umurimo w'Imana. Ntabwo ari urugendo rutarangira. Iyi nkuru irangira mu buryo butunguranye ikarangirana no kwera kw'imyaka. Uko ni ko kugaruka kwa Kristo kuzashyira iherezo ku mateka y'isi.

`Soma Mariko 4:30-32. Ni ikihe kintu cy'ingenzi umugani w'akabuto ka sinapi wibandaho?`

Uyu mugani wibanda ku buryo akantu gato cyane gashobora gukura kakavamo ikintu kinini kigaragara cyane. Akabuto ka sinapi gafite ubunini kuva kuri metero 0.001 kugeza kuri metero 0.002. Sinapi ivugwa hano ni sinapi y'umukara, aho garama imwe iba irimo impeke zirenga 700. Nubwo aka kabuto ka sinapi atariko kabuto gatoya cyane kurusha izindi zose zo ku isi, nubwo ari gato cyane, igiti kiva muri ako kabuto gishobora gukura kikagira uburebure bwa metero 3. Yesu avuga ko inyoni zarika mu mashami y'igiti cy'akabuto ka sinapi. Iki kigereranyo cya nyuma kirengurira kuri Zaburi ya 104:12, na yo irengurira kuri Daniyeli 4:10-12. Zaburi ya 104 ivuga iby'imbaraga z'Imana zaremye isi, naho muri Daniyeli 4 hakagaragaza Nebukadinezari nk'igiti kinini abatuye isi yose baboneramo igicucu ndetse n'ibyokurya.

Ingingo Yesu agaragaza hano ni uko ubwami bw'Imana, bwatangiye ari nk'akantu gato cyane, buzaguka kandi bugatangarirwa. Abantu bo mu gihe cya Yesu bashobora kuba barasuzuguye umubwiriza wagendaga mu nzira zuzuye umukungugu wari waraturutse i Galilaya ari kumwe n'abigishwa Be, ariko igihe cyagaragaje ko ubwami Bwe bw'ubuntu bukomeje kwaguka bugakwira isi yose.

`"Kandi ubu butumwa bwiza bw'ubwami buzigishwa mu isi yose, ngo bube ubuhamya bwo guhamiriza amahanga yose, ni bwo imperuka izaherako ize" (Matayo 24:14). Tekereza uburyo "itorero" ryari rimeze ubwo Yesu yavugaga ubwo buhanuzi. Kuki ibi ari ubuhanuzi bushyigikira kwizera kuri twe?`