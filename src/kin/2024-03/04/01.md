---
title:  Imigani
date:   20/07/2024
---

### Aho icyigisho cy'iki cyumweru gishingiye
Mariko 4:1-34, Yakobo 1:21, Yesaya 6:1-13, Zaburi ya 104:12, Daniyeli 4:10-12.

> <p>Icyo kwibukwa:</P>
> "Arababwira ati, 'Nimuzirikane ibyo mvuga. Urugero mugeramo ni rwo muzagererwamo kandi muzarushirizwaho, kuko ufite azahabwa, kandi udafite azakwa n'icyo yari afite'"(Mariko 4:24-25).

Icyigisho cy'iki cyumweru cyibanda ku migani iboneka muri Mariko 4. Ubutumwa bwiza bwanditswe na Mariko ni bwo bufite imigani mike ubugereranyije n'Ubutumwa bwiza bwose buvuga inkuru zisa (Matayo, Mariko na Luka).

Hashize imyaka myinshi abahanga bajya impaka ku busobanuro bw'imigani ya Yesu: Uburyo bwo kuyisobanura, icyo isobanura, impamvu Yesu yayikoresheje, amasomo yashakaga kwigisha, ndetse n'uburyo yagombaga gufatwa, cyangwa niba yari imihimbano gusa, n'ibindi.

Mu by'ukuri, ntabwo tugiye gusubiza ibyo bibazo byose muri iki cyumweru, ahubwo tugiye kubirebera hamwe kandi, ku bwo gufashwa n'Imana, tuzasobanukirwa n'ingingo Yesu yashakaga kuvuga muri iyo migani.

Muri Mariko 4 hari imigani 5: umugani w'umubibyi, umugani w'itabaza, umugani w'urugero rwo kugeramo, umugani w'imbuto zabibwe, ndetse n'umugani w'akabuto ka sinapi. Umugabane munini w'icyo gice wibanda ku mugani w'umubibyi. Yesu abanza guca uwo mugani, agakurikizaho kuvuga impamvu yakoreshaga imigani, maze agatanga ubusobanuro bw'uwo mugani. Izo ntambwe uko ari eshatu ni zo zizibandwaho mu ngingo zo ku wa mbere, ku wa kabiri no ku wa gatatu. Indi migani izibandwaho mu ngingo yo ku wa kane ndetse n'ingingo yo ku wa gatanu.