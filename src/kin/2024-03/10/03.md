---
title:  Nta Buye Rizasigara Rigeretse Ku Rindi
date:   02/09/2024
---

`Soma Mariko 13:1-13. Ni iki abigishwa bavuze ku magambo ya Yesu yerekeranye n'urusengero, kandi ni ubuhe busobanuro bw'igisubizo Yesu yabahaye?`

Nk'uko twabibonye, ubwiza bw'urusengero bwari butangaje. Umuhanga mu by'amateka witwa Josephus avuga ko ibaraza ry'urusengero ryo ku ruhande rwo mu majyepfo ryari rufite inkingi 162, kandi buri nkingi abagabo batatu bafatanye ibiganza ni bo bashoboraga kuyizenguruka (Antiquities, 15. 11. 5, pp. 413-414). Yesu yavuze ko _byose bizasenyuka_. Ubuhanuzi nk'ubwo bwerekeranye n'iyo nyubako itangaje bwajyaga kumvikana nk'iherezo ry'isi mu matwi y'ababwumva.

"Mbese ubwo Kristo yitegerezaga ubwiza bw'urwo rusengero, ni ibihe bitekerezo byari kumuzamo, we nk'umuntu wanzwe n'ab'icyo gihe? Ibyo yarebaga byari biteye ubwuzu koko, ariko avuga afite agahinda ati, byose ndabireba. Izi nyubako koko ni agatangaza. Murareba izi nkuta mukibwira ko zidashobora gusenyuka; ariko muntegere amatwi: "Hari igihe biriya byose mureba bizasenywa, ntihagire n'ibuye risigara rigeretse ku rindi." Ellen G. White, _Uwifuzwa Ibihe Byose_, p. 493.

Abigishwa bashakaga kumenya igihe ubu buhanuzi bwa Yesu buzasohorera. Bityo, muri Mariko 13:4, itsinda rito, ryari rigizwe na Petero, Yakobo, Yohana na Andereya, ryabajije Yesu igihe ibi bizasohorera. Bashakaga kumenya igihe ibyo byose bizasohorera ndetse n'ibimenyetso bigaragaza ko biri hafi gusohora.

Igitangaje muri Mariko 13:5-13 ni uko Yesu atamaze umwanya muremure asobanura ibyo kurimbuka kwa Yerusalemu ahubwo yamaze umwanya muremure aburira abigishwa be ibyerekeranye n'icyo bakwiriye kwitega mu murimo wabo wo guhanga itorero rya mbere rya Gikristo. Ntabwo byajyaga kuborohera.

Mu by'ukuri, bagombaga gutotezwa, bagacirwa urubanza, ndetse bamwe bakicwa. Ariko muri ibyo byose, Yesu agaragaza ko igihe kitarasohora. Ntabwo bagombaga gukangwa n'ibiteye ubwoba. Nanone kandi, Mwuka Wera yajyaga kubaha amagambo yo kuvuga mu gihe gikwiriye, ndetse n'igihe umuryango n'inshuti babaretse.

Icyo twazirikana muri aya magambo y'intangiro mu buhanuzi bwa Yesu ni uko ubwoko bw'Imana butari bukwiriye gukangwa n'ibiteye ubwoba ndetse n' ibigeragezo. Bugomba kuba maso, kuko Mwuka w'Imana agiye kubayobora akabakura mu bihe bikomeye.

`Ni mu buhe buryo wowe ubwawe wiboneye ibigeragezo biterwa no gukurikira Yesu? Niba utarahura na byo, mbese ntukwiriye kwibaza niba mu by'ukuri ukurikiye Yesu?`