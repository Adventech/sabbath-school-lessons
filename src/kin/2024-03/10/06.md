---
title:  Kuza k'Umwana w'Umuntu
date:   05/09/2024
---

`Soma Mariko 13:24-32. Ni ikihe gikorwa gikomeye kivuzwe hano?`

Icyo nta kindi uretse kugaruka kwa Yesu Kristo aje mu cyubahiro. Kugaruka kwa Yesu kuzabanzirizwa n'ibimenyetso bizagaragarira ku zuba, ku kwezi ndetse no ku nyenyeri. Isezerano Rishya ryuzuyemo ubuhanuzi bugaragaza iki gikorwa gitangaje. Intumwa Pawulo abisobanura mu buryo bwumvikana mu rwandiko 1 Abatesalonike 4:13-18, aho avuga iby'abazaba barasinziriye muri Kristo bazazurwa bagafatanya n'abazaba bakiriho gusanganira Kristo mu kirere. Mu rwandiko 1 Abakorinto 15, intumwa ivuga mu buryo bwimbitse ibyerekeye ukuri ko kuzuka kw'abapfuye, kuzabaho ubwo Kristo azaba agarutse.

Petero na we avuga iby'uwo munsi muri 2 Petero 3:3-13, asobanura yuko Uwiteka adatinza isezerano ahubwo ko ashaka ko abantu bose bihana. Ibyahishuwe na byo bisobanura ibyo kugaruka kwa Kristo (soma Ibyahishuwe 1:7; Ibyahishuwe 6:12-17, Ibyahishuwe 14:14-20, n'Ibyahishuwe 19:11-21). Inyigisho idahinduka y'Isezerano Rishya ni uko kugaruka kwa Kristo kuzagaragarira buri wese, kuzaboneka, kandi kukazumvikana mu matwi ya buri wese. Ubwo azaba agarutse, buri wese azamubona.

None se ni iki Yesu aba ashaka kuvuga iyo avuga "ab'ubu bwoko", "uwo munsi" cyangwa "icyo gihe"? Ayo magambo yateya abantu benshi ubwoba kuko abantu Yesu yabwiraga ayo magambo hashize igihe kirekire bapfuye.

Hari ibisubizo byinshi byatanzwe kuri uyu murongo. Bamwe bavuga ko ijambo "ubwoko" rishobora kugaragaza ishyanga, muri iki gihe ni Abayuda. Ni ukuvuga yuko ubwoko bw'Abayuda butajyaga kurimbuka mbere yuko Kristo agaruka. Ikindi gisubizo ni ukuvuga igisekuru cy'abantu babona ibimenyetso byose bisohora nk'abatazarimbuka mbere yuko Krsito agaruka.

Ariko igisubizo cyoroshye ni ukuzirikana ko muri Mariko 13:30 Yesu akoresha ijambo "ubu" nko muri "ab'ubu bwoko"no muri Mariko 13:32 n'ijambo "icyo" nko muri "icyo gihe." Muri Mariko 13, ijambo "icyo"(_houtos, haute_) rigaragara kenshi kuva ku murono wa 1 kugeza ku murongo wa 13, rigaragaza kurimbuka kwa Yerusalemu. Iri ni ijambo rigaragaza umugabane uheruka w'icyo gice.

Bityo, ijambo "ab'ubu bwoko" rigaragaza igisekuru cyo mu kinyejana cya mbere, cyabonye ukurimbuka kwa Yerusalemu, nk'uko muri Mariko 13:30 habigaragaza. Nyamara, muri Mariko 13:32 hagaragaza ukugaruka kwa Kristo, kukiri mu gihe kizaza kandi kwari kure y'ikinyejana cya mbere. Kubw'iyo mpamvu, muri Mariko 13:32 hakoresha ijambo "icyo" hashaka kuvuga ibintu biri kure y'ikinyejana cya mbere.