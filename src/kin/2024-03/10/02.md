---
title:  Amaturo Y'Amasenge Abiri
date:   01/09/2024
---

`Soma Mariko 12:41-44. Mbese uyu mupfakazi yatuye ibingana iki, kandi ni iki Yesu yabivuzeho?`

Urusegero rw'i Yerusalemu rwari rwiza mu buryo butangaje. Umusozi urusengero rwari rwubatsweho wagaragariraga buri wese muri uwo murwa, kandi amabuye manini yari yarakoreshwejwe mu kubaka urwo rusengero n'uyu munsi aratangaje, kandi amwe muri yo apima za toni nyinshi. Imirimo yo kuvugurura ndetse no kwagura uru rusengero yatangiye ku ngoma y'umwami Herode Mukuru ahagana mu mwaka wa 20 Mbere ya Kristo, ariko inyubako ndetse n'imirimo yo gutaka byarakomeje bigeza mu mwaka wa 60 Nyuma ya Kristo.

Abantu benshi bazanye amaturo menshi yo gushyira mu dusanduku 13 twari hafi y'aho abagore bicaraga hegereye urusengero. Aha ni ho Yesu yari yicaye ubwo yabonaga umupfakazi yegera agasanduku maze agashyiramo amasenge abiri. Aya maturo yari afite agaciro kangana na 1/32 cy'idenariyo, umubyizi w'umunsi umwe. Bityo, ibi bigaragaza ko ituro ry'uyu mupfakazi ryari rito cyane.

Nyamara Yesu yatangajwe n'iryo turo. Abakire benshi bari batuye amafaranga menshi, ariko ntacyo yari yigeze avuga ku maturo yabo. Ariko ituro ry'uyu mupfakazi ryaramushimishije cyane. Yesu yavuze ko uwo mupfakazi ari we utanze byinshi kurusha abandi bose. Ibi bishoboka bite? Yesu yavuze ko abandi batanze ibibasagutse ariko uwo mupfakazi akaba atanze ibyo yari atezeho amakiriro. Abandi bari bafite byinshi basigaranye; ariko we yatanze byose. Ibi byatumye ituro rye rihabwa agaciro gakomeye kabone nubwo mu bigaragarira amaso ryari rifite agaciro gake.

Iki gitekerezo gikubiyemo isomo ryimbitse ryerekeranye no gucunga umutungo. Gutanga umutungo mu murimo w'Imana ntabwo bishingira ku bikorwa by'abayobozi kugira ngo bigire agaciro. Ubuyobozi bw'idini bwari bwarangiritse, ariko ntabwo Yesu yigeze ashyigikira kugundira amaturo. Niba harigeze kuba abayobozi bangiritse kurusha abandi bose ni Kayafa na Ana, kandi Yesu na we yari abizi.

Ni uby'ukuri koko, abayobozi b'idini bafite inshingano yera yo gukoresha umutungo hakurikijwe ubushake bw'Imana, ariko nubwo batabikora, abatanga umutungo mu murimo w'Imana bakomeza guhabwa umugisha kubwo gutanga kwabo, nk'uko uyu mupfakazi yahawe umugisha.

Ku rundi ruhande, kudatanga icyacumi n'amaturo, witwaje ko abayobozi bakora ibintu bidakwiriye, biba bisobanuye ko gutanga bishingiye ku bikorwa byabo aho gukorwa mu buryo bwo gushima Imana. Uko wagerageza gukora ibi kose, ntabwo waba uri mu kuri.

`Ni iki iki gitekerezo gikwiriye kutwigisha cyarekeranye n'akamaro ko gukiranuka mu byo dutanga mu murimo w'Imana?`