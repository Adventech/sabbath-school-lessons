---
title:  Ikizira cy'Umurimbuzi
date:   03/09/2024
---

`Soma Mariko 13:14-18. Ni ibihe bimenyetso Yesu avuga ko biranga "ikizira cy'umurimbuzi"?`

Yesu yageze ku izingiro ryo kurimbuka kwa Yerusalemu muri Mariko 13:14. Yavuze ibyerekeranye "n'ikizira cy'umurimbuzi". Yesu yavuze ko ubisoma akwiriye kubyitondera. Yesu akoresha aya magambo ashaka kubibutsa ibivugwa mu gitabo cya Daniyeli. Iri jambo riboneka muri Daniyeli 9:27, Daniyeli 11:31 na Daniyeli 12:11, ndetse no muri Daniyeli 8:13.

`Soma Daniyeli 9:26, 27. "Uwasizwe" ni nde, kandi "umutware uzaza" ni uwuhe ?`

Muri Daniyeli 9:26, ijambo "Uwasizwe" ni ijambo rikomoka ku ijambo ry'Igiheburayo, " masiah" (Messiah mu Cyongereza). Mu kwiga twitonze ibivugwa muri Daniyeli 9:24-27, dusanga neza ko uyu wasizwe ari Yesu Kristo.

Ariko se "umutware uzaza" uzarimbura umurwa wa Yerusalemu we ni nde? Umurwa wa Yerusalemu warimbuwe n'umujenerali w'Umuroma witwa Titusi. Bityo, byumvikana ko ari we « mutware uzaza » uvugwa muri Daniyeli 9:26,27. Abo bombi bafitanye isano kuko uburyo Mesiya yafatwaga n'abaturage b'uwo murwa bwatumye uwo murwa ugerwaho n'akaga.

Nonese iki «kizira cy'umurimbuzi" Yesu yavuze muri Daniyeli ni ikihe? Ikibabaje, abantu benshi bizera yuko iki kizira kigaragaza ukwandura k'urusengero kwakozwe na Antiyokusi Epifane (Antiochus Epiphanes) mu kinyejana cya 2 Mbere ya Kristo. Ariko ibyo siko biri. Yesu yagaragaje « ikizira kirimbura » nk'ikintu kizabaho nyuma y'igihe cye, bityo ntabwo bisobanura ikintu cyabayeho ibinyejana byinshi mbere y'umurimo we wa hano ku isi.

Ahubwo, iki kizira cyerekana ugushyirwaho kw'amabwiriza ya Gipagani y'Abaroma muri Isirayeli mu gihe cyo kugotwa kwa Yerusalemu mu myaka ya za 60 Nyuma ya Kristo. Iki cyari ikimenyetso kigaragaza ko Abakristo bari bakwiriye guhunga, kandi ni byo bakoze.

`Nk'uko Yesu yabivuze, Yerusalemu yararimbutse. Ni mu buhe buryo twakwiga kumwiringira, kandi tukizera iby« Bibiliya ivuga byose?`