---
title:  Iminsi y'Imperuka
date:   31/08/2024
---

### Aho icyigisho cy'iki cyumweru gishingiye
Mariko 12:41-44, Mariko 13:1-32, Daniyeli 9:24-27, Daniyeli 7:25, 1Abatesalonike 4:13-18

> <p>Icyo kwibukwa:</P>
> "Ubwo ni bwo bazabona Umwana w'umuntu aje ku bicu, afite ubushobozi bwinshi n'ubwiza. Azatuma abamarayika, ateranye intore ze mu birere bine, uhereye ku mpera y'isi ukageza ku mpera y'ijuru" (Mariko 13:26, 27).

Icyigisho cy'iki cyumweru gitangirana n'igitekerezo kigufi cyane kiri ku musozo wa Mariko 12, aho Yesu avuga ibyerekeranye n'igikorwa gito cyakozwe n'umupfakazi. Nyamara umugabane munini w'icyigisho cy'iki cyumweru wibanda muri Mariko 13, ubuhanuzi butangaje bwerekeranye no gusenyuka k'urusengero rwa Yerusalemu ndetse n'ibindi. Iki gice, hamwe n'ibindi bice bifitanye isano na Matayo 24 na Luka 21, bivuga ibyo kurimbuka kwa Yerusalemu ndetse n'ahandi, kandi bivuga ibyerekeranye n'iherezo ry'isi.

Icyo muri Mariko 13 hasobanura neza ni uko ubuhanuzi buhera mu gihe cy'umuhanuzi, Yesu, bukageza ku gihe cy'iherezo, ku Kugaruka Kwe. Ibi bikurikiza ibizwi nk'"ubusobanuro bw'ubuhanuzi bwo mu minsi y'imperuka bushingiye ku mateka" nk'ibitandukanye no kugerageza gushyira ubwo buhanuzi mu gihe cyatambutse cyangwa kubushyira kure mu gihe kizaza.

Kimwe n'inyigisho nyinshi za Yesu zo muri Mariko, amabwiriza y'Uwiteka ni igisubizo ku kibazo abigishwa be bari bafite cyangwa ku kudasobanukirwa kwabo. Ibyo bibazo cyangwa kudasobanukirwa biha Yesu amahirwe yo kwigisha ukuri kw'ingenzi ku mibereho ya Gikristo. Ntabwo Yesu avuga ibizabaho mu gihe kizaza gusa, ahubwo anaha abigishwa be b'icyo gihe ndetse n'ab'ubu amabwiriza abafasha kwitegura ibigeragezo biri imbere.