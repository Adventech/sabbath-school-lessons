---
title:  Umubabaro Mwinshi
date:   04/09/2024
---

`Soma Mariko 13:19. Ni iki kivugwa muri uyu murongo?`

Muri Mariko 13:14, ahavuga iby'ikizira cy'umurimbuzi, ni ipfundo iki gice cyose gishingiyeho (soma ingingo yo ku wa Gatatu). Mariko 13:19 hatanga icyerekezo cy'indi ngingo ikomeye. Hagaragaza umubabaro mwinshi utarigeze kubaho uhereye ku kuremwa kw'isi. Ibi bigaragaza gutotezwa gukomeye kuruta akwabaye mu gihe cyo kurimbuka kwa Yerusalemu. Muri Mariko 13:19 na ho hagaragaza iby'igihe kizaza, hakerekana ibizaba nyuma y'igihe cya Yesu.

Nk'uko muri Mariko 13:14 hagaruka ku buhanuzi bwa Daniyeli 9, hano muri Mariko 13:19-23 akarengane gakomeye kavugwa kagaragaza ubuhanuzi bwo muri Daniyeli 7 na Daniyeli 8, aho imbaraga z'agahembe gato zizatoteza ubwoko bw'Imana "igihe n'ibihe n'igice cy'igihe" (Daniyeli 7:25). Iki gihe cya gihanuzi cy'iminsi 1,260 kingana n'imyaka isanzwe 1,260 (Kubara 14:34, Ezekiyeli 4:6). Iki gihe gihera mu mwaka wa 538 Nyuma ya Kristo kikageza mu mwaka wa 1798 Nyuma ya Kristo. Mu mwaka wa 1798, Napoleon yohereje umujenerali we gufata Papa. Muri icyo gihe cy'imyaka 1,260, imbaraga z'agahembe gato zatoteje kandi zica abataremeranyije n'imikorere yako mu miyoborere y'itorero.

`Soma Mariko 13:20-23. Ni ibihe byiringiro Imana iha ubwoko bwayo mu gihe cy'akarengane, kandi ni uwuhe muburo Imana iha ubwoko bwayo ubwo akarengane kegereje ?`

Muri Mariko 13:20 havuga ko Imana yagabanyirije ubwoko bwayo iminsi y'akarengane. Amateka agaragaza ko akarengane katakomeje kubaho nyuma y'Ubugorozi bw'Abaporotesitanti, ibyo byatumye igihe cy'umubabaro kigabanyuka. Ubwo imbaraga z'agahembe gato zacikaga intege, abantu benshi bifatanyije n'ubugorozi. Ariko imbaraga z'agahembe gato zagombaga kongera kwihembera, nk'uko ubuhanuzi bwo mu Byahishuwe 13 bubigaragaza.

Muri Mariko 13:21-23, Yesu atuburira iby'ikindi kintu giteye ubwoba, ari bo bahanuzi b'ibinyoma ndetse n'abiyita Kristo bazaduka mbere yuko Yesu agaruka. Yesu aburira abayoboke be kugira ngo birinde abo bantu.

`Igihe Yesu yaburiraga abantu ibyerekeranye n'abazaza biyita Kristo, umurimo we wabaga utaratangira, ariko yari afite ububasha bwo kuvuga ibizaba, kandi ibyo yavuze byarasohoye (n'uyu munsi hari abantu biyita Kristo). Ni mu buhe buryo ubu buhanuzi bwari bukwiriye gutuma turushaho kwiringira ijambo ry'Imana?`