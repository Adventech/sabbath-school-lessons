### Ubutumwa Bwiza Uko Bwanditswe Na Mariko

Uhereye mu itangiriro ry'igitabo cya Mariko, bigaragara ko umusomyi azi uwo Yesu ari we - Mesiya, Umwana w'Imana (Mariko 1:1). Nyamara, mu nkuru hagati abantu bagorwa cyane no gusobanukirwa uwo ari We n'icyo ari Cyo, keretse gusa abadayimoni. Mbega uburyo bo bazi neza uwo ari We! Abadayimoni bamenya uwo ari We bakikubita hasi bahindishijwe umushyitsi n'amagambo Ye akomeye.

Ibiri amambu, Yesu ntahwema gutegeka abantu abasaba ko aya makuru bayagira ibanga. Ni iyihe mpamvu ituma Yesu ashyiraho iri tegeko? Hashize ibinyejana byinshi abigishwa ba Bibiliya bibaza iki kibazo. Abahanga bo banavuga ko iri ari "Ibanga rya Mesiya." Kuki Ubutumwa Bwiza bwadusaba ko duceceka [kuvuga] uwo Yesu ari We?

Kuba muri iki gitabo hari ubwiru, ntabwo ari byo gusa bizasobanuka neza, ahubwo muri uru rugendo rwo kwiga igitabo cya Mariko, tuzanabonako hari ihishurirwa ritangaje twahawe. Bishobora kwitwa Ibyahishuwe cyangwa Impamvu y'ibanga kandi bigaragara mu butumwa bwiza bwa Yesu uko bwanditswe na Mariko, nyamara amaherezo icyari ubwiru cyose gikurwaho mu buryo butangaje, hagasigara uguhishurwa gukomeye kwa Kristo.

Mu by'ukuri, igitabo cya Mariko gishobora kugabanywamo imigabane ibiri itandukanye. Kuva ku gice cya mbere kugeza hafi ku mpera y'igice cya munani, hibanda kuri iki kibazo cy'ingenzi ngo, "Yesu ni Nde?" Igisubizo cyacyo kibonerwa mu nyigisho yigishaga n'ibitangaza yakoraga. Kenshi na kenshi agaragara atsinda ikibi, agaha ibyiringiro abanyamubabaro, kandi akigisha ukuri gutsika imitima kwerekeye kubaho kwa muntu. Ibi byose bimenyesha umusomyi ko Yesu ari Mesiya, Kristo, Uwo Abaheburayo bategereje kera.

Nyamara kandi, bisaba umusomyi kugera hagati mu gitabo kugirango abone undi muntu utari utewe n'abadayimoni wemeza neza uwo Yesu ari we, bityo akaba asubije ikibazo cyabajijwe mu mugabane wa mbere w'igitabo, aricyo kibazo kigendana no kumenya uwo Kristo ari we. Uwo muntu rero ni Petero, uvuga yeruye ati, "Uri Kristo" (Mariko 8:29).

Umugabane wa kabiri w'igitabo cya Mariko, uhera muri Mariko 8:31 ukageza ku iherezo ry'igitabo, usubiza ikibazo ngo, "_Mbese Yesu aragana he?_ Igisubizo cy'iki kibazo giteye agahinda. Yesu arajya ku musaraba; igihano cy'urupfu no gukorwa n'isoni, igihano kandi cyarutaga ibindi mu isi y'Abaroma. Ikindi kandi iri ni ryo herezo ritari ryitezwe rya Mesiya, abamuyobotse bari biteze ko yajyaga gutsinda Ingoma y'Abaroma agashyiraho ubwami bwa Isirayeli nk'Ishyanga rikomeye.

UBUTUMWA BWIZA BWA  YESU UKO BWANDITSWE NA  MARIKO BUTWEREKAKO  UMWIJIMA YESU YACIYEMO  ARI IKIGUZI CY'AGAKIZA KACU.  NYAMARA, UMUSARABA NTABWO  ARI WO HEREZO RY'URUGENDO.

Kubera kugira imitima yuzuye ubujiji, abigishwa ba Yesu ntibahitaga bumva icyo Avuga. Uko igitabo kijya mbere, bagenda bagabanya ibibazo bibaza kur'iyi nsanganyamatsiko ibabaje, kugeza ubwo amaherezo bacecekeshejwe no kwibonera ukuri batifuzaga kwakira.

Iyo tubona abayobozi b'idini bategura umugambi wo gukuraho Yesu, ibintu birushaho kuba umwijima w'icuraburindi. Abigishwa ba Yesu bari buzuye ibyiringiro byo kwimikirwa Ingoma y'icyubahiro, batunguwe cyane no kubona bafata Yesu, bakamucira urubanza, bakamubamba, ibyo bikarema urukuta rubakingiriza ibyo bari bamwitezeho byose.

Nyamara, mur'ibyo yanyuzemo byose, Yesu akomeza ubutumwa bwe busobanutse kandi budahinduka, bugaragaza aho yerekeza, n'icyo bisobanuye kuba yendaga kuzapfa akanazuka. Umutsima n'igikombe by'ifunguro riheruka bishushanya umubiri n'amaraso bye (Mariko 14:22-25) n'uko yajyaga kuzaba Inshungu ya benshi (Mariko 10:45).

Ibi ntibivuze ko Yesu yagiye ku musaraba bivuye mu kwiyemeza gufunga umwuka kwe. Mu gashyamba ka Getsemani, yarwanye intambara yo gufata icyemezo (Mariko 14:32- 42), kandi no ku musaraba avuga mu ijwi rirenga ryuzuye umubabaro ati: "Mana Yanjye, Mana Yanjye, ni iki kikundekesheje?" (Mariko 15:34). Ubutumwa Bwiza Bwa Yesu Uko Bwanditswe na Mariko, butwereka ko umwijima Yesu yaciyemo ari ikiguzi cy'agakiza kacu. Nyamara, umusaraba ntabwo ari wo herezo ry'urugendo. Nyuma yo kuzuka Kwe, Yesu ategura inama yo guhuriramo n'abigishwa be i Galileya, kandi nk'uko tubizi, aho ni ho itorero rya Gikristo ryatangiriye.

Ubutumwa Bwiza bwa Yesu Uko Bwanditswe na Mariko ni inkuru ihebuje izindi, igenda ibarwa mu buryo bw'incamake, uburyo bwihuse, aho umwanditsi adashyiramo ibitekerezo bye bwite byinshi. Mariko abara inkuru mu buryo bworoshye, akarekera umwanya amagambo, imirimo n'ibikorwa byerekeye ubuzima n'urupfu bya Yesu w'i Nazareti, ubwabyo bikivugira.

_Umwanditsi w'Ibyigisho by'iki gihembwe yitwa Thomas R. Shepherd, akagira impamyabumenyi z'Ikirenga ebyiri (PhD, DrPH) akaba Umushakatsi w'inzobere n'Umwarimu w'Isezerano Rishya mu Ishami ry'Iyobokamana riri muri Kaminuza y'Itorero ry'Abadiventisti b'Umunsi wa Karindwi ya Anduruzi. We n'umugore we Sherry, bafitanyanye abana babiri n'abuzukuru batandatu._