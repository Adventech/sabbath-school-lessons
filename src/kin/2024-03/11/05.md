---
title:  Gusiga Byose Ugahunga Aho Yesu Ari
date:   11/09/2024
---

`Soma Mariko 14:43-52. Ni iki kibaye hano cy'ingenzi cyane ku nama y'agakiza?`

Birababaje kubona umwe mu bigishwa ba Yesu bamubaga hafi cyane yaramugambaniye ku banzi be. Ubutumwa bwiza ntabwo butanga amakuru arambuye ku mpamvu yateye Yuda gukora ibyo. Ariko Ellen G. White yaranditse ati, "Yuda yari afite ingeso yo gukunda amafaranga; ariko mbere yari ataragera ku rwego rwo gukora igikorwa gikabije nk'icyo. Yari yarakujije ingeso mbi zo kutanyurwa kugeza ubwo ari zo zarangaga imibereho ye yose. Urukundo yakundaga ubutunzi rwarenze kure urukundo yakundaga Kristo. Iyo ngeso yamugize imbata maze yiyegurira Satani, ku buryo yemeye gusaya bikabije mu cyaha." _Uwifuzwa Ibihe Byose_, p. 561.

Ubugambanyi bubabaza buri wese, ndetse bubabaza n'abagambanyi ubwabo (gereranya Matayo 27:3-7). Ariko igikorwa cya Yuda by' umwihariko ni kibi cyane kuko yashatse guhisha ubugambanyi bwe yitwaje ubucuti. Yahaye abari baje gufata Yesu ikimenyetso cy'uko uwo ari busome ari we bafata. Biragaragara ko Yuda yashakaga guhisha Yesu ndetse n'abandi bigishwa uburyarya bwe.

Imvururu zavutse ubwo igitero cyafataga Yesu. Hari uwafashe inkota (Yohana 18:10, 11 havuga ko ari Petero) maze aca ugutwi k'umugaragu w'umutambyi mukuru. Yesu yavuganye n'imbaga y'abantu benshi, abacyahira gukora mu rwihisho ibyo babaga bafite ubwoba bwo gukorera mu ruhame, ubwo yabigishirizaga mu rusengero. Ariko yashoje avuga ko Ibyanditswe byera bigomba gusohora. Icyo ni ikindi kimenyetso kigaragaza ibikorwa bibiri byabaye mu nkuru y'akababaro kigaragaza yuko ubushake bw'Imana bwari hafi gusohora ubwo ubushake bw'abantu bwashakaga kurimbura Mesiya.

Abigishwa ba Yesu bose barahunze, harimo na Petero nubwo yaje kugaruka, wakurikiye igitero cyari gifashe Yesu maze bikarangira na we ageze mu kaga. Ariko muri Mariko 14:51, 52 hatubwira iby'umusore wakurikiye Yesu, inkuru iboneka ahangaha itaboneka ahandi mu bitabo bine by'Ubutumwa bwiza. Bamwe batekereza ko uwo musore ari Mariko ubwe, ariko ibyo nta kibigaragaza. Ikigaragara ni uko uwo musore yahunze yambaye ubusa. Uwo musore, aho gusiga byose kugira ngo "akurikire" Yesu, yasize byose kugira ngo "ahunge" Yesu.

`Zirikana igitekerezo giteye ubwoba cy'uko kuba imbata y'ikibi byatumye Yuda akora ibyo yakoze. Ni iki byari bikwiriye kutubwira cyerekanye no kuzinukwa icyaha, kandi kubw' ubuntu bw'Imana, tugatsinda?`