---
title:  Uri Nde?
date:   12/09/2024
---

`Soma Mariko 14:60-72. Gereranya uburyo Yesu yasubije mu buryo butandukanye n'ubwa Petero. Ni irihe somo dushobora kwigira kuri iryo tandukaniro?`

Muri Mariko 14:53-59 hagaragaza Yesu azanwa imbere y'abanyarukiko nk'umugabane wa mbere w'urubanza rwe. Ni umwitozo mu gihe cyo gucika intege. Inshuro nyinshi abayobozi bageragezaga guhimbira Yesu ibirego. Umwanditsi w'Ubutumwa bwiza agaragaza uburyo ubuhamya bwabo bwari ibinyoma n'uburyo butigeze bwemerwa.

Hanyuma umutambyi mukuru arahaguruka ngo avugane na Yesu imbona nkubone. Ubwa mbere ntabwo Yesu yamusubije. Ariko umutambi mukuru amurahiriza imbere y'Imana (soma Matayo 26:63) maze amubaza niba ari we Mesiya. Yesu yavuze ukuri ku mugaragaro yemera ko ari Mesiya, byibutsa amagambo aboneka muri Daniyeli 7:13,14 arebana n'umwana w'umuntu wicaye iburyo bw'Imana kandi uzazana n'ibicu byo mu ijuru. Ibi byarakaje umutambyi mukuru bituma ashishimura ikanzu ye ategeka ko bacira Yesu urubanza ari byo abanyarukiko bahise bakora. Abayobozi batangiye gukoba Yesu bamucira mu maso, bamupfuka mu maso, bamukubita, kandi bavuga ko yigereranyije.

Ubwo Yesu yarimo acirwa urubanza kandi atanga ubuhamya bw'ukuri, Petero yari hanze atanga raporo y'ibinyoma. Iyi ni inkuru ya gatandatu kandi iheruka mu nkuru zikubiyemo izindi nkuru dusanga muri Mariko, kandi harimo ibikorwa bibiri bihabanye. Aha, Yesu na Petero bakora ibikorwa bitandukanye. Yesu aratanga ubuhamya bw'ukuri, na ho Petero agatanga ubuhamya bw'ibinyoma. Inshuro eshatu, Petero yabajijwe n'abaja cyangwa abantu bari aho, kandi buri gihe Petero yahakanye ko afitanye isano na Yesu ndetse bigeza n'ubwo yivuma kandi ararahira.

Icyo gihe nibwo isake yabitse ku ncuro ya kabiri, maze Petero ahita yibuka amagambo y'ubuhanuzi bwa Yesu bwavugaga ko muri iryo joro yagombaga kwihakana umwami we inshuro eshatu zose. Petero yarasohotse ararira. Aha hari ibikorwa bibiri bihabanye mu buryo buteye ubwoba-ku iherezo ry'urubanza rwe, bamupfutse mu maso baramukubita bakamusaba gufora umukubise. Iki gikorwa cyari ugushinyagura kuko Yesu atashoboraga kureba umukubise kuko bari bamupfutse mu maso. Ariko muri uwo mwanya bakoraga ibyo, Petero yihakanye Yesu muri urwo rukiko, ari byo byasohoje bumwe mu buhanuzi bwa Yesu. Kubw'iyo mpamvu, mu kwihakana Yesu, Petero yagaragaje ko Yesu ari Mesiya.

`Ni ayahe magambo y'ibyiringiro ushobora guha umuntu runaka, nubwo rimwe na rimwe yaba atsindwa igihe ashaka gukurikira Yesu ? Ninde muri twe utarigeze ananirwa gukora ibyo tuzi ko Yesu ashaka?`