---
title:  Ntikizibagirana
date:   08/09/2024
---

`Soma Mariko 14:1-11. Ni ibihe bitekerezo bibiri bihurijwe hamwe hano, kandi ni mu buhe buryo kimwe gitandukanye n'ikindi?`

Muri Mariko 14:1 hagaragaza ko Pasika yari isigaje iminsi ibiri ikaba. Iyi nama ishobora kuba yarabaye mu ijoro ryo ku wa Gatatu cyangwa ku wa Kane w'icyo cyumweru. Abayobozi b'idini bari bafite umugambi wo kwica Yesu kandi bari bateguye n'igihe bagombaga kuwushyirira mu bikorwa. Bashakaga uburyo bagera ku ntego yabo, kandi ubwo buryo bwaje guturuka ahantu hatangaje.

Iki gitekerezo ni inkuru ya gatanu mu nkuru zikubiye mu zindi ziboneka muri Mariko (soma icyigisho cya gatatu). Igitekerezo cy'umugambi wo kwica Yesu gihuzwa n'igitekerezo cy'umugore wasutse amavuta y'igiciro ku mutwe wa Yesu. Abo bantu b'uburyo bubiri butandukanye bakora ibikorwa bihabanye.

Hano, ntabwo Mariko agaragaza uwo mugore uwo ari we. Impano itangaje yahaye Yesu ihabanye n'igikorwa cya Yuda cyo kugambanira Umwami we. Uyu mugore ntabwo yavuzwe izina; [Yuda] avugwa nk'umwe muri cumi na babiri. Agaciro k'impano ye karagaragajwe; igiciro cy'ibyo [Yuda] yashakaga cyabazwe mu mafaranga.

Nta mpamvu yihariye yagaragajwe yateye uyu mugore gukora ibyo yakoze, ariko abashyitsi bari muri iyo nzu bababajwe n'ibyo bise gupfusha ubusa umushahara w'umwaka wose mu gusuka amavuta kuri Yesu. Nyamara Yesu yashimye uwo mugore avuga ko icyo akoze kizahora cyibukwa mu butumwa bwiza. Ni ikintu kitazibagirana. Mu by'ukuri, ibitabo byose uko ari bine by'Ubutumwa bwiza bivuga kuri iyi nkuru mu buryo bumwe cyangwa ubundi, kubera ko Yesu yavuze ko igikorwa cy'uyu mugore kitazibagirana.

Ubugambanyi bwa Yuda na bwo ntabwo buzibagirana. Mariko avuga ko icyateye Yuda kugambanira Yesu ari umururumba. Ubutumwa bwiza bwanditswe na Yohana bubisobanura neza (Yohana 12:4-6).

Mariko akoresha ijambo "neza" kugira ngo agaragaze yuko muri iyi nkuru havugwamo ibikorwa bibiri bitandukanye. Muri Mariko 14:6, Yesu yita igikorwa cy'uyu mugore "cyiza". Avuga ko buri gihe ushobora gukora "ibyiza" ubikorera abakene (Mariko 14:7) no muri Mariko 14:9, avuga ko igikorwa cy'uwo mugore ari umugabane w' "Ubutumwa bwiza." Muri Mariko 14:11, Yuda yashatse uburyo yamubagenzereza. Icyo aya magambo agaragaza ni uko umugambi wo kwica Mesiya ari umugabane w'inkuru y'ubutumwa bwiza kuko ugaragaza ugusohora k'ubushake bw'Imana mu gutanga umwana wayo kubw'agakiza k'inyokomuntu.

`Ni mu buhe buryo Abaroma 8:28 hadufasha gusobanura ibizaba hano?`