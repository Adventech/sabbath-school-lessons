---
title:  Pasika ya Nyuma
date:   09/09/2024
---

`Soma Mariko 14:22-31 no Kuva 24:8. Ni ikihe kintu gifite akamaro gakomeye mu kwizera kwa Gikristo kiboneka muri iyi nkuru?`

Muri Mariko 14:12 havuga ko uyu wari umunsi wa mbere w'imitsima idasembuwe, ubwo umwana w'intama wa Pasika yabagwaga. Iryo funguro ryariwe ku wa gatanu nimugoroba.

Kuri Pasika ya nyuma, Yesu yatangije igikorwa gishya cy'urwibutso. Ni igihe cy'inzibacyuho uhereye ku kwizihiza Pasika y'Abayuda kandi gifitanye isano itaziguye no kuva muri Egiputa kw'Abisirayeli no guhinduka ubwoko bw'Imana bw'isezerano ku musozi Sinayi. Mu gushyira ikimenyetso kuri iryo sezerano, mu Kuva 24:8, Mose yamishe amaraso y'ibitambo ku bantu arababwira ati, "Ngaya amaraso y'isezerano Uwiteka asezeranye namwe nk'uko ayo magambo yose ari."

Biratangaje kubona ko mu Ifunguro ry'Umwami, Yesu yashyizeho ahangaha, nta mwana w'intama wigeze akoreshwa. Impamvu ni uko Yesu ari Umwana w'intama w'Imana (gereranya na Yohana 1:29). Muri iryo funguro ry'Umwami, umutsima ushushanya umubiri We. Isezerano Rishya (gereranya na Yeremiya 31:31-34) ryahamijwe n'amaraso ya Yesu, kandi igikombe gishushanya ayo maraso. Yesu aravuga ati, "Aya ni amaraso yanjye y'isezerano rishya, ava ku bwa benshi"(Mariko 14:24).

Nyuma y'ibyo, Yesu yahanuye ko abigishwa be bose bari bumusige. Yasubiye mu magambo aboneka muri Zekariya13:7, avuga iby'inkota izakubita umwungeri intama zigatatana. Yesu ni umwungeri, kandi abigishwa be ni intama. Ubu ni ubutumwa budashimishije kandi buciye intege. Ariko Yesu yongeraho amagambo y'ibyiringiro, asubiramo ubuhanuzi bwerekeranye no kuzukwa kwe. Ariko yongeraho ko azabanziriza abigishwa be kujya i Galilaya. Ubu buhanuzi bwaje kugarukwaho n'umusore wari ku mva ya Yesu, muri Mariko 16:7, kandi ahangaha bwagize uburemere budasanzwe.

Ariko ibi byose byari bikomereye abigishwa cyane kuburyo batashoboraga kubyemera, by'umwiharik Petero, wavuze ko ibya Yesu bishobora kugusha benshi ariko ko we bitazigera bimugusha. Nyamara, Yesu yakomeje avuga ko inkoko itarabika kabiri, Petero araba amaze kumwihakana gatatu. Ubu buhanuzi bwajyaga kugira akamaro gakomeye mu gucirwa urubanza kwa Yesu no kwihakanwa na Petero kandi na hano bufite akamaro gakomeye.

`Ni iki ushobora kwigira ku gihe icyo ari cyo cyose wasezeraniye Imana uzakora ikintu runaka cyangwa utazakora ikintu runaka ariko bikarangira utagikoze cyangwa ugikoze?`