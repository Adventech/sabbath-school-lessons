---
title:  Getsemane
date:   10/09/2024
---

`Soma Mariko 14:32-42. Ni iki Yesu yasabye ubwo yari i Getsemane, kandi ni mu buhe buryo yasubijwe?`

Ubwo bari bavuye mu murwa wa Yerusalemu wari ukikijwe n'inkuta, aho bari baririye ibya Pasika, Yesu n'abigishwa be bambutse igikombe cya Kidironi berekeza mu busitani bwari ku mpinga y'umusozi wa Elayono. Izina Getsemane risobanura gukamura amavuta, bigaragaza ko hafi aho hari ahantu bakamurira amavuta ya elayono bakoresha imashini. Aho hantu nyirizina ntabwo ubu hazwi kuko Abaroma batemye ibiti byose byari ku musozi wa Elayono mu gihe cyo kugotwa kwa Yerusalemu, mu mwaka wa 70 Nyuma ya Kristo.

Ubwo Yesu yinjiraga muri ubwo busitani, yasize abigishwa be yigira imbere ho hato ari kumwe na Petero, Yakobo na Yohana. Maze bigeza ubwo na bo abasiga akomeza ari wenyine. Iyo ntera yari hagati muri bo igaragaza ko Yesu yarushagaho kujya ahiherereye no kuba wenyine ubwo yari hafi kugerwaho n'umubabaro.

Yesu yarasenze ngo niba bishoboka icyo gikombe kimurenge (Mariko 14:36).Yakoresheje ijambo ry'Urunyaramaya Abba, iryo Mariko yasobanuye nka "Data." Iryo jambo ntabwo risobanuye "Papa" nk'uko bamwe babivuga. Ijambo rikoreshwa n'umwana ashaka kubwira se ryari Abi (Soma igitabo cyanditswe na Raymond E. Brown cyitwa The Death of the Messiah, Anchor Bible Reference Library [New York: Doubleday,1994], Vol. 1, pp- 172, 173). Nyamara gukoresha ijambo Abba, Data, bisobanura isano yo mu muryango, idakwiriye guhabwa agaciro gake.

Icyo Yesu yasabaga ni ugukurwaho kw'igikombe cy'umubabaro. Ariko yiyeguriye ubushake bw'Imana (bigereranye n'isengesho ry'Umwami, Matayo 6:10). Muri iyi nkuru, bigaragara ko igisubizo Imana yahaye Yesu ku isengesho rye ari "Oya." Ntabwo Imana yakuyeho igikombe cy'umubabaro kuko muri cyo arimo abatuye isi bagombaga guhererwa agakiza.

Iyo uhuye n'ibirushya, biba byiza iyo ufite inshuti zo kugufasha. Mu Bafilipi 4:13, Pawulo avuga ibyo gushobozwa byose na Kristo uduha imbaraga. Abantu benshi bibagirwa amagambo aboneka mu rwandiko Pawulo yandikiye Abafilipi 4:14, aho intumwa itangira igira iti, "Ariko mwagize neza, ubwo mwese mwafatanije imibabaro yanjye." Iki ni cyo Yesu yifuzaga i Getsemane. Yaje gushakira ubufasha ku bigishwa be inshuro eshatu. Abigishwa be basinziriye inshuro eshatu. Ku iherezo, yarabakanguye ngo bafatanye na We guhangana n'ibigeragezo. We yari yiteguye, ariko bo ntabwo bari biteguye.