---
title:  Yarafashwe Acirwa Urubanza
date:   07/09/2024
---

### Aho icyigisho cy'iki cyumweru gishingiye
Mariko 14; Yohana 12:4-6; Abaroma 8:28; Kuva 24:8; Yeremiya 31:31-34, Zekariya 13:7.

> <p>Icyo kwibukwa:</P>
> "Ati 'Aba, Data, byose biragushobokera, undenze iki gikombe, ariko bye kuba uko njyeweho nshaka, ahubwo bibe uko wowe ushaka" (Mariko 14:36).

Kuva ku gice cya 14 kugeza ku gice cya 16 muri Mariko ni ibice bizwi nk' "Inkuru y'Umubabaro" kuko ibyo bice bivuga umubabaro, urupfu, ndetse no kuzuka bya Yesu. Nk'uko byavuzwe mu cyigisho cya 9, ibice bitandatu biheruka muri Mariko bivuga ibintu byabaye mu cyumweru kimwe gusa. Ibikorwa byinshi byabaye muri Mariko 14-16 byabaye ku wa gatanu no ku wa gatandatu muri icyo cyumweru cy'umubabaro. Yesu yapfuye ku wa gatandatu, maze azuka ku wa mbere w'iminsi irindwi.

Icyigisho cy'iki cyumweru cyibanda muri Mariko 14, igice gitangirana n'inkuru ya gatanu ikubiye mu yindi nkuru, ihuza ibikorwa bibiri bihabanye byakorewe Yesu. Ibi byakurikiwe na Pasika iheruka, na yo yaje gukurikirwa n'urugamba Yesu yarwaniye i Getsemani. Aho, yarafashwe maze ajyanwa imbere y'Abatware kugira ngo bamucire urubanza.

Gucirwa urubanza kwe no kwihakanwa na Petero bifitanye isano, kandi ni byo bigize inkuru ya gatandatu kandi ikaba n'iya nyuma mu nkuru zikubiye mu zindi nkuru dusanga muri Mariko. Nanone kandi, ibikorwa bibiri bihabanye byarabaye, ariko bihamya ukuri kumwe.

Muri iyo nkuru, havugwa ibikorwa bibiri bitandukanye ariko bibangikanye. Mariko agaragariza umusomyi ibyo bikorwa bihabanye mu gihe agaragaza ugutsinda kwa Yesu.