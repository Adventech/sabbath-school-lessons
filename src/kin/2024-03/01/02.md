---
title:  Umubwirizabutumwa Watsinzwe
date:   30/06/2024
---

`Soma Ibyakozwe n'Intumwa 12:12. Ni mu buhe buryo Mariko atangira avugwa mu gitabo cy'Ibyakozwe n'Intumwa?`

Bigaragara rwose ko Yohana Mariko, ari we tubona nk'umwanditsi w'Ubutumwa bwiza bwanditswe na Mariko, yari akiri umusore igihe ibivugwa mu Byakozwe n'Intumwa 12 byabaga, ahagana nko mu matariki yo hagati mu mwaka wa 40 Nyuma y'uko Yesu asubiye mu ijuru. Atangira avugwa ku murongo wa 12 nk'umuhungu w'umubyeyi witwa Mariya. Nta gushidikanya uyu mubyeyi yari umutunzi washyigikiraga itorero kandi inzu ye akayakiriramo amateraniro yo gusenga, nk'uko inkuru ye yabaye kimomo mu Byakozwe n'Intumwa 12. Inkuru ya Petero asohoka muri gereza n'ibindi bikorwa byakurikiyeho, hanyuma urupfu rwa Herode, bikubiyemo ibintu bivuguruzanya kandi bisekeje, hagati ya Petero n'umwami. Mu kuri, nta ruhare tubona Yohana Mariko afite muri iyi nkuru, ariko gutangira kumuvuga ahangaha biduteguriza kuza gusobanukirwa nyuma n'umubano we na Barinaba na Sawuli.

`Soma Ibyakozwe n'Intumwa 13:1-5, 13. Ni buryo ki Yohana Mariko yaje guhura na Sawuli na Barinaba, kandi byatanze uwuhe musaruro?`

Ibyakozwe n'Intumwa 13 hagaragaza urugendo rwa mbere rw'ubutumwa rwa Sawuli na Barinaba, rwatangiye ahagana mu mwaka wa 46 A.D. Ntabwo inkuru itangira ivuga Yohana Mariko kugeza ubwo tugeze ku murongo wa 5, kandi inshingano ye hano ni iyo kubafasha cyangwa kubabera umugaragu. Nta handi uyu musore avugwa kugeza ubwo twongeye kumwumva ku murongo wa 13, aho inkuru ntoya ivuga ko yaje gusubira i Yerusalemu. Nta mpamvu yatanzwe y'uku kugenda kwe, kandi kuba nta kivugwa cy'uko yiyumvaga cyangwa yari amerewe bituma umuntu yakwibwira ibyamuteye kureka uwo murimo utoroshye wo kwamamaza ubutumwa, ugomba kuba wari wuzuyemo amakuba n'ibibazo byinshi. Ellen G. White abivugaho agira ati, "Aha niho Mariko yagiriye ubwoba acika intege maze amara igihe yarasezeye ku mugambi we wo kwiyegurira umurimo w'Uwiteka n'umutima we wose. Kubera ko atari amenyereye, yaciwe intege n'akaga no kwigomwa byari muri iyo nzira." - Ellen G. White, _Ibyakozwe n'intumwa_, p. 101 (2018). Muri make, ibintu byaramukomereye, maze ariyufura arabireka.

`Ninde utaragezweho no gusubira inyuma akareka ikintu, cyangwa se agatsindwa burundu, cyane cyane ku kintu cy'umwuka cyangwa indi mibereho y'urugendo rwa Gikristo? Ni iki ibyo wanyuzemo byakwigishije?`