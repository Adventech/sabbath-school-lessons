---
title:  Umubatizo wa Yesu
date:   03/07/2024
---

`Soma Mariko 1:9-13. Ninde wari aho Yesu yabatirijwe, kandi byagenze gute?`

Yohana yabatirije Yesu mu Ruzi Yorodani, ariko ubwo yari amaze kuva mu mazi, Yabonye ijuru ritandukanye maze Mwuka Wera aramanuka amujyaho asa n'inuma. Yumva ijwi ry'Imana rivugira mu ijuru riti, " 'Ni wowe Mwana wanjye nkunda, nkakwishimira' " (Mariko 1:11). Ibi byabaye byerekana akamaro gakomeye k'umubatizo wa Yesu. Data, Mwana, na Mwuka Wera bari bahari, bose hamwe bahamya intangiriro y'umurimo wa Yesu. Akamaro gakomeye k'ibi bintu byabaye kongera gusubirwamo mu byabereye ku musaraba tubwirwa muri Mariko 15. Byinshi mu bintu bisa na byo tubona mur'iyi nkuru byongeye kugaruka mur'ibyo byabaye nyuma.

Mwuka ajyana Yesu mu butayu. Ijambo "kujyana" rikomoka ku ijambo ry'Ikigiriki _ekball≈ç_, ijambo rikomeza gukoreshwa mu Butumwa bwiza bwanditswe na Mariko rivuga ibyo kwirukana abadayimoni. Kuboneka kwa Mwuka ahangaha kwerekana ubushobozi bwa Mwuka Wera mu mibereho ya Yesu. Umwami yari atangiye urugendo rw'umurimo We, maze ahita asakirana na Satani uwo mwanya. Ubusobanuro bw'uru rugamba mur'iyi shusho bwerekanwa mu byabaye mu minsi mirongo ine yo kugeragezwa, kuba yari kumwe n'inyamaswa, n'abamarayika bafashaga Yesu.

Ubutumwa bwiza bwanditswe na Mariko butangira mu ishusho idasanzwe igaragaza Yesu mu mico ibangikanye y'ubumana n'ubumuntu. Ku ruhande rw'ubumana: avugwa ko ari Kristo, akaba na Mesiya (Mariko 1:1), Uwiteka wahanuwe n'intumwa (Mariko 1:2, 3), Umunyabushobozi kurusha Yohana (Mariko 1:7), Umwana w'Imana ukundwa wamanukiweho na Mwuka (Mariko 1:10, 11). Ariko ku ruhande rwa kimuntu, tubona ibingibi: Yabatijwe na Yohana (ntibyanyuze mu zindi nzira, Mariko 1:9), Yajyanywe n'Umwuka (Mariko 1:12), yageragejwe na Satani (Mariko 1:13), abana n'inyamaswa (Mariko 1:13), agakorerwa n'abamarayika (Mariko 1:13).

Kuki ayo mahabane? Ibi biganisha ku kuri gutangaje kwerekana Kristo, Umwami n'Umukiza wacu, Imana yacu, ariko nanone kandi akaba n'umuntu, umuvandimwe wacu, n'urugero rwacu. Mbese ibi tubyiyumvisha gute mu ntekerezo zacu? Ntitwabyiyumvisha. Ariko tubyemezwa no kwizera kandi tugatangazwa n'uku kuri kuduhishurira urukundo Imana ikunda mwenemuntu.

`Ni iki urukundo rutangaje rw'Imana rutubwira, kitubwira ko nubwo Yesu yari Imana, yafashe kamere yacu ya kimuntu kugira ngo adukize?`