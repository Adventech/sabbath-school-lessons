---
title:  Intumwa
date:   02/07/2024
---

`Soma Mariko 1:1-8. Ni bande bavugwa mur'iyi mirongo, ni iki bavuga kandi ni iki bakora?`

Iyi mirongo ivugwamo abantu batatu b'ingenzi: Yesu Kristo, uvugwa muri Mariko 1:1, Imana Data (yumvikana mu magambo ari mur'uwo murongo wa 1), na Yohana Umubatiza, intumwa n'umubwirizabutumwa ari we uvugwa cyane mu mugabane uheruka w'iyi mirongo.

Mariko 1:2, 3 hakubiyemo amagambo (yasubiwemo) yakuwe mu Isezerano rya Kera Mariko yerekana agaragaza ibigiye kubaho mur'iyo nkuru. Amagambo Mariko asubiramo ni inkubirane y'interuro zikomoka mu masomo atatu: Kuva 23:20, Yesaya 40:3, na Malaki 3:1.

`Soma Kuva 23:20, Yesaya 40:3, na Malaki 3:1. Ni iki aya masomo atatu asangiye?`

Kuva 23:20 havuga iby'umumarayika Imana izatuma ikamwoherereza Abisiraheli akabajyana i Kanani. Yesaya 40:3 havuga iby'Imana izigaragaza mu butayu mu nzira nyabagendwa yateguriwe kunyuramo. Malaki 3:1 havugwa intumwa izabanziriza Uwiteka kumutegurira inzira. Iyi mirongo yose uko ari itatu ivuga iby'urugendo.

Isomo ryo muri Yesaya rifite ibyo rihuriraho byinshi n'umurimo wa Yohana Umubatiza kandi ryibanda ku Nzira y'Uwiteka. Mu butumwa bwiza bwanditswe na Mariko, Umwami Yesu ari mu nzira (mu rugendo). Inkuru ivugva mu buryo bwihuse cyane izamura imyumvire y'umuntu kur'uru rugendo, urugendo ruzageza ku musaraba no ku kwitamba kwe akemera kudupfira.

Ariko hari byinshi bigomba kubaho mbere y'uko agera ku musaraba. Urugendo rumaze gutangira, kandi Mariko azatubwira ibyarwo byose.

Mu guhuza n'amagambo yakuwe mu Isezerano rya Kera ari muri Mariko 1:2, 3, Yohana Umubatiza ahamagarira abantu kwihana, bakava mu byaha, bakagarukira Imana (Mariko 1:4). Yambaye nka Eliya umuhanuzi wa kera (gereranya n'ibivugwa mu cya 2 Abami 1:8), avuga muri Mariko 1:7, 8 yerekeza kuri Uwo ugomba kuza nyuma ye umurusha ubushobozi. Imvugo ye ngo ntibimukwiriye gupfundura udushumi tw'inkweto z'Uwo ugiye kuza yerekana uburyo yubashye cyane Yesu.