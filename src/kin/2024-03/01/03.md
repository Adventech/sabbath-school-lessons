---
title:  Amahirwe ya Kabiri
date:   01/07/2024
---

`Soma Ibyakozwe n'Intumwa 15:36-39. Ni kuki Pawulo yaretse Yohana Mariko, kandi ni kuki Barinabasi yamuhaye amahirwe ya kabiri?`

Impamvu yateye Pawulo kureka uriya musore yavuzwe mu Byakozwe n'Intumwa 15:38. Mariko yarabiyufuye ntiyakomeza umurimo. Ubuzima bw'umubwirizabutumwa, cyane cyane bwo mu isi ya kera, bwarimo ibiruhanya kandi busaba byinshi (gereranya n'ibyanditswe mu rwa 2 Abakorinto 11:23-28). Pawulo yakeneraga bagenzi be b'ababwirizabutumwa kugira ngo bamufashe gusohoza umutwaro w'uwo murimo n'imibereho igendana na wo. Mu myumvire ye, umuntu wasigaga abandi akabiyufura vuba ntiyari akwiriye kugira umwanya wo gufatanya n'abandi mur'urwo rugamba rwo kurwana n'imbaraga za sekibi.

Barinabasi ntiyabyemeye. Yabonye ubushobozi muri Mariko ntiyifuza kureka uwo musore ngo ave mu murimo. Habaho impaka ndende hagati ya Pawulo na Barinabasi zerekeranye na Yohana Mariko ku buryo baje gutandukana. Pawulo ahitamo kujyana na Silasi, Barinabasi ajyana Mariko. Ibyakozwe n'Intumwa ntihasobanura impamvu yatumye Barinaba ahitamo kujyana na Mariko. Mu kuri, uyu murongo ni ho hantu hanyuma hagaragaza aba bagabo bombi mu Byakozwe n'Intumwa. Ariko igitangaje, aha siho hanyuma havugwamo Mariko mu Isezerano Rishya.

`Soma Abakolosayi 4:10, 2 Timoteyo 4:11, Filemoni 24, n'urwa 1 Petero 5:13. Ni ibiki bindi bivugwa mur'iyi mirongo byerekeranye no kongera guhaguruka kwa Mariko?`

Bigaragarako har'impinduka itangaje yabaye muri Mariko. Mur'iyi mirongo, Pawulo avuga akamaro Mariko amufitiye akanakagirira n'umurimo. Pawulo amufata nk'umwe muri bagenzi be mu murimo maze agasaba Timoteyo kumuzana bari kumwe. Urwa mbere rwa Petero naho herekana ko Petero na we yagiranye umubano ukomeye na Mariko. Ibi bitabo bya Pawulo na Petero bigomba kuba byaranditswe ahagana mu myaka ibanza ya za 60 A.D., nyuma y'ibyabaye mu myaka 15-20 bivugwa mu Byakozwe n'Intumwa 15. Nta gushidikanya nyuma yo gutsindwa kwe Mariko yarazanzamutse maze arahaguruka, bitewe rwose n'icyizere mubyara we Barinabasi yamugaragarije.

`Zirikana igihe wowe cyangwa incuti yawe watsinzwe ukaza guhabwa amahirwe ya kabiri. Ni buryo ki ibyo bintu byaguhinduye hamwe n'abagufashije? Ni gute byahinduye umurimo ukorera abandi?`