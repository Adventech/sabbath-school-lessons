---
title:  Ibindi byo Kwiga No Kuzirakanwa
date:   05/07/2024
---

Soma igitabo cya Ellen G. White cyitwa Uwifuzwa Ibihe Byose, igice cya 10 cyitwa "Ijwi Rirangururira mu Butayu", n'igitabo cyitwa Ibyakozwe n'Intumwa, igice cya 17 cyitwa "Integuza z'Ubutumwa Bwiza."

Biratangaje kubona ukuntu ubutumwa bwa marayika wa mbere dusanga mu gitabo cy'Ibyahishuwe 14:6, 7 buhuza neza n'amagambo yo mu butumwa bwiza bwa Yesu uko bwanditswe muri Mariko 1:15.

Marayika wa mbere ageza ubutumwa bwiza bw'iteka ryose ku batuye isi mu minsi y'imperuka kugira ngo abategurize Kugaruka kwa Yesu. Kimwe n'ubutumwa bwa Yesu, ubutumwa bwiza bwa marayika buvugwa mu minsi y'imperuka bugizwe na bwo n'ibintu bitatu nk'uko biboneka mu mbonerahamwe ikurikira:

| Mariko 1 | Umugabane | Ibyahishuwe 14 |
|---|---|---|
| Igihe Cyasohoye (Daniyeli 9) | Igihe cya Gihanuzi | Igihe cy'Urubanza (Daniyeli 7, 8) |
| Ubwami Buregereje | Isezerano ry'Imana | Ubutumwa Bwiza bw'Iteka Ryose |
| Mwihane, Mwizere | Guhamagarirwa Kuyoboka Kristo | Mwubahe, Muhimbaze, Muramye Imana |

Ubutumwa bwa marayika wa mbere bumenyesha abantu ko urubanza kagenzuzi rutangiye, nk'uko bwahanuwe mu buhanuzi bw'iminsi 2,300 bwo muri Daniyeli 8:14, kandi rwatangiye mu mwaka wa 1844. Urubanza ruzanira ubwami bw'Imana ubwoko bwayo bwatotejwe (Daniyeli 7:22). Irarika rya marayika wa mbere risaba kubaha, guhimbaza no kuramya Imana ni irarika rigamije guhamagarira abantu kuba abayoboke ba Kristo, rigomba kugezwa ku batuye isi mu minsi iheruka, mu gihe ububasha bw'inyamaswa ivugwa mu Ibyahishuwe 13 buhatira abantu kubaha, guhimbaza no kuramya igishushanyo cyangwa ikigirwamana.

Nk'uko ubutumwa bwa Yesu bwo muri Mariko 1 ari isanga n'ingoyi n'ubuhanuzi bwo muri Daniyeli mu ntangiriro yo kwamamaza ubutumwa bwiza, niko n'ubutumwa bwa marayika wa mbere ari isanga n'ingoyi n'ubuhanuzi bwa Daniyeli mu gihe cy'iherezo ry'amateka y'isi.

**IBIBAZO:**

`Gereranya kandi werekane n'itandukaniro hagati ya Yohana Umubatiza na Yesu nk'uko tubisoma muri Mariko 1:1-13. Ni ayahe masomo adasanzwe wigiramo y'ukuntu bombi bagaragazwa?`

`Ibande ku busobanuro bw'umubatizo. Soma Abaroma 6:1-4 na Yohana 3:1-8, maze ugereranye amasomo yombi n'umubatizo wa Yesu uvugwa muri Mariko 1:9-13. Ni ayahe masano hamwe n'itandukaniro uhabona? Ni buryo ki ibi bigufasha gusobanukirwa neza n'ubusobanuro bw'umubatizo?`

`Gereranya kandi werekane n'itandukaniro hagati y'ibivugwa mu butumwa bwa Yesu bwo muri Mariko 1:14, 15 hamwe n'ibivugwa mu butumwa bwa marayika wa mbere bwo mu Ibyahishuwe 14:6, 7. Ni buryo ki gusobanukirwa n'ubu butumwa bigufasha kurushaho kubona neza umurimo wawe mur'iki gihe?`