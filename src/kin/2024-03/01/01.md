---
title:  Itangiriro Ry'Ubutumwa Bwiza
date:   29/06/2024
---

### Aho icyigisho cy'iki cyumweru gishingiye
Ibyakozwe n'Intumwa 13:1-5, 13; Ibyakozwe n'Intumwa 15:36-39; Mariko 1:1-15; Yesaya 40:3; Daniyeli 9:24-27.

> <p>Icyo kwibukwa:</P>
> "Yohana amaze gufungwa, Yesu ajya muri Galileya yamamaza Ubutumwa bwiza bw'Imana agira ati, 'Igihe kirageze, ubwami bw'Imana buregereje. Nimwihane maze mwemere Ubutumwa bwiza" (Mariko 1:14, 15).

Ninde wanditse Ubutumwa bwiza bwa Mariko, kandi bwandikiwe iki? Nta Butumwa bwiza bugaragaza izina ry'umwanditsi. Uwenda kugaragazwa cyane ni Yohana, uvugwa nk'umwigishwa wakundwaga (Yohana 21:20, 24). Nyamara, kuva mu bihe bya mbere, buri Butumwa bwiza bwemewe mu bitabo bigize Bibiliya bwagiye busanishwa n'intumwa (Matayo, Yohana) cyangwa bugasanishwa n'uwagendanaga n'intumwa. Urugero, Ubutumwa bwiza bwanditswe na Luka busanishwa n'intumwa Pawulo (soma Abakolosayi 4:14, 2 Timoteyo 4:11, Filemoni 1:24). Ubutumwa bwiza bwanditswe na Mariko buhuzwa n'intumwa Petero (soma 1 Petero 5:13).

Nubwo umwanditsi w'Ubutumwa Bwiza bwa Mariko atigeze agaragaza izina rye mu nyandiko, amateka y'itorero rya mbere yerekana ko umwanditsi w'Ubutumwa bwiza bwa Mariko ari Yohana Mariko, wa wundi wajyaga agendana na Pawulo na Barinaba (Ibyakozwe n'Intumwa 13:2, 5) nyuma akaba umufasha wa Petero (1 Petero 5:13).

Muri iki cyumweru, ikintu cya mbere tuzigira kuri Mariko dusanga mu Byanditswe Byera, ni ugutsindwa kwe kwa mbere no kongera guhaguruka. Hanyuma dukomeze icyigisho cyacu tureba umugabane w'intangiriro y'igitabo cya Mariko, tugamije kureba aho inkuru ituganisha kandi tukongera gusubiza amaso inyuma tureba impamvu yatumye uyu mubwirizabutumwa wabanje gutsindwa hanyuma agahaguruka yaba yaranditse aya magambo.