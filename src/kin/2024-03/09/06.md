---
title:  Itegeko Rirusha Ayandi Gukomera
date:   29/08/2024
---

`Soma Mariko 12:28-34.Ni ikihe kibazo umwanditsi yabajije Yesu, kandi ni ibihe bisubizo bibiri Yesu yamuhaye?`

Mu butumwa bwiza bwandintswe na Mariko, kuri iyi ngingo, abenshi mu bayobozi b'idini, uretse bake gusa, barwanyaga Yesu. Ibi ni ukuri kwihariye i Yerusalemu, aho abayobozi b'idini bamurwanyije ku birebana no kuramya mu rusengero - ari byo zingiro ry'idini ya Kiyahudi. Bityo, kuba uyu mwanditsi yaremeye gutega amatwi impaka zari hagati ya Yesu n'abayobozi b'idini kandi akemera igisubizo cya Yesu, bigaragaza ubunyangamugayo ndetse n'umwete yari afite atitaye ku rwango abantu bangaga Yesu. Byari byoroshye ko umuntu yihagararira gusa, maze agatega amatwi impaka zari hagati ya Yesu n'abayobozi b'idini kabone nubwo uwo muntu yari kuba afitiye Yesu impuhwe. Ariko uyu mugabo ntabwo ariko yabigenje.

Umwanditsi yagize amatsiko mu by'iyobokamana ubwo yabazaga itegeko riruta ayandi. Yesu yamusubije afite kwiyoroshya kandi mu buryo bwumvikana, asubiramo amagambo y'urufatiro rwo kumvira Imana no kwizera y'idini ya Kiyahudi (Shema) dusanga mu Gutegeka kwa Kabiri 6:4, 5. Yesu yavuze ko itegeko riruta ayandi ari ugukunda Imana n'umutima wawe wose, n'ubugingo bwawe bwose, n'ubwenge bwawe bwose n'imbaraga zawe zose n'impagarike yawe yose. Yesu yahaye uwo mwanditsi inyongezo amubwira itegeko rya kabiri mu mategeko aruta ayandi, yongera kuvuga amagambo aboneka mu Isezerano rya kera, aya magambo aboneka mu gitabo cy 'Abalewi 19:18, avuga ibyo gukunda mugenzi wawe nk'uko wikunda.

Rimwe na rimwe abantu bibaza uburyo bishoboka ko umuntu yahatirwa gukunda. Imiterere y'umuco iri tegeko ryo mu Gutegeka kwa Kabiri ryatangiwemo udufasha gusobanukirwa. Iyi mvugo yakomotse ku masezerano y'impande zombi, kandi ijambo rihagarariye "urukundo" rigaragaza kuba indahemuka ku byo amasezerano asaba, ukabikurikiza ukiranutse. Bityo, mu gihe bidakuyeho urukundo ruri hagati y'impande zitandukanye, rwibanda cyane ku bikorwa bigaragaza ubwo budahemuka.

Uyu mwanditsi yari inyangamugayo kandi yabonaga ubusobanuro ndetse no kwiyoroshya byari mu gisubizo cya Yesu. Umuntu ashobora gutekereza uburakari abandi bayobozi b'idini bagize kubera ko umwanditsi yari yemeje ko igisubizo cya Yesu gikwiriye, ikintu kitagombaga gukorwa n'umuntu uwo ari we wese. Yesu na we yemeje ko uyu mwanditsi avuze ukuri, avuga ko atari kure y'ubwami bw'Imana. Kutaba kure ntabwo bisobanuye ko yari aburimo. Icyo umwanditsi yari agikeneye kwari ukumenya uwo Yesu yari we no kumukurikira, intambwe yagombaga gutera mu rugendo rwo kwizera.

`Ni mu buhe buryo twiga gukunda Imana na bagenzi bacu nk'uko twikunda? Kubera iki umusaraba ari urufunguzo rwo gukurikiza aya mategeko?`