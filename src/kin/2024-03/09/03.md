---
title:  Igiti Cyavumwe N'Urusengero Rwahumanuwe
date:   26/08/2024
---

`Soma Mariko 11:12-26. Ni ubuhe busobanuro bw'ibikorwa bigaragazwa ahangaha ?`

Mu gitondo, ubwo bari bavuye i Betaniya, nko mu birometero bitatu birengaho gato uvuye i Yerusalemu, Yesu yumvise ashonje. Ubwo yabonaga igiti cy'umutini arebeye ku mababi, yaracyegereye kugira ngo ahari abashe gusoroma imbuto zeze mbere. Iki gikorwa ntabwo cyashoboraga gufatwa nko kwiba, kubera ko mu mategeko yo mu Isezerano rya Kera, umuntu yashoboraga kurya ibyokurya byo mu murima w'umuturanyi cyangwa imbuto zo mu busitani kugira ngo yice isari (Abalewi 19:9, Abalewi 23:22, Gutegeka kwa kabiri 23:25). Ariko nta mbuto yakibonyemo; ni yo mpamvu yabwiye icyo giti ati, « Umuntu ntakarye ku mbuto zawe iteka ryose » (Mariko 11:14). Icyo cyari igikorwa kidasanzwe kuri Yesu, ariko icyakurikiyeho kirushaho gutangaza.

Ibyakurikiyeho byabereye mu Rugo rw'Urusengero rwagenewe Abanyamahanga (igice cy'urusengero cyagenewe Abanyamahanga) aho abantu bagurishirizaga ibitambo (byari bimaze igihe gito bitangijwe n'umutambyi mukuru witwaga Kayafa).Yesu yirukanye abagurisha abasohora mu bikari [by'urusengero] kugira ngo kuramya gutuje kongere kugaruke. Igikorwa cye cyateje uburakari abashinzwe imirimo yo mu rusengero.

Yesu ahuza ibyo bitekerezo bibiri byo mu Isezerano rya Kera bimeze nko gucyaha yihanukiriye ubucuruzi butejejwe. Yashimangiye yuko urusengero rugomba kuba inzu yo gusengerwamo n'abantu bose (Yesaya 56:7), harimo n'abanyamahanga. Maze avuga ko abayobozi bahinduye urusengero isenga ry'abambuzi (Yeremiya 7:11). Maze bugorobye, Yesu asohoka muri uwo murwa ari kumwe n'abigishwa be (Mariko 11:19).

Mu gitondo cyakurikiyeho, ubwo bari basubiye mu murwa (soma Mariko 11:20-26), abigishwa batangajwe no kubona cya giti cy'umutini cyumye uhereye mu mizi. Yesu asobanura ibyari byabaye, yatanze icyigisho cyerekeranye no gusenga ndetse no kubabarira. Mbese ibi byose bisobanuye iki?

Ibyo bitekerezo byombi biri mu cyiciro cya kane cy'inkuru zikubiye mu zindi ziboneka muri Mariko (soma icyigisho cya 3). Muri ibyo bitekerezo, havugwamo abantu babiri bagiye babangikanye bakora ibikorwa bitandukanye cyangwa abantu batandukanye bakora ibikorwa bibangikanye. Muri iyi nkuru, igiti cy'umutini ndetse n'urusengero birabangikanye. Yesu yavumye igiti ariko yeza urusengero, ibi bikorwa birahabanye. Ariko abayobozi b'idini barimo bacura umugambi mubisha wo kwica Yesu, kandi icyo gikorwa cyajyaga kuzaba gisobanuye iherezo ry'akamaro k'imirimo yakorerwaga mu rusengero, yaje gusohorezwa muri Yesu.

`Ni ibihe bintu mu mibereho yawe ushaka ko Yesu yeza? Mbese ibyo byakorwa bite?`