---
title:  Kwinjira nk'Umuneshi
date:   25/08/2024
---

`Soma Mariko 11:1-11 na Zekariya 9:9, 10. Ni iki kirimo kuba hano ?`

Kimwe cya kabiri cy'iyi nkuru kivuga uburyo Yesu yohereje babiri mu bigishwa be ngo bajye kumuzanira icyana cy'indogobe kugira ngo acyicareho yinjira muri Yerusalemu. Kubera iki iyi nkuru yamaze igihe kirekire cyane?

Igisubizo cy'iki kibazo gikubiyemo ibisubizo bibiri. Icya mbere, bigaragaza imbaraga za Yesu za Gihanuzi, bigashimangira icyubahiro cyo kuza kwe kandi bigahuza n'ubushake bw'Imana. Icya kabiri, iki gitekerezo gifitanye isano n'icyo dusanga muri Zekariya 9 :9,10, kivuga umwami nk'uwinjira muri Yerusalemu yicaye ku cyana cy'indogobe. Bitwibutsa ukwinjira muri Yerusakemu kwa Salomo yicaye ku ndogobe (1Abami 1 :32-48), ubwo Adoniya yageragezaga kwigarurira intebe y'ubwami, maze Dawidi agategeka ko Salomo ahita yimikwa ako kanya.

"Imyaka magana atanu mbere yo kuvuka kwa Kristo, umuhanuzi Zekariya yavuze ibyo kuza k'Umwami wa Isirayeli. Igihe cyari kigeze ko ubwo buhanuzi busohora. Uwari umaze igihe kirekire atemera icyubahiro cya cyami, noneho yaje i Yerusalemu nk'umuragwa wasezeranywe w'intebe ya cyami ya Dawidi." - Ellen G. White, _Uwifuzwa Ibihe Byose_, p. 445.

Yerusalemu iherereye mu gace k'imisozi, ku butumburuke bugera kuri metero 740. Mu gihe cya Yesu, Yerusalemu yari ituwe n'abaturage bari hagati ya 40,000 na 50,000, ariko abaturage barushagaho kwiyongera mu gihe cya Pasika. Uyu mujyi wari ufite ubuso bugera kuri m² 1,011,714, ariko urusengero rwari rwubatswe ku buso bwa m² 149,734. Ubwiza bw'urwo rusengero bwagaragariraga buri wese muri uwo mujyi.

Yesu yinjiye muri uwo mujyi aturutse iburasurazuba, amanuka umusozi wa Elayono maze yinjirira mu marembo y'Izahabu agera ku Musozi wubatseho Urusengero. Abantu batuye uwo mujyi bose batangajwe no kwinjira kwe, buri wese yasobanukiwe n'icyo kimenyetso. Abantu bari bamushagaye bararirimbye bati, "Hozana", ijambo ryasobanuraga ngo "kiza ubu," ariko ryaje gusobanura ngo « Imana ishimwe».

Igihe cyo kubika ibanga, Yesu yari yarakomeje gusaba mu mugabane munini wa Mariko, cyari cyarangiye. Ubu noneho Yesu yinjiye muri Yerusalemu ku mugaragaro akoresheje ikimenyetso cya cyami cyari kizwi cyane [kugendera ku ndogobe]. Yinjiye mu rusengero, ariko kuko bwari bugorobye, yararanganyije amaso hirya no hino mu rusengero maze ajyana n'abigishwa 12 i Betaniya. Ibyajyaga guteza imvururu cyangwa ukwigomeka byaje kurangizwa no kugenda kwe. Ariko ku munsi wakurikiyeho, ibintu byahiduye isura.

`Igitekerezo cyo kugendera ku ndogobe cyibutsa igitekerezo cyo kwicisha bugufi. Kuki ibyo ari umuco w'ingenzi, by'umihariko ku Bakristo? Mu cyerekezo cy'umusaraba, ni iki dukwiriye kwishimira?`