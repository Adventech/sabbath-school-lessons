---
title:  Amakimbirane Yabereye I Yerusalemu
date:   24/08/2024
---

### Aho icyigisho cy'iki cyumweru gishingiye
Mariko 11; 1 Abami 1:32-48; Zekariya 9:9, 10; Yesaya 56:7; Yeremiya 7:11; Mariko 12:1-34.

> <p>Icyo kwibukwa:</P>
> "Kandi nimuhagarara musenga hakaba hari umutu wabagiriye nabi, mumubabarire kugira ngo So wo mu ijuru na We abababarire ibyaha byanyu" (Mariko 11:25).

Urukurikirane rw'amakimbirane y'uburyo butanu yabaye hagati ya Yesu n'abayobozi b'idini ruboneka muri Mariko igice cya 2 n'igice cya 3 (soma icyigisho cya 3). Mu cyigisho cy'iki cyumweru, ubwo Yesu yageraga i Yerusalemu, yagiranye amakimbirane n'abayobozi b'idini inshuro esheshatu. Ayo makimbirane y'uburyo butandukanye ameze nk'itangiriro ndetse n'iherezo ry'umurimo We wa hano ku isi. Buri bwoko bw'amakimbirane burebana n'ibibazo bikomeye bigaragara mu mibereho ya Gikristo. Amabwiriza ya Yesu, ndetse no muri ibyo bihe by'amakimbirane, afasha abizera guhangana n'ibibazo birebana no kwizera ndetse n'ibibazo byo mu buzima bwa buri munsi.

Abayobozi b'idini baje bafite umugambi wo guhangana na Yesu, kumugusha mu mutego ndetse no kumutsinda, ariko ntabwo bigeze bagera kuri uwo mugambi. Umugabane w'icyigisho cy'iki cyumweru uzaba ukubiyemo ubusesenguzi bw'icyatumye abantu barwanya Imana ndetse n'icyo Abakristo bashobora gukora kugira ngo bakureho urwikekwe kandi bavugane n'imitima y'abantu baninira irarika rya Mwuka Wera.

Muri Mariko 11, hagaragaza ko umurimo wa Yesu wakorewe muri Yerusalemu mu gihe cya Pasika (Werurwe-Mata). Muri Mariko 11-16 hakubiyemo ibyabaye mu cyumweru kimwe kirengaho hato; igihe cy'iyi nkuru cyagiye buhoro cyane mu buryo bugaragara. Ibice 10 bibanza bikubiyemo ibyabaye mu gihe kijya kungana n'imyaka itatu n'igice. Uku kugenda buhoro kugaragaza akamaro k'ibyo bikorwa biheruka.