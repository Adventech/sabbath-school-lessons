---
title:  Ibindi byo Kwiga No Kuzirakanwa
date:   30/08/2024
---

Soma igitabo cyanditswe na Ellen G. White cyitwa "_Uwifuzwa Ibihe Byose_," ingingo ivuga iby' "Ubwoko Bwaciriweho Iteka", "Urusegero Rwongera Kwezwa" ndetse n "Imitekerereze Ihabanye", pp. 453-476.

"Igikorwa cya Kristo cyo kuvuma igiti cyari cyararemwe n'imbaraga ye, ni umuburo ukomeye ku matorero yose ndetse no ku Bakristo bose. Nta muntu n'umwe ushobora gukurikiza amategeko y'Imana atagira icyo ageza ku bandi. Nyamara hari benshi batagaragaza imibereho ya Kristo irangwa n'impuhwe no kutikanyiza. Abantu bamwe bibwira ko ari Abakristo b'intangarugero ntibasobanukiwe n'ibigize umurimo w'Imana. Bagena imigambi ndetse bakayiga neza bagamije kwinezeza. Ibyo bakora byose bishingiye ku narijye. Baha igihe agaciro, iyo gishobora gutuma bagira ibyo bigwizaho. Mu mibereho yabo yose, ibyo ni byo bahora bahugiyemo. Nta wundi bagira icyo bakorera uretse bo ubwabo. Imana yarabaremye kugira ngo babe mu isi aho bagomba gukorera umurimo utarangwa n'inarijye. Imana yarabaremye kugira ngo bafashe bagenzi babo mu buryo bushobotse bwose. Nyamara bafite inarijye ikabije ku buryo badashobora kugira ikindi bitaho. Ntaho bahurira n'abandi bantu. Abantu babaho batyo mu kwihugiraho bameze nk'igiti cy'umutini, cyagaragaraga ko gishobora kuba gifite imbuto nyamara ntazo. Bubahiriza imihango yo gusenga, ariko nta kwicuza cyangwa kwizera bagira. Bubaha amategeko y'Imana mu magambo, nyamara nta kuyumvira kubarangwamo. Baravuga gusa ntibagire icyo bakora. Mu iteka ryaciriwe igiti cy'umutini, Kristo agaragaza neza uburyo uku kwigaragaza uko umuntu atari ari bibi mu maso ye. Agaragaza ko umunyabyaha utiyoberanya aruta uwiyitirira ko akorera Imana, nyamara ntiyere imbuto ziyihesha ikuzo" Ellen G. White, _Uwifuzwa Ibihe Byose_, p. 456.

 **IBIBAZO:**

`Tekereza ku busobanuro bw'igikora Yesu yakoze cyo kweza urusemgero. Ni mu buhe buryo iryo hame rikwiriye gukurikizwa mu itorero ryacu uyu munsi? Ni mu buhe buryo igikorwa nk'icyo cyakorwa?`

`Mu Butumwa bwiza bwose, inshuro nyinshi, Yesu agenda agaruka ku Byanditswe Byera ndetse n'uburyo bikwiriye gusohora. Ibi bitubwira iki cyerekeranye n'ubuyo Ibyanditswe Byera ari ingenzi mu mibereho yo kwizera? Kuki dukwiriye kugendera kure igitekerezo cyo gutesha agaciro ububasha bw'Ibyanditswe Byera, by'umwihariko igitekerezo kivuga ko Ibyanditswe Byera ari ibitekerezo by'abantu gusa byerekeye Imana, icyo Imana iri cyo, ndetse n'uburyo ikora?`

`Ni irihe tandukaniro nyaryo riri hagati y'itorero na Leta? Ni mu buhe buryo inyigisho za Yesu zo muri Mariko 12:13-17 ziyobora iki kiganiro?`

`Reba amasomo avuga iby'umuzuko. Ni ukubera iki iri hame ari izingiro ryo kwizera kwacu, by'umwihariko, tuzirikana uko abapfuye bamera?`