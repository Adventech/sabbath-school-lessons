---
title:  Ninde Waguhaye Ubutware Bwo Gukora Ibyo?
date:   27/08/2024
---

`Soma Mariko 11:27-33. Ni ikihe kibazo abayobozi b'idini babajije Yesu, kandi Yesu yabasubije mu buhe buryo?`

Umunsi wakurikiye nyuma yuko Yesu yejeje urusengero, abayobozi b'idini bamusanze mu rusengero, bamubaza ubutware bwamuteye gukora ibyo. Ntabwo bashakaga kumenya ukuri ahubwo bashakaga kumugusha mu mutego. Iyo avuga ko ubutware bwe bwakomotse ku Mana, bajyaga kubihakana bavuga ko umubaji woroheje adashobora kugira ubwo butware. Iyo yemera ko ubutware bwe bwakomotse ku muntu, bari kumwirukana bakamufata nk'uwasaze.

Ariko Yesu yabonye umutego bashaka kumutega maze avuga ko aza kubasubiza ikibazo bamubajije na bo nibamara kumusubiza ikibazo yari agiye kubabaza. Yababajije niba kubatiza kwa Yohana umubatiza kwaravuye mu ijuru cyangwa niba kwaravuye mu bantu.

Ako kanya, abayobozi b'idini bahise babona ko ari bo baguye mu mutego. Iyo baza kuvuga ko kwavuye mu ijuru, Yesu yajyaga kubababaza ati, 'Kuki mutamwemeye'. Iyo baza kuvuga ko kwavuye mu bantu, abantu bajyaga kubatera amabuye. Maze, barabeshya bavuga ko batabizi. Ibi byahaye Yesu amahirwe yo kwanga kubasubiza ikibazo bari bamubajije.

`Soma Mariko 12:1-12.Ni iki Yasu yakurikijeho amaze kwanga kubasubiza, kandi byagize iyihe ngaruka?`

Yesu yabaciriye umugani werekeranye n'uruzabibu, nyir'uruzabibu, ndetse n'abahinzi nyir'uruzabibu yatije umurima we. Igitekerezo Yesu avuga gifitanye isano ikomeye n'umugani w'uruzabibu uboneka muri Yesaya 5, aho Imana irega Isirayeli kutayibera indahemuka. Buri wese yashoboraga kumva icyo iyo migani ihuriyeho, by'umihariko abayobozi b'idini.

Igitekerezo gikomeza mu buryo budasanzwe ubwo abahinzi bangaga guha nyir'umurima ku mbuto z'uwo murima. Ahubwo bafata nabi kandi bica abagaragu be. Amaherezo, nyir'umurima yohereje umuhungu we yakundaga cyane, uwo yetekerezaga ko abo bahinzi bazubaha. Ariko si ko byagenze. Abo bahinzi batekereje ko nibica uwo mwana, uruzabibu ruzaba urwabo. Gutekereza nabi kwabo guteye ubwoba kandi bari bakwiriye kugerwaho n'urubanza.

Muri iki gitekerezo, Yesu yashakaga guha abayobozi b'idini umuburo w'aho intambwe zabo zari zerekeje.Turebeye muri uyu mujyo, umugani we ni umuburo wuje urukundo. Amazi yabaga atararenga inkombe kuri bo kuburyo badashobora guhinduka no kwirinda kugerwaho n'urubanza. Bamwe bajyaga kwihana, bagahinduka, kandi bakakira Yesu, ariko abandi bajyaga gukomeza kwinangira imitima.