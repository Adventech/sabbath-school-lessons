---
title:  Inshingano Zo Ku Isi N'Umusaruro W'Ijuru
date:   28/08/2024
---

`Soma Mariko 12:13-27. Ni ibiki bibera aha ngaha, kandi ni ukuhe kuri Yesu yigisha?`

Abayobozi b'idini bashakaga kugenza Yesu kugira ngo babone icyo bamurega, haba ku mutware w'Abaroma cyangwa ku bantu. Muri uru rugamba, ikibazo cyari cyerekeranye no gutanga imisoro. Icyo gihe n'aho hantu, kwanga gutanga imisoro byashoboraga gufatwa nko kwigomeka ku butegetsi bw'Abaroma, kandi bikaba byarafatwaga nk'icyaha gikomeye.

Igisubizo Yesu yatanze cyo guha Kayisari ibya Kayisari no guha Imana iby'Imana cyatumye atagwa mu mutego kandi nanone gitanga isomo rikomeye ryerekeranye n'inshingano abizera bafite ku butegetsi. "Yafashe mu kiganza cye igiceri cyakoreshwaga n'ingoma y'Abaroma, cyari kiriho izina n'ishusho ya Kayisari (umwami w'i Roma), maze avuga ko ubwo bari barinzwe n'ubutegetsi bw'Abaroma, bagombaga guha ubwo butegetsi ibyo bwabasabaga byo kubushyigikira mu gihe ibyo bitari bihabanye n'inshingano bahawe y'Imana. Kandi n'ubwo bumviraga amategeko y'igihugu, mu gihe cyose bagombaga kubera Imana indahemuka bakayigira nyambere." Ellen G. White, _Uwifuzwa Ibihe Byose_, p. 471.

Icyakurikiyeho ni ikibazo kirebana n'umuzuko w'abapfuye. Abasadukayo ryari itsida ry'abatambyi bemeraga gusa ko ibitabo bitanu bya Mose ari byo Byanditswe Byera byonyine. Ntabwo bizeraga ko hazabaho umuzuko w'abapfuye. Ikibazo babajije Yesu cyari kirimo uburyarya. Icyo kibazo cyavugwagamo abavandimwe barindwi n'umugore umwe. Hakurikijwe amategeko ya Mose, iyo umugabo yapfaga adasize umwana w'umuhungu, umuvandimwe we yagombaga gucyura uwo mupfakazi, maze abana bavutse bakaba abana b'umugabo wapfuye mu buryo bwemewe n'amategeko (Gutegeka kwa Kabiri 25:5-10).

Kubera yuko bashakaga gutesha agaciro inyigisho y'umuzuko, Abasadukayo bashatse guteza urujijo, babaza Yesu uzaba nyiri uwo mugore ku munsi w'umuzuko. Yesu yagize icyo avuga ku gitekerezo cyabo mu ntambwe ebyiri, yifashishije Ibyanditswe ndetse n'imbaraga z'Imana. Ubwa mbere, yasobanuye imbaraga z'Imana mu muzuko kandi yerekana ko mu ijuru hatazabaho kurongora. Maze ashyigikira ihame ry'umuzuko akoresheje Kuva 3:1-22, aho Imana igaragaza yuko ari Imana ya Aburahamu, ya Isaka na Yakobo. Yesu yavuze ko ibyo bisobanuye ko bazazurwa; ntabwo bazaheranwa n'urupfu niba Imana ari Imana ya Aburahamu, na Isaka na Yakobo, kandi icyo gihe baramaze gupfa.

`Mbese hagize umuntu ukubaza ati 'Mbese uzi imbaraga z'Imana?'Wamusubiza iki kandi kuki?`