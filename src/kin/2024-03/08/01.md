---
title:  "Kwigisha Abigishwa: Umugabane wa II"
date:   17/08/2024
---

### Aho icyigisho cy'iki cyumweru gishingiye
Mariko 10; Itangiriro 1:27; Itangiriro 2:24; Abagalatiya 4:1, 2; Abaroma 6:1-11; Yesaya 11:1-16.

> <p>Icyo kwibukwa:</P>
> "Kuko Umwana w'umuntu ataje gukorerwa, ahubwo yaje gukorera abandi, no gutangira ubugingo bwe kuba incungu ya benshi" (Mariko 10:45).

Icyigisho cy'iki cyumweru kizibanda muri Mariko 10, cyuzuza umugabane w'ingenzi aho Yesu yigishaga abigishwa be ibijyanye no kwitegura umusaraba. Hafi y'icyakabiri cy'icyo gice havuga ku bigishwa ba Yesu ubwabo, maze ahasigaye hakibanda ku bibazo by'ingenzi bijyanye no guhindura abantu abigishwa ariko bikaba byaravuzwe mu ndorerwamo z'abandi bagize amahirwe yo guhura na Yesu. Abafarisayo baraje bajya impaka na We ku kibazo cyo gutandukana kw'abashakanye. Ababyeyi bazaniye Yesu abana ngo abahe umugisha. Umusore w'umutunzi yabajije Yesu ibijyanye n'ubugingo buhoraho, kandi impumyi yasabye Yesu guhumuka.

Icyo gice cyo mu butumwa bwiza bwanditswe na Mariko kirimo inyigisho z'ingirakamaro zerekeranye n'icyo gukurikira Yesu bivuze, n'icyo kubaho kwazo bivuze ubu, no mu gihe kizaza: havugwa ku gushakana k'umugabo n'umugore, kubyara abana, n'ibijyane n'ubutunzi, n'ingororano ndetse n'ikiguzi cyo kumukurikira. Icyashoje ibyo byose ni ugukira k'umuntu wa kabiri w'impumyi uvugwa muri Mariko 10:46-52, bigereranye n'ibivugwa muri Mariko 8:22-26, ari byo bishyira umusozo ku bivugwa mu mugabane wa kabiri (Mariko 8:22-10:52) n'ubusobanuro bwiza buvuga ku cyo gukurikira Yesu bisaba n'aho bigeza umuntu.

Twese hamwe, ibi byigisho bitegurira umuyoboke wa Yesu yaba umwigishwa wo mu myaka 2000 ishize cyangwa uwo muri iki kinyejana cya makumyabiri na kimwe ku nzitizi abari mu murimo wo guhindura abantu abigishwa bahura na zo.