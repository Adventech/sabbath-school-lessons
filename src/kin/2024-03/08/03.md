---
title:  Yesu n'Abana
date:   19/08/2024
---

`Soma muri Mariko 10:1-12, hamwe no mu Itangiriro 2:24. Ni uwuhe mutego wari uhishe mu kibazo Abafarisayo babajije Yesu ku bijyanye no gusenda abagore, kandi ni ayahe masomo yabigishije ahereye ahongaho?`

Muri iki gitekerezo, Afarisayo babajije Yesu niba byemewe n'amategeko ko umugabo asenda umugore we. Mu Bafarisayo, gusenda umugore byari byemewe n'amategeko. Ikibazo cyari icyo yaba amuhoye. Ishuri ryigisha amategeko ry'Abafarisayo ryitiriwe Shammai ryatsimbararaga ku mategeko, ryemeraga ko impamvu yatuma umugore asendwa n'umugabo we zaba zirimo: ubugumba/kutabyara, kutita ku bintu byo mu rugo, kutita ku mugabo, cyangwa kutaba indahemuka ku mugabo we/kumuca inyuma. Na ho ishuri ryigishaga amategeko ryitiriwe Hillel ryo ryaroroshyaga, rikemerera umugabo gusenda umugore we ku mpamvu iyo ari yo yose, nubwo uburyo byanyuragamo kugira ngo umugabo ahabwe ubwo burenganzira bwari bugoranye, ibyo bigafasha kugabanya umuvuduko w'ibyo bintu.

Kuby'iyo mpamvu rero, byasaga n'ibidasanzwe kubaza Yesu ikibazo nk'icyo, niba byemewe n'amategeko. Kwihisha inyuma y'icyo kibazo wari umutego wo gushyira Yesu mu kaga ko guhangana na Herode Antipasi, umutware wo mu karere ko mu burasirazura bwa Yorodani, aho Yesu yabaga muri icyo gihe. Antipasi yari yarasenze umugore we acyura Herodiya, umugore w'umuvandimwe we. Herode yari yaracishije Yohana Umubatiza umutwe amuhora ko yamucyashye amubuza gukora igikorwa kigayitse cyo gucyura umugore w'umuvandimwe we (soma muri Matayo 14:1-12).

Yesu yasubije ibibazo byabo akoresheje kubabaza ikibazo, abaza Abafarisayo icyo amategeko ya Mose avuga kuri iyo ngingo. Isomo Abafarisayo bifashishije bamusubiza riri mu Gutegeka kwa Kabiri 24:1-4, ahasobanura gushaka undi mugore hanyuma yo kwirukana uwa mbere. Abisirayeli bo mu gihe cya Mose bari bafite iyo ngeso yo kwirukana abagore babo. Ingingo y'itegeko ivugwa mu gitabo cyo Gutegeka kwa Kabiri 24 yari yarashyiriweho kurengera abagore bahohoterwaga kubera amategeko. Ariko mu gihe cya Yesu iryo tegeko ryahinduwe n'ishuri ryigisha amategeko ryitiriwe Hillel mu buryo bwo kuryoroshya kugira ngo byorohere abashaka gusenda abagore babo ku mpamvu iyo ari yo yose. Ku bw'ibyo rero, itegeko ryari ryarashyiriweho kurengera umugore ryakoreshejwe mu buryo bwo kumwikiza bitagoranye.

Mu mwanya wo kujya impaka ku itegeko ryo mu gitabo cyo Gutegeka kwa Kabiri 24, Yesu yasubiye ku itegeko rya mbere ryatanzwe n'Imana rirebana n'abashakanye, riboneka mu Itangiriro 1 ni 2. Yifashishije aya magambo yo mu Itangirio 1:27 : 'Imana irema umuntu, ngo agire ishusho yayo; afite ishusho y'Imana ni ko yamuremye; umugabo n'umugore ni ko yabaremye" (Itangiriro 1:27). Yahuje uko kuri n'amagambo yo mu Itangiriro 2:24, ko umugabo azasiga ababyeyi be akabana n'umugore we, maze bombi bakaba umubiri umwe. Ubwo buryo bwo kuba umwe bwahindutse ishingiro ry'ibyo Yesu ahamya bijyanye n'umurunga uhuza abashakanye. Icyo Imana yafatanyije, umuntu ntagomba kugitandukanya.

`Ni iki abagize iteraniro ry'abantu musengana bakora kugira ngo imiryango y'abashakanye ibarimo igirane umubano utajegajega? Mukora iki kugira ngo mufashe imiryango ibarimo ya`