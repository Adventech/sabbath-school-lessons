---
title:  Igishoro Kiruta Ibindi
date:   20/08/2024
---

`Soma Ubutumwa bwiza bwanditswe na Mariko 10:17-31. Ni ayahe masomo y'ingenzi yerekeranye no kwizera, n'icy'usabwa kugira ngo uhindure abantu bose abigishwa, abakire cyangwa abakene, wabonye muri iyo mirongo dusomye haruguru?`

Uburyo uwo muntu yegereye Yesu bigaragaza kwicisha bugufi n'icyubahiro yamuhaga. Yaje yirukanka, aramupfukamira, maze amubaza ikibazo cyari kivuye ku ndiba y'umutima we kigaragaza iherezo rya buri muntu n'icyo yifuza kuzabona ku iherezo ry'ubuzima bwe ku isi - "_Nakora iki ngo mbone ubugingo buhoraho?_" Yesu yamusubije yifashishije itegeko ryanditswe ku gisate cya kabiri cy'amabuye yanditsweho Amategeko cumi y'Imana. Nanone, uwo muntu yagaragaje igitekerezo cye avuga ko yitondeye amategeko yose y'Imana, ndetse ibyo akaba yarabikoze kuva mu bwana bwe.

Mu banditsi b'Ubutumwa bwiza uko ari bune, Mariko wenyine ni we wavuze ko Yesu yitegereje uwo muntu akamukunda. Hari ikintu kidasanzwe cyakururaga Icyifuzo cy'uwo muntu. Ariko Yesu yashatse kugerageza niba koko ibyo avuga kandi asaba bimuvuye kumutima amusaba kugenda akagurisha ibyo afite byose, ibivuyemo akabifashisha abakene, hanyuma akaza akamukurikira. Uwo muntu yagiye atentebutse kuko yari afite ubutunzi bwinshi. Mu kuri, ntabwo yari yaritondeye amategeko yose, kuko irya mbere yari yaramaze kuryica, kuko hari ikindi kintu yari yaragize nyambere akakirutisha Imana. Ubutunzi bwe bwari nk'ikigirwana kuri we.

Yesu yahereye aho asobanura uburyo ubutunzi ari rukuruzi ku buryo byoroshye ko inyamaswa nini nk'ingamiya yanyura mu izuru ry'urushinge, kuruta uko umutunzi yakwinjira mu bwami bw'Imana.

Abigishwa batangajwe n'ibyo Yesu avuze, bibaza niba hari ushobora gukizwa niba ari uko ibintu bimeze. Yesu yateye umusumari ku murongo 27: "Ariko ku Mana siko biri, kuko byose bishobokera Imana" (Mariko 10:27). Mariko 10:27 hasa n'ahantu heza ho gusoreza iyo nkuru: Ntawe ushobora kujya mu ijuru biturutse ku mbaraga ze, buri wese akenera ubuntu bw'Imana kugira ngo akizwe.

Petero yahise amubaza ati: 'None se ko twebwe twasize byose tukagukurikira.' Yesu yamushubije ko ibyo basize ngo bamukurikire ntaho bihuriye n'ibyo bazahabwa, ari bwo "bugingo buhoraho."

Aha ni ho hari ingingo y'ingenzi: Urupfu rwa Yesu ni rwo cyiru cyo gukiranirwa kw'inyokomuntu, kandi ubuntu bwa Kristo no kuzuka kwe, ni byo bituma tubarwa nk'abakomeza amatego y'Imana yose.

`Soma mu Abaroma 6:1-11. Ni mu buhe buryo ibivugwa muri iyo mirongo dusomye bigaragaza ukuri k'ubuntu bw'Imana mu mibereho yacu, byaba mu kudutsindishiriza no kutugira bashya muri We.`