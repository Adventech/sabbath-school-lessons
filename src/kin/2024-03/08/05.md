---
title:  'Mwashobora Kunywera ku Gikombe Nzanyweraho?'
date:   21/08/2024
---

`Soma muri Mariko 10:32-45. Ni mu buhe buryo iyi mirongo igaragaza uburyo abigishwa ba Yesu batari basobanukiwe ibyerekaranye n'umurimo wa Yesu ndetse n'icyo kumukurikira byari bisobanuye ?`

Yesu yagendaga agana i Yerusalemu, kandi ubwo yagendaga yabwiye abigishwa be ibyendaga kuzahabera. Ibyo ntabwo byari ibintu abigishwa bizeraga cyangwa ngo bifuze kubyumva. Umwihariko wa Yesu mu gusobanura urupfu rwe ndetse n'umuzuko uratangaje. Ariko iyo atari byo umuntu ashaka kumva, kutabyemera biroroha cyane.

Ibyo nibyo Yakobo na Yohana bakoze ubwo basangaga Yesu bafite icyifuzo cy'umwihariko. Yesu yababajije ikibazo cy'umwihariko, maze basubiza ko bashaka kwicara iburyo n'ibumoso bwe mů cyubahiro cye. Biroroshye kunenga icyifuzo cyabo, tukavuga ko bari abantu baharaniraga icyubahiro. Ariko abo bagabo uko ari babiri bari bariyeguriye gukora umurimo wa Yesu, kandi ibyifuzo byabo ubwabyo bishobora kuba bitari birimo inarijye.

Yesu yashatse kwagura imyumvire yabo ku byerekeranye n'icyo basabaga. Yababajije niba bashobora kunywera ku gikombe azanyweraho no kubatizwa umubatizo azabatizwa. Igikombe yari agiye kuzanyweraho cyari igikombe cy'umubabaro i Getsemani ndetse no ku musaraba (gereranya na Mariko 14:36), kandi umubatizo yari agiye kuzabatizwa rwari urupfu rwe no kubambwa kwe (Mariko 15:33-47), ahari ibikorwa bigereranywa n'umubatizo we uvugwa byanditswe muri Mariko 1.

Ariko Yakobo na Yohana ntabwo babibonaga. Bahise basubiza batabanje gutekereza bavuga ko bazabikora. Yesu yahanuye ko mu by'ukuri bazanywera ku gikombe azanyweraho kandi bakabatizwa umubatizo azabatizwa. Yakobo ni we ntumwa ya mbere yishwe ihowe Kristo (Ibyakozwe n'Intumwa 12:2). Yohana ni we ntuma yaramye imyaka myinshi kandi yaje gucirwa ku kirwa cya Patimo bamuhora Ijambo ry'Imana (Ibyahishuwe 1: 9). Ariko Yesu yagaragaje ko uwo mwanya w'icyubahiro utangwa n'Imana. Abandi bigishwa ba Yesu bitwaye bate bamaze kumva igisubizo cye? Ntabwo bitwaye neza. Ijambo ry 'Ikigiriki aganakteo « kurakara » rikoreshwa muri Mariko 10:41 ndetse no muri Mariko 10:14, havuga uburyo Yesu yarakariye abigishwa be kuko babuzaga abana bato kuza aho ari.

Yesu yahamagaye iryo tsinda kugira ngo arihe rimwe mu nyigisho ze zikomeye. Yagaragaje ko abategetsi b'abanyamahanga bakoresha ububasha mu nyungu zabo bwite. Ariko mu bwami bw'Imana, buri gihe ububasha bugomba gukoreshwa mu kuzahura no guhesha abandi umugisha. Yesu atuyobora inzira nk'Umwami mu bwami bw'Imana. Mu buhe buryo? Binyuze mu gutanga ubugingo bwe nk'incungu-nubwo ibyo atari byo abayoboke be bari biteze kumva.

`Nko ku muntu wifuza kuba umukristo, "kuba umugaragu" w'abandi bisobanuye iki kuri we? Ni ukuvuga, ni mu buhe buryo ugaragaza iri hame mu buryo ubanye n'abandi mu mibereho yawe ya buri munsi?`