---
title:  'Urashaka ko Ngukorera iki'
date:   22/08/2024
---

`Soma mu butumwa bwiza bwanditswe na Mariko 10 :46-52. Ni iki Barutimayo yakoze ubwo yumvaga ko Yesu anyuze ahantu yari ari?`

Mu butumwa bwiza bwanditswe na Mariko, uretse ahantu hake gusa, ubundi Yesu yabuzaga abantu kuvuga ibitangaza bye ndetse no kuvuga uwo ari we. Muri iyi nkuru, ubwo yavaga i Yeriko, umugabo w'impumyi wari wicaye iruhande rw'inzira, ubwo yumvaga ko ari Yesu w'i Nazareti, yatangiye gutaka ati, «Yesu mwene Dawidi, mbabarira » (Mariko 10 :47).

Abantu bagerageje gucecekesha iyo mpumyi ngo ireke gusakuza ariko ntibabibasha. Ntabwo Barutimayo yitaye ku byo abantu bamubwiraga, ahubwo yarushijeho gutaka cyane ati, «Mwene Dawidi, mbabarira !» (Mariko 10 :48). Amagambo ye yari akubiyemo kwatura ko yizera Yesu nka Mesiya kandi ko yiringiye ko Yesu ashobora kumukiza. Mu gihe cya Yesu, izina 'Mwene Dawidi' ryahabwaga ubusobanuro bubiri bufitanye isano- kongera kwimika umwami ku ngoma y'Abisirayeli (gereranya Yesaya 11; Yeremiya 23:5,6; Yeremiya 33:15; Ezekiyeli 34:23, 24; Ezekiyeli 37 :24 ; Mika 5 :2-4; Zekariya 3: 8, Zekariya 6 :12), kandi uyu muntu uvugwa yajyaga kuzaba umukiza kandi yari afite n'ubushobozi bwo kwirukana abadayimoni.

Yesu yarahagaze abasaba guhamagara iyo mpumyi. Iyo mpumyi yataye umwenda wayo, maze irabaduka yegera Yesu. Mu gihe cya Yesu, impumyi zahabwaga agaciro gake mu muryango mugari w'abantu, kimwe n'abapfakazi ndetse n'imfubyi. Abantu bameze batyo babaga bari munsi y'umurongo w'ubukene kandi babaga bari mu kaga. Uwo mwenda washoboraga kuba ari wo mutekano w'iyo mpumyi. Gusiga uwo mwenda bisobanuye ko yari yizeye ko Yesu ashobora kumukiza.

Ntabwo Yesu yigera ahemukira abamwizeye. Mu by'ukuri, umusanze wese amushakaho ubufasha arabubona. Yesu yabajije iyo mpumyi ikibazo gisa n'icyo yabajije Yakobo na Yohana dusanga muri Mariko 10:36, «Urashaka ko ngukorera iki? »(Mariko10:51). Itabanje kushidikanya, iyo mpumyi yasabye Yesu kuyihumura, ari byo Yesu yahise ayikorera. Iyo mpumyi yakurikiye Yesu mu nzira.

Iyi nkuru ifitanye isano no kuba umwigishwa iboneka mu gice kimwe cyo muri Mariko, ikaba urufatiro rw'indi nkuru yo gukiza impumyi iboneka muri Mariko 8:22-26. Izo nkuru zombi zigaragaza uburyo kuba umwigishwa bifite aho bihurira no kurebesha isi amaso mashya, rimwe na rimwe iyo tugitangira ntabwo tureba neza ariko buri gihe dukurikira Yesu mu nzira atuyobaramo.

`Ni mu buhe buryo wigeze gutaka uti, "Yesu mwene Dawidi, mbabarira !"? Byagenze bite, kandi ni iki wigiye kuri ibyo byabaye?`