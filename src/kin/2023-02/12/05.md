---
title:  Ikimenyetso Cy'Inyamaswa
date:   14/06/2023
---

`Soma Ibyahishuwe 14:9 maze uhagereranye n’Ibyahishuwe 14:12. Mbese ikimenyetso cy’inyamaswa gishyirwa he? (Soma Gutegeka kwa kabiri 6:8, Gutegeka kwa kabiri 11:18). Ni ibihe bimenyetso bibiri bitandukanya ubwoko bw’Imana n’abantu bemera kwakira ikimenyetso cy’inyamaswa?`

Itsinda rimwe riramya inyamaswa, irindi tsinda rigakurikiza amategeko y’Imana (harimo n’itegeko rya kane inyamaswa yashatse guhindura) kandi abagize iryo tsinda bafite kwizera nk’ukwa Yesu. Iryo ni ryo tandukaniro. Akoreye mu nyamaswa yavuye ku butaka n’iyavuye mu nyanja, umwanzi yagerageje gutesha agaciro ububasha bw’Imana abinyujije mu kwibasira izingiro ryo kuramya, ari ryo Sabato. Ikimenyetso cy’inyamaswa gishyirwa mu ruhanga cyangwa ku kiganza. Uruhanga ni ikimenyetso gihagarariye ubwonko/intekerezo, aho umutimanama, ubwenge ndetse no gufata icyemezo biri; mu gihe ikiganza cyo ari ikimenyetso gihagarariye imirimo n‘ibikorwa. Umunsi ugiye kugera, ndetse uri hafi kurenza uko tubitekereza, ubwo hazashyirwaho amategeko akuraho umudendezo wacu w'idini. Abagambiriye gukurikiza ijambo ry’Imana kandi bagakurikiza Isabato y’ukuri bazafatwa nk’abarwanya ubumwe ndetse n’ibyiza by'umuryango mugari.

“Abakomeza Isabato yo muri Bibiliya bazaregwa ko ari abanzi b’amategeko na gahunda, ko babangamiye imibereho myiza ya rubanda, ibyigenge kandi byangiritse, kandi bakaba ari bo batuma Imana igiye gucira isi ho iteka. Ubwitonzi bwabo no gushikama mu byo bizera bazabyita gukabya, kutava ku izima no gusuzugura ubutegetsi. Bazeregwa ko bahinyuye ubutegetsi.” (Ellen G. White, _Intambara Ikomeye_, p. 416).

Itorero ry’i Roma rivuga ko umunsi w’icyumweru (Dimanche) ari “ikimenyetso” cy’ububasha bwaryo. “Ni byo koko itorero Gatolika rivuga ko izo mpinduka ari igikorwa cyaryo...kandi icyo gikorwa ni ikimenyetso cy'imbaraga zaryo ndetse n’ubutware bwaryo mu by’idini.”-_The American Catholic Guarterly Review_, January 1883.

Ibyahishuwe bivuga ko mu gihe kizaza, mu gihe cy’akaga mpuzamahanga, isi yacu igiye guhura n’ikibazo cy’impinduka mu bya politike, mu mibanire, mu by’idini, no mu ndangagaciro, kandi muri izo mpinduka, kuruhuka ‘umunsi w’icyumweru bizagirwa itegeko maze bihinduke “ikimenyetso cy’inyamaswa.” Nanone kandi, ntabwo twabwiwe uburyo ibi bizakurikirana. Ibyanditswe Byera biduha incamake gusa, ariko ihagije yo kutwereka ko intambara ikomeye iri hafi kugera ku ndunduro ishingiye ku kibazo cyo kuramya inyamaswa cyangwa Umuremyi kandi ko Isabato y’umunsi wa karindwi izabigiramo uruhare rukomeye.

`Ni mu buhe buryo buri gihe abantu bagiye batandukanywa n'umurongo wo kujya mu ruhande rw’Imana cyangwa uruhande rwa Satani? Kuki hadashobora kubaho uruhande rwo hagati? Ni mu buhe buryo dushobora kumenya tudashidikanya, uruhande duherereyemo?`
