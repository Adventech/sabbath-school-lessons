---
title:  Kwimura Imana
date:   12/06/2023
---

`Soma 2 Abatesalonike 2:3, 4, 9-12. Ni iki Pawulo avuga kizaba mu minsi iheruka? Ni ibihe bimenyetso avuga ko bigaragaza inyamaswa, ari yo anti-Kristo?`

Intumwa Pawulo iburira abagize umuryango w’Abakristo ibyerekeranye no “kwimura Imana” abantu bakava mu kuri kw’ijambo ry’Imana. Avuga ibyerekeranye n’imbuto z’ubuhakanyi zihora zigaragara mu itorero ryo mu Isezerano Rishya, zizakomeza gukura no mu binyejana biri imbere bizabanziriza kugaruka kwa Kristo. Ubutumwa bw’igihimbano bwagombaga kwinjizwa mu itorero, bukagoreka ijambo ry’Imana. Satani ni we uri inyuma y’ubu buhakanyi. Ni “umubisha” wifuza kwishyira “hejuru y’icyitwa imana cyose kugira ngo yicare mu rusengero rw’Imana,” (2 Abatesalonike 2:4). Ariko “umushukanyi ukomeye” akorera mu bantu kugira ngo agere ku migambi ye. Ibivugwa muri Daniyeli 7 no mu Byahishuwe 13 bigaragaza ko agahembe gato ko muri Daniyeli 7, inyamaswa yo mu Byahishuwe 13 na 14, ndetse “n’umugome” uvugwa mu 2 Abatesalonike 2 byose bigaragaza ikintu kimwe.

Igitabo cyitwa, _Ubusobanuro bwa Bibiliya bw’Itorero ry ’Abadiventisti b’Umunsi wa Karindwi_ (_The SDA Commentary_) kibivuga muri aya magambo kiti: “Ikigereranyo kiri hagati y’ubuhanuzi bwo muri Daniyeli bwerekeranye n’imbaraga yo gutuka Imana yakurikiye iya Roma ya gipagani..., n’ubuhanuzi bwo muri Yohana bwerekeranye n’inyamaswa isa n’ingwe....gihishura isano nyinshi ziri hagati y’ibintu bitatu [agahembe gato, imbaraga y’inyamaswa, n’umugome]. Ibi bituma tuvuga ko Daniyeli, Pawulo na Yohana bavuga iby’imbaraga imwe,....ubupapa.”-Vol. 7, p. 271.

Ni iby’ingenzi kwibuka ko ubuhanuzi bwa Bibiliya buvuga imikorere y'idini irwanya ijambo ry’Imana, isimbuza ubutumwa bwiza imigenzo y'abantu, kandi ihabanye n’ukuri kwa Bibiliya. Ubwo buhanuzi bwatanzwe n’Imana ifite urukundo rutarondoreka rwiteguza abantu kugaruka kwa yesu. Ubwo buhanuzi ni umuburo ku madini y’ubuhakanyi yitandukanyije n'Ijambo ry’Imana, nubwo byanze bikunze butibanda ku bantu bayarimo (Soma Ibyahishuwe 18:4). Ubutumwa bwacu bwerekeranye n’imikorere yayobeje abantu benshi. Nubwo abo bantu bayobejwe, Kristo arabakunda cyane. Ni yo mpamvu tugomba kubafata neza uko bikwiriye.

`“Nuko ibyo mushaka ko abantu babagirira byose mube ari ko mubagirira namwe, kuko ari yo mategeko n’ibyahanuwe.” (Matayo 7:12). Ni mu buhe buryo dushyira mu bikorwa iri hame igihe twiga ingingo y’imbaraga z’inyamaswa ivugwa mu Byahishuwe 13 na 14?`
