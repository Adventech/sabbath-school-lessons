---
title:  Ikigeragezo Gishingiye Ku Isabato
date:   15/06/2023
---

Uyu munsi, intambwe ziganisha ku itotezwa ryegereje ziragenda ziterwa. Ku wa 6 Kamena, 2012, Papa Benedigito wa XVI yabwiye imbaga y’abantu barenga 15,000 bari bateraniye mu nzu yitiriwe mutagatifu Petero yubatswe i Roma ko umunsi w’icyumweru ugomba kuba umunsi w’ikiruhuko kuri buri wese, kugira ngo abantu babashe kubona umwanya wo kubana n’imiryango yabo ndetse no kubana n’Imana. “Iyo umuntu arwanira Icyumweru, aba arwanira uburenganzira bwa muntu.” Birumvikana, ibi ntabwo ari byo, si ugusaba abandi bantu kuruhuka uyu munsi utandukanye n’Isabato ivugwa muri Bibiliya, ariko ayo magambo agaragaza ko igitekerezo cy'umunsi w’Icyumweru nk'“umunsi w’ikiruhuko” ari ikibazo gikomeye. Bitinde bitebuke, hazashyirwaho amategeko kandi abakurikiza ijambo ry’Imana kandi bakaruhuka Isabato y’ukuri bazafatwa nk’abarwanya inyungu za rubanda.

Muri iki gihe cy’akaga, ubwoko bw’Imana bukiranuka, buzahagarara bushikamye mu myizerere yabwo yo gukurikira Imana binyuze mu buntu bwayo n’imbaraga zayo. Ntabwo bazaterwa ubwoba n’igitutu bazashyirwaho. Ibihabanye n’ikimenyetso cy’inyamaswa, bo bazafata ikimenyetso cy’Imana. Ibimenyetso byakoreshwaga mu bihe bya kera kugira ngo bihamye yuko inyandiko yemewe n’ubuyobozi. Natwe dukwiriye kubonera ikimenyetso cy’Imana mu mategeko yayo. Ibimenyetso bya kera byabaga ari ibimenyetso byihariye. Umuhanuzi Yesaya aravuga ati, “Bumba ibihamya, amategeko uyafatanishe ikimenyetso mu bigishwa banjye” (Yesaya 8:16).

`Soma Kuvya 20: 8-11. Ni iyihe migabane igize ikimenyetso kivugwa muri Bibiliya ubona mu itegeko ry’Isabato? Ni mu buhe buryo itegeko ry’Isabato ritandukanye n’andi mategeko?`

Itegeko rya kane rikubiyemo imigabane itatu y’ikimenyetso nyacyo. Umugabane wa mbere, ni izina rya nyir’ikimenyetso: “Uwiteka Imana yawe” (Kuva 20:10). Umugabane wa kubiri, ni ububasha (urwego) bwa nyir’ikimenyetso: Uwiteka “waremye” (Kuva 20:11) cyangwa, Umuremyi. Umugabane wa gatatu, ni aho ubutegetsi bwa nyir’ikimenyetso bukorera: “ijuru nisi n’inyanja n’ibirimo byose.” (Kuva 20:11). Ibyahishuwe 7:1-3 havuga ko ikimenyetso cy’Imana gishyirwa ku ruhanga gusa, nk’ikimenyetso gihagarariye intekerezo zacu. Ntabwo Yesu avogera umudendezo wacu wo guhitamo. Aturarikira kumwemerera gutunganya imitekerereze yacu kubwa Mwuka we Wera kugira ngo tudakurwa ku rufatiro rwo kwizera kwacu ko mu Ijambo ry’Imana (Abefeso 4:30). Bityo, dusobanukiwe yuko abakiranutsi ari “abakurikiza amategeko y’Imana kandi bakagira kwizera nk’ukwa Yesu” (Ibyahishuwe 14:12), kandi ko muri ayo mategeko harimo n’itegeko rya kane, ari ryo tegeko inyamaswa yashatse guhindura (Daniyeli 7:25).

`Ni ibihe bintu ushobora kubona birimo biba ubu bishobora kuzatuma umudendezo w’idini wacu ukurwaho? None se ni izihe mbogamizi zikiriho?`
