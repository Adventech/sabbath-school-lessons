---
title:  "Ikimenyetso cy'Imana n'Ikimenyetso cy'Inyamaswa: Umugabane wa 2"
date:   10/06/2023
---

### Aho Icyigisho Cy'iki Cyumweru Gishingiye:
Ibyahishuwe 12:6, 14; Daniyeli 7:25; 2 Abatesalonike 2:3, 4; Gutegeka kwa kabiri 6:8, 11:18; Kuva 20:8-11.

> <p> Icyo Kwibukwa</p>:
> “Nihagira ujyana abandi ho iminyago na we ubwe azajyanwa ho umunyago, kandi uwicisha abandi inkota na we akwiriye kwicishwa inkota. Aho ni ho kwihangana kw’abera kuri no kwizera kwabo.” (Ibyahishuwe 13:10).

Mu kinyejana cya 15, mu bibaya bya Piyemo (Piedmont), mu misozi ya Alupe yo mu majyaruguru y’Ubutaliyani, hari hatuye abantu bo mu bwoko bw’Abawalidense (Abavoduwa), bakaba bari abaturage bari bariyemeje gukomeza kugendera ku mahame ya Bibiliya. Kubwo kunamba kuri Kristo kwabo, baratotejwe bikomeye. Mu mwaka wa 1488 nyuma ya Kristo, Abawalidense bari batuye mu bibaya bya Loyse bishwe urw’agashinyaguro bicwa n’itorero ry’i Roma bazira kwizera kwabo.

Indi nkubiri y’itotezwa yaje mu kinyejana cya 17, igihe igikomangoma cya Savoyi cyoherezaga ingabo 8,000 muri ako gace kandi kigategeka abaturage gucumbikira ingabo ze mu ngo zabo. Abaturage babikoze nk’uko babisabwe, ariko ubu bwari uburyo bwo guha abasirikare amahirwe yo kugera ku baturage mu buryo bworoshye kugira ngo babone uko babica. Ku wa 24 Mata, 1655, saa kumi za mugitondo, ni bwo hatanzwe ikimenyetso cyo gutangira ubwicanyi. Icyo gihe hapfuye abantu barenga 4,000.

Ikibabaje, amateka agenda yisubiramo, Ubuhanuzi bw’“ikimenyesto cy’inyamaswa” bwerekeranye n’ipfundo riheruka ry’ihuriro ritubaha Imana ry’itotezwa mu by’idini ryatangiye kera. Kimwe n’itotezwa ryakozwe mu gihe cyatambutse, biteganyijwe ko buri wese azahatirwa kwisanisha n’imyizerere ndetse n’uburyo bwo gusenga bwashyizweho. Nk’uko bisanzwe, Imana izakomeza kugira abantu bazakomeza gushikama.
