---
title:  Uruguma Rwica
date:   11/06/2023
---

Nk’uko twamaze kubyiga, imbaraga z’inyamaswa ivugwa mu Byahishuwe 13 na 14 zihagarariye imikorere y’isi yo kuramya kw’ikinyoma. Ariko hari ikirenze ibyo.

`Soma Ibyahishuwe 13:5; Ibyahishuwe 12:6, 14; na Daniyeli 7:25. Ubu bubasha bwagombaga kwigarurira ubutegetsi bw’iby’idini mu gihe kingana iki mu binjyejana byatambutse?`

Inyamaswa yari gukomeza kugeza mu gihe kizwi mu mateka. Mu mvugoshusho y’ibihe bya gihanuzi, umunsi umwe wa gihanuzi uhwanye n’umwaka usanzwe. Mu gitabo cyo Kubara 14:34 haragira hati: “Umunsi uzahwana n’umwaka’- Dukurikije inyigisho ya Bibiliya twavuga ko umunsi uhwanye n’umwaka. Nanone kandi Imana iravuga iti, “umunsi wose nawukunganyishirije n’umwaka umwe.” (Ezekiyeli 4:6). Iri hame ryagiye ryigaragaza ko ari ukuri mu busobanuro bw’igihe cya gihanuzi cya Bibiliya, nk’uko bimeze ku byumweru 70 bivugwa muri Daniyeli 9:24-27. Iyo tubaze igihe kivugwa mu Byahishuwe 13:5 cy’amezi 42, kandi buri kwezi kukaba kugizwe n’iminsi 30, tubona iminsi ya gihanuzi 1260, ari yo myaka isanzwe 1260. Mu ngengaminsi za kera, buri gihe umwaka wabaga ugizwe n’iminsi 360.

Mu kinyejana cya kane, umwami w’abami w’Abaroma witwa Konsitantine yatangaje ko Ubukristo bwemewe mu bwami bwe. Igihe yimuraga umurwa mukuru w’ubwami bwe mu mwaka wa 330 nyuma ya Kristo, akawimurira i Bizantiyumu ubwo yari agiye guhuriza hamwe umugabane w’iburengerazuba n’umugabane w’iburasirazuba, i Roma hasigaye icyuho mu by’ubuyobozi. Ubwo Papa yaje kuziba icyo cyuho. Ntabwo Papa yahindutse umuyobozi ukomeye mu by’idini gusa, ahubwo yanabaye umunyapolitike ufite igitinyiro mu Burayi. Mu mwaka wa 538 nyuma ya Kristo, umwami w’abami w’Umuroma witwa Justiniyani yahaye ku buryo bwemewe n’amategeko umwepisikopi wa Roma inshingano yo guhagararira ukwizera. Kuva mu kinyejana cya 5 ugakomeza, itorero ryakoresheje imbaraga ikomeye cyane guhera mu mwaka wa 538 nyuma ya Kristo kugeza mu mwaka wa 1798 nyuma ya Kristo, harimo n'itotezwa riteye ubwoba ryavuzwe mu magambo abanziriza iki cyigisho. Mu mwaka wa 1798 nyuma ya Kristo, Umujenerali wa Napoleon witwaga Beritsiye (Berthier) yafashe papa aramufunga, nk’uko byari byaravuzwe mu buhanuzi.

Beritsiye n’ingabo ze bafashe Papa Piyusi VI bamukura ku ntebe y’ubupapa ku gahato. Umuyaga wahushye mu bapapa wari ukomeye, ariko, dukurikije ibivugwa mu Byahishuwe 13:12, uruguma rwica rwagombaga gukira, kandi isi yagombaga kumva byinshi biturutse muri iyi mbaraga.

`‘Tekereza uburyo ubuhanuzi bwa Bibiliya bumeze Kandi n’uburyo butugaragariza ko Imana izi ibizaba mu gihe kizaza. Ni iki ibi byari bikwiriye kutwigisha cyerekeranye n’impamvu dushobora kwizera amasezerano y’Imana, ndetse nubwo yaba atarasohora?`
