---
title:  Amayeri Aheruka Ya Satani
date:   13/06/2023
---

Ubushakashatsi bugaragaza ko mu bigo na za guverinoma nta kuri kurimo. Abanth benshi baribaza bati, “Ni hehe hari umuntu ufite imico myiza kuburyo akwiriye kuyobora isi?” Ubuhanuzi bwo mu Byahishuwe bugaragaza ko ububasha bw’inyamaswa, itewe ingabo mu bitugu n’ihuriro ry’amadini na politike, ari bwo bushobora kujya muri uyu mwanya.

`Soma Ibyahushuwe 17:12-14. Ni mu buhe buryo Yohana asobanura ibizaba, ku iherezo ry’amateka y’isi? Ni irihe tandukaniro rikomeye rigaragara ahangaha?`

Hari ingingo eshatu zumvikana Yohana agaragaza muri aya masomo. Iya mbere, abo bami bahuje “inama” kandi “baha ya nyamaswa imbaraga zabo.” Iya kabiri, iryo huriro ry’ibinyoma rirwanya Yesu Umwana w’Intama. Iya gatatu, mu rugamba rw’isi ruheruka, Kristo n’abayoboke be bazanesha. Ntabwo inyamaswa izanesha; ahubwo Yesu ni We uzanesha.

Mbese wigeze wibaza uburyo umwanzi azakoresha kugira ngo ahurize hamwe ibihugu? Akenshi, amateka agenda yisubiramo. Hari amasomo y’ingenzi twigira ku guhanguka k’ubwami bw’ Abaroma. Igihe igitero cy’Abadage cyaturukaga mu majyaruguru kigatera ubwoba Uburengerazuba bw’Uburayi, umwami w’abami w’Umuroma witwaga Konstantine yisunze Itorero. Ubutware bw’itorero, bufatanyije n'imbaraga za leta, byahindutse igikoresho Konstantine yari akeneye. Gukomeza gushimangira ukwera k’umunsi w’Icyumweru (Sunday) mu kinyejana cya 4 byabarwaga nk’urugendo itorero na leta bifatanyije mu guhuriza hamwe ubwami mu bihe bikomeye. Konstantine yashakaga ko ubwami bwe bwunga ubumwe, kandi n’itorero ry’i Roma ryashakaga ko ubwo bwami “bwifatanya n'itorero.” Umuhanga mu mateka witwa Arthur Weigall yabivuze neza ati, “Itorero ryejeje umunsi w’icyumweru ...kuko wari umunsi mukuru w’izuba wizihizwaga buri cyumweru; kuko wari umugambi wa Gikristo wo gufata iminsi mikuru ya gipagani ikundwa n’abantu ku bw’imigenzo maze bakayiha ubusobanuro bwa Gikristo:”- _The Paganism in Our Christianity_ (New York: G. P. Putnam’s Sons, 1928), p. 145.

Mu gihe cy’akaga gakomeye, igihe isi izaba ifite ubwoba, ibabazwa, kandi ihinda umushyitsi, abantu bazaba bakeneye umuntu wo kugarura umutekano n’uburinzi. Uku ni ko ubutegetsi bw’igitugu bwavutse mu gihe cyatambutse, kandi nta mpamvu yo gutekereza ko bidashobora kongera kubaho. Dukurikije ubuhanuzi, hari ikintu kizatuma ibyo bikorwa byo mu minsi y’imperuka bibaho. Nubwo bitoroshye kumenya uburyo ibyo byose bizigaragaza, isi yamaze kubona uburyo impinduka zikomeye zishobora kuza, kandi  zikaza vuba cyane. Nubwo tutazi ubusesenguzi bw’ibigiye kuzabaho, dukeneye kwitegura ibishobora kubaho byose.
