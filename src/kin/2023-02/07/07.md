---
title:  Ibindi Byo Kwigwa No Kuzirikanwa
date:   12/05/2023
---

Kuramya Imana bifata umwanya w’ingenzi mu Byanditswe byera kandi byakomeje kuba ipfundo ry’ikibazo ku bantu no ku bwoko bw’Imana. Mu Isezerano rya Kera, abahanuzi bacyahaga ubwoko bw’Imana babuhora kuramya izindi mana cyangwa kuramya Uwiteka Imana babifatanya n'iyindi mihango ya gipagani y’andi mahanga. Intambara hagati yo kuramya Imana no kuramya ibigirwamana ni yo zingiro ry’intambara y’isi yose kandi yaje iherekejwe no kurwanya amategeko y’Imana.

“Kuramya bireba umugabane shingiro w’ingenzi ku rwego rwo hejuru w’imibereho ya muntu kuko bikorana n’iby’abantu bagomba gukora nk’ibiremwa bizima igihe bari imbere y’Umuremyi. ... Abantu bakiri bazima ni bo bonyine babasha kuramya Umwami Imana; abapfuye ntibabasha kumuhimbaza no kumuramya. ...Uwaturemye aturarikira kumwegurira imibereho yacu tumuramya kugira ngo tuyisubirane ihagijwe na We, maze ibashe gukorera abandi. Kuramya bigomba kugendana na kamere n’umugambi wo kubaho kwacu ndetse n’icyifuzo cyo kugira ahantu twisanzurira kugira ngo hadukuremo umutima wo kwikunda. Kutaramya Imana ni ukunyagwa zigahera; ni ukugira imibereho ibuze icyerekezo bityo tugapfa, ndetse tukaba turi mu nzira yo kuzima burundu kuko tuba twamaze kwitandukanya na Soko nyakuri iduha ubugingo.” — Angel Manuel: Rodriguez, *The Closing of the Cosmic ‘Conflict: Role of the Three Angels’* Messages, unpublished
manuscript, p. 42.

**Ibibazo**:

`Ibande kuri iki gitekerezo kivuga ko, muri iyi si yacumuye, kuba twararemwe n’Imana byonyine bidahagije. Kuki dukeneye n’isezerano ry’Umucunguzi?`

`Tekereza ku byo wanyuzemo ukaba wariboneye ubwawe imbaraga z’Imana zikorera mu mibereho yawe; ni ukuvuga uburyo wiboneye ubwawe urukundo rw’Imana. Unazirikane ko iyo Mana ari Yo yaremye ijuru n’isi! Maze Ikaba ari Yo Igukunda cyane Ikita ku buzima bwawe. Kuki uku kuri kudakwiriye kuguhumuriza gusa, ahubwo gukwiriye no gutuma wicisha bugufi?`

`Inyigisho y’ihindagurika ibaye ari iy’ukuri, tekereza ukuntu twararikirwa kuramya Umuremyi waba warakoresheje imyaka miliyoni na miliyoni kugira ngo atureme ahereye ku rupfu, ubugome, kurimbura, imibabaro, no kwica ukamaraho ibindi biremwa (nk’uko iyo nyigisho ibivuga), kandi uwo Muremyi agahindukira akaduha n'inkuru dusanga mu Itangiriro itubwira uburyo twaremwe. Hanyuma kandi, tukaba tugomba kumuramya? Tumuramiriza iki? Kuba yaratubeshye imyaka ibihumbi n’ibihumbi atubwira uburyo twabayeho mu nyigisho nk’iyo?`