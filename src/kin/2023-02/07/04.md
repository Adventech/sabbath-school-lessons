---
title:  Imana Iri Hafi Yacu
date:   09/05/2023
---
 
Imana Nyir’ibiremwa, yatumye izuba, ukwezi N’inyenyeri bibaho, yakoresheje ububasha ndengakamere bwayo ikarema uyu mubumbe ikanawuzuzamo ibiriho byose, ni Yo Mana kandi yita kuri buri wese muri twe. Ni Imana yacunguye ubwoko bwayo ibukuye mu bubata bwo muri Egiputa, Ibuyobora mu ngendo zabwo zose zo mu butayu, Ibugushiriza manu ivuye mu ijuru, Itera inkuta za Yeriko gusenyuka, kandi Itsinda abanzi ba Isiraheli. Iyo Mana yakoresheje ububasha bwayo butagira akagero mu kurema isanzure ni Yo ikoresha ububasha bwayo mu gutsinda imbaraga z’umubi zirwanya ubugingo bwacu.

`Soma 2 Abakorinto 5:17, Zaburi 139:15-18; Ibyakozwe n’Intumwa 17:27; n’ Abakolosayi 1:17. Ni iki aya masomo atwigisha ku byerekeranye n’uburyo Imana ituba hafi.`

Abahanga mu by’Iyobokamana bavuga iby’Imana iri hejuru ya byose. Iki ni igitekerezo kivuga ko Imana iba hejuru kandi isumba ibiremwa byose. Ariko banavuga iby’Imana ibana na byose. Iki gitekerezo cyerekana kandi ko, Imana, mu buryo runaka, ibana n’iyi si yacu, kandi nk’uko amateka ya Bibiliya avuga, yisanisha kandi yifatanya na yo. Nubwo Uwiteka ari “hejuru kandi hera,” Abana kandi “‘n’ufite umutima umenetse wicisha bugufi” (Yesaya 57:15). Nk’uko na Yesu ubwe yabivuze, abwira abamuyobotse by’ukuri yagize ati, “Jyewe mbe muri bo, nawe ube muri jye, ngo babe umwe rwose, ngo ab’isi bamenye ko ari wowe wantumye, ukabakunda nk’uko wankunze” (Yohana 17:23). Nta kubana no kwifatanya kurenze uku.

Inkuru nziza ikomeye yerekeranye n’Imana yacu ni uko ugukomera kwayo n’ubushobozi bwayo byagutse cyane ku buryo bigera mu isanzure hose kandi bikagera muri buri buzima bwacu bwose. Yadusezeraniye kuturema bundi bushya, akatubumba, akaduhindura tukagira ishusho nk’iye. Tekereza icyo ibyo bivuze. Iyo Mana yaremye kandi Ibeshejeho za miliyoni z’amatsinda y’inyenyeri, muri Yo “dufite ubugingo bwacu, tugenda turiho” (Ibyakozwe n’Intumwa 17:28), kandi Inakorera mu mitima yacu, Ikaduha imitima mishya, Ikatwezaho ibyaha, kandi Ikatugira ibiremwa bishya muri Kristo. Mbega ijambo rikomeye kandi ridukomeza kubona Imana yacu, Imana ifite ububasha nk’ubwo, Idukunda kandi Ikatwitaho!

`Ni buryo ki twakwiga gukura ibyiringiro no guhumurizwa mu gusobanukirwa n’uburyo Imana ituba hafi? Cyangwa se, byaba bigutera ubwoba, bitewe n’uko Imana izi amabanga y’ibibi byawe? Ni buryo ki ubutumwa bwiza bwakuremamo umutima wuje amahoro muri icyo cyerekezo?`