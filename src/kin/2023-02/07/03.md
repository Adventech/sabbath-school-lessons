---
title:  Muramye Umuremyi
date:   08/05/2023
---

`Soma Ibyahishuwe 14:7. Ubutumwa bwa marayika wa mbere busoza bute? Ni irihe rarika riheruka ubu butumwa bw’igihe cy’urubanza buduha? (soma no muri Yesaya 40:26; Yohana 1:1-3; n’ Abaroma 1:20).`

Ibyahishuwe 14:7 hasoza n’ijwi rirangurura rihamagarira abantu kuramya Umuremyi; iri rarika ni ingenzi cyane by’umwihariko muri iki gihe turimo, aho benshi mu bahanga mu bya siyanse ndetse na bamwe mu Bakristo bamaze kwemera iby’ihindagurika, inyigisho irwanya bikomeye ibintu byose bya Bibiliya n’iby’Ubukristo. Inyigisho y’ihindagurika iramutse ari iy’ukuri, kwizera kwacu tugenderaho kwaba ari ikinyoma. Ngicyo igituma ibibazo ari ingorabahizi.

Irarika rya nyuma ryo mu gitabo cy’Ibyahishuwe rero rishoye imizi mu gitabo cya mbere cya Bibiliya, Itangiriro. Ntabwo dushobora gusobanukirwa n’ibibazo byo muri iyi ntambara y’iyi si bigendana no Kuramya keretse tubaye dusobanukiwe neza n’Irema. “Mbere na mbere Imana yaremye ijuru n’isi” (Itangiriro 1:1). Uyu murongo ni wo ugize urufatiro rw’Ibyanditswe byera byose. “Mbere na mbere Imana yararemye.” Ijambo ry’Igiheburayo ryakoreshejwe ku “kurema” muri iri somo ni *bara*’, inshinga ikoreshwa ku Mana gusa nka Nyiri gukora igikorwa.

Kugira ngo nibura tugire igitekerezo gito cy’uburyo ububasha bw’Imana butagira iherezo, reka turebe ikintu kimwe mu byo yaremye: izuba. Izuba ritanga imbaraga z’ubushyuhe nyinshi mu isogonda rimwe kurusha iz’umuntu yakoze yifashishije esanse, umwuka, amakara, cyangwa umuriro kuva byatangira kubaho.

Izuba rifite umurambararo ungana hafi na kilometero 1,390,000 kandi ribasha kwikorera imibumbe miliyoni inganya ubunini n’umubumbe wisi. Nyamara izuba ni rimwe mu nyenyeri zingana hafi na miliyari 100 zo mu kirere kibarizwamo itsinda ry’inyenyeri bita “Inzira y’Amata” (Milky Way). Inyenyeri imwe yitwa Pistol itanga imbaraga z’urumuri zikubye incuro miliyoni icumi imbaraga z’urumuri rutangwa, n'izuba. Inyenyeri miliyoni zifite ubunini bungana n’ubw’izuba zishobora gukwirwa mu buso bw’iyo nyenyeri yitwa Pistol. Nonese ni buryo ki intekerezo zacu ubwazo zakumva iby’irema?

Irema rihishura Imana ifite ubushobozi ndengakamere n’ububasha butagira akagero. Ububasha bwayo bwo kurema ntibwahanze ijuru n'isi gusa, ahubwo bwanagiye bukorana n’abantu bayo mu binyejana byakurikiyeho. Ni Yo Mana yahanze iyi si, Ihora ihanze amaso iyi si, kandi Itazigera itererana abantu bayo batuye kuri iyi si.

`Ni buryo ki ukwaguka kw’ibintu Imana yaremye kuragagaza ukuri k’urukundo rw’Imana gusa, kuko kugaragaza yuko nubwo turi ibiremwa bito ugereranyije n’ibintu byose Imana yaremye, Kristo yadupfiriye, uko byamera kose?`