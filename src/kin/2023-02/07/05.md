---
title:  Ubutumwa Bwiza, Urubanza, Irema
date:   10/05/2023
---

Reba ubutumwa bwa marayika wa mbere. Ubutumwa bwiza bw’iteka ryose. Igihe cy’urubanza. Muramye Umuremyi. Reba uburyo izi ngingo zifitanye isano ikomeye. Iyo tugeze imbere y’Umuremyi wacu mu rubanza, ubutumwa bwiza ni bwo bwonyine buduha ibyiringiro. “Nuko rero noneho, abari muri Kristo Yesu nta teka bazacirwaho” (Abaroma 8:1). Nta teka ducirwaho ubu — ndetse no mu rubanza.

Ubutumwa bwigisha ko Imana ari Umuremyi ni bwo rufatiro rw’ukuri kw’iki gihe, cyane cyane mu gihe inyigisho y'ihindagurika, nubwo bayambika umwambaro w “Ubukristo,” igamije kurimbura urufatiro rwose rwo kwizera kwa Gikristo.

Nyamara, mu gihe cy’icyo gitero cy’inyigisho y’ihindagurika, Imana yatangije itorero, yahagurukije abantu bafite **izina ubwaryo** ritanga ubuhamya burwanya inyigisho y’ihindagurika—ubwoko bugomba kwamamaza urufatiro rw’ukuri rwerekana ko Imana ari Umuremyi n’Umucunguzi wacu.

`Soma Abefeso 3:9; Abakolosayi 1:13-17; Ibyahishuwe 4:11, n’ Abaroma 5:17-19. Ni iki aya masomo atwigisha cyerekeye Yesu nk’Umuremyi n’Umucunguzi?`

Reba uburyo hari isano ikomeye hagati ya Yesu nk’Umuremyi na Yesu nk’Umucunguzi. Igihe umurimo We nk’Umuremyi uteshejwe agaciro n’inyigisho y'ihindagurika, n’umurimo We nk’Umucunguzi uba ushyizwe mu kaga. Mbese Yesu aza kudukiza icyaha, urupfu, imibabaro, n’ubugome — igihe icyaha, urupfu, imibabaro, n’ubugome ari uburyo bw’irema ubwaryo nk’uko inyigisho y’ihindagurika ibyigisha? Mbese Imana iducungura mu buryo butandukanye n’ubwo yakoresheje iturema? Icyo ni ikinyoma giteye ubwoba.

Kandi ikirushaho kubigira bibi ni uko inyigisho y’ihindagurika irwanya ukuri k’urupfu rwa Yesu rwo ku musaraba. Kubera iki? Pawulo ahuza kwinjira mu isi kw’icyaha bikozwe na Adamu n’urupfu rwa Yesu (soma Abaroma 5:17-19). Hari isano itaziguye iri hagati ya Adamu na Yesu. Nyamara inyigisho y’ihindagurika ivuga ko Adamu utarakoze icyaha atashoboraga kuzana urupfu, kuko urupfu — rwabayeho mu myaka miliyoni na miliyoni — (nk’uko iyo nyigisho ibigenekereza) rwari imbaraga n’ubushobozi byari bikenewe mu kurema Adamu mu ntangiriro.

Nguko uko inyigisho y’ihindagurika itangira irwanya urufatiro rw’ukuri k’umusaraba wigishwa na Bibiliya. Ibihabanye n’ibyo, igihe Abadiventisiti b’Umunsi wa Karindwi bararikira abatuye isi kuramya Umuremyi, baba batanga ubuhamya bukomeye burwanya icyo kinyoma.