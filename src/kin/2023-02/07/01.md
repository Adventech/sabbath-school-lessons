---
title:  Kuramya Umuremyi
date:   06/05/2023
---

### Aho Icyigisho Cy'iki Cyumweru Gishingiye:
Ibyahishuwe 1:9; Yesaya 40:26; 2 Abakorinto 5:17; Abakolosayi 1:17; Ibyahishuwe 4: 11; Yohana 19:16-30.

> <p> Icyo Kwibuka</p>:
> “Mwami wacu, Mana yacu, ukwiriye guhabwa icyubahiro no guhimbazwa n’ubutware koko, kuko ari wowe waremye byose. Igituma biriho, kandi icyatumye biremwa, ni uko wabishatse” (Ibyahishuwe 4:11).

Biroroshye kudaha ibuntu agaciro, cyane cyane ibintu dusanzwe tuzi cyangwa tumenyereye. Nk’urugero, ni mu buhe buryo byoroshye ko abana badaha agaciro ababyeyi babo, basanzwe bazi? Ni mu buhe buryo byoroshye ko natwe tudaha agaciro izuba, ikirere, umwuka mwiza, cyangwa ubutaka dukandagizaho ibirenge? Ariko se, hari ubwo wigeze ureka gutekereza uburyo tudaha ubuzima agaciro? Ni ukuvuga ngo, ni kangahe twicara maze tukibaza ikibazo cy’ubucurabwenge gikomeye kigira kiti, *Kuki hariho ikintu aho kuba nta kintu kiriho?*

Wakwibaza ngo, ni kuki isanzure ryacu ubwaryo, hamwe n’ibikomeye n’ibifite ubuhangange kandi bitangaje byaryo biriho? Ni ukuhe kwivuguruza gukomeye kwaba guhari, isanzure ryacu natwe turimo ritariho? Dukurikije inyigisho za siyanse ziherutse kugaragazwa (kuko zikunze guhindagurika), hari igihe isanzure ryacu ritabagaho. Mu yandi magambo, kubaho kw’isanzure ryacu gushingiye ku mpinduka, kandi kubaho kwacu na ko ni igitangaza. Ariko tutitaye ku nkuru mpimbano z’ubwoko bwose zivuga ko isanzure ryacu ryakomotse ku busa, cyangwa rigakomoka ku mahurizo y’imibare runaka, isanzure ryacu ririho bitewe n’Imana, Umuremyi, waribeshejeho akanabeshaho ibiririmo byose.