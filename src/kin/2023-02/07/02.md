---
title:  Umufasha Mu Makuba
date:   07/05/2023
---

Nyuma yo kuzamurwa kwe agasubira mu ijuru (Ibyakozwe 1:9), Yesu yasuye intumwa ye yaherutse izindi kubaho, Yohana, amusanze ku kirwa cya Patimosi, aho yari yaraciriwe n’umwami w’abami w’Umuroma utagira impuhwe, Domisiyani.

`Soma Ibyahishuwe 1:9. Soma na Matayo 13:21, Ibyakozwe n'Intumwa 14:22, na Yohana 16:33. Ni ubuhe butumwa tubona ahangaha bugenewe abantu bose bashaka gukurikira Yesu kuri iyi si?`

Nubwo yari yaratandukanyijwe n’umuryango we, inshuti ze, n’umuryango w’Abakristo, Yohana ntiyaretswe wenyine mu makuba n’akaga yari arimo nk’umuyoboke wa Yesu. Ntabwo umurimo we wari wararangiye. Ntabwo guhamya kwe kwari kwararangiye. Umushyitsi w’Umumarayika ufite ubwiza burabagirana yasuye Yohana kuri icyo kirwa kiri cyonyine amuzanira ubutumwa buvuye ku ntebe y'Imana. Ubwo butumwa buvuye kuri Yesu bwagombaga kwamamara ibihe n'ibihe mu binyejana byose. Bwari ubutumwa bw'ibyiringiro ku bantu b'ibihe byose, ariko by'umwihariko bukaba ubutumwa burarikira abantu b'Imana bo mu minsi y'imperuka kwitegura kugaruka kwa Yesu. Ni ubutumwa bwo kwitabwaho cyane kuko bukubiyemo imiburo ndetse n'ubutumwa bwo mu minsi iheruka budukomeza uko turushaho kugenda duhangana n'ibigeragezo byo mu minsi y'imperuka (cyangwa ibigeragezo waba uhura na byo ubungubu).

Uramutse winjiye mu buvumo bw'aho umuntu yatekereza ko marayika wo mu ijuru yasanze Yohana aje kumusura amuzaniye ubutumwa bw'iyerekwa rya gihanuzi bw'Ibyahishuwe, wasanga ku rutare rw'ubwinjiriro bw'ubwo buvumo aya magambo akubiyemo incamake y'igitabo cy'Ibyahishuwe: "Nimwubahe Imana, muyihimbaze; kuko igihe cyo gucira abantu urubanza gisohoye; muramye Iyaremye ijuru n'isi n'inyanja n'amasoko"(Ibyahishuwe 14:7).

Izingiro ry’igitabo cy’Ibyahishuwe rishingiye ku kuramya. Twaremwe nk’ibiremwa bigomba kuramya. Buri wese muri twe afite icyo aramya. Kuramya nyakuri, turamya Umuremyi, bidushoboza kumenya umugambi nyakuri w'ubuzima. Ntabwo biduha ikintu tugomba gupfira gusa, ahubwo hari n'ikindi cy'igenzi kuruta icyo, ari cyo kintu kigomba kutubeshaho, byaba na ngombwa, tukihanganira amakuba kubw'icyo kintu. Kandi mu kuri, uko tugenda tubona akaga gaheruka katwegera, tuzarushaho: gusobanukirwa n’aya magambo avuga yuko, “dukwiriye guca mu makuba menshi, niba dushaka kwinjira mu bwami bw’Imana” (Ibyakozwe n’Intumwa 14:22).

`Niba abagaragu b’Imana bakiranuka, nka Yohana, bahura n'imibabaro n’amakuba, ni iki gituma dutekereza ko twe ubwacu tutazahura n’akaga? (Soma 1 Petero 4:12-15).`