---
title:  Ibinyoma Biheruka bya Satani
date:   27/05/2023
---

### Aho Icyigisho Cy'iki Cyumweru Gishingiye:
Ibyahishuwe 12:9; Ibyahishuwe 16:13, 14; 1 Abatesalonike 4:16, 17; Ezekiyeli 8:16; Ezekiyeli 20:1-20; Ibyahishuwe 18:4, 5.

> <p> Icyo Kwibukwa</p>:
> “Ubereshe ukuri: ijambo ryawe ni ryo kuri” (Yohana 17:17).

Cyari kimwe mu bitondo byiza, mu kwezi kwa Nzeri mu mugi wa Chicago. Igihe izuba ryarasaga hejuru y’ikiyaga cya Michigani kandi abantu bajya ku kazi bagenda babisikana n’urujya n’uruza rw’ibinyabiziga mu mihanda, kandi n’abana bajya ku ishuri, nibwo hatangiye kumvikana inkuru yateye ubwoba abantu batuye muri Chicago. Abantu bagendaga bafatwa n’uburwayi bukomeye, kandi bamwe muri bo bagahita bapfa nyuma y’igihe gito bafashe imiti y’ibinini bya tilenoli. Ubwo basuzumaga iyo miti, baje gusanga irimo uburozi bwica. Hari umuntu wari wahumanyije iyo miti. Kugeza uyu munsi, ntituzi uwari wakoze ibyo.

Nk’uko twabibonye, Ibyahishuwe bitubwira ko “abatuye isi” bazanywa uburozi bwica bwitwa “inzoga ya Babuloni.” Hari amahame n’inyigisho z’ibinyoma bizaganisha abantu ku rupfu mu minsi y’imperuka. Nyamara, ntabwo isi izatereranwa yonyine nta muti ifite, cyangwa ngo ibeho nta burinzi bwo kuyirinda ubu burozi bwo mu bya Mwuka ifite: hari ubutumwa bw’abamarayika batatu.

Mu cyigisho cy’iki cyumweru, ntabwo tuzasesengura ibinyoma bya Babuloni gusa; ahubwo tuzanareba umugambi wa Yesu wo kudukiza urupfu ruterwa n’ibyo binyoma.