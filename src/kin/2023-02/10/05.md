---
title:  Guhamagarirwa Gukiranuka
date:   31/05/2023
---

Ubutumwa bwa marayika wa Kabiri bwo mu Byahishuwe 14 buragira buti, “Iraguye, iraguye Babuloni.” Mu byahishuwe 17, umugore wagaragajwe nka Babuloni yo mu buryo bwa Mwuka, wari wambaye imyenda y’umuhengeri n’uw’umuhemba, wari wicaye ku nyamaswa itukura, yari afashe igikombe cyuzuye ibizira, kandi akagenda asindisha abatuye isi ibinyoma ‘bye. Itorero na Leta byarihuje. Ikinyoma kiriganza. Abadayimoni bakora ibitangaza byabo kugira ngo bayobye abantu. Isi yinjira mu ntambara yayo iheruka.

Muri icyo gihe, ubwoko bw’Imana bwafashwe nabi, bukozwa isoni, burakandamizwa kandi burarenganywa, ariko bwakomeje gushikama mu byo bwiyemeje binyuze muri Kristo na Mwuka we Wera. Imbaraga z’ikuzimu Zose n’imbaraga z’umubi ntabwo zishobora kubakura kuri Kristo: Muri we, bafite umutekano. Imana ni yo “buhungiro bwabo n’imbaraga zabo, ni umufasha utabura kuboneka mu byago no mu makuba” (Zaburi 46:1).

Muri iyi minsi y’imperuka, Imana irararikira ubwoko bwayo kongera kwizera ijambo ryayo. Yesu yarasenze ati, “Ubereshe ukuri. Ijambo ryawe ni ryo kuri” (Yohana 17:17). Ukuri kw'ijambo ry'Imana, ntabwo ari ibitekerezo cyangwa imigenzo yahimbwe n'abantu, ahubwo ni inyenyeri y’Amajyaruguru ituyobora muri iki gihe gikomeye cy’amateka y'isi.

Aha hari amagambo akomeye yavuzwe na Dogiteri Eduwaridi T. Hisikokisi [Dr Edward T. Hiscox], umwanditsi w'amahame shingiro y’amatorero y’Ababatisita. Mu mwaka wa 1893, igihe yabasobanuriraga uburyo kuruhuka umunsi w’icyumweru byinjiye mu itorero, itsinda ry'abagabura benshi bo mu itorero ry’Ababatisita ryaratangaye.

“Mbega uburyo bibabaje kubona umunsi w'Icyumweru waraje ufite ikirango cy’umurimo wa gipagani, ukinjizwa mu itorero rya Gikristo ufite izina ry’ikigirwamana cy’izuba, hanyuma ukaza kwemezwa kandi ugashyirwaho n’ubuhakanyi bw’abapapa; maze Abaporotesitanti bakawufata nk’umunsi wera!” —Edward Hiscox, before a New York ministers’ conference, Nov. 13, 1893. [Aya magambo yavuzwe na Eduwaridi Hisikokisi, ayambwira ababwiriza bari bateraniye i Niyoruke ku wa 13 Ugushyingo, 1893].

`Soma Ezekiyeli 20:1-20. Ni ubuhe busobanuro bw’ubutumwa bwa Ezekiyeli buri hano, kandi ni mu buhe buryo Isabato iri mu byo abantu bahamagarirwa kubera indahemuka?`

Muri Ezekiyeli 20 hari irarika rikomeye rigenewe Isirayeli kugira ngo ireke ibikorwa bya gipagani maze abantu basenge Umuremyi aho gusenga ibigirwamana byayo, ari byo byiswe “Ibigirwamana byo muri Egiputa” muri uyu murongo. Mu butumwa bwabamarayika batatu, Imana irahamagarira abantu “kuramya Umuremyi,” kuko “Babuloni iguye,” kandi nanone, nk’uko tubizi, kweza Isabato bizagira uruhare rukomeye mu minsi iheruka.

`Ni irihe somo dushobora kwigira ku byanditswe muri Ezekiyeli 20:1-20?(Soma na 1 Abakorinto 10:11).`