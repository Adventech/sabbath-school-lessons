---
title:  Ibindi Byo Kwigwa No Kuzirikanwa
date:   02/06/2023
---

“‘Babuloni Ikomeye’” mu gitabo by’Ibyahishuwe, mu buryo budasanzwe, igaragaza ihuriro ry’amadini y’abahakanyi yo mu minsi iheruka...‘Babuloni Ikomeye’ ni izina Ibyanditswe Byera bikoresha bishaka kugaragaza ihuriro ry’inyabutatu ry’amadini y’ubupapa, abaporotesitanti b’abahakanyi, n’amadini y’imyuka y'abadayimoni...Ijambo ‘Babuloni’ rigaragaza ayo madini ubwayo n’abayobozi bayo, ariko si cyane ko iryo Jambo rigaragaza abayoboke b’ayo madini. Ahubwo abayoboke b’ayo madini bagaragazwa n’ijambo ‘amazi menshi.’ (Ibyahishuwe 17:1, 15).”-*The SDA Bible Commentary,* vol. 7, pp. 851, 852.

“Binyuze muri ubu buyobe bukomeye bw’uburyo bubiri: kudapfa k’ubugingo n’ubuziranenge bw’umunsi wa mbere w’icyumweru (Dimanche), Satani azaboneraho kugusha abantu mu bishuko bye. Igihe icya mbere ari ishingiro ryo gusenga imyuka y’abadayimoni, icya kabiri cyo kivana abantu ku Mana kikabunga na Roma.” (Ellen G. White, *Intambara Ikomeye,* p. 413). Mu Isezerano rya Kera, kwizera imyuka y’abapfuye kwari kugize umugabane w’ingenzi mu myizerere ya Babuloni.Abanyababuloni bizeraga bikomeye ihame ry’ukudapfa k’ubugingo. Bizeraga ko iyo umuntu apfuye, ubugingo bwe buhita bwinjira mu isi yo mu buryo bw’umwuka.Igitekerezo cyo kudapfa k’ubugingo gihabanye n’inyigisho z’Ibyanditswe Byera. Inkoranyabumenyi y’Abayahudi igaragaza neza inkomoko y’igitekerezo cyo kudapfa k’ubugingo. “Imyizerere ivuga ko ubugingo bukomeza kubaho nyuma yo gupfa k’umubiri... ntaho iboneka mu byanditswe byera...Imyizerere yo kudapfa k’ubugingo yageze mu Bayuda igihe Abayuda bahuraga n’Abagiriki cyane cyane binyuze mu bucurabwenge bwa Plato, ari we wayikwirakwije yifashishije ibitekerezo bya Orufiki na Elewusiniyani (Orphic & Eleusinian), aho muri ibyo bitekerezo, imyumvire y’Abanyababuloni n’Abanyegiputa yahurijwe hamwe”- Kaufmann Kohler, *The Jewish Encycfopedia,* “Immortality of the Soul,” (1906).
**Ibibazo**:

`Kuki gusobanukirwa n'ukuri kwerekeranye n’urupfu ari ingenzi cyane? Mbese ibyo biturinda iki? Nanone kandi, ni kuki ibyo biduhumuriza?`

`Bimwe mu bishuko by’umwanzi biba bigaragarira amaso, ibindi biba byiyoberanyije. Ni mu buhe buryo dushobora kwirinda kugwa muri ibyo bishuko by’uburyo bwombi?`

`Mu itsinda ryanyu, nimuganire ku kibazo cyabajijwe mu ngingo yo ku wa Mbere, cyerekeranye n’abantu bakora ibibi bizera ko barimo gukurikiza ubushake bw’Imana, nk’uko byagaragajwe muri Bibiliya. Ni mu buhe buryo dusobanura ibyo? Ni uruhe ruhare amategeko y’Imana akwiriye kugira mu gusobanura ibyo?`