---
title:  Ikinyoma Cya Kera Cyo Kudapfa
date:   29/05/2023
---

`Soma Ibyahishuwe 16:13, 14 n’ Ibyahishuwe 18:2, 23. Ni ubuhe butumwa burengurira ku gusenga imyuka y’abadayimoni ubona muri iyi mirongo?`

Aya magambo “icumbi ry’abadayimoni” cyangwa “imyuka y’abadayimoni” n’ “uburozi,” yose agaragaza ibikorwa by’abadayimoni. Nta gitangaje kuba twaraburiwe yuko mu minsi iheruka, kimwe mu bishuko bibiri bikomeye, kizaba icyo “kudapfa k’ubugingo.” (Soma Intambara Ikomeye, p.413).

Birumvikana, biroroshye ko ibyo tubibona uyu munsi. No mu isi ya Gikristo, igitekerezo kivuga ko ubugingo budapfa gifatwa nk’ishingiro ry’amahame ya Gikristo. Abakristo benshi bizera ko iyo abakiranutsi bapfuye, bahita bajya mu ijuru ako kanya, maze abanyabyaha na bo bagahita bajya i kuzimu. Urugero, ni kangahe twagiye twumva abantu bavuga ko umubwiriza wicyamamare witwa Billy Graham yapfuye, ariko ubu akaba ari mu ijuru mu biganza bya Yesu cyangwa ibindi bitekerezo bimeze nk’ibyo? Akenshi, ibitekerezo nk’ibyo byigishirizwa ku ruhimbi no mu mashuri, ariko cyane cyane byigishwa mu gihe cyo gushyingura.

`Soma Umubwiriza 9:5; Yobu 19:25-27; 1 Abatesalonike 4:16, 17, n’ Ibyahishuwe 14:13. Ni iyihe nyigisho yumvikana Imana yahaye ubwoko bwayo yerekeranye n’uko bigenda iyo umuntu apfuye, kandi ni hehe dukura ibyiringiro?`

Imwe mu nkingi z’ikinyoma cya Babuloni ni imyumvire itari iy’ukuri abantu bafite ku rupfu, ishingiye ku gitekerezo cyo kudapfa k’ubugingo, ari yo ituma abantu benshi bashukwa n’imyuka y’abadayimoni. Niba wizera ko abapfuye bakomeza kubaho mu ishusho runaka kandi ko bashobora kuvugana natwe, icyo gihe ni ubuhe bwirinzi waba ufite, bukurinda uburiganya butabarika ubwo ari bwo bwose Satani afite? Niba umuntu utekereza ko ari umubyeyi wawe wapfuye cyangwa umwana wawe wapfuye, cyangwa undi muntu wakundaga wapfuye, ashobora kukwigaragariza kandi akavugana nawe, ni mu buhe buryo byaba byoroshye ko ushukwa n’imyumvire yawe? Ibi byabaye mu gihe cyatambutse, n’uyu munsi biraba kandi bizaba no mu gihe kizaza. Uburinzi bwacu rukumbi buri mu gushikama ku byo Bibiliya itwigisha no gushikama ku nyigisho ya Bibiliya ivuga ko urupfu ari ibitots; kugeza ubwo Yesu azagarukira.

`Ni izihe ngero zo kwizera imyuka mibi ku , buryo bugezweho muri iki gihe ziri mu muco wanyu uyu munsi? Kuki gushikama ky ijambo ry’Imana ari bwo burinzi bwacu bwonyine?`