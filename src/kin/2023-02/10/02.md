---
title:  Inzira Itunganiye Umuntu
date:   28/05/2023
---

Mu byerekeranye n’iminsi y’imperuka, Yesu yatanze umuburo ukomeye ugira uti, “Kuko hazaduka abiyita Kristo n’abahanuzi b'ibinyoma bakora ibimenyetso n’ibitangaza, kugira ngo babone uko bayobya n’intore niba bishoboka.” (Mariko 13:22). “Intore” ni izihe? Nyuma y'aho yaravuze ati, “Azatumisha abamarayika be ijwi ry’impanda, bateranye intore ze mu birere bine, uhereye impera y’ijuru ukageza iyindi mpera yaryo.” (Matayo 24:31). Mbese ntibiteye ubwoba, ubwo mu minsi y'imperuka igishuko/ikinyoma kizaba gikomeye cyane ku buryo n’abakiranutsi bazaba bari mu kaga ko kuyobywa.bakaba bagushwa mu gishuko?.

`Soma Ibyahishuwe 12:9. Ni bande Satani ayobya? Ni mu buhe buryo dusobanukiwe n’ayo magambo?`

Mu kuri, mu minsi iheruka, Imana izaba ifite abakiranutsi nk’uko yari ibafite mu bihe byose byatambutse. Nyamara, aya magambo agaragaza uburyo mu by’ukuri igishuko cya Satani kizakwira hose.

`Soma Imigani 14:12. Ni uwuhe muburo ukomeye ugaragara aha ngaha?`

Akenshi, abantu bagirwa inama yo gukurikiza umutimanama wabo kugira-ngo babashe gutandukanya icyiza n’ikibi, maze babeho uko bikwiriye. Ariko, Ibyanditswe Byera bivuga ko twese turi abanyabyaha, kandi twese twononekaye (Yeremiya 17:9; Abaroma 3:9-18), kandi ko kwiringira amarangamutima yacu bwite, bitinde bitebuke, bishobora gutuma twibeshya cyangwa tugakora amakosa. Mu myaka yagiye isimburana, hari ibibi byinshi byagiye bikorwa n’abantu bibwiraga ko bafite impamvu zabateye kubikora. Ni ukuvuga ko, bakurikiye inzira “ibatunganiye.”

Ibiramambu, dukwiriye kwimbika mu Ijambo ry’Imana, kandi igihe twiyeguriye Mwuka Muziranenge, ijambo ry’Imana ritwigisha gutandukanya ukuri n’ikinyoma, ikibi n’icyiza. Iyo twishingikirije ku bwenge bwacu,cyangwa ku myumvire yacu bwite, tuba dushobora kugwa mu bishuko bya Satani mu buryo bworoshye.

`Wifashishije ingero, tekereza ku bantu bakoze ibikorwa bashingiye ku cyo bibwiraga ko gikwiriye, cyangwa se icyo bibwiraga ko ari ubushake bw'Imana, ariko bagakora ibintu bibi: Ni iki dushobora kwigira kuri ibyo bikorwa bibabaje?`