---
title:  Ibindi Byo Kwigwa No Kuzirikanwa
date:   05/05/2023
---

Dore uburyo bubangutse kandi bworoshye bwo kwiga ubuhanuzi bw’ibyumweru 70 bwo muri Daniyeli 9:24-27.

Bwa mbere, hari ibyumweru 70 (Daniyeli 9:24). Hagakurikiraho ibyumweru birindwi n’ibyumweru 62, ari byo bihwanye n’ibyumweru 69 byo mu byumweru 70 (Daniyeli 9:25). Hanyuma hakaza icyumweru giheruka, cya mirongo irindwi (Daniyeli 9:27). Ku iherezo, tubona ko icyumweru cya nyuma kigabanyijemo imigabane ibiri kandi buri mugabane ukaba ugizwe n’imyaka itatu n’igice “nikigera hagati” (Daniyeli 9:27).

Ni ko biri. Ibyumweru mirongo irindwi, bigizwe n'ibyumweru mirongo itandatu n’icyenda n’icyumweru kimwe. Icyo cyumweru kimwe kigabanyijemo imigabane ibiri. Iyo tubishyize mu matariki, maze tukabara duhereye mu mwaka wa 457 M.K., tugakora imibare yoroshye, bitugeza mu mwaka wa 1844.

Nanone kandi, mu kuvuga iby’iminsi 2,300, Daniyeli 8 ntihigeze havuga igihe iyo minsi 2,300 itangirira. “Bizageza iminsi ibihumbi bibiri na magana atatu uko bukeye bukira: nyuma ubuturo bwera buzabone kwezwa (Daniyeli 8:14). Kugeza iminsi ibihumbi bibiri na maganatatu — uhereye ryari? Kuki bitatangirira igihe Daniyeli yabonaga iyerekwa ubwaryo, mu mwaka wa gatatu Umwami Belushazari ari ku ngoma’” (Daniyeli 8:1)?

Ibyo ntibishoboka. Iyerekwa rya Daniyeli 8 ntirirebana na Babuloni. Ryatangiranye n’ibihe bya nyuma [ya Babuloni], ni ukuvuga, ku ngoma, z’Abamedi n’Abaperesi, Ubugiriki, Roma, kugeza “ku iherezo.” Kuki iyo myaka yavuzwe, yo kweza ubuturo, ivugwa mu iyerekwa, Babuloni itabonekamo? Itariki y’itangiriro ry’iyerekwa yagombaga guhera mu gihe: cy’iyerekwa ubwaryo, ryatangiranye n’ingoma y’Abamedi n’Abaperesi igakomeza “kugeza ku iherezo,” Iyo ni imyaka myinshi.

Byatangijwe n’iki? Ntabwo byavuzwe muri Daniyeli 8. Twabibwiwe muri Daniyeli 9.

**Ibibazo**:

`Mu itsinda ryanyu, nimuganire ku isano ikomeye iri hagati y’ubutumwa bwiza n’urubanza nk’uko twabibonye muri izo ngingo zombi zigize ubuhanuzi bumwe. Ni kuki isano iri hagati y’izo ngingo zombi ari inkuru nziza kuri twe? Ni buryo ki iyo sano idufasha gukuraho ubwoba abantu benshi baterwa murubanza?`

`Ibande cyane ku kuri kwahishuwe muri Daniyeli 9:26, kutwigisha ko Mesiya “yakuweho,” ariko “ntacyo azaba asigaranye”. Mbese ibi bivuze iki? Mbese yakuriweho bande, kandi kuki?`

`Ongera usome Abalewi 16:16 n'Abalewi 23:26-29. Vuga impamvu ubuturo bwera bwangombaga kwezwa (Abalewi 16:16) n'uburyo abantu bagombaga kwitwara mu gihe icyo gikorwa cyabaga kiri kuba (Abalewi 23:26-29). Ni iyihe sano iri hagati y'ibyabagaho ahangaha n’icyo bisobanuye kuri twe uyu munsi?`