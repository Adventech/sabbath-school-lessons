---
title:  Mesiya "Azakurwaho"
date:   03/05/2023
---

Gaburiyeli yatangiye ubusobanuro bw’imyaka 490, avuga ku gikorwa cy’agaciro gakomeye cyane uri Daniyeli no ku Bayuda — itegeko ryo kongera kubaka Yerusalemu no kuyisana. Nubwo hari haragiye hatangwa amabwiriza atandukanye yerekeranye na Yerusalemu, dusanga ko itegeko ryo mu mwaka wa 457 B.C. (Mbere ya Kristo) ryatanzwe muri Ezira 7 ari ryo ryahaye Abayuda uburenganzira bwo gusubira iwabo, ndetse no kongera gusubizaho imirimo y'idini ryabo nk’ubwoko (soma Ezira 7:13, 27).

Ni ngombwa kuzirikana ko itegeko rya Aritazeruzi ryatanzwe mu gihe cy’umuhindo wo mu mwaka wa, 457 M.K Kuva igihe iryo tegeko, ryatangiwe, mu mwaka wa 457 M.K., kugeza kuri Mesiya, nk’uko Daniyeli abivuga, hagombaga kubaho ibyumweru 69, bihwanye n’imyaka 483. Iyo duhereye ku mwaka wa 457 M.K. tugakomeza kubara tugendeye ku mateka, bitugeza ku mwaka wa 27 N.K.

Ijambo _Mesiya_ risobanura “Uwasizwe.” Mu mwaka wa 27 N.K., Yesu Kristo, ari We Mesiya, yarabatijwe (soma Matayo 3:13-17). Daniyeli yari yarahanuye mu myaka amagana yabanje avuga neza neza umwaka Kristo yagombaga kubatizwamo, ari na cyo gihe Yesu yagombaga gutangira umurimo We wamaze imyaka itatu n’igice.

`Soma Abaroma 5:6-9 hamwe na Daniyeli 9:26. Ni ukuhe kuri gukomeye kwahishuwe ahangaha?`

“Ibyo byumweru uko ari mirongo itandatu na bibiri nibishira, Mesiya azakurwaho, kandi ntacyo azaba asigaranye” (Daniye 9:26) Mesiya yagombaga ‘“gukurwaho,” cyangwa kubambwa. Uwo murongo ukomeza ugira uti, “kandi ntacyo azaba asigaranye.” Mu yandi magambo, urupfu rwa Kristo rwo ku Musaraba w’i Kaluvari rwari urwacu, ntabwo rwari urwe ku giti cye, ni yo mpamvu intumwa Pawulo yanditse iti: "Ariko Imana yerekanye urukundo rwayo Idukunda, ubwo Kristo yadupfiraga tukiri abanyabyaha (Abaroma 5:8).

Muri Daniyeli 9:27, dusoma ko icyumweru nikigera hagati, mu myaka irindwi ya nyuma, Kristo “azabuzanya ibitambo n’amaturo.” Hagati muri uwo mwaka wa karindwi, mu mwaka wa 31 N.K., Kristo yashimangiye isezerano rihoraho n’amaraso Ye binyuze mu rupfu Rwe rwo ku musaraba, maze imirimo y’ibitambo itakaza ubusobanuro bwose bwa gihanuzi. Ubu buhanuzi buhishura ko Kristo, Mesiya, yagombaga kubambwa kandi akabuza imihango y’ibitambo gukomeza kugira agaciro mu gihe cy’Urugaryi rwo mu mwaka wa 31 N.K. Ubu buhanuzi bwasohoye ijambo ku ijambo. Kuri Pasika, ubwo umutambyi mukuru yatambaga igitambo cy’umwana w’intama wa Pasika, Kristo yaradutambiwe.

`Ukizirikana amagambo yanditswe haruguru aha, soma Mariko 15:38 na Matayo 3:15, 16. Ni buryo ki aya masomo adufasha gusobanukirwa n’ubuhanuzi buvugwa muri Daniyeli 9:24-27?`