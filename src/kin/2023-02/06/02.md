---
title:  Kwezwa K'Ubuturo Bwera
date:   30/04/2023
---

Nk’uko twabibonye, hagomba kubaho urubanza mbere y’uko Kristo agaruka, Marayika avuga mu ijwi rirenga ati, “igihe cyo gucira abantu urubanza kirasohoye” (Ibyahishuwe 14:7). Igitabo cya Daniyeli kitubwira igihe uru rubanza rwatangiriye. 

`Soma Daniyeli 8:14. Ni iyihe ngengabihe igaragara umuhanuzi Daniyeli aduha yerekeranye no kwezwa k’ubuturo bwera? `

Buri Muyahudi yari asobanukiwe neza n’icyo kweza ubuturo bwo ku isi bisobanuye. Byabagaho ku Munsi w’Impongano, ari wo munsi w’Urubanza. Nubwo Daniyeli yari asobanukiwe n’ihame ryo kweza ubuturo n’iry’urubanza, yari agifite urujijo ku byerekeye iminsi 2300.

`Soma Daniyeli 8:27 na Daniyeli 9:21, 22. Daniyeli yitwaye ate amaze kwerekwa iby’iminsi 2300, kandi Imana yamukoreye iki?`

Ku iherezo ry’igice cya 8 cya Daniyeli, Daniyeli yararabye, amara iminsi arwaye, maze aravuga ati, “ariko ntangazwa n’ibyo neretswe ibyo; nyamara nta muntu wabimenye” (Daniyeli,8:27). Ibyo yavugaga, ni iyerekwa ry’iminsi 2,300 (umugabane umwe w’iyerekwa wari wamaze gusobanurwa; soma Daniyeli 8:19-22). Igice gikurikiraho, Daniyeli 9, kitwereka Marayika Gaburiyeli aza gusobanurira Daniyeli ubuhanuzi bw’iminsi 2,300. “Daniyeli, ubu nzanywe no kungura ubwenge bwawe’ ” (Daniyeli 9:22).

Gaburiyeli yatangaje Daniyeli ubwo yamuhishuriraga igisubizo cy’amasengesho ye akagura intekerezo ze kurenza uko yabyibwiraga. Marayika Gaburiyeli yajyanye Daniyeli ku ntangiriro z’igihe maze amuhishurira ukuri kw’ibyo kuza kwa Mesiya, amusobanurira neza amatariki y'itangira ry’umurimo wa Mesiya n’iby’urupfu rwe rw’agashinyaguro, amubwira iby’ibintu bifitanye isano itaziguye no kwezwa k’ubuturo buvugwa muri Daniyeli 8. Mu yandi magambo, urupfu rwa Kristo n’urubanza ni isanga n’ingoyi.

`Ni kuki byumvikana ko urupfu rwa Yesu nk'uko rwahishuwe muri Daniyeli 9:24-27 rufitanye isano itaziguye n'urubanza ruvugwa muri Daniyeli 8:14? Ni ukuhe kuri kw’ingenzi kwigishwa hano muri iyi sano?`