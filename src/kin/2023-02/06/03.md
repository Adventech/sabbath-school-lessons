---
title:  Iminsi 2,300 N'Igihe Cy'Imperuka
date:   01/05/2023
---

`Soma Daniyeli 8:17, 19, 26. Marayika yavuze ko iyerekwa ryo muri Daniyeli 8 n'iminsi 2,300 rigendana n'ikihe gihe kandi ni kuki ari ingenzi ko ibyo bisobanuka?`

Abantu bamwe bemeza ko iminsi 2,300 ari iminsi ibarwa mu buryo busanzwe. Bizera kandi ko aka gahembe gato kavugwa muri Daniyeli 8 gahagarariye umuyobozi w’ingabo, z’Abaselewuside witwa Antiyokusi Epifane (216 — 164 BC), wateye Yerusalemu agahumanya urusengero rw’Abayahudi, nubwo iminsi 2,300 idahura neza n’igihe cye. Nyamara, ubu busobanuro butandukanye n’amabwiriza asobanutse ya Malayika avuga ko iyerekwa rizasohora mu “minsi y’imperuka.” Birumvikana rero ko Antiyokusi atabayeho mu gihe cy’iminsi y’imperuka.

Muri Daniyeli 8, Gaburiyeli atangira asobanura ubuhanuzi bw’iminsi 2,300. Akoresha amazina y’impfizi y’intama ishushanya ubwami bw’Abamedi n’Abaperesi n’isekurume y’ihene ishushanya Ubugiriki (Daniyeli 8:20, 21). Nubwo butavuzwe amazina, kimwe n’ubwami bubiri bwabubanjirije, ubwami bwakurikiyeho, ni ubw’agahembe gato, bushushanya Roma (Daniyeli 8:9, 23,24), Umwami wabwo afite imiterere ikomatanyije iyobokamana na politike akomora ku bwami bwa Roma, kandi iryo hembe rivugwa ngo, “iby’ukuri ribijugunya hasi” (Daniyeli 8:10-12, 25) ndetse ryivanga mu murimo wa Kristo wo mu buturo bwo mu ijuru (Daniyeli 8:10-12). Kwezwa k’ubuturo kuvugwa muri Daniyeli 8:14, ari ryo zingiro ry’icyo gice, ni igisubizo Imana itanga ku kibazo cy’imbaraga zisi n’iz’iyobokamana byagerageje kurwanya no kwiha ubutegetsi bw’Imana ku mbaraga. Ni umugabane w’umuti Imana yavugutiye ikibazo cyatewe n’icyaha.

Marayika Gaburiyeli yari yiteguye gusobanura buri kintu cyose cyo mungengabihe y’ubuhanuzi bw’Imana. Kuiherezo rya Daniyeli 8, tubona neza ko Daniyeli atasobanukiwe neza n’umugabane n'iyerekwa ry’iminsi 2,300 (Daniyeli 8:27). Umugabane ubanza uvuga iby’impfizi y’intama, isekurume y’ihene, n’ihembe rito byose byari byasobanuwe, hamwe n'ubwami bubiri bubanza bwavuzwe mu mazina (Daniyeli 8:20, 21). Kwezwa k’ubuturo rero, kwari kutarasobanurwa.

Marayika Gaburiyeli, wabonekeye Daniyeli mu gice cya 8, nanone yongeye kumubonekera muri Daniyeli 9, maze aramubwira ati: “Ugitangira kwinginga, haje ijambo, kandi nzanywe no kurikubwira kuko ukundwa cyanwe. Nuko iryo jambo uritekereze cyane, umenye n’ibyo weretswe" (Daniyeli 9:23). Ni ibiki yeretswe? Nk’uko tuzabibona ejo, ni iyerekwa ry'iminsi 2,300, umugabane wasigaye ku byabanje kuvugwa by’iyerekwa ryo muri Daniyeli 8, marayika yari atarasobanurira Daniyeli.

`Gaburiyeli yise Daniyeli “ukundwa cyane.” Ni iki ibi bitubwira ku byerekeranye n’isano ikomeye iri hagati y’ijuru n’isi?`