---
title:  Amabwiriza Marayika Yahaye Daniyeli
date:   02/05/2023
---

`Soma Daniyeli 9:23. Ni ayahe mabwiriza yihariye Marayika yahaye Daniyeli? Ni ukubera iki aya mabwiriza ari ingenzi mu kudufasha kumva neza ubusobanuro bwo kwezwa k’ubuturo buvugwa muri Daniyeli 8:14?`

Marayika yabwiye Daniyeli yeruye ati, “Nuko iryo jambo uritekereze cyane, umenye n’ibyo weretswe” (Daniyeli 9:23). Ni irihe jambo kandi ni ibiki yeretswe? Kubera ko nta rindi yerekwa dusanga muri Daniyeli 9, marayika Gaburiyeli agomba kuba yaravugaga umugabane w’iyerekwa ryo muri Daniyeli 8 umuhanuzi atari yasobanukiwe — iyerekwa ry’iminsi 2,300 (Daniyeli 8:27).

`Gaburiyeli yakomereje muri Daniyeli 9:24-27. Ni ibihe bintu byasohoye dusanga mu buzima no mu murimo wa Yesu bivugwa ahangaha?`

Umugabane wa mbere w’ubu buhanuzi werekeye ku bwoko bw’Imana, Abayuda. “Ibyumweru mirongo irindwi bitegekewe ubwoko bwawe” — ishyanga ry’Abayuda (Daniyeli 9:24). Mu buhanuzi bwa Bibiliya, umunsi umwe wa gihanuzi uhwanye n’umwaka umwe usanzwe (Ezekiyeli 4:6, Kubara 14:34). Mu gitabo cya Daniyeli n’icy’Ibyahishuwe, iyo hari imvugoshusho ikoreshejwe, haba hari n’igihe cya gihanuzi. Bumwe mu buryo dushobora kumenya neza ihame rikoreshwa ahangaha rivuga ko umunsi wa gihanuzi uhwanye n’umwaka ni uko igihe turikoresha mu buhanuzi bwa Daniyeli, buri gikorwa cyagendaga gisohora mu gihe cyahanuwemo neza nta kwibeshya (reba icyigisho tuziga ejo). Iyo dukurikije iryo hame, ibyumweru 70 biba bigizwe n'iminsi 490. Nk'uko umunsi umwe wa gihanuzi ungana n'umwaka umwe usanzwe, iminsi 490 ingana n'imyaka 490 isanzwe.

Gaburiyeli yabwiye Daniyeli ko imyaka 490 "yakuwe" (ijambo ry'igiheburayo ryasobanuwe ni _chathak_, rimwe na rimwe risobanura ngo “yagenewe”). Yakuwe mu ki? Bishobora kuba ari cya gihe cya gihanuzi kivugwa hano: igihe cy’iminsi 2,300 yo muri Daniyeli 8:14. Iyi myaka 490, y'igihe cya gihanuzi, ifitanye isano itaziguye n’igihe cy’ubuhanuzi bwa Daniyeli 8:14, wa mugabane w’iyerekwa wasigaye utarasobanuwe muri Daniyeli 8, kandi kikaba n'igihe cya gihanuzi cyo muri Daniyeli 8. Bityo rero, hamwe n’ubu buhanuzi, tubasha kubona ko Gaburiyeli aje gufasha Daniyeli gusobanukirwa n'icyo atari yasobanukiwe mu gice kibanza: iminsi 2,300.