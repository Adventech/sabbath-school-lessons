---
title:  Igihe cy’Urubanza Rwayo
date:   29/04/2023
---

### Aho Icyigisho Cy'iki Cyumweru Gishingiye:
Daniyeli 8; Daniyeli 9; Ezira 7; Matayo 3:13-17; Abaroma 5:6-9; Mariko 15:38; Abalewi 16:16.

> <p> Icyo Kwibuka</p>:
> “Nuko mujye mugenza mutyo, kuko muzi yuko igihe cyo gukanguka gisohoye rwose. Dore agakiza kacu karatwegereye kuruta igihe twizereye. Ijoro rirakuze burenda gucya.” (Abaroma 13:11, 12).

Mu myaka myinshi ishize, ikinyamakuru kivuga ku byaremwe byo hirya no hino ku isi, cyitwa “National Geographic Magazine,” cyavuze iby’umuriro watwitse ishyamba ryo muri Pariki y’ahitwa Yellowstone, muri Leta Zunze Ubumwe z’Amerika. Umuriro umaze kuzima, abarinzi b’ishyamba buriye umusozi kugira ngo basuzume ibyangijwe n’umuriro. Umurinzi umwe aza kubona inyoni yatwitswe n’umuriro yari yahindutse ivu iri munsi y’igiti. Amera nk’utewe umubabaro n’icyo kintu abonye, maze ahindukiza ya nyoni inkoni ye.

Ubwo yayihindukizaga, utwana tw’inyoni dutatu twasohotse mu mababa ya nyina yari yapfuye. Uwo mubyeyi ukunda utwana twe, yari yabonye akaga kegereje, maze atwara utwana twe munsi y’igiti atubundikiza amababa ye. Iyo ashaka, aba yarihungiye agakiza amagara ye, ariko yanze kureka abana be. Mbega ishusho y’abizera bari mu bwihisho bwa Kristo!

Imiriro y’urubanza rw’Imana yazimiye kuri We i Kaluvari, maze abari muri Kristo bose babona ubwihisho buhoraho munsi y’amababa Ye. Ku musaraba, Kristo yaciriwe urubanza nk’umunyabyaha uciriweho iteka kugira ngo tubashe kubonwa nk’abaturage b’ubwami bw’ijuru. Yaciriwe urubanza nk’umugome kugira ngo tubashe kubohorwa dukuwe mu miriro yo kurimbuka by’iteka, mu buryo butagaragara n’uburyo bugaragara.