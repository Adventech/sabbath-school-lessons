---
title:  Ibindi Byo Kwigwa No Kuzirikanwa
date:   28/04/2023
---

Soma aya magambo akomeye tubwirwa n'umwuka w'Ubuhanuzi yerekeranye n’uko abana b’Imana bazaba bameze mu minsi iheruka, mu gihe cy’urubanza n’iherezo ry’ isi.

“Ibyiringiro byabo bimwe rukumbi biri mu mbabazi z’Imana; intwaro yabo imwe rukumbi izabarinda ni amasengesho. Nk’uko Yosuwa yatakambaga ari imbere ya Malayika, ni ko abagize itorero ryasigaye bakwiriye kurangwa n’imitima imenetse, bafite kwizera kudatezuka, bagatakamba basaba imbabazi no gucungurwa bahabwa na Yesu Umuvugizi wabo. Bazi neza ubunyacyaha bw'imibereho yabo, babona intege nke zabo no kuba badakwiriye, kandi iyo birebyeho, babura ibyiringiro. Umushukanyi aba ahagaze iruhande rwabo ngo abarege, nk’uko yahagaze iruhande rwa Yosuwa amurega. Yerekana ubushwambagara bw’imyambaro yabo, imico yabo ifite inenge. Yerekana intege nke n’ingeso mbi zabo, ibyaha byabo byo kudashima, kudasa na Yesu kwabo, ari ko kwambuye Umucunguzi wabo icyubahiro... Ubwoko bw’Imana bwagiye bugira amakosa muri byinshi. Satani azi neza ibyaha yabashukishije gukora, maze akabyerekana mu buryo bukabije agira ati, “Mbese Imana izancana n’abamarayika banjye idukure imbere yayo maze kandi igororere abakoze ibyaha nk’ibyacu? Ntushobora gukora nk’ibi, Mwami, mu butabera [bwawe]. Ubwami bwawe ntibwazaba bushingiye ku gukiranuka n’ubutabera. Ubutabera busaba ko bacirwaho iteka.” Ariko nubwo abayoboke ba Kristo bacumuye, ntibiyeguriye umubi. Baretse ibyaha byabo, bashaka Uwiteka bicishije bugufi n’imitima imenetse, maze Umurengezi wo mu ijuru arabavugira. Uwahemuwe n’ubugome bwabo, uzi ibyaha byabo, kandi akamenya ukwihana kwabo, aravuga ati: “Uwiteka aguhane, yewe Satani. Natanze ubugingo bwanjye kubwabo. Nabaciye mu biganza byanje nk’uca imanzi. ” — Ellen G. White, _Testimonies for the Church_, vol. 5, pp. 473, 474.

**Ibibazo**:

`Ni buryo ki kumenya ko “igihe cyo gucira abantu urubanza gisohoye” bigira icyo bihindura mu mibereho yacu ya buri munsi? Abenshi muri twe, turamutse tuvugishije ukuri, ahari twavuga ko ibyo bitagira icyo bihindura mu mibereho yacu, si byo se? Ni buryo ki twahinduka?`

`Kuki urubanza ari inkuru nziza aho kuba inkuru mbi? Mu itsinda ryanyu, nimuganire ku cyo Yesu atumariye mu rubanza. Mbese ibi bikwiriye kudutera imbaraga zingana iki zituma tumukiranukira, tuzirikana neza ko ibyo yadukoreye ari byo byonyine bibasha kuduhesha ibyiringiro by’agakiza?`

`Ibande ku gitekerezo kivuga iby’urubanza, ruhishurira abatuye isi n’ijuru imico y’Imana. Ni buryo ki iki gitekerezo kigendana neza n’ishusho y’intambara ikomeye yose uko yakabaye?`