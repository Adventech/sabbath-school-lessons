---
title:  Abakurikira Umwana W'Intama
date:   07/06/2023
---

`Soma Ibyahishuwe 13:1, 2. Iyi nyamaswa ivugwa aha yaturutse he, kandi ninde wayihaye ubutware?`

Inyamaswa ya mbere ivugwa mu Byahishuwe 13 ihabwa imbaraga, intebe n’ubutware bukomeye ibihawe n’ikiyoka. Ibyahishuwe 12:9 n’ Ibyahishuwe 20:2 hagaragaza ko ikiyoka ari Satani. Satani ni umwanzi ufite ubucakura kandi akorera mu mbaraga z’isi. Ibyahishuwe 12:3-5 havuga ko “ikiyoka”- umwanzi yagerageje kurimbura “umwana w’umuhungu” akimara kuvuka. Uyu “mwana w’umuhungu” yaje “gusahurwa ajyanwa ku Mana no ku ntebe yayo.” Mu by’ukuri, ibi byerekeza kuri Yesu. Igihe Satani yifuzaga kurimbura Kristo akiri umwana, yakoreye muri Herode n’ubwami bw’Abaroma. Ku iherezo ry’ubuzima bwa Yesu hano ku isi, umutware w’Umuroma witwaga Pilato yamuciriye urubanza rwo gupfa, umwicanyi w'Umuroma amutera imisumari ku musaraba w’abagome, umusirikare w’Umuroma amutera icumu, kandi abasirikare b’Abaroma barinda imva ye, Ibyahishuwe 13:2, havuga ko ikiyoka ari cyo Satani wakoreraga muri Roma ya gipagani, yashoboraga guha iyi nyamaswa intebe y’ubuyobozi bwe.

“Nubwo ku ikubitiro ikiyoka gihagarariye Satani, mu bundi busobanuro, gihagarariye ubwami bw’Abaroma...Imbaraga zakurikiye ubwami bw’Abaroma, ari bwo ikiyoka cyahaye ‘imbaraga, intebe ndetse n'ubutware’ ni Roma y’Ubupapa.”-_The SDA Bible Commentary_, vol. 7, p. 817. Umuhanga mu mateka witwa A. C. Flick asobanura ko “nyuma yo guhanguka k’ubwami bwa Roma mu bya politike, havutse ubwami bwo mu by’umwuka mu ‘ishusho nini’ y’Itorero rya Roma.”- A. C. Flick, _The Rise of the Medieval Church_ (1900), p. 150 nk’uko byanditswe bikuwe mu gitabo cyitwa ‘Ubusobanuro bwa Bibiliya bw’Itorero ry’Abadiventisti b’Umunsi wa Karindwi’ (_The SDA Bible Commentary_, vol.7, p. 817).

`Soma Ibyahishuwe 13:3 n’Ibyahishuwe 14:4. Ni irihe tandukaniro riri hagati y’iyo mirongo yombi?`

Mu buryo butandukanye “n’abari mu isi yose,” bakurikira inyamaswa, Imana izagira abantu bazakurikira “Umwana w’Intama” aho gukurikira inyamaswa. Nk’uko bisanzwe, buri wese azaba mu ruhande rumwe cyangwa urundi; mu ruhande rwa Yesu cyangwa mu ruhande rurwanya Yesu (ari rwo rwa Satani). Nk’uko bimeze uyu munsi, icyo gihe nta ruhande rwo hagati ruzaba ruhari. Uzaba atari mu ruhande rwa Yesu, azaba ari mu ruhande rwa Satani.

`“Muzangwa n’abantu bose babahora izina ryanjye, ariko uwihangana akageza imperuka ni we uzakizwa.” (Matayo 10: 22). Ni mu buhe buryo witeguye kwihangana kugeza imperuka?`
