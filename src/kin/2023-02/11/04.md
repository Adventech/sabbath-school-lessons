---
title:  Umurunga W'Abatubaha Imana
date:   06/06/2023
---

Ubuhanuzi buvuga iby’ikimenyetso cy’inyamaswa burebana no kutoroherana kw’idini, gufatirwa ibihano by’ubukungu, gutotezwa ndetse no gucirwaho iteka ryo gupfa. Igitangaje, ubu ni n’ubutumwa budutera umwete. No mu bihe bikomeye cyane, Imana izakomeza ubwoko bwayo “bwitondera amategeko yayo kandi bukagira kwizera nk’ukwa Yesu” (Ibyahishuwe 14:12). Kandi, muri ayo mategeko, birumvikana, harimo n’itegeko rya kane ari ryo Sabato y’umunsi wa karindwi.

Ubuhanuzi bw’ikimenyetso cy’inyamaswa buvugwa mu Byahishuwe 13 butubwira ibyerekeranye n’ubukana bw’intambara iri hagati y’Imana na Satani. Amayeri ya mbere Satani akoresha muri uru rugamba ni ibishuko. Ibyahishuwe 13 havuga ibyerekeranye. n’igihe kizaza ubwo umwanzi azakorera mu mbaraga z’itorero ryihuje na leta, ari zo ziswe inyamaswa kandi azakoresha agahato.

Mu by’ukuri, gutotezwa kw’itorero ntabwo ari ikintu gishya. Kwabayeho uhereye mu gihe Kayini yicaga Abeli amuziza gusenga mu buryo Imana. yari yabategetse gusenga (Soma Itangiriro 4:1-8). Yesu yavuze ko gutotezwa kwagombaga gukorerwa n’abizera bo mu kinyejana cya mbere no mu myaka yakurikiyeho: Yarababuriye ati, “Igihe kigiye kuza, uzabica wese azibwira ko akoreye Imana umurimo” (Yohana 16:2, Soma na Matayo 10:22, 1 Petero 4:12).

Ubuhanuzi bwerekeranye n'ikimenyetso cy’inyamaswa buvuga iby’ipfundo riheruka ry’uyu murunga w’abatubaha Imana. Nk’uko itotezwa ryo mu gihe cyatambutse ryakozwe, iryo totezwa rizahatira buri wese kwisanisha n’imyizerere ndetse n’uburyo bw’imisengere bwemejwe.

`Soma Ibyahishuwe 13:15-17. Mu ntambara iheruka, ni iki kizaba ku bwoko bw’Imana bwo mu minsi iheruka?`

Ubuhanuzi buvuga ko uko gutotezwa kuzatangirana n’ibihano by’ubukungu: “Kugira ngo hatagira umuntu wemererwa kugura cyangwa gutunda, keretse afite icyo kimenyetso.” Igihe ibi bizaba, abantu benshi bazatsindwa n’urugamba. Umuntu uwo ari we wese uzanga gushyirwaho ikimenyetso azacirwaho iteka ryo gupfa. Umwanzi arimo gutegura abiyita. Abakristo akoresheje uburyo bwo kwihuza no kwinjira mu mibereho yabo, akabashishikariza kuzakira ikimenyetso cy’inyamaswa mu gihe kizaza, igihe ikigeragezo giheruka kizaba kitugezeho. Urukundo Imana ikunda buri wese muri twe ruzatwongerera imbaraga kandi rudukomeze mu bihe by’amakuba biri imbere yacu.

`Soma Abagalatiya 6:7-9. Nubwo ibi bitavuga ibizabaho mu minsi iheruka, kuki inyigisho ivugwa aho ngaho ifitanye isano n’ibibazo byerekeranye n’ikimenyetso cy’inyamaswa, kandi ni mu buhe buryo dushobora guhagarara dufite kwizera?`
