---
title:  Kwihangana Gushikamye
date:   04/06/2023
---

Nk’uko twabibonye mu Byahishuwe 14:7, Imana irarikira abantu bose kuramya umuremyi. Ubu ni ubutumwa bwa marayika wa mbere. Mu Byahishuwe 14:8, Imana iburira abantu ibyerekeranye na “Babuloni,” ari ryo torero ry’ikinyoma rishinze imizi muri Babuloni ya kera. Ubu ni ubutumwa bwa marayika wa kabiri.

Mu Byahishuwe 14:9, 10, marayika wa gatatu aburira abantu abasaba kwirinda kuramya inyamaswa. Uyu marayika avuga mu ijwi rirenga ati, “Umuntu naramya ya nyamaswa n’igishushanyo cyayo, agashyirwaho ikimenyetso cyayo mu ruhanga rwe cyangwa ku kiganza, uwo ni we uzanywa ku nzoga ari yo mujinya w’Imana.”

`Soma Ibyahishuwe 14:12. Ni ibihe bintu bibiri dusanga muri uyu murongo biranga ubwoko bw’Imana bwo mu minsi y’imperuka? Kuki ibyo byombi ari ingenzi?`

Ijambo ry’Ikigiriki risobanura “kwihangana” ni ***_hupomone_***, ari ryo risobanurwa neza nko “kwihangana gushikamye.” Mu minsi y’imperuka, Imana izakomeza kugira ubwoko bw’indahemuka kuri Yo mu gihe  cyo kurwanywa no gutotezwa bikaze. Binyuze mu buntu bwayo, ubwoko bwayo buzahagarara bufite kwihangana gushikamye, bubaho imibereho ishingiye ku Mana, yuzuye ubuntu kandi yumvira.

Kuramya Umuremyi (Ibyahishuwe 14:7) bihabanye no kuramya inyamaswa (Ibyahishuwe 14:9) kandi bigaragarira mu bantu bakurikiza amategeko y'Imana kandi bakagira kwizera nk'ukwa Yesu (Ibyahishuwe 14:12). Iyi ntambara iheruka irebana no kuyoboka Kristo cyangwa kuyoboka ubutware bw'Inyamaswa, ishingiye ku kuramya, kandi izingiro ry'iyi ntambara iri hagati y'icyiza n'ikibi rigiye kuzaba Isabato.

`Soma Abaroma 8:1-4; Abefeso 2:8-10; n’ Abakolosayi 1:29. Ni iki iyi mirongo itwigisha cyerekeranye n’umusaruro wo kubeshwaho no kwizera?`

Iyo tubeshejweho no kwizera, duhabwa ubuntu bwe, kandi imibereho yacu igahinduka. Abayoboke b’Umukiza kandi bamwiyeguriye ntabwo bazizera Yesu gusa, ahubwo bazagira no kwizera “nk’ukwa” Yesu. Mu minsi imperuka, ukwizera kwa Yesu kuzaba ukwako, kandi bazakomeza kuba abakiranutsi, bageze no ku gupfa, nk’uko Yesu na We yapfuye.

`Ni mu buhe buryo ukiranuka mu bintu byoroheje? Ibyo byari bikwiriye kukubwira iki cyerekeranye n’uburyo uzitwara igihe ibigeragezo bikomeye bizaba bije? (Soma Luka 16:10).`
