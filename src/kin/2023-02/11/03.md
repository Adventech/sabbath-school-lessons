---
title:  Urugamba Rureba Isi Yose
date:   05/06/2023
---

`Soma Matayo 27:45-50. Ibi bitwigisha iki cyerekeranye wibyabaye kuri Yesu ku musaraba? Ni iki Yesu yashakaga gusobanura igihe yabazaga Imana impamvu yamuretse, kandi ni mu buhe buryo ibi byabaye bidufasha gusobanukirwa no “kugira kwizera nk’ukwa Yesu”?`

Igihe yari amanitswe ku musaraba, apfukiranywe mu mwijima, ashengurwa n’ibyaha, gukozwa isoni, no gucirwaho iteka kubera ibyaha by’abatuye isi, kandi ari ahantu atumva urukundo rwa se rumuri hafi, Yesu yishingikirije ku mushyikirano yari yarigeze kugirana na Se mu mibereho Ye. Ni ukuvuga ko, binyuze mu mibereho yo kwishingikiriza kuri Se mu bihe byiza, Yesu yari yariteguye guhangana n’ibihe bikomeye, ndetse n’umusaraba urimo, Umukiza yagize kwizera, ndetse n’igihe ibintu byose byari ahamuzengurutse byashoboraga gutuma agira gushidikanya. Ndetse n'igihe byasaga n’aho Imana yamutereranye, Yesu ntabwo yacitse intege. “Igihe yari mu mwijima w’icuraburindi, bisa naho yaretswe n’Imana, Kristo yagotomeye igikombe cy’umubabaro wa mwene muntu aracyifanguza. Muri icyo gihe cy’umubabaro ukomeye, yishingi irije ku gihamya cyo kwemerwa na Se yari yarahawe mbere y’icyo gihe...Kubwo kwizera, Yesu Yaranesheje.”-Ellen G. White, _Christ Triumphant_, p. 277.

Ukwizera nk’ukwa Yesu ni ukwizera kwimbitse cyane, kwiringira cyane, kandi kwiyemeje cyane, ku buryo abadayimoni bose bo mu isanzure ndetse n’ibigeragezo byose byo ku isi bitabasha kukunyeganyeza. Ni ukwizera kwiringira ndetse n’igihe kudashobora kureba, ni ukwizera kwiringira n’igihe kudasobanukiwe, kugashikama igihe, hari ikintu gito cyo gushikamaho. Uku “kwizera nk’ukwa Yesu” ni impano duhabwa kubwo kwizera kandi kuzatubashisha kunyura mu bihe bikomeye biri imbere. Ukwizera nk’ukwa Yesu kuri mu mitima yacu ni ko kutubashisha kuramya Yesu nk’Imana Isumba byose kandi kuzatubashisha gushikama igihe abantu bazaba bahatirwa gushyirwaho ikimenyetso cy’inyamaswa kivugwa mu Byahishuwe. Ariko nanone, ntabwo ari ikintu kiza giturutse ahantu aho ari ho hose ngo gipfe kwizana mu buryo butunguranye. Ubu, ubwoko bw'Imana bugenda bwitoza kubeshwaho no kwizera umunsi ku munsi. Mu bihe byiza, mu bihe bibi, igihe Imana iba isa n'iri hafi, igihe Imana iba isa n’iri kure— ibyo ntacyo bitwaye. “Ukiranuka azabeshyaho no kwizera (Abagalatiya 3:11; Soma n’ Abaheburayo 2:4). Uyu munsi ni cyo gihe cyo kwitegura. Buri kigeragezo cyose duhura na cyo uyu munsi, iyo cyihanganiwe mu kwizera, gishobora kuvamo umusaruro mwiza mu mibereho yacu.

`Tekereza igihe ubuzima bwawe bwasaga n'uburi mu kaga kandi ikintu wari usigaranye cyonyine kikaba cyari ukwizera gusa. Ibyo bihe wabivuyemo ute? Ni ayahe masomo wahigiye? Ni iki wahigiye gishobora gufasha abandi bashobora kuba banyura mu bihe bimeze nk’ibyo wanyuzemo?`
