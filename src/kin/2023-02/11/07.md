---
title:  Ibindi Byo Kwigwa No Kuzirikanwa
date:   09/06/2023
---

“Uhereye igihe intambara ikomeye yatangiriye mu ijuru, umugambi wa Satani wari uwo gukuraho amategeko y’Imana. Ibyo byagombaga gusohora ari uko atangiye kugomera Umuremyi we, kandi n’ubwo yaciwe mu ijuru, ariko aracyakomereje urugamba rwe mu isi. Kuyobya abantu no kubatera kwica amategeko y’Imana, ni cyo kimushishikaje. Yasohoza umugambi we binyuze mu kwanga amategeko, y’Imana yose, yakoresha gukuraho rimwe muri yo, uko byamera kose ingaruka zizaba zimwe. Umuntu ukurikiza amategeko iyo agize rimwe ateshuka, aba ameze nk’uyishe yose....Kubwo gushaka gupfobya amabwiriza y’ijuru, Satani yagoretse amahame ya Bibiliya, maze amakosa yinjizwa mu myizerere y’abantu ibihumbi byinshi bavuga ubwabo ko bizera Ibyanditswe Byera. Amakimbirane akomeye kandi aheruka hagati y’ukuri n’ikinyoma ni rwo rugamba rumaze igihe kirekire kandi ruheruka izindi zose rurwanya amategeko y’Imana. Muri urwo rugamba turimo ubungubu; hari urugamba ruhanganishije amategeko y’abantu n’ay’Imana, urugamba hagati y’idini ya Bibiliya n’idini y’ibihimbano n’imigenzo.” — Ellen G. White, _Intambara Ikomeye_, p. 410.

Mu gitabo cy’Ibyahishuwe, kuramya n’irema bifitanye isano idashobora gutandukanywa. Izingiro ry’intambara iri hagati y’icyiza n’ikibi, n’ikimenyetso cy’inyamaswa, byose bigenda bigaruka ku kwibaza niba Imana ari yo ikwiriye gusengwa. Nk’uko twabibonye, igitekerezo kivuga ko Kristo ari Umuremyi ni izingiro ryo kuramya ku munsi w’Isabato. Buri gihe Yesu yahoraga agaragaza ubusobanuro bw’umunsi we ubwo yavugaga ko ari “Umwami” wawo (Matayo 12:8, Mariko 2:28, Luka 6:5). Isabato ni ikimenyetso kizahora kitwibutsa abo turi bo. Itwibutsa abo turi bo nk'ibiremwa. Buri gihe ishimangira igitekerezo kivuga ko twaremwe, kandi ko Umuremyi wacu ari we dukwiriye kuramya. Iyi ni yo mpamvu umwanzi yanga Isabato cyane. Isabato ni umutunga wa zahabu uduhuza n’Umuremyi wacu kandi izagira uruhare ruakomeye mu rugamba ruheruka.

**Ibibazo**:

`Ni ayahe mahame shingiro ari inyuma yo guhabwa ubutware kw’inyamaswa yavuye mu Nyanja? Ni mu buhe buryo iyo myitwarire ishobora kuba mu mitima yacu tutabizi?`

`Ni mu buhe buryo usubiza abantu bajya impaka bavuga ko igitekerezo kivuga ko Satani ariho ari imyizerere ya kera abantu bize cyangwa abanyabwenge badashobora guha agaciro? Ni ayahe masomo wakwifashisha ubasubiza?`
