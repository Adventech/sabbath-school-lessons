---
title:  Igishuko Kitiyoberanya
date:   16/05/2023
---

Mu kugerageza kurimbura umwihariko w’iremwa ryacu, umwanzi yashyizeho icyiganano kitiyoberanya. Icyiganano, cyemewe ndetse na bamwe muri twe, giteye gitya: Imana ni yo nkomoko y’irema, ariko Yakoresheje imyaka myinshi kugira ngo ireme ubuzima. Yifashishije ihindagurika. Iyi myumvire igerageza guhuza “amakuru ya siyansi” n’inkuru dusanga mu Itangiriro. Yemeza ko irema ryatwaye imyaka myinshi cyane, rigafata ibihe bitabarika, kandi ikemeza ko ubuzima bwo kuri iyi si bumaze imyaka miliyari na miliyari.

`Soma Zaburi 33:6, 9 n’ Abaheburayo 11:3. Ni iki aya masomo ya Bibiliya atubwira cyerekeranye n’uburyo Imana yaremye iyi si?`

Inkuru ya Bibiliya irasobanutse. Imana “yaravuze biraba; Itegetse birakomera” (Zaburi 33:9), “Kwizera ni ko kutumenyesha yuko isi yaremwe n’ijambo ry’Imana” (Abaheburayo 11:3). Igice cya mbere cy‘igitabo cy’Itangiriro cyemeza ko Imana yaremye isi mu minsi itandatu isanzwe y’amasaha 24 maze Iruhuka ku munsi wa Karindwi, Imvugo y’ururimi n’inyandiko tubona mu Itangiriro n’igice cya 2 ntiyemera ibihabanye n’ibyo. Ndetse n'intiti z’abantu batizera iby’iminsi itandatu isanzwe y’Irema bemera ko icyo umwanditsi yari agamije ari ukwigisha ko Irema ryabaye mu minsi itandatu.

Ijambo ry’Igiheburayo rivuga “umunsi” mu Itangiriro 1 ni “yom,” Muri Bibiliya, igihe cyose umubare ugaragiye ijambo “yom” nk’ikinyazina (umunsi wa gatatu, umunsi wa mbere, n’ibindi), uba werekeje gusa ku gihe cy’amasaha 24. Nta rengayobora rindi, icyo gihe iteka kiba gihwanye n’amasaha 24. Nanone kandi, kuri iyi ngingo nyirizina, Imana iramutse itararemye isi mu minsi itandatu isanzwe, mbese noneho umunsi w'Isabato waba ufite ubuhe busobanuro? Ni kuki Imana yatanga itegeko ryawo? Kuduha urwibutso ruhoraho rw’Isabato y’icyumweru cy’iminsi itandatu y’Irema ntacyo byaba bivuze na gato niba icyumweru cy Iminsi itandatu y’Irema kitarigeze kibaho na mba. Kwemera ko Irema ryabaye mu gihe cy’imyaka myinshi byaba ari ukurwanya umugambi w’ingenzi w’Isabato y’umunsi wa karindwi. Byaba kandi bizanye ibibazo bikomeye byibasiye ukuri kw’Ibyanditswe byera.

Mu kurwanya Isabato, Satani aba agaba igitero ku butegetsi nyirizina bw’Imana, kandi se ni iki cyarushaho kuba giteje akaga mu gukuraho urwibutso rw’Irema ryo mu minsi itandatu kuruta guhakana ukuri kw’Irema ryo mu minsi itandatu? Ni yo mpamvu abantu benshi, ndetse n’Abakristo, birengagiza Isabato y’umunsi wa karindwi. Mbega uburyo ikinyoma giheruka cyateguwe!