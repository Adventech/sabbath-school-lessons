---
title:  Isabato N'Irema
date:   15/05/2023
---

Imana yaduhaye Isabato kuko isi yacu ikeneye ubutumwa bw’irema butanga icyizere. Mu myaka ya 1800, mu gihe umugaru w’inyigisho z'ihindagurika wigaruriraga intekerezo z’abatuye isi, Imana yohereje ubutumwa bw’ibyiringiro bitagereranywa. Twakomeje kwiga iby’ubu butumwa, buboneka mu gitabo cy’Ibyahishuwe 14:6, 7.

Satani yagerageje uburyo bwose ngo agoreke igitekerezo cy’Irema kuko yanga Yesu kandi akaba adashaka ko [Yesu] ahabwa icyubahiro kimukwiriye cyo kuramywa nk’Umuremyi n’Umucunguzi wacu. Isabato ni izingiro ry’intambara ikomeye mu kugaragaza ko Kristo ari We ukwiriye kuramywa nk’Umuremyi wacu. Ubutumwa bw’Imana bwo mu minsi y’imperuka ni ubuhamagarira abantu bose kugaruka ku kuramya Kristo nk’Umuremyi w’ijuru n’isi. Urufatiro rwo kuramya kose rushingiye kuri We kuko Yaturemye.

`Soma Itangiriro 2:1-3, Kuva 20:8-11, no Gutegeka kwa kabiri 5:12-15 ugereranye n’ibivugwa mu Ibyahishuwe 14:6, 7. Itegeko ry ’Isabato ritwereka iyihe sano iri hagati y’Irema no Gucungurwa?`

Isabato ni ikimenyetso gihoraho cy’ikiruhuko dufite muri Yesu. Ni ikimenyetso cyihariye cyerekana ubudahemuka dufitiye Umuremyi wacu (Ezekiyeli 20:12, 20). Aho kuba ikintu dukurikiza nk’abatwarwa n’amategeko, isabato iduhishurira ko ikiruhuko cyacu nyakuri kiva mu gukiranuka kw’imirimo tubonera muri We. Isabato itubwira ibyerekeye Imana yadukoreye ibyo tutajyaga kwikorera ubwacu.

Ibyanditswe byera biturarikira kuruhukira mu rukundo rwe n’ineza Ye buri sabato. Isabato ni ikimenyetso cy’ikiruhuko, ubuntu, icyizere, no kwishingikiriza kuri We; si imirimo, si uguhabwa agakiza kubwo gukurikiza amategeko, si ugucirwaho iteka, cyangwa kwishingikiriza kuri twe ubwacu.

Buri Sabato twishimira mu kugira neza Kwe, tukamuhimbaza kubw’agakiza tubonera muri Kristo gusa. Isabato kandi ni isano ihoraho iri hagati y'ubutungane bwa Edeni ya kera, n’ubwiza buheranije bw’ijuru rishya n’isi nshya by'ahazaza (Yesaya 65:17, Ibyahishuwe 21:1).

Isabato iturarikira gusubira ku nkomoko yacu. Ni yo iduhuza n'umuryango dukomokaho. Isabato yakomeje kubahirizwa kuva aho igihe cyatangiriye. Ni isano y’umurunga udashobora gucika kuva Katanga ka mbere turemwa. Idukomereza ku guhanga amaso ku bwiza bw’ukuri butwibutsa ko turi abana b’Imana. Iturarikira kugirana ubucuti bwimbitse, isano ikomeye n’Umuremyi wacu.

`Itegeko ry’Isabato ryavuzweho rite mu gitabo cy’Ibyahishuwe 14:6, 7, kandi ni kuki ari ingenzi ku butumwa bwacu bwo mu minsi iheruka? (Soma Kuva 20:8-11).`