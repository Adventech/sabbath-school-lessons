---
title:  Irema, Isabato, N'Ibihe Biheruka
date:   17/05/2023
---

Intambara ikomeye, yatangiriye mu ijuru mu myaka myinshi ishize, yari yerekeranye n’ubutegetsi bw’Imana. Ikibazo gikomeje kuba icyongicyo n’uyu munsi.

`Soma Ibyahishuwe 14:7,9, na 12. Vuga mu ncamake aya masomo wuzuza interuro zikurikira:` 

`Ibyahishuwe 14:7 ni irarika ryo`

`Ibyahishuwe 14:9 ni umuburo ubuza abantu`

`Ibyahishuwe 14:12 herekana abantu`

Aya masomo yerekana neza ko ipfundo ry’ikibazo cy’intambara yo mu minsi y'imperuka iri hagati y’icyiza n’ikibi, hagati ya Kristo na Satani, ari ukuramya. Ese turamya Umuremyi cyangwa turamya inyamaswa? Kandi bitewe n’uko Irema rigize urufatiro rw’ibyo twizera byose (ubundi se, ikindi twaba twizera kirenze kwizera Imana nk’Umuremyi wacu cyaba ari ikihe?), Isabato y’umunsi wa Karindwi — yashyizwe hagati mu nyandiko y’inkuru y’Irema yo mu Itangiriro (Itangiriro 2:1-3) — ihagaze nk’ikimenyetso gihoraho kandi kidahinduka cy’Irema. Ni cyo kimenyetso cy’urufatiro rw’ibanze rw’inyigisho fatizo y’ibanze. Imana yonyine ni yo rufatiro rw’ingenzi rw’isabato. Bityo rero, gukuraho ububasha bw’Isabato y’umunsi wa Karindwi ni ugukuraho ububasha bw’ubutegetsi bw’Uwiteka ku rwego rushoboka rwo hejuru, ugakuraho ububasha bwe nk’Umuremyi. Ni ukwigizayo ikintu cyose ukakirandurana n’imizi uko cyakabaye. Nta gushidikanya ibyo ni ugushaka gufata umwanya w’Imana ubwayo (2 Abatesalonike 2:4)

Birumvikana ko, ikibazo dufite muri iyi minsi y’imperuka ari urukundo rwacu n’ubudahemuka tugomba kugaragariza Yesu. Ariko nk’uko Bibiliya ibivuga, urwo rukundo turwerekanira mu kumvira amategeko (1 Yohana 5:3, Ibyahishuwe 14:12)—kandi Isabato ni yo yonyine yerekana Imana nk’Umuremyi wacu (Kuva 20:8-11). Nta gushidikanya, ku iherezo, [Isabato] ni yo izaba ikimenyetso kigaragarira buri wese kizashyiraho itandukaniro hagati y’abaramya Uwiteka n’abaramya inyamaswa (Ibyahishuwe 14:11, 12). Mu kuzirikana uburyo Isabato igize urufatiro rw’ibanze rw’ikintu cyose, ntibyumvikana kubona uburyo ikibazo cyo kuramya Umuremyi mu minsi y’imperuka cyabasha kuba cyerekeranye n’ikindi kintu.

`Abantu benshi bavuga ko umunsi wose umuntu. yaruhuka akawufata nk’isabato ntacyo waba utwaye, apfa kuba aruhuka. Ni buryo ki wasubiza icyo kibazo uyobowe na Bibiliya?`