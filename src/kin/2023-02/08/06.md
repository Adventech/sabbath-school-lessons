---
title:  Isabato N'Ikiruhuko Kizahoraho
date:   18/05/2023
---

Isabato ni ahantu h’ubuhungiro mu isi yuzuyemo imiruho. Buri cyumweru, tureka ibirushya by’iyi si tukinjira mu mwiherero Imana yaduhaye — Isabato. Umwanditsi w’ikirangirire w’Umuyahudi witwa Abrahamu Hesheli, yita Isabato “ingoro y’agahebuzo yo kwiberamo mu gihe runaka.”_The Sabbath: It’s Meaning for Modern Man_ (New York: Farrar, Straus, and Giroux, 2005), p. 12. Buri munsi wa karindwi, ingoro mvajuru y’agahebuzo y’Imana imanuka ivuye mu ijuru ikaza mu isi, maze Uwiteka akaturarikira kuza imbere y’ubwiza bwe kubana na We mu gihe cy’amasaha 24 kugira ngo tumarane icyo gihe dusabana na We.

Mu magambo atangira igitabo cya Hesheli kivuga ku by’ubwiza n'icyubahiro by’Isabato, Suzana Hesheli, umukobwa wa Hesheli, yanditse asobanura Isabato muri aya magambo: "“Isabato igereranywa na paradizo ikaba n’igihamya cy’ubwiza bw’Imana; mu gihe dusenga, tuba twifuza igihe cya Mesiya ari cyo kizaba Isabato, kandi buri Sabato iduteguriza kuzaba muri icyo gihe: buri wese abaye atimenyereje gusogongera ku byiza by'Isabato... ntiyazabasha kwishimira uburyohe buhoraho tuzagirira mu isi y’ahazaza.” - Page xv.

Mu Irema, Yesu yadushyiriyeho ahantu hadasanzwe ho kwibere. Dushobora kuhabonera ubuhungiro. Dushobora kuhabonera umutekano. Umurimo We uruzuye. Yarawurangije. Iyo turuhuka ku munsi w'Isabato, tuba turuhukira mu bugiraneza bwe. Tuba turuhuka dutegerje kuzabona ikiruhuko cyacu kizahoraho turi mu ijuru rishya n'isi nshya bigtye kuza bidatinze.

`Soma Yesaya 65:17; Yesaya 66:22; 2 Petero 3:13; n’Ibyahishuwe 21:1. Ni buryo ki gukomeza Isabato bituganisha ku bihe bizahoraho?`

Imana yaremye isi bwa mbere ni Yo izongera kuyirema, kandi Isabato izakomeza kuba ikimenyetso gihoraho cyayo nk’Umuremyi (soma muri Yesaya 66:23). Mu kuri, Abayuda babonye Isabato nk’ikimenyetso, umusogongero w’icyo mu Giheburayo bita _olam haba_, isi y’ahazaza.

Ubutumwa bw’abamarayika batatu baguruka baringanije ijuru buturarikira. kuramya Umuremyi ni igisubizo ijuru riri guha abantu benshi babuze ibyiringiro muri iki kinyejana cya makumyabiri na kimwe. Butwerekeza ku Muremyi, Uwuhanze ibintu byose, no ku Mucunguzi wacu, ari na We ugiye guhindura byose bishya, nyuma y’urubanza, no kurandura icyaha burundu. “Iyicara kuri ya ntebe Iravuga iti, ‘Dore, byose ndabihindura bishya.’ Kandi iti, “Andika, kuko ayo magambo ari ayo kwizerwa n’ay’ukuri.’”(Ibyahishuwe 21:5).

`Ni iki ukora wowe ku giti cyawe kugira ngo Isabato iguhindukire umusogongero w'ijuru mu buzima bwawe n’ubw’umuryango wawe?`