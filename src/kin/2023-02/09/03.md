---
title:  Inzoga Y'Umujinya
date:   22/05/2023
---

`Soma Ibyahishuwe 17:1,2,15 n’ Ibyahishuwe 18:14. Ni mu buhe buryo impinduka zatejwe na Babuloni zakomeje kwaguka?`

Itorero ryaguye rifite abantu bagenda hirya no hino ku isi bakwirakwiza ibinyoma byaryo. Satani arakazwa no kubona Ubutumwa Bwiza bwigishwa “amahanga yose, imiryango yose, indimi zose, n’amoko yose” kandi “ubu butumwa bwiza bw’ubwami buzigishwa mu isi ngo bube ubuhamya bwo guhamiriza amahanga yose, ni bwo imperuka izaherako ize.” Ni yo mpamvu akoresha ibishuko byose bishoboka kugira ngo yigarurire intekerezo z’abatuye isi. (Ibyahishuwe 14:6; Matayo 24:14, Ibyahishuwe 17:2).

Ibyahishuwe 17:2 hakomeza hasobanura amayobera ya Babuloni ikomeye hakavuga ko uwo mugore “yasambanye n’abami” bo ku isi. None se ubusambanyi ni iki? Ni ihuriro ritubaha Imana. Mu mikorere y’itorero ryaguye, ni ukwihuza na Leta. Mu mikorere y’itorerero ry’ukuri, itorero ryihuza na Yesu Kristo. Itorero ryaguye rishakira imbaraga n’ubutware ku bayobozi ba politike b’isi. Iryo torero ryisunga Leta kugira ngo ishyigikire ibyemezo rifata. Aho gukura imbaraga kuri Yesu nk’umutwe waryo nyakuri, iryo torero rishakira ubufasha kuri Leta.

Ibyahishuwe 17:2 hakomeza kwerekana ibintu bitangaje: “Abari mu isi bagasinda inzoga ari zo busambanyi bwe.” Imvugoshusho ya vino y’umuzabibu yakoreshejwe mu Isezerano Rishya ihagarariye amaraso ya Yesu Kristo atagira inenge yamenetse ku musaraba kugira ngo tubone agakiza (Matayo 26:27-29). Muri Luka 22:20 Yesu aravuga ati, “Iki gikombe ni isezerano rishya ryo mu maraso yanjye ava ku bwanyu.” Igihe vino yera, vino nshya y’ubutumwa bwiza igoretswe ndetse n’inyigisho z’ijambo ry’Imana zigasimbuzwa inyigisho zihimbwe n’abayobozi b’idini, izo nyigisho zihinduka “inzoga ya Babuloni” (Soma Matayo 15:9.)

Nanone kandi zirikana ko Imana ihamagarira ubwoko bwayo gusohoka muri Babuloni. Mu yandi magambo, uko Babuloni yaba yarangiritse kose cyangwa uko yaba ari mbi kose, ingaruka zayo ziragutse cyane ku buryo rimwe na rimwe iba ituwemo n’abakiranutsi, cyangwa “ubwoko bw’Imana” igihe Imana ibuhamagara. Ariko, igihe kirasohoye ubwo Imana izabahamagara ikabakura muri iyo mikorere yangiritse kandi mibi igiye kugwa bitewe n'imiterere yayo yangiritse kandi y’icyaha “aharindirwa imyuka mibi yose nibisiga byose bihumanye kandi byangwa.” (Ibyahishuwe 18:2).

`Ni akahe kamaro abantu babwiriza ubutumwa bw’abamarayika batatu bafite mu gukoreshwa n'Imana. igihe bahamagarira “ubwoko bwayo” gusohoka muri Babuloni?`