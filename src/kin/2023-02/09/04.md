---
title:  Amayobera, Babuloni Ikomeye
date:   23/05/2023
---

`Soma Ibyahishuwe 17:4-6. Ni iki iyo mirongo itwigisha cyerekeranye n'imiterere y'iyi mikorere mibi?`

Nk’uko twabibonye; Ibyahishuwe 17 hasobanura imikorere y’idini y’ubuhakanyi yinjije mu itorero rya Gikristo inyigisho nyinshi za Babuloni yo mu Isezerano rya Kera. “Kugira ngo tubashe gusobanukirwa n’imiterere ya Babuloni, dukeneye gusubiza amaso inyuma, tukareba aho yagaragajwe bwa mbere muri Bibiliya, mu gitabo cy’Itangiriro. Byose byatangiriye mu kibaya cya Shinari, mu majyepfo ya Mezopotamiya, ari ho mu majyepfo ya Irake y’uyu munsi, hiswe Babiloniya. Aho ni ho umunara w’i Babeli wari wubatswe, kandi icyo cyari ikimenyetso cyo kumva ko umuntu yihagije,ikimenyetso cyo gutsimbarara no kwigomeka ku Mana (Itangiriro 11:1-4).” — Angel Manuel Rodriguez, *“The Closing of the Cosmic Conflict: Role of Three Angels’ Messages,”* unpublished paper, p. 43.

Umunara w’i Babeli, wubatswe muri Babuloni ya kera, wari warubatswe ugendereye kurwanya ijambo ry’Imana. Abubatsi b’uyu munara w’i Babeli bubatse iyi nyubako bagamije kwihesha icyubahiro, maze bituma Imana inyuranya indimi zabo. Igitabo cy’Itangiriro kibivuga muri aya magambo, “Ni cyo cyatumye witwa Babeli, kuko ari yo Uwiteka yahinduriye ururimi rw’abo mu isi bose” (Itangiriro 11:9). Iyi mikorere ni mibi cyane kuburyo yagaragajwe nko “gusinda amaraso y’abera n’amaraso y’abahowe Yesu” (Ibyahishuwe 17:6) — iyi ni ishusho iteye ubwoba igaragaza uburyo Babuloni yononekaye (Soma Yesaya 49:26).

Muri rusange, Babuloni yo mu buryo bw’Umwuka ihagarariye idini rishingiye ku nyigisho z’umuntu, ishingiye ku bitekerezo by'umuntu, kandi ishyigikiwe n’imigenzo y’abantu. Ni idini yahimbwe n'abantu kandi yubatswe ku bayobozi b’idini b’abahanga ariko ihakana imbaraga z'ubutumwa bwiza n'itorero ryubatswe na Yesu, itorero ryubatswe ku rukundo, ritubatswe ku guhohotera abandi.

Igitabo cy’Ibyahishuwe gisobanura iyo mikorere y’amadini yombi, Imikorere imwe igaragaza kwiringira Yesu byuzuye no kwishingikiriza ku ijambo rye. Indi mikorere ikagaragaza kwiringira ububasha bw'abantu no kwishingikiriza ku nyigisho z’abantu. Imikorere imwe ishingiye kuri Kristo, ubuntu bwe, igitambo cye, n’impongano y'agakiza. Indi mikorere ni imyizerere ya kimuntu yishingikiriza ku migenzo y’itorero aho kwizera Kristo, we dukesha agakiza.

`Ni mu buhe buryo dushobora kwirinda kugwa mu bishuko bya Babuloni, nko kwishingikiriza ku mbaraga zacu, aho kwishingikiriza ku Mana yonyine?`