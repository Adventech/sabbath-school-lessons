---
title:  Guhamagarirwa Kwitanga
date:   24/05/2023
---

Irarika dusanga mu gitabo cy’Ibyahishuwe ni umuhamagaro wihutirwa wo kwitanga, ukubiye mu mvugoshusho y’abagore babiri bavugwa mu gitabo cy’Ibyahishuwe. Nubwo rimwe na rimwe bisa naho ubwoko bw’Imana buzatsindwa muri iyi ntambara iri hagati y’ukuri n’ikinyoma, Imana idusezeranya ko, ku iherezo, itorero ryayo rizanesha.

`Gereranya Matayo 16:18 n’ Ibyahishuwe 17:14. Ni irihe sezerano Yesu yahaye abigishwa be ryerekeranye n’itorero Rye?`

Kristo ni We rufatiro rukomeye itorero Rye ryubatsweho. Itorero Rye rishingiye ku nyigisho z’ijambo Rye kandi riyoborwa n’Umwuka We. Ibihabanye n’ibyo, Babuloni, nk’uko twabibonye, ishinze imizi ku nyigisho n’imigenzo by’abantu. Umuyobozi w’idini wese ufata ibitekerezo by’abantu cyangwa imigenzo y’abantu akabishyira mu mwanya cyangwa akabirutisha ubushake bw’Imana bugaragarira mu Byanditswe Byera aba arushaho kongera urujijo rwa Babuloni.

Mu gihe cya Babuloni ya kera, itorero na Leta byari byunze ubumwe kandi bikoze ikintu kimwe, Igihe Nebukadinezari yari yicaye mu rusengero rwe ku ntebe ye ya cyami yumvaga ko avugira ibigirwamana.

Umunsi umwe, nk’igikorwa cyo gusuzugura Imana nyakuri, umwami wa Babuloni yatanze itegeko ritegeka abantu bose bo mu gihugu cye kubarara hasi bakaramya igishushanyo, ikimenyetso gikomeye kigaragaza ibizaba ku bwoko bw’Imana bukiranuka, bwanze kuramya igishushanyo, mu minsi iheruka (Soma Daniyeli 3).

Mu minsi iheruka amateka y’isi, ihuriro ry’itorero na Leta rizahaguruka, ari ryo Babuloni yo mu buryo bwa Mwuka, rifite umuyobozi wibya mwuka uvuga ko avuga nk’Imana. Amagambo ye azafatwa nk’amagambo y"Imana kandi amategeko ye azafatwa nk’amategeko y'Imana. Hashize ibinyejana byinshi abapapa b’i Roma bavuze ko bahagaze mu mwanya w’Imana ku ‘isi. Mu ibaruwa ye yandikiye abayobozi b’idini Gatolika b’i Roma ku wa 20 Kamena, 1894, Papa Leo XIII yaravuze ati, “Kuri iyi si turi mumwanya w’Imana ishobora byose.” Inkoranyamagambo ikoreshwa mu idini Gatolika yongeraho iti, “Papa ni umunyacyubahiro ukomeye: cyane kandi arubashwe cyane kuburyo atari umuntu usanzwe, ahubwo ameze nk’Imana kandi ahagarariye Imana.” Intumwa Pawulo avuga aya magambo agaragaza ubwo bubasha ati: “...Ni umubisha wishyira hejuru y’icyitwa imana cyose cyangwa igisengwa, kugira ngo yicare mu rusengero rw’Imana, yiyerekane ko ari Imana.” (2 Abatesalonike 2:4). 

`Kubera ko twamaze kubona ko Imana ifite ubwoko bukiranuka buri muri “Babuloni,” ni kuki tugomba kwitondera uburyo tubivuga, kandi kuki tutagomba gucira abantu urubanza ku giti cyabo, mu buryo butandukanye n’imikorere ubwayo?`