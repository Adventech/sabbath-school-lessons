---
title:  Umurwa Witwa Urudubi
date:   20/05/2023
---

### Aho Icyigisho Cy'iki Cyumweru Gishingiye:
Ibyahishuwe 17:1, 2, 15; Ibyahishuwe 18:1-4; Ibyahishuwe 17:4-6; Matayo 16:18; Yeremiya 50:33-38; Zaburi 115:4-8.

> <p> Icyo Kwibukwa</p>:
> “Bazarwanya Umwana w’Intama, ariko Umwana w’Intama azabanesha, kuko ari we Mutware utwara abatware n'Umwami w’abami, kandi abari hamwe na we bahamagawe batoranijwe bakiranutse na bo bazayinesha” (Ibyahishuwe 17:14).

Insanganyamatsiko y’intambara ikomeye ivugwaho mu ncamake mu gitabo cy’Ibyahishuwe mu mvugoshusho y’abagore babiri: umwe wari wambaye izuba; uvugwa mu Byahishuwe 12, n’undi wari wambaye umwenda w’umuhemba uvugwa mu Byahishuwe 17.
    
Ikimenyetso gikomeye cy’umugore wambaye izuba, ugaragaraho ubwiza bwa Kristo burabagirana, kiboneka mu Byahishuwe 12. Uwo mugore ni indahemuka ku mukunzi we, Yesu. Ntabwo yandujwe n’inyigisho z'ibinyoma. Muri Bibiliya, umugore ukiranuka ashushanya umugeni wa Yesu, cyangwa itorero ry’ukuri. Muri Yeremiya 6:2, umuhanuzi aravuga ati, “Umukobwa w’i Siyoni ufite uburanga bwiza.” Umuhanuzi akoresha imvugo “umukobwa w’i Siyoni” cyangwa umugore ukiranuka ashaka kugaragaza ubwoko bw’Imana. (Soma Abefeso 5:25-32 na Hoseya 2:20).

Ibihabanye n’ibyo, Bibiliya ivuga ko ubuhakanyi ari nk’uburaya cyangwa ubusambanyi (Yakobo 4:4). Avuga ku kwigomeka no gukiranirwa kw’ishyanga rya isirayeli, umuhanuzi Ezekiyeli yaravuze ati, “Ahubwo uri umugore w’umugabo kandi ugasambana, ukaryamana n'abashyitsi aho kuryamana n’umugabo wawe.” (Ezekiyeli 16:32). 

Mu cyigisho cy’iki cyumweru, tuziga iby’abo bagore babiri bavugwa mu Byahishuwe kandi turusheho gusesengura iby’intambara iri hagati y’ukuri n’ikinyoma.