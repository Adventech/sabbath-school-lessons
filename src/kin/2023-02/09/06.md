---
title:  "Babuloni: Indiri Yo Gusenga Ibigirwamana"
date:   25/05/2023
---

Aha hari ikindi kimenyetso kigaragaza neza “amayoberane ya Babuloni ikomeye.” Gusenga ibishushanyo ni byo byari izingiro ryo kuramya muri Babuloni.

`Soma Yeremiya 50:33-38 na Yeremiya 51:17, 47. Ni iki ubona muri iyi mirongo cyerekeranye no gusenga ibishushanyo kwa Babuloni ya, kera kandi ni iki Imana yabikozeho?`

Yeremiya 50 na Yeremiya 51 havuga iby’ubuhanuzi bwerekeranye no kurimbuka kwa Babuloni irimbuwe n’Abamedi n’Abaperesi. Imwe mu mpamvu zo kurimbuka kwa Babuloni ni ugusenga ibishushanyo.

Abanyababuloni bizeraga ko ibyo bishushanyo ari byo mana zabo. Mu myizerere ya Babuloni, umuhango wo gufata neza ibishushanyo by'imana zabo no kubiramya wafatwaga nk’umuhango wera; imana zabo zagaragariraga mu mashusho yashyirwaga mu nsengero no mu mbaraga kamere zabaga zifite. Gusahura cyangwa kurimbura ibigirwamana byafatwaga nko gutakaza ubufasha bw’Imana. Urugero, igikomangoma cy’Abakaludaya cyitwaga, Marduk-apla-iddina II cyahungiye mu bishanga byo mu majyepho ya Mezopotamiya gihungana n’ibishushanyo by’imana za Babuloni kugira ngo bitanyagwa n’umwami wa Ashuri witwaga Senakeribu. (Jane R. McIntosh,*Ancient Mesopotamia: New Perpectives,* ABC-CLIO, Inc., [Santa Barbara, CA, 2005], p. 203).

Abahanuzi bo muri Bibiliya bagaragaje ko gusenga ibyo bishushanyo bitagira ubuzima bitandukanye no kuramya Imana Umuremyi, Uhoraho kandi utanga ubuzima (Yeremiya 51:15,16,19).

`Soma Kuva 20:4-6 na Zaburi 115:4-8. Ni iki iyo mirongo yigisha cyerekeranye no gusenga ibishushanyo?`

Nubwo gusenga ibishushanyo kwa Babuloni y’ibya Mwuka byimbitse cyane kuruta gupfukama imbere y’ibishushanyo bibajwe mu biti n’amabuye, Babuloni y’ibya Mwuka na yo ikora nk’ibyo. Babuloni ya kera yakoraga igihe yinjiza ibishushanyo mu bikorwa byayo byo kuramya. Gukoresha ibishushanyo nk’ibintu bikwiriye gusengwa, cyangwa ibyitwa “kubaha abatagatifu” ni ukwica itegeko rya kabiri kuko bituma Mwuka Wera atinjira mu ntekerezo zacu ngo atume twubaha ibintu by’iteka kandi ibyo bigabanya icyubahiro cy’Imana bigatuma dutekereza ko Imana ari igishushanyo kitagira ubuzima. Ibyo bishushanyo byinjijwe mu Bukristo mu kinyejana cya kane kugira ngo bitume Ubukristo burushaho kwemerwa n’abapagani benshi. Ikibabaje, ibyo bishushanyo akenshi bifatwa nk’ibintu byera kandi bigahabwa icyubahiro cyari gikwiriye guhabwa Imana yonyine, ari byo bituma uwo muhango wose ufatwa nko gutesha Imana agaciro.