---
title:  Ivugurura Rirakomeje
date:   20/06/2023
---

Imana yahagurukije ubwoko bwo mu minsi iheruka ngo bwunganire Abagorozi bakomeye bo mu gihe cyatambutse bufite Bibiliya nk’ishingiro ry’imyizerere yabwo rukumbi, bufite Kristo nk’isoko rukumbi y’agakiza kabo, bufite Mwuka Wera nk’isoko rukumbi y’imbaraga zabwo, kandi bufata kugaruka k’Umwami wacu nko gusohora kw’ibyiringiro byabwo byose. Ukuri kwamaze igihe kirekire gupfukiranwe n’umwijima w'amakosa n’imigenzo, harimo n’Isabato ivugwa muri Bibiliya, kuzamamazwa ku batuye isi mbere yako Umwami wacu agaruka.

Ubutumwa bw’abamarayika batatu bwabyaye iri tsinda ryo mu minsi iheruka kugira ngo rirangize ivugurura kandi rifatanye na Yesu mu kurangiza umurimo we ku isi. Ubuhanuzi bukomeye buvugwa mu gitabo giheruka Bibiliya bugaragaza itsinda ry’Imana ryo mu minsi iheruka rihaguruka rivuye mu gucika intege kugira ngo ryamamaze ubutumwa buheruka ku batuye isi. Ibyahishuwe 14 hagaragaza itorero ryo ku isi yose rizenguruka isi ribwiriza inkuru nziza y’ubutumwa bwiza bw’iteka ryose. Ubutumwa bw’abamarayika batatu buvugwa mu Byahishuwe 14 bwuzuzanya n’ubutumwa bwa marayika wa kane buvugwa mu Byahishuwe 18. Uyu mumarayika aha imbaraga ukwamamazwa k’ubutumwa bw’abamarayika batatu kugira ngo “isi imurikirwe n’ubwiza bw’Imana” (Ibyahishuwe 18:1). Igice cya 18 cyibanda ku bikorwa by’ingenzi bizatuma amateka ya muntu agera ku ndunduro kandi ubutumwa bwiza bugatsinda bidasubirwaho.

`Soma Ibyahishuwe 18:1. Ni ibihe bintu bitatu Yohana atubwira byerekeranye n’uyu mumarayika? (Soma na Habakuki 2:14).`

Marayika wamanutse aturutse imbere y'Imana mu cyumba cy’intebe y’ubuturo bwera yari afite inshingano yo kwamamaza ubutumwa bw'imbabazi no kuburira abatuye isi ababwira ibyenda kuba ku mubumbe w'isi. Isomo rivuga ko uwo mumarayika amanuka afite "ubutware bukomeye" (Ibyahishuwe 18:1). Ijambo ry’Ikigiriki ryakoreshejwe mu Isezerano Rishya risobanura “ubutware” ni _exousia_ [egizusiya]. Yesu akoresha iri jambo mu butumwa bwanditswe na Matayo igihe yavugaga ibyerekeranye no gutumwa kw’abigishwa be. Muri Matayo 10:1, Yesu aha abigishwa be "ubutware" bwo kwirukana ibinyabutware n’ibinyabushobozi by’umubi. Yabatumye abahaye imbaraga mvajuru kugira ngo babe abaneshi mu ntambara iri hagati y'icyiza ni ikibi. Muri Matayo 28:18, 19, Yesu yongeye kubatuma, ariko kuri iyi nshuro ho, yabahaye “ubutware bwose” mu ijuru no mu isi ngo bajye “'guhindura abantu bo mu mahanga yose abigishwa'”.

`Ni mu buhe buryo (uko byamera kose) ibibazo byo mu minsi y’imperuka (nk’uko bigenda buri munsi) biza bishingiye ku butware? None se dukurikira ubutware bwande: ubutware bw’Imana, ubutware bwacu bwite, ubutware bw’inyamaswa cyangwa ubw’undi muntu? Ni ubuhe butware ukurikiye uyu munsi?`
