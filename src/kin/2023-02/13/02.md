---
title:  Kwitegura Akaga Gaheruka
date:   18/06/2023
---

`Soma 1 Abatesalonike 5:1-6. Ni uwuhe muburo Pawulo aduha werekeranye n’iminsi iheruka amateka ya muntu?`

Intumwa Pawulo yasabye abizera b’i Tesalonike kuba “maso” no “kwirinda” igihe yababwiraga ibijyanye no kugaruka kwa Kristo. Niba Pawulo yarabwiye abizera b’icyo gihe atyo, twebwe yatubwira iki uyu munsi?

Yanababwiye ko ari “abana b’umucyo” (1 Abatesalonike 5:5) kandi ko batari “mu mwijima kugira ngo uyu munsi wo [kugaruka kwa Kristo]" ubatungure “nk’umujura” (1 Abatesalonike 5:4). Yesu yakoresheje ijambo “kuba maso” mu buryo bufitanye isano n’isengesho rivuye ku mutima kandi risenganywe umwete (Matayo 24:42, Matayo 26:40, 41). Kuba maso ni ugukanguka mu by’umwuka. Kwirinda ni ukwita ku bihe tugezemo kandi tukerekeza intekerezo zacu ku bifite umumaro. Ellen G. White aravuga ati, “Twebwe abamenye ukuri dukwiriye kuba twitegura ibigiye kubaho ku isi nk'ikintu gitunguranye bikomeye.” _Testimonies for the Church,_ vol. 8, p. 28.

Kandi mu gihe icyo kintu kizaba gitunguranye ku batuye isi, ntabwo gikwiriye kuba gitunguranye kuri twe. Nubwo tutazi igihe kizabera, dushobora kubona ibihagije kugira ngo tumenye ko kiri hafi kuza, kandi ubu, uyu munsi, ni wo munsi wo kwitegura.

`Ongera usome Daniyeli 2, maze wandike urukurikirane rw’ubwami bwagiye bwima bugahanguka, nk’uko byari byarahanuwe. Ni iki ibi byari bikwiriye kutwigisha cyerekeranye n’uburyo dushobora kwizera ko icyo Imana yavuze byanze bikunze kizasohora?`

Yesu yaduhaye ubu butumwa bw’iminsi iheruka, kugira ngo, nitumenya ibigiye kubaho, dushobore kubyitegura. Ubuhanuzi buvugwa muri Daniyeli no mu Byahishuwe, iyo buhujwe n'impano y’iki gihe cy’ubuhanuzi, biduhishurira iby’Imana itubwira bigiye kuba ku isi. Ijambo ry’Imana rya gihanuzi ryagaragaje amateka yagakiza mbere y’igihe, kandi Daniyeli 2 hagaragaza ibihamya bikomeye kandi bifitanye isano bigaragaza ko dushobora kwiringira Imana.

`Pawulo avuga ko, tudakwiriye “gusinzira” nk’uko abandi basinzira. Ibyo bisobanuye iki, kandi ni mu buhe buryo dushobora kumenya niba mu by’ukuri dusinziriye, kandi niba dusinziriye, bisaba iki kugira ngo dukanguke?`
