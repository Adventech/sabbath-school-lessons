---
title:  Kumenya Ukuri
date:   19/06/2023
---

`Soma Yohana 8:32; Yohana 7:17 na Yohana 17:17. Ni ayahe masezerano Yesu atanga yerekeranye no kumenya ukuri, kandi uko kuri kubonerwa he?`

Irarika ry’Imana riheruka ku bwoko bwayo ni uguhunga ibinyoma bya Babuloni, bukagendera mu mucyo w’ukuri kw’iteka ryose kubonerwa mu ijambo ryayo. Urufatiro rw’ ibintu byose ni Bibiliya. Igihe cyose abantu bazashikama kuri Bibiliya kandi bagakurikiza ibyo yigisha, ntabwo bazayoba mu ntambara iheruka, by’umwihariko ku bijyanye n’Isabato.

Ubutumwa bwa marayika wa kabiri buturarikira kwemera ukuri aho kwemera amakosa, kwemera Ibyanditswe Byera aho kwemera imigenzo, no kwemera inyigisho z’Imana aho kwemera amakosa y’inyigisho z’ibinyoma. Ubutumwa bwa marayika wa gatatu, bukurikira ubw’abamarayika babiri babanza, butanga umuburo werekeranye no kwirinda ikimenyetso cy’inyamaswa. Mu buhanuzi bwa Bibiliya, inyamaswa ihagarariye imbaraga za politike cyangwa imbaraga z’idini. Inyamaswa yaturutse mu nyanja ivugwa mu Byahishuwe, 13 na 14 yaturutse muri Roma nk’uburyo bwo kuramya bw’isi yose. Amaherezo iyi mbaraga ya Roma izaguka iteze impinduka ku isi yoye kandi izavamo itsinda ryo guhuza itorero na leta. Intego izaba ari iyo kugera ku bumwe mu gihe cy’ihungabana ry ubukungu, ibiza, imvururu mu by’imibanire, ibibazo bya politike, n’amakimbirane mpuzamahanga.

Kandi, Leta Zunze Ubumwe za Amerika ni yo izaba iri ku ruhembe muri iri huriro mpuzamahanga. “Binyuze muri ubu buyobe bukomeye bw’uburyo bubiri: kudapfa k’ubugingo n’ubuziranenge bw’umunsi wa mbere w’Icyumweru (Dimanche), Satani azaboneraho kugusha abantu mu bishuko bye. Igihe icya mbere ari ishingiro ryo gusenga imyuka y’abadayimoni, icya kabiri cyo kivana abantu ku Mana kikabunga na Roma. Abaporotesitanti bo muri Leta Zunze Ubumwe za Amerika ni bo bazafata iya mbere mu kurambura amaboko yabo bagafatana mu biganza n’imyuka y’abadayimoni; bazanyura hejuru y’umworera ngo bifatanye n’ububasha bwa Roma; maze ku bufatanye bw’izo mbaraga uko ari eshatu, icyo gihugu kizagera ikirenge mu cya Roma gisiribange rwose uburenganzira bwo guhitamo.” — Ellen G. White, _Intambara Ikomeye_, p. 413.

Aya magambo asozwa n'irarika ryihutirwa rirarikira abayoboke ba Kristo bakiranuka kwitondera amategeko y’Imana binyuze mu kwizera nk’ukwa Yesu kuri mu mitima yabo (Ibyahishuwe 14: 12).

`Mbese wumva ute amagambo ya Yesu agira ati, “ukuri ni ko kuzababatura”? Ibyo bisobanuye iki? Ni mu buhe buryo ukuri kwakubatuye? Mbese “kubaturwa” bisobanuye iki muri aya magambo?`
