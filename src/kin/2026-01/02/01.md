---
title:  Impamvu Zo Gushima No Gusenga
date:   03/01/2026
---

### Aho icyigisho cy'iki cyumweru gishingiye:
Abafilipi 1:1-18; 1 Abakorinto 13:1-8; Yeremiya 17:9; Abakolosayi 1:1-12; 1 Petero 1:4; Zaburi 119:105; Yesaya 30:21.

> <p>Icyo kwibukwa:</p>
> "Icyo nzi neza rwose ntashidikanya, ni uko Iyatangiye umurimo mwiza muri mwe izawurangiza rwose, kugeza ku munsi wa Yesu Kristo" (Abafilipi 1:6).

Pawulo atangira inzandiko ze abigambiriye, akoresha amagambo yo gusuhuzanya no gushimira agira ati: "Ubuntu n'amahoro bibe muri mwe, biva ku Mana Data wa twese no ku Mwami wacu Yesu Kristo. Dushima Imana Se w'Umwami wacu Yesu Kristo" (Abakolosayi 1:2, 3).

Kimwe na Pawulo, natwe dufite byinshi tugomba gushimira. Twabonye ubuntu bw'Imana mu buryo bukomeye cyane, uburyo n'abamarayika ubwabo batabasha kwiyumvisha. Ibyo ni ukuri kandi no ku mpano y'amahoro, ikubiyemo kubana neza n'Imana hamwe n'ibyiringiro iduha bituruka mu rukundo rwayo.

Ku rwego rw'abantu, dushobora kugira icyo duha abandi kandi tukabashimira, kandi tukiringira ko na bo bazishimira ibyo tubakorera. Ababyeyi basenga basaba ko abana babo bakunda Imana kandi ko umunsi umwe, niba atari ubu, bazishimira ibintu by'ukuri bigomwe kugira ngo babahe uburere bwiza bushoboka. Ariko, nk'abantu, dukora amakosa menshi, kandi tukayigiraho (cyangwa nibura twagombye kuyigiraho).

Mur'iki cyumweru tuzarebera hamwe amagambo Pawulo atangirana inzandiko ze yo gushima no gusenga aboneka mu rwandiko yandikiye Abafilipi n'urw'Abakolosayi. Ayo magambo ashobora gukomeza no kongerera imbaraga imibereho yacu bwite yo gusenga.