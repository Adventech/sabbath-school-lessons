---
title:  Imbuto y'Ubutumwa Bwiza
date:   07/01/2026
---

Umushyikirano Pawulo yari afitanye n'Abakolosayi wari utandukanye n'uwo yari afitanye n'Abafilipi. Yabashyize mu bantu "batigeze bamuca iryera" (Abanyakolosi 2:1, BII). Icyakora Pawulo arabizeza, nk'uko yijeje Abafilipi, ko ashimira Imana ku bwabo kandi ko "ahora iteka" abasabira.

`Soma mu rwandiko yandikiye Abakolosayi 1:3-8. Ni ibihe bintu bitatu Pawulo ashimira Imana?`

Pawulo yahurije hamwe ingeso nziza eshatu yavuze mu yindi mirongo: kwizera, ibyiringiro n'urukundo (soma 1 Abakorinto 13:13, 1 Abatesalonike 1:3, 1 Abatesalonike 5:8). Zirikana ko Pawulo atashimiye Abakolosayi ibyo bintu. Ashimira Data, ku bwabo kuko nk'uko Yakobo avuga, biri mu mpano «nziza kandi zitunganye» (Yakobo 1:17). Iyo tubona urukundo Imana idukunda, bidutera umwete wo kwizera Kristo (Abefeso 2:4-8), kandi tukagira ibyiringiro byo kuzajya mu ijuru. Petero abivuga ko ari "umurage utabasha kubora, cyangwa kwandura cyangwa kugajuka, ni wo namwe mwabikiwe mu ijuru" (1 Petero 1:4).

Nanone kandi, Pawulo ashimangira ko ubutumwa bwiza ari ubwo kwiringirwa kubera ko bushingiye ku 'ijambo ry'ukuri.' Iryo ni ijambo Pawulo yakoresheje ahandi yerekeza ku ijambo ryahumetswe ry'Imana (soma 2 Abakorinto 6:7; 2 Timoteyo 2:15). Mu buryo bunyuranye n'uko bimeze ku "ijambo ry'abantu", [ijambo ry'Imana] rifite imbaraga "kandi rigakorera" no mu bantu baryizera (1 Abatesalonike 2:13), kandi risohoza ibyo Imana ishaka (Yesaya 55:11). Bityo rero, iyo ubutumwa bwiza bubwirijwe, imbaraga z'Imana zigaragazwa binyuze mu murimo wa Mwuka Wera mu mitima y'ababwumva, maze abantu bakabwitabira. Ubutumwa bwiza ubwabwo bwera imbuto kubera ko ari "ijambo ry'ubugingo" (Abafilipi 2:16).

Ahari ikintu gitangaje cyane ni ukuntu ubutumwa bwiza bwakwirakwijwe mu gihe gito cyane. Mu gihe cy'imyaka igera kuri mirongo itatu nyuma y'urupfu rwa Kristo n'izuka rye, Pawulo yashoboraga kuvuga ko ubutumwa bwiza bwari bwarakwirakwiriye "mu isi yose" (Abakolosayi 1:6). Nyuma y'aho gato muri icyo gice, yavuze ko ubutumwa bwiza "bwabwirijwe mu baremwe bose bari munsi y'ijuru" (Abakolosayi 1:23). Imihanda yagutse y'Abaroma yatumaga abantu bashobora gushyikirana no gukora ingendo mu buryo bwihuse, akaba ari na yo mpamvu inzandiko za Pawulo zashoboraga gukwirakwizwa ahantu henshi kandi mu buryo bwihuse. Ariko imbaraga z'Imana zikora binyuze mu ijambo, ni zo zituma umuntu agira ubuzima bwo mu buryo bw'umwuka (Yakobo 1:18, 1 Petero 1:23), bigatuma aba icyaremwe gishya muri Kristo (2 Abakorinto 5:17).

`Mu Abakolosayi 1:5, Pawulo yanditse ibyerekeranye "n'ibyiringiro by'ibyo mwabikiwe mu ijuru." Ni gute usobanukiwe ibyiringiro nk'ibyo, kandi se, kuki nawe ubwawe bikureba, n'ubwo mu by'ukuri utabikwiriye?`