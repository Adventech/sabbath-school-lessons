---
title:  Gukoresha Ubushishozi mu by'Umwuka
date:   06/01/2026
---

Birumvikana ko Abafilipi bagize agahinda igihe bamenyaga ko Pawulo yafunzwe. Icyo gihe noneho, umurimo we wari waracogojwe cyane. Ntiyashoboraga gukora urugendo. Ntiyashoboraga kubwiriza. Ntiyashoboraga kujya mu masinagogi ngo yigishe abantu ko Yesu ari we Mesiya. Ntiyari agishobora guhanga amatorero. Abafilipi bohereje Epafuradito kugira ngo amenye uko iyo ntumwa imerewe, kugira ngo amukomeze, kandi amenye neza ko arimo kubona ibyo umubiri we ukeneye.

`Soma Abafilipi 1:12-18. Ni gute Pawulo abona ugufungwa kwe? Ni ayahe masomo tubasha kwigira ku myifatire ye, nubwo bwose yari mu bihe yisanzemo?`

Ubutumwa Pawulo yaboherereje amubatumyeho bugomba kuba bwaratunguye Abafilipi. Pawulo we yabonaga ibyamubayeho [imibereho yari arimo] mu buryo butandukanye n'uko babibonaga. Ubushishozi yari afite bwo mu buryo bw'umwuka bwatumye abona gufungwa kwe nk'ikintu cyiza. Ntibyacogoje umurimo we na gato, ahubwo "byatumye Ubutumwa bwiza butera imbere" (Abanyafilipi 1:12, BII). Mu gihe abandi bo babonaga gusa iminyururu n'ibyuma, Pawulo we yabonaga ko abarinzi be b'Abaroma bashoboraga kuzaba mu bwami bw'Imana. Nanone kandi, yabonye ko gufungwa kwe kuzatera abandi umwete wo kurushaho kugira ishyaka no kwiyemeza kurushaho kwamamaza ubutumwa bwiza, bakavuga ibya Kristo bashize amanga, badatinya ingaruka zabyo.

Biragoye kwiyumvisha, ariko mu by'ukuri bamwe batekerezaga ko bari kungukirwa n'ifungwa rya Pawulo. Uko bigaragara, batekerezaga ko kuba atari azwi byari gutuma barushaho kwitabwaho, bo n'umurimo wabo wo kubwiriza ubutumwa bwiza. Mbega urugero rutangaje ariko rubabaje rwo kwikunda kw'abantu, ndetse no mu bagize itorero! Nk'uko Yeremiya yabivuze kera cyane mbere ya Pawulo, ati: "Umutima w'umuntu urusha ibintu byose gushukana, kandi ufite indwara ntiwizere gukira. Ni nde wawumenya? (Yeremiya 17:9).

Igishimishije ariko, ni uko hari abakozi b'indahemuka na bo barushijeho kugira ishyaka mu kwamamaza ubutumwa bwiza. Bakundaga Pawulo cyane, ku buryo kuba yarababajwe azira ukwizera kwe, byatumye barushaho kwiringira Kristo kandi bibatera ubutwari bwo kurushaho gukorana umwete umurimo w'Umwami. Byatumye bagira imbaraga zo kujya aho mbere batinyaga kujya; byatumye bavuga mu bihe batabashaga kuvugiramo mbere; byatumye abantu benshi barushaho kwemera Kristo kandi bakwirakwiza ubutumwa bwiza bw'agakiza.

`Ni irihe somo wavanye ku bintu byabayeho, n'ubwo nta gushidikanya ko byari bibi, ariko nanone bikaba byarazanye inyungu runaka? Ni gute dushobora kwitoza kwiringira Imana, ndetse no mu bihe bigaragara ko nta nyungu tubibonamo?`