---
title:  Ubufatanye mu Murimo wo Kwamamaza Ubutumwa Bwiza
date:   04/01/2026
---

`Soma amagambo ari mu Abafilipi 1:3-8. Ni iki Pawulo ashimira? Ni ibihe byiringiro ashimangira akabyizeza Abafilipi, kandi se ni kuki ibyo ari ingenzi?`

Pawulo yashinze itorero ry'i Filipi; bityo rero, dushobora kubona urukundo rw'ubuvandimwe bwa Gikristo rwari rwiganje mu rwandiko rwe. N'ubwo bari batandukanyijwe n'ibirometero amagana, Pawulo, ari mu minyururu kandi afunzwe, afite itorero n'abizera baryo ku mutima we; arabakumbura cyane maze akavuga aya magambo agira ati: "mbakumbura mwese mu mbabazi za Kristo Yesu" (Abafilipi 1:8); ashimira Imana ku bw'abo. Isengesho Pawulo yasenze ashimira Imana, rituma tumenya mu rugero runaka ukuntu Yesu atuvuganira ari mu ijuru.

Ku mwambaro wo ku gituza w'umutambyi mukuru hari amabuye 12 ahagarariye imiryango 12 ya Isirayeli. Abantu bagombaga kuba "mu mutima we" mu gihe yabaga abasabira (Kuva 28:29). Mu buryo bukomeye kurushaho, kubera ko Yesu ari Umutambyi wacu Mukuru mu buturo bwera bwo mu ijuru, ajyana amazina y'ubwoko bwe imbere ya Data.

Igitangaje, amagambo yo mu Abafilipi 1:3 afite ubusobanuro budafututse, ibyo bikaba bishimangira umushyikirano wa bugufi wari hagati ya Pawulo n'Abafilipi. Ubusanzwe, abasha gusobanurwa ko Pawulo abibuka mu masengesho ye, ariko nanone ashobora kwerekeza ku kuba nabo bamwibuka. Uko byaba biri kose, ibyo bishimangira umushyikirano wa bugufi bafitanye, ariwo ijambo "ubufatanye" (mu Kigiriki: _koinonia_) rishimangira. Nk'uko Pawulo yafatanyije imibabaro na Kristo (Abafilipi 3:10), Abafilipi "basangiye" (Kigiriki: _sunkoinöneō_) imibabaro na Pawulo kandi bafatanyiriza hamwe gushyigikira umurimo wa Pawulo mu buryo bw'umutungo (Abafilipi 4:14, 15). Ubwo bufatanye, bwabayeho "guhera ku munsi wa mbere kugeza na n'ubu" (Abafilipi 1:5), butuma ashimira Imana ku bwabo kandi akabasabira "anezerewe" (Abafilipi 1:4).

Mu buryo butangaje, Pawulo asobanura imibereho yari arimo muri gereza mu buryo bushimishije, avuga ko yatumye abona uburyo bwo "kubona uburenganzira bwo kurwanirira Ubutumwa bwiza kugira ngo bushinge imizi" (Abanyafilipi 1:7, BII). Kuba Pawulo yarakoresheje ayo magambo yombi yo mu buryo bw'amategeko, bigaragaza ko urubanza rwe rwari rwegereje, ariko nanone byerekana ko yari arimo abwira abasirikare n'abashyitsi ubutumwa bwiza. Kuburwanirira (mu Kigiriki, _apologia_) kugira ngo butagerwaho n'ibitero no kugira ngo bushinge imizi aribyo bihamya ukuri kwabwo guhoraho, byombi ni ibintu by'ingenzi. Uko bigaragara, Pawulo ntiyitaga cyane ku mibereho ye y'igihe kizaza, ahubwo yitaga cyane ku byerekeranye no kurwanirira ubutumwa bwiza ubwabwo. Yaba akiriho cyangwa yarapfuye, Pawulo yari yiringiye ko Imana izarangiza "umurimo mwiza" yatangiye mu bayizera bose (Abafilipi 1:6).

`Isezerano ry'Imana ryo kurangiza "umurimo mwiza muri mwe" (Abafilipi 1:6) uryumva ute wowe ku giti cyawe? Ni iki ibyo bisobanuye? Mbese uwo murimo uzarangira mbere yo Kugaruka kwa Yesu?`