---
title:  Imbaraga z'Isengesho
date:   08/01/2026
---

`Soma amagambo ari mu rwandiko Pawulo yandikiye Abakolosayi 1:9-12. Ni ibihe byifuzo byihariye biboneka mu isengesho rya Pawulo?`

Pawulo asenga asaba ko "mwuzuzwa ubumenyi nyakuri bw'ibyo Imana ishaka." Pawulo yavuze ko kumenya ibyo Imana ishaka ari uguhabwa "ubwenge no gusobanukirwa bikomoka kuri Mwuka" (Abanyakolosi 1:9, BII). Ubwenge buza mbere na mbere, binyuze mu kwiringira Imana mu buryo bwuzuye, tukagira ubushake bwo gukora ibyo ishaka (Yohana 7:17), aho kwishingikiriza ku bwenge bwacu bwite (Imigani 3:5). Ariko kandi, akenshi umuntu aribaza ati : "ni ubuhe bushake bw'Imana kuri jye mu gihe nk'iki?" Hari ibintu bine by'ingenzi dushobora kwigiraho ibyo Imana ishaka (ubushake bwayo) mu gihe dusenga tubisaba mu isengesho:

1. Isoko y'ubwenge y'ingenzi cyane ni Bibiliya ubwayo. "Ijambo ryawe ni itabaza ry'ibirenge byanjye, ni umucyo umurikira inzira yanjye" (Zaburi 119:105).

2. Imana yaduhaye ubwenge bwihariye bw'iminsi y'imperuka binyuze mu Mwuka w'Ubuhanuzi (Ibyahishuwe 12:17, Ibyahishuwe 19:10) nk'uko bigaragazwa n'inyandiko za Ellen. White. Bibiliya idutera umwete wo "kwizera Uwiteka Imana yacu, ..." (2 Ngoma 20:20).

3. Ibyo Imana ishaka n'ubuyobozi bwayo bishobora nanone kumenyekana binyuze mu miterere y'ubuyobozi, binyuze mu kuyisaba gufungura cyangwa gufunga inzugi (soma Abakolosayi 4:3).

4. Umwuka Wera aratuyobora iyo twamaze kumenya kumva ijwi rye: "Amatwi yawe azajya yumva ijambo riguturutse inyuma rivuga riti: 'Iyi ni yo nzira mube ari yo mukomeza,'" igihe cyose muzagenda mugana iburyo cyangwa ibumoso (Yesaya 30:21).

Pawulo yasenze asaba ko Abakolosayi babasha "kugenda nk'uko bikwiriye ab'Umwami wacu" (Abakolosayi 1:10). Birumvikana, nta muntu n'umwe ubusanzwe ugaragarako "akwiriye," ariko Imana itwita ko dukwiriye kubw'ubuntu bwayo, kandi iduhamagarira kubaho mu buryo buhuje n'uwo muhamagaro wo hejuru (Abefeso 4:1, 1 Abatesalonike 2:12). Pawulo yakoresheje inshinga "kugenda" cyangwa "kugendera" izindi ncuro eshatu muri urwo rwandiko rwonyine (Abakolosayi 2:6, Abakolosayi 3:7, Abakolosayi 4:5). Bisobanura no gukora ibihuje n'amategeko y'Imana (Kuva 18:20), ibyo bikaba bishoboka gusa binyuze mu murimo wa Mwuka Wera (Ezekiyeli 36:27).

Pawulo kandi asenga asaba ko imibereho yabo (n'iyacu) ikwiriye kuba "ishimisha" Umwami mu buryo bwuzuye, hanyuma agatanga urutonde rw'uburyo butandukanye bwo kubigeraho: "Mwere imbuto z'imirimo myiza yose" (Abakolosayi 1:10); kandi "mwunguke kumenya Imana" (Abakolosayi 1:10); maze, ku musozo w'ibyo, "mushima Data wa twese" (Abakolosayi 1:12).

`Hagize umuntu ukubaza ati : "Wamenya ute niba Imana ikuyobora mu nzira iyi n'iyi cyangwa mu yindi nzira ?" wamusubiza ute kandi kuki ?`