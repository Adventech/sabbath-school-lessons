---
title:  Ibyifuzo Pawulo Asabira
date:   05/01/2026
---

Mu myaka runaka ishize, hari umupasiteri wavuze ibyerekeranye n'amasengesho yerekeje kuri jye, jye, jye, n'ibyo nkeneye cyangwa nifuza. Yabisobanuye neza avuga ko ayo ari "amasengesho y'umunyagara yo kwikunda," kuko Imana ifite ibintu byagutse idutekerereza.

`Soma isengesho rya Pawulo riri mu Abafilipi 1:9, 11. Ni iki ryibandaho kandi se ni ibihe bintu bikomeye asaba? Ni iki ibyo bikubwira ku byerekeranye n'isengesho?`

Iryo sengesho rifite amagambo mirongo ine n'atatu gusa mu Kigiriki, ariko rikubiyemo ibintu byose byari bihangayikishije Pawulo, ari na byo azasobanura mu buryo burambuye mu gice gisigaye cy'urwandiko rwe: urukundo, ubumenyi, ubushishozi, kuba inyangamugayo, kutagira uwo ducumuraho, no gukiranuka tubonera muri Yesu Kristo. Muri iryo sengesho no mu magambo Pawulo yari yabanje kuvuga yo gushimira, yibanze ku itorero ryose uko ryakabaye. Isengesho rya Pawulo ryibanda ku bandi mu buryo bwuzuye, ku bw'inyungu z'itorero ryose no ku bw'imibereho yaryo myiza. Reka dusuzume bimwe mu bikubiye muri iryo sengesho mu buryo burambuye:

_Urukundo rurusheho kugwira_. Pawulo ntiyasenze asaba gusa ko urukundo rugwira, ahubwo yasabye ko rwayoborwa mu buryo bwihariye: "mu bwenge no kumenya kose" (Abafilipi 1:9). Amagambo yerekeza ku bumenyi ntasobanura ubumenyi bwo mu bwenge gusa, ahubwo yumvikanisha ubumenyi bw'ibintu byo mu buryo bw'umwuka bushobora kungukirwa gusa no kugirana umushyikirano n'Imana no kwiga Ijambo ryayo (soma Abefeso 1:17; Abefeso 4:13; 1 Timoteyo 2:4).

_Ubushishozi_. Ibi bisobanurwa na Pawulo nk'ubushobozi bwo "guhitamo ikirushije ibindi gutungana" (ukagitandukanya n'icyangiza ubugingo) "bityo muzabe mudafite amakemwa cyangwa umugayo" (Abanyafilipi 1:10, BII).

_Kuba inyangamugayo_. Ijambo ry'Ikigiriki ryasobanuwemo "gucirwa urubanza n'urumuri rw'izuba", ryumvikanisha ibikorwa bitanduye: "Ibyo Abakristo bakora byose byagombye kugaragara nk'urumuri rw'izuba." - Ellen G. White, _Reflecting Christ_, p. 71.

_Kutagira uwo ducumuraho_. Ibyo bisobanura ko tutagomba kubera abandi igisitaza, ntitugomba kuvuga cyangwa gukora ikintu icyo ari cyo cyose cyabera undi muntu intaza mu kwizera.

_Gukiranuka tubonera muri Kristo_. Pawulo avuga kuri ibyo mu buryo burambuye mu nzandiko yandikiye Abaroma n'Abagalatiya, kandi azanabisobanura mu buryo burambuye mu Abafilipi 3. Nta gukiranuka kwacu bwite dufite, ahubwo ni uko duhabwa binyuze muri Kristo.

`Icyo aricyo cyose dukora, ni buryo ki urukundo rwacu "rwarushaho kugwira"(Abafilipi 1:9)? Kuki ibyo ari ingenzi cyane mu mibereho y'Abakristo (soma no mu rwa 1 Abakorinto 13:1-8)?`