---
title:  Imfunguzo zo Kunyurwa
date:   12/02/2026
---

`Soma Abafilipi 4:10-13, 19. Ni izihe mfunguzo Pawulo yerekana zigeza umuntu ku mibereho inyuzwe kandi inejeje?`

Igihe ibihe biruhije cyane bije (inzara, uburwayi, gukomereka, igihombo), umuntu atangira gutekereza ku bintu koko bifite icyo bimaze kandi agatinda ku migisha ikunze gufatwa buhoro. Igihe "ducishijwe bugufi" (Abafilipi 4:12), "dukennye," cyangwa tukaba dusa n'aho "ntacyo dusigaranye," ni bwo kwizera kuzamukira muri ibyo bihe.

Ikinyuranyo cy ibyo ni uko igihe "tuguwe neza," buri gihe birakwiriye kuzirikana ko bishobora kugenda mu kanya gato cyane (Imigani 23:5). Nk'uko Yobu na Pawulo batwibutsa, ntacyo twazanye mu isi igihe twayivukiragamo, kandi nitujya mu mva nta cyo tuzajyana (Yobu 1:21; 1 Timoteyo 6:7).

Nimwite kuri aya masezerano ya Bibiliya:
- Zaburi 23:1-"Uwiteka ni We Mwungeri wanjye, sinzakena"
- Matayo 6:32-"So wo mu ijuru azi ko mubikwiriye byose."
- 1 Petero 5:7-"Muyikoreze amaganya yanyu yose kuko yita kuri mwe."
- Abafilipi 4:19-"Imana yanjye izabamara ubukene bwanyu bwose, nk'uko ubutunzi
bw'ubwiza bwayo buri muri Kristo Yesu."

Kandi ikinejeje kurusha ibindi byose ni iki: "Nshobozwa byose na Kristo umpa imbaraga" (Abafilipi  4:13). Ahari nta n'umwe muri twe ushobora gushyikira byuzuye icyo ijambo "byose" risobanura. Nta gushidikanya, igihe cyose dusaba Imana ubufasha n'imbaraga, tugomba gusaba dukurikije ubushake bwayo. Nyamara inshuro nyinshi, nta n'ubwo dusaba ibintu tuzi ko bihura n'ubushake bwayo. Ni yo mpamvu Yakobo avuga ati: "ntimuhabwa kuko mudasaba."

`Hano hari ibintu runaka dushobora gusaba dufite icyizere, kuko tuzi ko bihuje n'ubushake bw'Imana:`

- Agakiza k'uwo dukunda cyangwa inshuti yacu (1 Timoteyo 2:3, 4).
- Ubutwari bwo kugeza ku bandi ibyo kwizera kwacu (Ibyahishuwe 22:17)
- Kubabarirwa igihe twatuye ibyaha byacu kandi tukabireka (1 Yohana 1:9)
- Imbaraga zo gukomeza amategeko y'Imana (Abaheburayo 13:20, 21).
- Gukunda abatwanga n'abatugirira nabi (Matayo 5:44).
- Ubwenge dukwiriye gukoresha mu gihe kidukomereye (Yakobo 1:44)
- Gusobanukirwa ukuri ko mu ijambo ry'Imana ( Yohana 8:32)

`Mbese wifata ute ku bintu wasengeye kandi bikaba bitaraboneka, cyangwa se wenda bikaba bitazigera binaboneka?`