---
title:  Ubwenegihugu bw'Ijuru
date:   07/02/2026
---

### Aho icyigisho cy'iki cyumweru gishingiye:
Abafilipi 3:17-4:23; 1 Abakorinto 15:42-44; Yohana 14:27; Zaburi 119:165; Yobu 1:21; 1 Timoteyo 6:7.

> <p>Icyo kwibukwa:</p>
> "Ntimukagire icyo mwiganyira, ahubwo ibyo mushaka byose bimenywe n'Imana mubisabiye, mubyingingiye, mushima." Abafilipi 4:6.

Icyigisho cy'iki cyumweru gishyira umusozo ku cyigisho twize ku rwandiko rwandikiwe Abafilipi, kandi gikubiyemo amasomo y'ingenzi n'amategeko agenga imibereho ya buri munsi. Bisa naho inyinshi mu ndangagaciro zihanitse zayoboraga imibereho y'intumwa Pawulo ziboneka mu mirongo isoza uru rwandiko. Kimwe n'ibiboneka mu nyigisho za Yesu, zibanda ku murimo wo mu mutima, icyo Pawulo adusangiza ni amabanga yo kubaho imibereho ya Gikristo ishimishije.

Ndetse n'igihe ibintu bitagenda uko dushaka, ari na byo bikunze kubaho, si ngombwa ko duhagarika imitima cyangwa ducogora cyangwa ducika intege. Ibiri amambu, hari amahame azadufasha kubona imbaraga z'imbere mu mitima zo guhangana n'ibibazo byo mu buzima, maze muri ubwo buryo tukagira amahoro ahamye kandi arambye ashobora gutangwa n'Imana gusa. Iki gihe turimo ndetse n'ahazaza byose biri mu biganza byayo.

Ikiruta ibindi byose, ntidukeneye gushyira ibyiringiro byacu mu mikorere y'ubutegetsi bwo ku isi, kuko bukunze kudutenguha. Nk'Abakristo, turi abaturage b'ubwami bwo mu ijuru. Kandi hari amahirwe ajyana no kugira ubwo bwenegihugu, kandi ayo mahirwe ni meza cyane. Ndetse n'inshingano zijyana na yo na zo ni nziza.