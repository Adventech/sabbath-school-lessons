---
title:  Ibyitegererezo
date:   08/02/2026
---

Mu bihe bimwe cyangwa ibindi, twese twagiye tugira abantu twishimira maze tugashaka kumera nka bo. Ku bana, birushaho kuba ingenzi mu buryo bwihariye ko bagira abantu beza bafataho icyitegererezo. Bibaye byiza cyane, uwo muntu yaba ari se cyangwa nyina. Uko bagenda bakura, bazajya babona abandi bantu bafataho ibyitegererezo, wenda bakaba bafite aho bahuriye n'ibyo bakora cyangwa ibintu bigeze basoma ku buzima bw'abandi bantu. Bashobora no kwiga uburyo abantu batandukanye bo muri Bibiliya bagiye bahangana n'ingorane maze bakabigereranya n'imibereho yabo bwite.

Ikibabaje, mu itangazamakuru ryo muri iki gihe, huzuyemo ibyitegererezo bibi. Tugabwaho ibitero n'inkuru zifite imitwe y'akataraboneka zisobanura ibibazo bibyutsa irari ry'ubusambanyi n'imibereho y'umwaku igaragara ku bantu b'ibimenyabose. Abantu b'i Filipi basomaga inzandiko za Pawulo, nubwo icyo gihe batasomaga ibyo kuri interineti [murandasi], na bo ntibaburaga gusakirana n'ibibazo bimeze bityo.

Ukuri ni uku: isi Pawulo yari arimo yari yarononekaye, yarimo ubusambanyi, ndetse n'ibibi, nk'uko bimeze mu isi yacu yo muri iki gihe. Ahatuzengurutse hahozeho kandi hazakomeza kuba ibibi bihagije, kugeza ku mperuka.

`Soma Abafilipi 3:17-19. Mbese abantu b'intangarugero mu byiza n'intangarugero mu bibi bagaragazwa bate muri iyi mirongo? Ni ibiki byerekana itandukaniro riri hagati yabo?`

Ntitugomba guhusha urukundo Pawulo yari afitiye abantu batari bahuje imyumvire na we-yarabaririraga! Nimurebe na none ukuntu atabita abanzi be, ahubwo akabita "abanzi b'umusaraba wa Kristo" (Abafilipi 3:18). Pawulo yemera ko hari hariho ibibazo birushijeho kuba bikomeye, by'umwihariko nk'ikibazo cy'uburyo umusaraba usenya insika maze ukadushyira ku rwego rumwe, nk'abanyabyaha bakeneye Umukiza (soma Abefeso 2:11-14).

Na none kandi, ikintu abantu b'i Filipi badakwiriye kwirengagiza ni ukwibanda ku byitegererezo byiza, ntibibande ku bibi; kwitegereza bitonze abafite imyifatire yo mu buzima imeze nk'iya Pawulo. Ikinejeje cyane, ni uko Pawulo akoresha imvugo nk'iyo yakoresheje aburira ab'i Roma ubwo yababwiraga "kwirinda abazana ibyo gutandukana n'ibigusha binyurana n'ibyo bize no kubazibukira" (Abaroma 16:17). Abayobyaga abandi i Roma bagaragazwa nk' "abatari imbata z'Umwami wacu Yesu Kristo, ahubwo ko ari imbata z'inda zabo" (Abaroma 16:18).

`Nubwo Yesu ari We cyitegererezo rukumbi gitunganye, hari n'abandi bashobora kuba intangarugero mu nzego runaka. Tukiri aho se, ni ikihe cyitegererezo wowe uha abandi?`