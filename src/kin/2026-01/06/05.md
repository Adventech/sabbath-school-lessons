---
title:  Kwizera kwa Kristo
date:   04/02/2026
---

Ingingo nkuru Pawulo avuga ntigomba kudusoba. Hari igurana ritangaje ryabaye mu mibereho ye mu nzira ijya i Damasiko, atanga imibereho ye yo mu gihe cyahise, imibereho yari ishingiye ku mategeko, ayigurana kwibanira na Kristo ubwe- kugira ngo ndonke Kristo kandi mboneke ko ndi muri We" (Abafilipi 3:8, 9). Kuboneka ko "uri muri We," ni ukuvuga muri Kristo, ni imvugo ishimishije. 

`Soma Abefeso 1:4, 2 Abakorinto 5:21, Abakolosayi 2: 9 n' Abagalatiya 2:20. Dushingiye kuri iyi mirongo, utekereza ko Pawulo ashaka kuvuga iki muri iki gitekerezo?`

Igitekerezo cya Pawulo cyo kuba muri Kristo cyagiweho impaka nyinshi. Ntibitangaje kandi, ahari ubusobanuro buruta ubundi bwose bukomoka kuri Pawulo ubwe aho avuga ati: "kugira ngo ibihe nibisohora ibone uko iteraniriza ibintu byose muri Kristo, ari ibiri mu ijuru cyangwa ibiri mu isi" (Abefeso 1:10). Uwo ni wo wari umugambi w'Imana uhereye mu itangiriro. Kandi Pawulo asobanura neza uko ibyo bigenda ati: "Ni yo ibaha kuba muri Kristo Yesu waduhindukiye ubwenge buva ku Mana, no gukiranuka no kwezwa no gucungurwa" (1 Abakorinto 1:30).

Kuba "muri Kristo" gukubiyemo ikintu cyose kiri mu nama y'agakiza, uhereye mu gutambika k'umuseke wo kumenya kwacu mu bya Mwuka (ubwenge), ukageza ku gutsindishirizwa ku bwo kwizera (gukiranuka), kugeza ku kwitegura ijuru (kwezwa), amaherezo ukagera ku guhabwa ubwiza ubwo Kristo azaba agarutse (gucungurwa). Agakiza ni umurimo wa Kristo uhereye mu ntangiriro ukageza ku iherezo-ku bwacu kandi muri twe. Bityo rero, iyo turonse Kristo, tuba dufite ibyo dukeneye byose.

`Soma Abafilipi 3:9. Ni ibihe bintu bibiri Pawulo agereranya, kandi ni ukubera iki ari ingenzi ko duhora twibuka uguhabana kuri hagati y'ibyo bintu bibiri?`

Pawulo yagezeho asobanukirwa ko "gukiranuka k'umuntu ku giti cye" atari ko gukiranuka nyakuri kuko amategeko adashobora gutanga ubugingo (soma Abagalatiya 3:21, 22); Kristo gusa ni We ushobora kubutanga binyuze mu kwizera. Kandi uku si ukwizera kubonetse uko ari ko kose. Ikindi kandi, abadayimoni na bo barizera bakanahinda umushyitsi (Yakobo 2:19). Ukwizera kumwe gukiza ni "ukwizera kwa Kristo." Kwizera kwe konyine ni ko kumviye kandi gushobora kumvira. (Ijambo ry'ikigiriki risobanura kwizera ni pistis, na none risobanura kuba indahemuka.) Bityo rero, nituba muri Kristo na We akaba muri twe (Abagalatiya 2:20), ubwo tuba tubeshejweho no kwizera kwe binyuze mu kumwizera.