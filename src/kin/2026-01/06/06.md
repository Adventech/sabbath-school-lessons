---
title:  "Ikintu Kimwe Gusa-Kumenya Kristo"
date:   05/02/2026
---

`Soma Abafilipi 3:10-16. Zimwe mu ngingo nkuru Pawulo yerekana muri iyi mirongo ni izihe?`

Rwose nta kintu kirusha agaciro kumenya Kristo, ari na byo biduhesha amahirwe ko azatumenya kandi akaduhamiriza imbere ya Se (Soma muri Matayo 7:21-23; Matayo 10:32, 33). Mbese tumumenya dute? Tumumenya binyuze mu gusoma ijambo yandikishije no kubaho dukurikije ibiririmo. Ntidushobora kumumenya amaso ku yandi nk'uko byari bimeze ku bigishwa be. Ariko igitangaje ni iki: nubwo bari bafite kumenya nk'uko, bakomeje kunanirwa gusobanukirwa amagambo ye, bikaba byerekana ko dukeneye Mwuka Wera ngo atuyobore (Soma Yohana 16:13) uko turushaho kumumenya, ni ko turushaho kwegera hafi ye, kuko tumenya "imbaraga zo kuzuka kwe" (Abafilipi 3:10), zituzura zikatugeza ku "bugingo bushya" (Abaroma 6:4).

Ubundi buryo butwegereza cyane hafi ya Yesu ni "ugusangira imibabaro ye" (Abafilipi 3:10). Burikigeragezo cyose duhuye na cyo, buri mubabaro wose twihanganiye, bidufasha kurushaho kumenya no gushima ibyo Yesu yanyuzemo ku bwacu, ndetse tukanamusobanukirwa tukanamenya ubushake bwe mu buryo burushijeho gusobanuka.

Uburyo bwa gatatu butuma turushaho kwegezwa hafi ye ni ukumaranira kujya mbere ngo "tugere aho dutanguranwa" (Abafilipi 3:14). Mbese aho dutanguranwa ni he? Iri jambo rikoreshejwe aha ryakuwe ku ijambo (_skopos_). Rirengurira ku murongo isiganwa risorezaho ndetse n'igihembo cyahabwaga uwatsinze. Pawulo acyita "ingororano zo guhamagara kw'Imana muri Kristo Yesu kwavuye mu ijuru" (Abafilipi 3:14). Nk'uko Kristo yanyuze mu rupfu maze akazuka akazamuka mu ijuru, Imana iturarikira kwakira ingororano nk'iyo y'ubugingo buhoraho yavuye mu ijuru.

Nk'uko bigaragara, iyo ngororano ntiturayishyikira. Ntituzatunganywa mu buryo bwuzuye kugeza igihe uyu "mubiri wo gucishwa bugufi kwacu" uzaba umaze guhindurwa "ugashushanywa n'umubiri w'ubwiza bwe" (Abafilipi 3:21). Nyamara kubwo kumumenya no kumurarikira kuba mu mibereho yacu buri munsi, tuba tumaranira kugera aho duhamagarirwa kugera ari ko kumera nka Yesu mu buryo bwose bushoboka muri iki gihe. Iki ni cyo kintu kimwe gusa Pawulo na we yibandagaho. Mbese mu buryo bumwe no kwiruka mu isiganwa (soma 1 Abakorinto 9:24-27), ntitwita ku hantu twahoze cyangwa ku bantu badukurikiye. Ikintu kimwe duhanzeho amaso ni ibiri imbere yacu-ya ngororano idutegereje. Ishusho iri hano iragaragara cyane: urushanwa ahanga amaso ku ntego, akababaza umubiri we kandi akamaranira kugera aho asiganirwa.

`Mu rugendo ugendanamo n'Umwami Imana, ni kuki ari ingenzi kudakomeza kureba inyuma, nibura kudasubiza amaso inyuma ku byaha byawe no ku byagiye bigutsinda, ahubwo ugahanga amaso imbere ku byo usezeraniwe ubu muri Kristo?`