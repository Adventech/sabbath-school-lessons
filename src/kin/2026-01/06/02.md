---
title:  Kwishimira mu Mwami
date:   01/02/2026
---

`Soma Abafilipi 3:1-3. Ni ibihe bintu byubaka n'ibisenya Pawulo avuga hano, kandi bifitanye iyihe sano? Ni mu buhe buryo agaragaza abizera?`

Pawulo atangirira ku magambo yubaka ndetse akumvikana nkaho afubika urwandiko rwe. Nyamara aba atarasoza. Agaruka kuri imwe mu nsanganyamatsiko z'ikubitiro ziri mu rwandiko rwe: kwishimira mu Mwami. Kandi hano ahaduha impamvu runaka zo kugenza atyo. Ikiruta ibindi byose, tugomba gushyira ibyiringiro byacu muri Kristo, si muri twebwe ubwacu: "Tukishimira Kristo Yesu, ntitwiringire iby'umubiri" (Abafilipi 3:3). Ni nde muri twe, mu buryo bumwe cyangwa ubundi, wigeze kwiga uburyo bugoye burebana no kutiringira iby'umubiri?

Umuburo ukomeye ngo "Mwirinde" (inshuro eshatu) nta handi uboneka mu Byanditswe. Ku bigaragara, Abafilipi bari bazi neza akaga kabugarije Pawulo yarimo arenguriraho. Aho kugira ngo bibe ari ibibazo bitatu bitandukanye, umuburo ugaragara kugira ngo urengurire ku itsinda rimwe ry'abigisha b'ibinyoma basobanurwa mu buryo butatu butandukanye.

Abanyabyaha cyangwa abantu batagiraga idini muri Isirayeli rimwe na rimwe bitwaga "imbwa" (Abafilipi 3:2; gereranya na Zaburi 22:17; Yesaya 56:10; Matayo 7:6; 2 Petero 2:21, 22). Abigisha b'ibinyoma bashoboraga na none mu buryo bubakwiriye kwitwa "inkozi z'ibibi." Kubarenguriraho nk' "abakebwe gukebwa kubi" (Abafilipi 3:2) cyangwa "abakeba umubiri gukebwa kubi" byerekana ko, nk'uko byagenze i Galatiya n'ahandi hantu, bashakaga guhatira abizera batari Abayuda gukebwa, bikaba byari binyuranye n'amabwiriza yari yaratanzwe n'Inama Nkuru y'Intumwa (Soma Ibyakozwe n'Intumwa 15).

Igishimishije ni uko bisa naho igisubizo rukumbi cy'ingorane zari ziriho mu bya Mwuka, hanabariwemo iy'inyigisho z'ibinyoma zari ziri gukwira hirya no hino, cyari "ukwishimira mu Mwami" (Abafilipi 3:1 gereranya n'Abafilipi 4:4).

Ikintu cyose twishimira kituzanira ibyishimo (nk'uko mu Cyongereza, amagambo abiri yo mu Kigiriki avuga ibi bitekerezo afitanye isano). Imana ishaka ko twishima, kandi ijambo ryayo ni ubwoko bw'igitabo kirimo inyigisho zihesha abantu umunezero nyakuri n'ibyishimo birambye. Ibi bintu bikubiyemo kwakira imbabazi z'Imana (Zaburi 31:8); kuyiringira (Zaburi 5:12); kwakira imigisha y'agakiza (Zaburi 9:15), gukurikiza amategeko y'Imana nk'uburyo bwacu bwo kubaho (Zaburi 119:14), habariwemo n'Isabato (Yesaya 58:13, 14); kwizera ijambo ryayo (Zaburi 119:162); no kurera abana bubaha Imana (Imigani 23:24, 25).

`Ubuzima bushobora kudukomerera twese, tutitaye ku kuba ibintu bishobora kugenda neza mu bihe runaka. Ariko nubwo byaba bitameze neza muri uyu mwanya, ni ibiki ushobora kandi ukwiriye kwishimira? Ni iki kikubuza kubyishimira?`