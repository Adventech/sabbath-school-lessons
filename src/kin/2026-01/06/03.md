---
title:  Imibereho ya Pawulo "Mu Gihe Cyahise"
date:   02/02/2026
---

Ni ikintu rusange mu buzima ko abantu bahindutse Abakristo batekereza ko ku mibereho yabo ya mbere yo kwakira Yesu na nyuma yaho, mbese nk'uko Pawulo abikora mu Abafilipi 3. Nubwo bimeze bityo, byaba ari byo cyangwa se atari byo, rimwe na rimwe tujya tuvuga ko hari abantu batari Abakristo baba ari "abantu beza," kandi nibura koko, tugendeye ku ngero ab'isi bagenderaho, abantu benshi bashobora kwitwa beza. Ibihabanye n'ibyo, iyo tugereranyije n'ibipimo ngenderwaho by'Imana, nta mwiza ubaho, yemwe ndetse no mu Bakristo.

`Mu Abafilipi 3:4-6, Pawulo yerekana ibintu byinshi byo mu buzima byigeze kumutera ishema. Ibyo bintu ni ibihe? Ni mu buhe buryo wasobanura ikintu "cyiza" mu mibereho yawe bwite (mu gihe cyahise no muri iki gihe)?`

Pawulo yerekana uguhabana kuri hagati y'Abayuda bizeye bari bari gukwirakwiza inyigisho z'ibinyoma n'abizera batakebwe bishingikiriza kuri Kristo mu buryo bwuzuye kugira ngo bakizwe kandi ntibiringire imirimo y'umuntu nko gukebwa (Soma Abaheburayo 6:1; Abaheburayo 9:14; gereranya n' Abaroma 2:25-29). Nubwo imibereho ya Pawulo n'uburere bwe byo mu gihe cyahise bishobora kuba byarishimirwaga n'Abayuda bagenzi be, nta na kimwe muri ibyo bintu cyigeze kigira uruhare mu gakiza ke. Mu by'ukuri, byari inkomyi kuri we kuko byamaze igihe bimuhuma amaso ntamenye ko akeneye Kristo.

Pawulo ntiyari yarakebwe uko biboneye kose, ahubwo yari yarakebwe ku "munsi wa munani," bisobanuye ko yari Umwisirayeli kavukire, akaba yari uwo mu bwoko bwahawe isezerano, akaba yarakebwe ku munsi wa munani. Ikindi kandi, yari uwo mu muryango wa Benyamini, aho uwo muryango wari utuye akaba ari ho habarizwaga imijyi ikomeye kuruta iyindi yose yo muri Isirayeli. Ntabwo Pawulo yari azi Igiheburayo gusa, ahubwo nk'umwigishwa w'Umukuru w'itorero Gamariyeli (Ibyakozwe n'Intumwa 22:3; Ibyakozwe n'Intumwa 26:4, 5) kandi akaba n'Umufarisayo, yashoboraga no kumenya amategeko n'uko ari, nibura hakurikijwe imihango yabo, akamenya uko akoreshwa.

Pawulo yagiraga ishyaka ry'amategeko ku buryo yarenganyaga itorero kuko bakekaga ko ribangamira uburyo Abayuda bari basanzwe babaho, ubwo yatekerezaga ko butegetswe n'amategeko. Ikinejeje ni uko, nubwo yari "ntamakemwa" mu bijyanye na kwa "gukiranuka" gukomoka ku muntu, Pawulo yasobanukiwe ko mu by'ukuri amategeko yari yimbitse cyane kandi asaba byinshi birenze ibyo yashoboraga gutekereza, kandi ko igihe cyose adafite Kristo, aba ahagaze imbere yayo aciriweho iteka.

`Gereranya Abaroma 7:7-12 na Matayo 5:21, 22, 27, 28. Ni iyihe ngingo y'ingenzi Yesu na Pawulo bavuga ku mategeko, kandi ni ukubera iki "kwizera Kristo" ari ko soko rukumbi yo gukiranuka" aho kwishingikiriza ku mategeko? Nimubirebe muri ubu buryo: ni uruhe rugero rwiza ukomezaho amategeko, nibura ukurikije uburyo Yesu yatubwiye ko dukwiriye kuyakomezamo?`