---
title:  Pawulo I Filipi
date:   30/12/2025
---

Mu rugendo rwa kabiri rw'ibwirizabutumwa rwa Pawulo, nyuma gato y'uko Timoteyo yongewe ku itsinda ryabo, babujijwe n'Umwuka Wera gukomeza muri Aziya Ntoya (Ibyakozwe n'Intumwa 16:6). Nuko rero, mu iyerekwa rya nijoro, Pawulo yabonye umugabo wamwingingaga amurarika ati: "ambuka uze i Makedoniya, udutabare" (Ibyakozwe n'Intumwa 16:9). Ku bw'ibyo, bahise berekeza ku cyambu kiri hafi y'i Makedoniya, maze bambuka Inyanja ya Ejeyani bavuye i Tirowa berekeza i Neyapoli, ku mugabane w'u Burayi. Ariko aho kugira ngo bajye kubwiriza ubutumwa bwiza aho ngaho, Pawulo, Sila, Timoteyo na Luka, bari bahuriye na bo i Tirowa (nk'uko bigaragazwa n'uko mu Ibyakozwe n'Intumwa 16:11 hakoreshejwe insimburazina "tu"), berekeje i Filipi.

Mu murimo Pawulo yakoraga wo kubwiriza ubutumwa, buri gihe yatekerezaga ku ngamba yakoresha. Filipi wari "umurwa w'i Makedoniya" (Ibyakozwe n'Intumwa 16:12). Mu by'ukuri, uwo mujyi wari umwe mu mijyi yubahwaga cyane mu Bwami bw'Abaroma, kubera ko wahawe izina rya _Ius Italicum_ [Yusi Italigumu], iryo rikaba ari ryo zina risumba ayandi yose umugi washoboraga guhabwa. Abaturage b'uwo mugi bari bafite uburenganzira bumwe nk'ubw'umugi wari mu Butaliyani, bukubiyemo kutishyura imisoro y'ubutaka n'iy'umutungo w'umuntu, kandi umuntu wese wavukiraga muri uwo mugi yabaga afite ubwenegihugu bw'Abaroma. Nanone kandi, uwo mugi wari ihuriro ry'ingenzi ry'umuhanda wa _Via Egnatia_ [Viya Eginatiya], wari umuhanda munini wahuzaga Roma n'u Burasirazuba. Gushinga itorero rya Gikristo ry'ingenzi muri ako karere byatumye bashobora kugeza ubutumwa bwiza mu yindi mijyi myinshi yari hafi aho, hakubiyemo na Amfipoli, Apoloniya, Tesalonike na Beroya (soma Ibyakozwe n'Intumwa 17:1, 10).

Igitangaje ni uko mu kinyejana cya mbere, ururimi rwemewe n'amategeko rwakoreshwaga i Filipi rwari Ikilatini, ibyo bikaba bigaragazwa n'inyandiko nyinshi zanditswe mu Kilatini. Mu Abafilipi 4:15, Pawulo yanabahamagaye akoresheje izina ry'Ikilatini ryitwa PhilippÄ“sioi [Filipesiyoyi], uko bigaragara akaba yarazirikanaga ubwenegihugu bwihariye bw'Abaroma bari bafite. Nyamara kandi, Ikigiriki ni rwo rurimi rwakoreshwaga mu isoko no mu midugudu no mu migi by'aho hantu hose, kandi ni rwo bakoreshaga bakwirakwiza ubutumwa bwiza. Luka asobanura ukuntu Pawulo n'itsinda rye bifatanyije n'abantu gusenga bari ku nkombe z'umugezi, aho Lidiya n'abo mu rugo rwe bahindukiye (Ibyakozwe n'Intumwa 16:13-15, BII). Kubera ko uyu mugore yari umucuruzikazi ("umucuruzi w'imyenda itukura ihenda"), ashobora kuba yari umwe mu bantu bakomeye bashyigikiraga mu buryo bw'umutungo umurimo wa Pawulo i Filipi. Igihe Pawulo na Silasi bamaze muri gereza, cyatumye undi muntu wo mu rugo, ni ukuvuga umurinzi w'inzu y'imbohe, ahinduka Umukristo.

Umwuka Wera yari azi ko Filipi yari kuba ahantu heza h'icyicaro cy'umurimo kugira ngo ubutumwa bwiza bukwirakwizwe mu Burayi, n'ubwo hari kuzabaho akarengane. N'ubwo akarengane ari ikintu kibi, mu bihe bimwe na bimwe gashobora gutuma ubutumwa bwiza bugera ku bantu batashoboraga kugerwaho bitabaye bityo.

`Soma mu Ibyakozwe n'Intumwa 9:16. Ibyanditswe ahangaha bidufasha gute gusobanukirwa bimwe mu bigeragezo Pawulo yahuye na byo? Ni gute ibyo bishobora kudufasha gusobanukirwa ibigeragezo byacu natwe?`