---
title:  Amatorero y'I Filipi n'I Kolosayi
date:   01/01/2026
---

`Soma amagambo ari mu rwandiko Pawulo yandikiye Abafilipi 1:1-3 n'ayo mu Abakolosayi 1:1, 2. Amatorero y'i Filipi n'ay'i Kolosayi agaragazwa ate mur'iyi mirongo, kandi uko kuntu agaragazwa biduha ubuhe busobanuro?`

Indamutso yihariye Pawulo akoresha yandikira Abakristo bo muri utwo turere ivuga ko ari "abera"; ni ukuvuga ko babatijwe bakaba bararobanuriwe kuba ubwoko bw'Imana bwihariye, nk'uko Abisirayeli bari bararobanuriwe kuba "ishyanga ryera" binyuze mu gukebwa (Kuva 19:5, 6; gereranya n'amagambo ari mu rwa 1 Petero 2:9, 10). (Ibyo ntaho bihuriye rwose n'umugenzo wa kiliziya y'i Roma wo gushyira abantu mu rwego rw'abatagatifu cyangwa « abera »).

Nanone kandi, ikintu gitangaje ni ukuntu indamutso ziri muri izi nzandiko zombi zifite icyo zihuriyeho. Pawulo atangira abwira « abepisikopi n'abadiyakoni » (Abafilipi 1:1) bo muri Filipi, na «bene Data bera bo kwizerwa » bo muri Kolosayi (Abakolosayi 1:2). Iyo Isezerano Rishya rivuga kuri "bene Data bo kwizerwa", riba rivuga abafite umurimo wihariye mu itorero (soma Abefeseyo 6:21, Abakolosayi 4:7, 1 Petero 5:12). Ku bw'ibyo, biragaragara ko Pawulo atabwiraga abizera bagize amatorero gusa, ahubwo ko yanabwiraga abayobozi b'amatorero yo muri iyo mijyi. Ku byerekeranye n'ishingano z'imirimo ivugwa mu buryo bwihariye ahandi hantu (urugero, nko mu rwa 1 Timoteyo 3:1-12, no muri Tito 1:5-9) bitanga ubuhamya bw'uko kuva mu bihe bya mbere na mbere by'itorero hariho gahunda y'itorero kandi ifite agaciro.

Gutoza abo bakoranaga, nka Timoteyo na Epafura, no gushyiraho ubuyobozi bw'amatorero y'ibanze y'aho hantu, ni byo Pawulo yagiraga iby'ibanze, kandi byatumye umurimo we wo kubwiriza ubutumwa wongererwa imbaraga. Mu yandi magambo, hariho ingamba z'imikorere z'uburyo bwombi: kugera ku bantu no gukomeza abasanzwe. Ababwirizabutumwa bacu bo ku isonga (Abapiyoniye) b'Abadiventisiti bakurikije icyitegererezo cyo mu Isezerano Rishya cy'imikorere na gahunda y'itorero nk'uko ingingo nyinshi zo mu kinyamakuru Urwibutso n'Integuza zanditswe mu myaka ya 1850 zibigaragaza. Mu by'ukuri, James White yagize ati: "Gahunda y'Imana yo mu Isezerano Rishya irihagije kugira ngo itorero rya Kristo rishingwe. Iyo haza kuba hakenewe ibindi, byari kuba byatanzwe binyuze ku mpumeko ya Mwuka. » "-"Gospel Order," _The Advent Review, and Sabbath Herald_, Dec. 6, 1853, p. 173. Na mbere cyane y'uko Pawulo yandikira aya matorero, intumwa zari zaratangiye gushyiraho [gahunda] y'abayobozi b'itorero ryo muri Yerusalemu (soma Ibyakozwe n'Intumwa 6:1-6, Ibyakozwe n'Intumwa 11:30), yagombaga "kubera urugero imikorere y'amatorero aho ari ho hose abavuga ukuri bagombaga guhindurira abantu kwakira ubutumwa bwiza." - Ellen G. White, _Ibyakozwe n'Intumwa_, p. 60.

`Ni ibintu bizwi neza ko rimwe na rimwe Pawulo yakoreshaga abanditsi bamufashaga mu kwandika inzandiko ze. Nanone kandi, hari ahandi hantu Timoteyo avugwaho kuba yarafatanyije na we kohereza inzandiko z'ubutumwa (urugero, soma mu rwa 2 Abakorinto 1:1, Filemoni 1:1). Kuba Pawulo akomeza gukoresha insimburazina « Jye » aho gukoresha « twebwe » bigaragaza ko ububasha bwe bushyigikiye izo nzandiko na zo.`