---
title:  Baratotejwe Ariko Ntibaretswe
date:   27/12/2025
---

### Aho icyigisho cy'iki cyumweru gishingiye:
Abefeso 3:1; 2 Abakorinto 4:7-12; Ibyakozwe n'Intumwa 9:16; Filemoni 1: 15, 16; Abakolosayi 4:9; Abafilipi 1:1-3; Abakolosayi 1:1, 2.

> <p>Icyo kwibukwa:</p>
> "Mujye mwishimira mu Mwami wacu iminsi yose: yewe, nongeye kubivuga nti, 'Mwishime!" (Abafilipi 4:4).

Umupasitoro w'Umudiventisti, yafunzwe aregwa ibinyoma, amara imyaka ibiri ari muri gereza. Nubwo yabanje guhangayika cyane, yaje gusanga ko muri gereza ari ahantu Imana yamwohereje gukora umurimo. Igihe bagenzi be b'imfungwa bamenyaga ko ari umupasitoro, bamusabye kubabwiriza ubutumwa. Arabikora, ndetse akajya anabaha n'ibitabo. Yaje no kubatiza izo mfungwa, kandi akajya atanga n'ifunguro ryera muri gereza. Yaje kwemera ko, "mu bihe bimwe, atari ibintu byoroshye na gato gukorera umurimo muri gereza, ariko ko umuntu ahabonera n'ibyishimo, cyane cyane igihe abonye ko amasengesho usenga agenda asubizwa, n'ubuzima bw'abantu bugahinduka."

Pawulo yandikiye Abafilipi n'Abakolosayi ari muri gereza (soma Abafilipi 1:7 n'Abakolosayi 4:3). Mu by'ukuri, i Filipi ubwaho, nyuma y'aho Pawulo na Sila bashinjwe ibinyoma, umurinzi w'inzu y'imbohe "abashyira muri gereza rwagati amaguru ayahambiriyeho ingiga" (Ibyakozwe n'Intumwa 16:24, BII). Ahagana mu gicuku, "basengaga baririmba basingiza Imana, izindi mfungwa zibateze amatwi" (Ibyakozwe n'Intumwa 16:25, BII). Mu by'ukuri, bari bazi uburyo bwo "kwishima iminsi yose."

Mur'iki cyumweru tuzarebera hamwe ibihe Pawulo yanyuzemo. Yabonye ko ibyamubayeho byari bifite intego ikomeye kurushaho, kandi wenda dushobora kumwigiraho igihe natwe tuzaba duhanganye n'ibigeragezo, nk'uko byanze bikunze bigenda.