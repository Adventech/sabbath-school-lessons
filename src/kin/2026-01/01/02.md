---
title:  Pawulo, Imbohe Ya Yesu Kristo
date:   28/12/2025
---

Urwandiko rwandikiwe Abafilipi n'urwandikiwe Abakolosayi zitwa Inzandiko zo muri Gereza kubera ko zanditswe igihe Pawulo yari afunzwe (izindi ni Abefeso na Filemoni). Abasesengura ibyanditswe hafi ya bose batekereza ko izo nzandiko zanditswe igihe Pawulo yari i Roma, ahagana mu mwaka wa 60-62 N.K. (soma Ibyakozwe n'Intumwa 28:16).

`Soma mu gitabo cy'Abefeso 3:1 no muri Filemoni 1:1. Ni ubuhe busobanuro Pawulo atanga agaragaza uburyo yafunzwe?`

Pawulo yari yariyeguriye gukorera Yesu Kristo umurimo. Niba uwo murimo wari ukubiyemo no gufungwa, yari abyiteguye. Pawulo yivuga ubwe nk' "intumwa iboheshejwe umunyururu" (Abefeso 6:20). Yari yarakoze ingendo nyinshi abwiriza ubutumwa, ahanga amatorero, anahugura abakozi bakorera Umwami Imana. Yashoboraga kwibaza ati: "Kuki ndi aha hantu kandi nagombaga kuba nkora imirimo myinshi ntaboheshejwe iminyururu?" Pawulo yongeye kandi gufungwa na nyuma y'aho, ubwo yandikaga urwandiko rwa 2 Timoteyo, ari rwo rwitwa Urwandiko rw'Ubugabura. Ni ukuvuga ko hari ibitabo nibura bitanu byo mu Isezerano Rishya byanditswe igihe yari muri gereza.

Nta na rumwe mur'izo nzandiko zo muri gereza dusangamo Pawulo avuga neza icyerekezo cy'ahantu yari afungiwe; niyo mpamvu, hari bamwe bagiye bavuga ko haba ari muri Efeso cyangwa i Kayisariya. Nyamara nta gihamya Bibiliya iduha kitwemeza ko Pawulo yigeze afungirwa muri Efeso. Ahashoboka cyane wenda habasha kuba ari mu mugi wa Kayisariya, nubwo nta kaga kagaragara cyane kari kugarije ubuzima bwa Pawulo ari mur'uwo mugi. Nyamara ahubwo, ako kaga kaje kuboneka, mu gihe cyo kwandika urwandiko rwandikiwe Abafilipi (soma Abafilipi 1:20, Abafilipi 2:17).

Urwo rwandiko rudufasha kumenya aho Pawulo yari ari igihe yafungwaga. Mbere na mbere, hari icyicaro cy'umutegetsi uhagarariye umwami w'abami w'Abaroma. Iki cyicaro gishobora kuba cyerekeza ku nzu ya guverineri w'intara, nk'iyari i Yerusalemu, aho Yesu yaciriwe urubanza na Pilato (Matayo 27:27, Yohana 18:33), no muri Kayisariya, aho Pawulo yari afungiye (Ibyakozwe n'Intumwa 23:35). Ariko kandi, biragaragara neza ko Pawulo atakoresheje iryo jambo yerekeza ku karere runaka, ahubwo ko yarikoresheje yerekeza ku bantu. Yavuze ko "abarinzi b'ingoro y'umwami bose" bamenye iby'ubutumwa bwiza (Abafilipi 1:13, BII). Mu gihe cy'ubwami bw'Abaroma, abo barinzi bari ingabo z'intoranywa z'intwari, bageraga ku mubare urenga 14.000, zarindaga umwami w'abami n'imfungwa ze.

Icya kabiri, Pawulo nanone y√∏hereje intashyo z'abizera bo "mu rugo rwa Kayisari" (Abafilipi 4:22). Ibyo bigaragaza ko Pawulo yari afungiwe i Roma, kandi ko yavuganaga n'abakozi bo mu rugo rw'umwami w'abami.

`Ni buryo ki twitoza gukora ibyiza birushijeho mu bihe ibyo aribyo byose bigoranye dushobora kugeramo twebwe ubwacu? Kuki atariko igihe cyose biba byoroshye?`