---
title:  Ubwenge No Kumenya Imana
date:   01/03/2026
---



Yobu yarabajije ati: Ariko ubwenge bwo buzabonwa he? Cyangwa kumenya kuba hehe?" (Yobu 28:12). Pawulo arasubiza ati: Muri Kristo "ni mo ubutunzi bwose bw'ubwenge kumenya bwahishwe" (Abakolosayi 2:3, gereranya na 1 Abakorinto 1:30). Iyo dufite Kristo, tuba dufite byose, kandi tukaba dufite "ikiduhamiriza ko tuzasobanukirwa" intego y'buzima (Abakolosayi 2:2). Binyuze muri We, ubwiru bw'Imana, bukubiyemo umugambi wose w'agakiza, bwarahishuwe.

`Soma Abakolosayi 2:1-7. Ni iyihe ntego Pawulo yari afite ubwo yandikaga uru rwandiko?`

Ijambo ry'Ikigiriki _paraklethosin_ risobanura "guterwa ubutwari" cyangwa "gukomezwa" (Abakolosayi 2:2). Icyifuzo cya Pawulo ntabwo ari ugufasha abizera b'i Kolosayi kumenya inyigisho z'ibinyoma gusa, ahubwo ni no kubahuriza hamwe mu rukundo rwa Gikristo. Uburyo izo nshinga zombi - "guterwa ubutwari no gukomezwa" - zatondaguwemo bugaragaza icyizere Pawulo yari afite cy'uko uru rwandiko ruzagera ku ntego rwari rwitezweho. Nyamara kandi yabashimiye gahunda yabo nziza n'uburyo bashikamye mu byo kwizera Kristo (Abakolosayi 2:5).

Ijambo ry'Ikigiriki _Taxis_, risobanura "gahunda" rikoreshwa mu Isezerano Rishya hagaragazwa gahunda z'ubutambyi bwa Aroni (Luka 1:8; Abaheburayo 7:11) na Melikisedeki (Abaheburayo 5:6, 10; Abaheburayo 6:20; Abaheburayo 7:11, 17), nyamara Pawulo arikoresha ashaka kuvuga gahunda mu itorero (1 Abakorinto 14:40). Rimwe na rimwe abantu bakunze kwibwira ko gahunda n'imikorere by'itorero ari umuhango wo mu itorero udafite ubusobanuro mu by'iyobokamana.

Nyamara binyuze mu kugaragaza uburyo abizera bakwiriye kwifata bari mu materaniro (1 Abakorinto 11), ndetse no kugaragaza neza uburyo abakuru b'itorero n'abadiyakoni bakwiriye gutoranywa (1 Timoteyo 3, Tito 1), Pawulo yitaye cyane ku kubungabunga gahunda mu itorero. Binyuze muri izo ngamba, ubwenge butangwa n'Imana ndetse n'inyigisho za Bibiliya birabungabungwa kandi bigatangazwa.

Kubw'umusaruro ukomoka ku nyigisho z'ukuri Abakolosayi bari barigiye ku bari bungirije Pawulo, bagize "gushikama" mu byo kwizera. Uko kwizera ntikwashoboraga kunyeganyezwa kuko kwari kubatswe ku rufatiro rukomeye rwa Bibiliya, kandi gushikama kuri urwo rufatiro, byajyaga kubarinda gukurikira ibinyoma byigishwaga n'abigisha b'ibinyoma.

`Mu mibereho yawe bwite y'ibya Mwuka, ni mu buhe buryo wabonye ko hakeneye kubaho "gahunda"?`