---
title:  Yabambwe Ku Musaraba
date:   03/03/2026
---

`Soma Abakolosayi 2:11-15. Ni ibihe bibazo Pawulo asa n'uhanganye na byo hano?`

Ni kangahe twabonye iyi mirongo, by'umwihariko Abakolosayi 2:14, ikoreshwa nabi nk'ingingo irwanya amategeko no gukomeza Isabato?

Mu rwego rwo gufasha abantu gusobanukirwa iyi mirongo, ubusobanuro bubiri bw'ingenzi bwashyizweho n'Abadiventisiti b'Umunsi wa Karindwi: Ubwa mbere: inyandiko yabambwe ku musaraba ni urutonde rw'ibirego turegwa bisa n'ibyo Pilato yashyize ku musaraba wa Yesu (Matayo 27:37; Yohana 19:19, 20). Ubwa kabiri: amategeko y'imihango yanditswe na Mose (soma Gutegeka kwa Kabiri 31:24-26) yabambwe ku musaraba.

Iyo dusesenguye uyu murongo neza, dushobora kubona ko uvuga ibyerekeranye n'amategeko y'imihango.

Na none kandi Pawulo avuga ibyo "gukebwa kutari ukw'intoki" (Abakolosayi 2:11), ni ukuvuga, "gukebwa ko mu mutima" (Abaroma 2:28, 29, gereranya no Gutegeka kwa kabiri 30:16), mu buryo busa n'ubuhabanye no gukebwa ku mubiri, kimwe mu bintu byari bikomeye kurusha ibindi mu mategeko y'imihango (Abalewi 12:3; gereranya no Kuva 12:48).

Pawulo ahuza uku guhinduka kw'imbere mu mutima no "kwiyambura umubiri w'ibyaha" kandi akabigereranya n'umubutizo wo kwibizwa mu mazi menshi. Muri uyu mubatizo, twisanisha n'urupfu rwa Kristo ndetse no kuzuka kwe (Abakolosayi 2:11,12). 

Uku guhinduka guhuzwa no kuba "wari warapfuye uzize ibicumuro" maze "ugahinduranwa muzima na Krisro", "watubabariye ibicumuro byacu byose" (Abakolosayi 2:13).

Ijambo "amategeko" (Abakolosayi 2:14) rivuga amategeko-teka yemewe, yaba ari amategeko ya Leta (Luka 2:1, Ibyakozwe n'Intumwa 17:7) cyangwa amategeko y'idini (Ibyakozwe n'Intumwa 16:4). Iri jambo ry'Ikigiriki ahandi rigaragara mu nyandiko za Pawulo rigaragaza amategeko y'imihango, yari aremye urusika rwatandukanyaga Abayuda n'abanyamahanga (Abefeso 2:14, 15).

Kubera ko Pawolo yari yamaze kuvuga ibyerekeranye n'imbabazi z'ibyaha ndetse no guhinduka ko mu mutima bishushanywa n'umubatizo, bisa n'ibidashoboka ko yari kongera kugaruka kuri iyo ngingo akoresheje ikindi kigereranyo gitandukanye n'icyakoreshejwe ahandi mu Byanditswe byera. Ahubwo Pawulo asa n'ushimangira ingingo imeze nk'ivugwa mu Befeso: yuko abizera b'abanyamahanga b'i Kolosayi bitari ngombwa ko bahangayikishwa no gukurikiza amategeko y'imihango, harimo no gukebwa, cyangwa n'andi mategeko arebana no kwiyeza (ku mubiri) ajyana n'uko kwiyemeza (Gereranya Ibyakozwe n'Intumwa 10:28, 34, 35).

Biragaragara neza, ntabwo Pawulo yari ari kuvuga ko amategeko icumi yabambwe ku musaraba, hanyuma ngo ahandi avuge ko icyaha ari ukwica amategeko icumi (Abaroma 7:7)