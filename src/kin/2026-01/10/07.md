---
title:  Ibindi byo Kwigwa no Kuzirikanwa
date:   06/03/2026
---

"Nk'uko byabaye mu gihe cy'intumwa, abantu bageragezaga gusenya kwizera ibyanditswe bakoresheje imigenzo n'ubwenge bwa kimuntu. Bityo no muri iki gihe, umwanzi we gukiranuka ashakisha uko ayobora abantu mu nzira zabuzanijwe akoresheje ibitekerezo binyuze amatwi byo guhinyura ko mu rwego rwo hejuru, agakoresha imyizerere yuko ibiriho byakomotse ku ihindagurika, imyizerere yuko imyuka y'abapfuye ivugana n'abazimo ubwenge bwo gusobanura iby'Imana mu buryo bw'amayoberane ndetse n'inyigisho zivuga ko Imana ihwanye n'imbaraga n'amategeko agenga ibiba mu isanzure. Ku bantu benshi Bibiliya ni nk'itara ritarimo amavuta bitewe n'uko berekeje ibitekerezo byabo mu miyoboro yo kwizera kurangwa no gukekeranya gutera gusobanukirwa nabi ndetse n'urujijo. Umurimo wo gusobanura ufite aho ubogamiye, gutandukanyamo imigabane, gukekeranya cyangwa gufinda no kongera kuremarema ibintu mu bwenge, ni ugusenya kwizera Bibiliya yahishuwe n'Imana

Ni ukwambura ijambo ry'Imana imbaraga yo kugenga, kuzahura, gukangura no kuyobora imibereho y'umuntu. Kubera imyizerere y'uko imyuka y'abapfuye ivugana n'abazima imbaga y'abantu yigishwaga kwizera ko kwifuza ari itegeko ry'ikirenga, ko uburenganzira bwo gukora ibyo ushaka ari umudendezo kandi ko umuntu ari we urebwa n'ibye ku giti cye.

Umuyoboke wa Kristo azahura "n'amagambo y'amoshya"ayo intumwa Pawulo yaburiye abizera b'Abanyakolosi ngo birinde. Azahura n'ubusobanuro bw'ibyanditswe bushingiye ku myizerere y'ubushobozi bw'imyuka ariko ntabwo agomba kuzemera. Ijwi rye rikwiriye kumvikana ahamya ukuri guhoraho kw'Ibyanditswe. Ahanze amaso ye kuri Kristo, akwiriye kujya mbere ashikamye mu nzira yabigenewe, yitandukanya n'intekerezo zose zihabanye n'inyigisho ya Kristo. Ukuri kw'Imana ni ko kugomba kuba ingingo atekerezaho kandi azirikana. Agomba gufata Bibiliya nk'ijwi ry'Imana rivugana na we mu buryo butaziguye. Muri ubwo buryo azabona ubwenge mvajuru." Ellen G.White, _Ibyakozwe n'Intumwa_, p. 293.

**IBIBAZO:**

`Bisobanuye iki kuba muri Kristo "ari ho hari kuzura k'Ubumana kose mu buryo bw'umubiri" kandi ko ari We "Mutwe w'ubutwari bwose n'ubushobozi bwose" (Abakolosayi 2:9,10)? Soma no muri Yohana 1:1, Abaheburayo 1:3, na 1 Petero 3:22.`

`Twese dushobora kuba twarumvise ibivugwa mu Abakolosayi 2:14-16 bikoreshwa nk'ingingo irwanya Isabato y'umunsi wa karindwi. Usibye ikibazo cyagaragajwe n'icyigisho cy'iki cyumweru, ni ibihe bibazo bindi biterwa no gukoresha nabi iyi mirongo nk'igihamya cy'uko tutagikeneye kubahiriza itegeko rya kane?`

`Ni gute uganira n'abavuga yuko tugomba gukomeza gukurikiza amategeko y'imihango? Nubwo umuntu ashobora kubonera imigisha y'ibya Mwuka cyangwa y'iby'iyobokamana mu kubahiriza ayo mategeko, ni ibihe bibazo biterwa no gushimangira yuko ayo mategeko y'imihango agomba kubahirizwa byanze bikunze?`

`Ellen G. White yanditse ko tugomba gufata Bibiliya nk "ijwi ry'Imana rivugana natwe mu buryo butaziguye." Kuki tugomba kuba maso tukirinda umuntu uwo ari we wese cyangwa ikintu icyo ari cyo cyose gicogoza kwizera ubutware no guhumekerwa kw'ibyanditswe byera byose, ndetse n'imigabane, cyangwa ahantu hashobora gutuma twumva tutaguwe neza?`