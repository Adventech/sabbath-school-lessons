---
title:  Kuzurira Muri Kristo
date:   28/02/2026
---

### Aho icyigisho cy'iki cyumweru gishingiye:
Abakolosayi 2; Abaheburavo 7:11; Yesaya 61:3; 1Abakorinto 3:6; Gutegeka kwa kabiri 31:24-26; Abaroma 2:28, 29. Abaroma 7:7.

> <p>Icyo kwibukwa:</p>
> Nuko rero ntihakagire ubacira urubanza ku bw'ibyo murva cyangwa ibyo munywa, cyangwa ku bw'iminsi mikuru, cyangwa ku bwo kuziririza imboneko z'ukwezi, cyangwa amasabato kuko ibyo ari igicucu cy'ibizaba, naho umubiri wabyo ufitwe na Kristo (Abakolosayi 2:16, 17).

Mbese waba warigeze ubazwa impamvu uruhuka Isabato? Ahari wenda n'isomo ry'icyo kwibukwa cy'iki cyumweru na ryo rishobora kuba ryarakoreshejwe nk "igihamya" kirwanya kuruhuka Isabato. Nyamara iryo somo ntabwo ryandikiwe kurwanya itegeko rya kane, ahubwo ryandikiwe kurwanya ibinyoma abigisha b'ibinyoma bamwe na bamwe bigishaga mu itorero. Mbese ibyo binyoma ni ibihe?

Icya mbere: inyigisho y'ikinyoma isobanurwa "nk'ubwenge bw'abantu", "imihango y'abantu," "amahame y'ibanze y'ab'isi" no gukora "badakurikiza Kristo" (Abakolosayi 2:8).

Iyo mihango kandi ikubiyemo gukebwa ndetse no gukomeza iminsi mikuru y'Abayuda (Abakolosayi 2:11, 16), hamwe n'imigenzo n'amategeko byo kwiyeza kw'Abayuda birebana n'ibyokurya (Abakolosayi 2:16, 21). Hari hakubiyemo kandi kuramya abamarayika cyangwa kugerageza kwigana kuramya kw' abamarayika (Abakolosayi 2:18).

Hanyuma, bikaba byari bishingiye ku "mategeko ndetse n'inyigisho by'abantu" ndetse bishoboka ko habaga hakubiyemo n'ibikorwa byo kwibabaza (Abakolosayi 2:22, 23). Bigaragara neza ko abo bigisha b'ibinyoma bari abanyedini kandi nta buryarya bari bafite, nyamara bari barasobanukiwe nabi ubutumwa bwiza. Muri iki cyumweru tuzarebera hamwe impamvu yabyo. Kandi tuzarebera hamwe impamvu isomo ry'icyo kwibukwa cyo muri iki cyumweru ridafite aho rihuriye no kuruhuka Isabato y'umunsi wa karindwi.