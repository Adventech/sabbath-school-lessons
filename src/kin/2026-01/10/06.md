---
title:  Amategeko Y'Abantu
date:   05/03/2026
---

`Soma Abakolosayi 2:20-23. Ni mu buhe buryo usobanukiwe impanuro za Pawulo zerekeranye n'izindi ngingo zavuzweho muri iki gice?`

Nk'uko biri mu ibaruwa ye yandikiye Abagalatiya, Pawulo asobanura imihango y'Abayuda nk "imigenzereze ya mbere y'iby'isi" (Abakolosayi 2:8, 20, gereranya n'Abagalatiya 4:3, 9). Mu yandi magambo, kimwe n'urusengero rwo ku isi, ibyo bintu ni iby'isi, ariko twebwe iwacu ni mu ijuru. Ntabwo dukwiriye kuremerewa n'amategeko y'imihango kuko ashushanya gusa ukuri kw'impamo twishimira muri iki gihe binyuze muri Kristo. Ni ukuvuga ko nubwo ayo mategeko yari yaratanzwe n'Imana, yamaze gukoreshwa icyo yari agenewe, ubu ntabwo agikenewe.

Kubera ko ayo mategeko yose yarangiriye ku musaraba, nk'uko byagaragajwe n'ikiganza cy'Imana cyatabuyemo kabiri umwenda wakingirizaga ahera cyane (Matayo 27:51; gereranya na Daniyeli 9:27), Abakristo (harimo n'Abakristo b'Abayuda) ntabwo bagitegetswe gukurikiza ayo mategeko. Iyo twiziritse kuri ayo mategeko, tuba twishushanyije rwose n'iby'iyi si ishira, bikaba bihabanye n'isi nshya twasezeraniwe muri Kristo. Hejuru y'ibyo byose, dutegereje "ijuru rishya n'isi nshya, ibyo gukiranuka kuzabamo" (2 Petero 3:13) bitari ukuvugururwa kw'iyi si ishaje.

Usibye kuba Abafarisayo ndetse n'Abanditsi bari barongereye amategeko y'abantu ku mategeko ya Mose (soma Mariko 7:1-13), imihango yo mu Isezerano rya kera, yari yarasohoreye muri Kristo, ntiyashoboraga gukomeza gufatwa nk'ibyo Imana isaba abantu, ahubwo yagombaga gufatwa nk'imihango yashyizweho n'abantu. Mu by'ukuri, bisa n'aho ari umutwaro ubangamiye kwizera, bikaba ari ikinyuranyo cy'ikintu cyakagombye kugushyigikira. Biroroshye cyane gutangira kubona ko gukurikiza ibyo bintu byose bidatuma umuntu yumva ko aruta abatabikurikiza gusa-kandi ibyo ubwabyo ni bibi bihagije-ahubwo ahari binatuma umuntu yumva ko akwiriye guhabwa agakiza, uyu ukaba ari umutego tutifuza kugwamo.

Mu mateka ya Gikristo, abahanga mu gusesengura Bibiliya baguye mu gishuko cyo gutanga amabwiriza y'idini, bakabuza Mwuka wera kuyobora abizera ku cyo umurongo usobanura. Kristo ubwe ni isoko y'ukuri kw'Ibyanditswe nk'uko byigishijwe na Pawulo ndetse n'abandi banditsi ba Bibiliya.

`Ni mu buhe buryo dushobora kumenya tudashidikanya ko dusobanukiwe yuko ishingiro rukumbi ry'agakiza kacu riri mu cyo Yesu yadukoreye, hanze yacu, mu cyimbo cyacu-hatitawe ku cyo akorara muri twe?`