---
title:  Ubwiru bw'Imana Bwahishuwe
date:   25/02/2026
---

`Soma Abakolosayi 1:26, 27. Pawulo avuga inshuro ebyiri ibyerekeye "ubwiru." Ubwiru ni iki?`

Ahandi hantu, Pawulo avuga iby' "ubwiru bw'Imana" ari na bwo mugambi w'Imana yaringanije ibihe byose bitarabaho, ngo buduheshe icyubahiro" (1 Abakorinto 2: 7) maze ugahishurirwa mu nama y'agakiza. Petero avuga iby'uku kuri nk'ikintu abahanuzi bari bategereje kandi n' "amabarayika babigirira amatsiko bashaka kubirunguruka" (1 Petero 1:10-12). Wemejwe n'Imana "isi itararemwa" (1 Petero 1:20) maze ukomeza "kurindwa nk'ibanga ryahishwe uhereye kera kose" (Abaroma 16:25). Nyamara binyuze mu mibereho ya Kristo, urupfu rwe no kuzuka kwe, iri banga ryarahishuwe (2 Abakorinto 3:14).

`Ni mu buhe buryo imirongo ikurikira irengurira ku bwiru bw'Imana imurika umucyo ku migaragarire inyuranye y'umugambi w'agakiza?`

1. `Abefeso 1:7-10`

2. `Abefeso 3:3-6`

Mu buryo budasubirwaho, "ibintu byose" ibyo mu ijuru n'ibyo mu isi bizahurizwa hamwe mu bumwe bwuzuye muri Kristo. Iki ni cyo cyibanzweho mu isengesho rya Kristo muri Yohana 17. Mu buryo bwuzuye uko ibi bizasohozwa byari ubwiru noneho ubu bukaba buhishuwe binyuze mu butumwa bwiza.

Impamvu yatumye Imana idukunda cyane ku buryo yatanze Yesu, ubutunzi bw'ijuru butagira akagero, kugira ngo tubone agakiza, ni isomo tuziga ibihe bidashira. Ariko icyo tuzi ni iki: Kristo "yapfiriye bose, kugira ngo abariho be gukomeza kubaho ku bwabo, ahubwo babeho ku bw'uwo wabapfiriye, akanabazukira" (2 Abakorinto 5:15). Nk'ingaruka y'ibyo, abizera Kristo bose, Abayuda n'abanyamahanga, basangiye mu buryo bungana amasezerano y'Imana ari mu butumwa bwiza, kandi bahurijwe mu mubiri umwe, ari wo torero.

"Kristo uri muri mwe" (Abakolosayi 1:27) bisobanura Kristo utura mu mutima ku bwo kwizera (Abafeso 3:17; gereranya n'Abagalatiya 2:20). Ubu bumwe tugirana na Kristo bushoboza abizera, ndetse no muri iki gihe "kwicarana na We mu ijuru" (Abefeso 2:6) no gusogongera ku "mbaraga z'igihe kizaza" (Abaheburayo 6:5). Binyuze mu kuba Kristo atura muri twe, aba yaratangiye kutwunga n'ijuru. Ni imikorere ya Mwuka Wera mu mitima y'abizera ituma tuba "dukwiriye kuba abaraganwa n'abera umurage wo mu mucyo" (Abakolosayi 1:12).