---
title:  Umugambi w'Imana w'Iteka Ryose
date:   24/02/2026
---

`Soma Abakolosayi 1:24, 25. Ni iki Pawulo avuga ku bijyanye no kubabazwa ku bwa Kristo?`

Nubwo Pawulo yandikiye Abakolosayi ari mu nzu yari afungiyemo i Roma, ahari umubabaro ukomeye kurusha iyindi yose kuri we ni uko atari ashoboye gukora cyane ngo ave ahantu hamwe ajye ahandi, kandi ngo ave ku nzu imwe ajye ku yindi, nk'uko yari asanzwe akora mbere hose (Ibyakozwe n'Intumwa 20:20). Iyi mibabaro (cyangwa kubabazwa), iyo Kristo vari yaravuze mbere ababurira (Matayo 24:9; Yohana 16:33), ntikwiriye kugereranywa n'ubwiza tuzahishurirwa  (Abaroma 8:18). Iyi ni ishusho irushijeho kuba ngari. Nk'uko Pawulo yari varandikiye Abakristo b'i Filipi, ni ko n'ubu ari kwandikira Abakolosayi ko yishimira imibabaro ye ku bwabo.

Pawulo ashobora kuba mu nzu y'imbohe, nyamara "ijambo ry'Imana ntiribohwa" (2 Timoteyo 2:9). Igihe Pawulo yari ari mu nzu y'imbohe, yanditse n'urwandiko rw'Abafilipi, Abefeso n'urwa Filimoni. Nyuma yo kurekurwa, Imana yamukanguriye kwandika inama z'ingirakamaro ziboneka mu 1 Timoteyo no mu rwandiko yandikiye Tito. Nyuma mu ifungwa rye riheruka ubwo yari mu nzu y'imbohe i Roma, yanditse urwa 2 Timoteyo. Muri make, iyi myaka isoza yahaye Pawulo uburyo bwo kwandika umugabane w'ingenzi w'Isezerano Rishya, ushobora kuba ubarirwamo n'urwandiko rwandikiwe Abaheburayo.

Umugambi w'Imana w'iteka ryose wari ugendereye ibi byose ndetse n'ibirenzeho. Ijambo ry'Ikigiriki Pawulo akoresha mu Abakolosayi 1:25, muri rusange risobanurwa nk' "ubusonga," ni _oikonomia_. Rikoreshwa mu buryo bufite aho bugarukira (urugero nko mu 1 Timoteyo 1:4) rirengurira ku "buryo Imana ishyira ibintu kuri gahunda."-Luke Tomothy Johnson, _The First and Second Letters to Timothy_ (New York: Doubleday, 2001), p. 164. Iryo rishobora kuba rikubiyemo no kuba intumwa kwa Pawulo. Nyamara mu buryo burushijeho kwaguka, rinakubiyemo ibyo Imana yateganyije byose mu mugambi w'agakiza. Umurimo wa Pawulo, izindi ntumwa, yemwe ndetse n'abahanuzi bo mu Isezerano rya Kera (Abefeso 2:20, Abefeso 3:5), habariwemo na Mose, bari barateguriwe "gusohoza ijambo ry'Imana" (Abakolosayi 1:25), byose bikabaho mu buryo buhuje n'umugambi w'Imana.

Nubwo tuzareba kuri iyi nsanganyamatsiko mu buryo bwimbitse mu cyigisho cy'ejo hazaza, kuri iyi ngingo byadufasha kwita ku kuntu Pawulo afata umurimo we nk'agace gato k'umurimo urushijeho kuba mugari, mu mugambi wagutse w'Imana watangiye gushyirwa mu bikorwa "uhereye ku kuremwa kw'isi" (Matayo 13:35; Abefeso 1:4)

`Tekereza ku mibereho yawe bwite. Ni mu buhe buryo ibyemezo ufata (byaba ibyoroshye cyangwa se ibikomeye) bishobora guhura n'umugambi mugari w'Imana? Mbese dushobora koko kumenya niba icyemezo runaka "cyoroshye" mu by'ukuri? Ni mu buhe buryo gishobora kugira ingaruka zikomeye zizagaragara gusa mu gihe kizaza?`