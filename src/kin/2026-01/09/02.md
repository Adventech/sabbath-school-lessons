---
title:  Bunzwe n'Imana Bakuwe mu Mirimo Mibi
date:   22/02/2026
---

`Soma Abakolosayi 1:21, 22. Ni iki Pawulo arenguriraho igihe yifashisha amagambo 'gutandukanywa no kuba abanzi'? Ni iki cyitezwe mu rupfu rwa Kristo kandi umusaruro uzaruvamo ni uwuhe (soma Abefeso 5:27)?`

Igihe cyose Pawulo yagiye yerekana ishusho yijimye y'inyokomuntu, nibura igihe inyokomuntu tandukanijwe no gukiranuka kwa Kristo. Kandi se ni nde muri iki gihe, nyuma y'imyaka ibihumbi bibiri abivuze, ushobora kuvuguruza iki gitekerezo? Hariho umuntu wigeze kuvuga ko inyigisho ya Gikristo idasaba kwizera kugira ngo yumvikane ari ubunyacyaha bw'umuntu.

Nubwo bimeze bityo, uhereye igihe icyaha cyari cyinjiye mu muntu, Imana yagiye ifata iya mbere mu kwiyunga natwe, nubwo turi babi. Ni ukuvuga ko uhereye mu ntangiriro, Imana yakomeje gukora umurimo wo gukemura ikibazo cy'icyaha, nubwo igisubizo cyashoboraga kuboneka gusa mu rupfu rwayo bwite ku musaraba.

Muri Edeni, yahamagaye Adamu, ikiremwa cyari gihebuje ibindi byose yaremye iti: "Uri he?" (Itangiriro 3:9). No muri iki gihe ikomeje gushaka intama yazimiye-ari bo twebwe. Iradushaka umuntu ku wundi. Ifite umugambi utunganye wo kutugeraho, ukaba uhura n'uwo yatangiranye mu isezerano yatanze mu mavuko y'ubutumwa bwiza mu Itangiriro 3:15, ari bwo bwo gushyira urwango hagati yacu na Satani.

Rimwe na rimwe, ubutumwa bwiza abantu barabukomeza kandi bakabuhindura ubw'amagambo gusa ku buryo ubusobanuro bwabwo bufatika bwagiye buba bukeya mu mibereho y'abantu mu gihe cy'ibinyejana makumyabiri na kimwe bishize. Nyamara kandi buroroshye kandi burasa ku ntego.

Ubutumwa bwiza bufite ibice bitatu:

Icya mbere: Kubera ko nta kintu twashoboraga gukora ngo twikize, Yesu yaraje arapfa ku bw'ibyaha byacu. (Soma Abaroma 5:6-8.)

Icya kabiri: mu kwemera urupfu rwe nk'urwacu binyuze mu kwizera, kwihana, ndetse no kubatizwa, turatsindishirizwa tukabaturwa mu gucirwaho iteka n'icyaha. (Soma Abaroma 5:9- 11; Abaroma 6:6, 7.)

Icya gatatu: Imibereho dufite muri iki gihe ni ingaruka z'uko twunzwe na Kristo, tugakorerwamo n'imbaraga ze zirema bundi bushya, n'uburyo abaho imibereho ye muri twe. (Soma 2 Abakorinto 5:17-21, Abagalatiya 2:20.)

Izi ntambwe cyangwa ibihe si ngombwa ko zitandukana. Zishobora kubera igihe kimwe, igihe cyose twiteguye kwemera Yesu mu bugingo bwacu. Kandi zishobora kuvugururwa buri munsi uko tugenda tumwiyegurira buri gitondo. Hatitawe ku buryo buri wese muri twe yakorewe umurimo ukiza mu mibereho ye, iteka ryose urufatiro ruri mu rupfu rwa Yesu. Buri gihe ni rwo tugomba kugarukaho.

`Iyo wirebyeho, ukareba imico yawe, ndetse n'umuntu w'imbere muri wowe, mbese ibyo ubona bikubwira iki ku bijyanye n'uburyo ukeneye umusaraba?`