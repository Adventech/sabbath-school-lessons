---
title:  Mwunze Ubumwe Kandi Mudatinya
date:   15/01/2026
---

`Soma mu Abafilipi 1:27-30. Ni mu buhe buryo kunga ubumwe kwacu no "kurwanira hamwe ku bwo kwizera ubutumwa bwiza" biganisha ku gushirika ubwoba?`

Umugambi wa Satani ni ugucamo abantu ibice kugira ngo abone uko abayobora. Amacakubiri ni ikintu kibi cyane. Yesu aravuga ati: "Inzu iyo yigabanyijemo ubwayo, ntibasha kugumaho" (Mariko 3:25). Iyo twibagiwe, ni ikintu cyoroshye ariko gishimisha Satani. Ubumwe bwacu budufasha gusohoza inshingano yacu ya gihanuzi nk'abasigaye bashikamye ku buhanuzi bwa Bibiliya (Ibyahishuwe 12:17), bamamaza "ubutumwa bwiza bw'iteka ryose" ngo tububwire "abari mu isi, bo mu mahanga yose n'imiryango yose n'indimi zose n'amoko yose" (Ibyahishuwe 14:6). Kubera ko ubumwe ari ingenzi cyane kugira ngo dusohoze umurimo twahawe wo kwamamaza ubu butumwa twahawe n'Imana, na Yesu ubwe yarabusengeye mu isengesho riboneka muri Yohana 17, ashimangira ko "ukuri kw'Ijambo ry'Imana nka rumwe mu mfunguzo z'ingenzi mu kunga ubumwe (Yohana 17:17, 19), ubutumwa bwacu ntibushobora gutandukana n'umurimo twahawe cyangwa ubumwe bwacu. Byose uko ari bitatu ntibitandukana kuko byuzuzanya.

Iyo rumwe muri izo mfunguzo rubuze, ntabwo dushobora gutera imbere, nta n'icyo twageraho. Nyamara, iyo ibyo byose tubifite, ntacyo tugomba gutinya. Ntabwo dukwiriye "guterwa ubwoba n'abaturwanya" (Abanyafilipi 1:28, BII). Satani ni umwanzi watsinzwe. Nubwo twakwicwa tuzira ukwizera kwacu, nta kintu gishobora kutugirira nabi, kuko ntawe "uzabagirira nabi nimugira ishyaka ryo gukora ibyiza" (1 Petero 3:13, BII). Satani nta mbaraga afite zo guhagarika inzira y'ukuri kw'Imana.

`Soma imirongo ikurikira yo muri Bibiliya maze ukore incamake y'insanganyamatsiko rusange yose ahurizaho: Matayo 10:38, Ibyakozwe n'Intumwa 14:22, Abaroma 8:17, 2 Timoteyo 3:12.`

Imibereho ubwayo muri iyi si yacumuye iragoye, ndetse no kuri bamwe "twavuga ko bameze neza" bo muri twe. Yobu yari umuntu ukiranuka; Bibiliya ivuga ko "yari umukiranutsi utunganye, wubahaga Imana, akirinda ibibi" (Yobu 1:1). Nyamara, mu ijoro rimwe, yagwiriwe n'akaga hamwe n'umuryango we. Ninde utarigishwa n'ubuzima byaba ibyamubayeho cyangwa kubona ibyabaye ku bandi, ngo amenye uko abantu babayeho, ukaba utanazi icyo ejo haguhishiye? Umubararo, ku rugero rumwe cyangwa urundi, ntawe utarageraho. Nubwo ku iherezo, byaba byiza kubabazwa uhorwa Kristo kurenza kubabarizwa ikindi kintu.

`Nk'Abakristo, ni ibihe byiringiro, ni ukuhe guhumurizwa, dushobora kugira nubwo twaba tubabazwa?`