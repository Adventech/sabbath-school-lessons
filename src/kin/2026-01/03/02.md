---
title:  "Kristo Azakuzwa"
date:   11/01/2026
---

`Soma mu rwandiko Pawulo yandikiye Abafilipi 1:19, 20. Ni iki Pawulo yari yiteze kizava mu kugeragezwa kwe? Ni iki aha agaciro cyane kurenza kurenganurwa kwe?`

Nubwo Pawulo atari umugizi wa nabi, ubu sibwo bwa mbere yari afunzwe, kandi iby'akarengane yari abimenyereye. Ubwo yandikiraga Abanyakorinto, yasobanuye akababaro ke kugeza icyo gihe muri aya magambo: "mbarusha gushyirwa mu mazu y'imbohe, mbarusha cyane gukubitwa birenze urugero; kenshi nari mu kaga k'urupfu. Ibihe bitanu Abayuda bankubise inkoni mirongo itatu n'icyenda. Ibihe bitatu nakubiswe inga: igihe kimwe natewe amabuye; ibihe bitatu inkuge zaramenetse, naraye imuhengeri nirirwamo. Nari mu ngendo kenshi, mu kaga gatewe n'inzuzi, mu kaga gatewe n'abambuzi, mu kaga gatewe na bene wacu, mu kaga gatewe n'abapagani, mu kaga ko mu midugudu, mu kaga ko mu butayu, mu kaga ko mu Nyanja, mu kaga ko muri bene Data b'ibinyoma, mu miruho n'imihati; mba maso kenshi, ngira inzara n'inyota, nirirwa ubusa kenshi, nicwa n'imbeho, nambara ubusa" (2 Abakorinto 11:23-27).

Ariko kugira ngo tudatekereza ko ayo makuba ari yo yashyiraga imbere mu bwenge bwe, Pawulo yahise yongeraho aya magambo: "Ariko ne kuvuga ibindi, keretse ko hariho ikindemerera iminsi yose: ni uguhagarikira umutima amatorero yose" (2 Abakorinto 11:28).

`Soma mu 1 Abakorinto 4:14-16; 1 Abatesalonike 2:10, 11; Abagalatiya 4:19; na Filemoni 1: 10. Ni iyihe sano Pawulo yari afitanye n'amatorero yashinze ndetse n'abantu yabyaje ubutumwa bwiza bwa Kristo?`

Kimwe na Yesu, wisize ubusa kugira ngo adukize, Pawulo yari afite ubushake "bwo gutanga ibye no kwitanga rwose" yitangira abizera bagenzi be (2 Abakorinto 12:15). Ariko, mu buryo bw'amahabane, uko ibikorwa by'umuntu bisa n'ibya Yesu, niko igikundiro cye kigabanuka cyangwa gushimwa na bamwe. "Icyakora n'ubundi abashaka kujya bubaha Imana bose, bari muri Kristo Yesu, bazarenganwa" (2 Timoteyo 3:12). Ariko Abakristo b'indahemuka bakomeza kuba uburyo bukomeye buhesha Imana icyubahiro no guhishura ukuri k'ubutumwa bwiza (gereranya n'ibivugwa mu Abafilipi 1:7). "Kwihangana no kwikomeza kwa Pawulo mu gihe kirekire yamaze afunzwe kandi arengana, ubutwari bwe no kwizera, ubwabyo byari ikibwirizwa gihoraho."-Ellen G. White, _Ibyakozwe n'Intumwa_, p. 287 (2010).

`Reba uburyo ubayeho n'uburyo ufata abandi bantu, cyane abantu batagufata neza. Ni ubuhe buhamya bwa Yesu ubagaragariza?`