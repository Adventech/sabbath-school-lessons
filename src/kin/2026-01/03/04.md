---
title:  Kugira Icyizere
date:   13/01/2026
---

`Soma mu Abafilipi 1:23, 24. Ni iki Pawulo yashakaga gusobanura igihe yavugaga ko "kugenda ngo abane na Kristo" aribyo byarushaho kumubera byiza cyane"?`

Uwo murongo wumviswe nabi cyane uko ibihe byagiye biha ibindi. Mu isomo ry'urufunguzo rw'icyigisho cy iki cyumweru, Pawulo yavuze ku itandukaniro riri hagati yo kubaho no gupfa. Abakristo baberaho Kristo no kuba ndetse bapfa ku bwe. Ni muri ubwo buryo ari "inyungu" kuri bo kubera ko kumuhamya kwacu bifite imbaraga kandi birehereza benshi kuri We (Abafilipi 1:21). Nta gushidikanya ko umuntu yizera igihe afite ubushake bwo kuba yapfira uko kwizera.

Ariko na none tugomba kumenya ko abapfuye batagaruka, baba bapfuye koko. "Ntacyo bazi." Baruhukira mu gituro bategereje umuzuko (Soma Umubwiriza 9:5; Yohana 5:28, 29). Niyo mpamvu Yesu yavuze kuri Lazaro wari wapfuye ati: "Incuti yacu Lazaro irasinziriye; ariko ngiye kumukangura (Yohana 11:11).

Niba, igihe abantu bapfuye bahita bajya mu ijuru, ibaze uko byari kuba bimeze kuri Lazaro. Nyuma y'iminsi ine Lazaro atembera muri Paradizo, malayika akaza amuzaniye "inkuru mbi" amubwira ati: "Lazaro rero, nta kundi, ugomba gusubira ku isi kuko Yesu araguhamagara ngo ugaruke. Ntugomba rero kuguma hano."

Iyo dukurikije ikosa kugeza ku mwanzuro waryo usobanutse neza, tubona ukuntu ari ikosa. Urupfu ni nk'ibitotsi bitagira inzozi, aho Yesu azakangurira abayoboke be b'indahemuka igihe azaba agarutse; maze, hamwe n'abera bazaba bakiriho, bazazamurwa maze bajyanwe mu ijuru kubana na Yesu iteka ryose (reba 1 Abatesalonike 4:16, 17).

"Kugenda" kwa Pawulo ava mu buzima busanzwe ngo abane na Kristo bisobanuye kubana nawe mu kubabazwa no mu rupfu (2 Timoteyo 4:6) kugira ngo abone uko "agera ku muzuko w'abapfuye" (Abafilipi 3:11). Na none, nta gushidikanya, yari azi ko azahombeka amaso ye apfuye kandi ko nyuma yaho, ikindi azongera kumenya, mu kanya nk'ako guhumbya, azabona Yesu, uzamutwarana n'abandi bantu b'Imana bose, ahantu Yesu yateguriye abamukunda bose (Yohana 14:3; 1 Abakorinto 2:9).

Nubwo yari yiteguye gupfa ku bwa Kristo, Pawulo yari azi ko byari byiza ku Bafilipi ko akomeza "kubaho mu mubiri" (Abafilipi 1:24). Igitangaje, ni uko ku Mukristo, kumenya niba ari byiza kurushaho kubaho ku bwa Kristo cyangwa gupfa ku bwe, atari ko buri gihe biba byoroshye kubisubiza. Pawulo yari "hagati y'ibyo byombi ahangayitse cyane" (Abafilipi 1:23), hagati yo gukomeza kubaho cyangwa kuruhukira mu gituro.

`N'ubwo nta muntu n'umwe wifuza gupfa, mbese, waba warigeze utekereza ko mu gihe uzaba upfuye, ikintu kizakurikiraho uzamenya, ari ukugaruka kwa Kristo? Ni mu buhe buryo gutekereza ibyo bigufasha gusobanukirwa n'icyo Pawulo yatekerezaga ahangaha?`