---
title:  Muhagarare Mushikamye mu Bumwe
date:   14/01/2026
---

Isengesho rya nyuma rya Yesu asengera abigishwa be ryari rifite intego imwe: ubumwe. Yesu yarebye hirya y'umusaraba aho yari agiye kunga ubumwe na Se no kunga ubumwe natwe: Data abo wampaye, ndashaka ko aho ndi na bo bahabana nanjye, ngo babone ubwiza bwanjye wampaye, kuko wankunze isi itararemwa" (Yohana 17:24). Yesu yasenze asaba Se ngo arinde abana be, "kugira ngo babe umwe nk'uko natwe turi umwe" (Yohana 17:11). Yanaciye akarongo ku kaga ko kutunga ubumwe n'ingaruka zabyo - bihinduka impamvu ya benshi yo kutizera. Incuro ebyiri zose muri iryo sengesho rigufi, Yesu yashimangiye ko kuba umwe na We nk'uko ari umwe na Se, kugira ngo "ab'isi bashobore kwizera" kandi kugira ngo "bamenye ko ari wowe wantumye" (Yohana 17:21, 23).

`Soma mu Abafilipi 1:27 maze uhagereranye n'ibivugwa muri Yohana 17:17-19. Ni iki bombi, Yesu na Pawulo bavuga kijyanye n'uburyo ubumwe mu itorero ari ingenzi?`

Ijambo ry'Ikigiriki ryakoreshejwe mu Abafilipi 1:27 ryasobanuwe muri aya magambo: "ingeso zanyu zimere nk'uko bikwiriye" ni _politeuomai_, risobanuye "kubaho nk'abaturage beza" batari ab'ubwami ubwo aribwo bwose bwo ku isi, ahubwo nk'abaturage bo mu bwami bwo mu ijuru. Mu kibwirizwa cyo ku Musozi w'Umugisha gitanga ishusho nziza igaragaraza icyo kuba umwana wa Data wo mu ijuru bivuze no kuba abaturage bo muri ubwo bwami: kuba abakene mu mitima, abagwaneza, abafite inzara n'inyota byo gukiranuka, abanyambabazi, abafite imitima iboneye, abazana amahoro, abatotezwa, gukunda abanzi bacu, gusabira umugisha abatwifuriza ibibi, gukorera ibyiza abatwanga. Muri make, "ni ugukora ibyo gukiranuka, gukunda kubabarira, no kugendana n'Imana yawe wicisha bugufi" (Mika 6:8).

Ntabwo byoroshye kuba wababazwa cyangwa warakarira umuntu nk'uwo, si byo se? Rimwe na rimwe tujya turakarira abantu basa n'aho ari beza cyane. Hari nubwo tugwa mu mutego wo kubannyega dushakisha uruhande rutari rwiza twababonaho kugira ngo tugaragaze ko atari beza nk'uko bavugwa, tukumva ko tubaruta. None se kuki tutaba abantu beza barangwa n'urukundo, abanyabuntu, abanyampuhwe kandi bicisha bugufi?

Ellen G. White yavuze ku bantu "bakunda iby'isi n'ubutunzi bwayo kubirutisha gukunda Imana cyangwa ukuri." -Ellen G. White, Ibihamya by'Itorero, vol. 5, p. 253 (2025) [reba _Testimonies for the Church_, vol. 5, p. 277].

Akenshi kutagira ubumwe mu itorero biterwa no kwishyira hejuru cyangwa ubwibone. "Uko ubwibone no guhirimbana mu buryo bw'isi, byahawe intebe, umwuka wa Kristo we yarigendeye, maze kurushanwa, amacakubiri bihururira kurangaza no guca intege itorero." -Ellen G. White, _Ibihamya by'Itorero_, vol. 5, p. 220 (2025).

`Mbega ukuntu ari ingenzi ko buri muntu muri twe yiga kwicisha bugufi no kwiyoroshya kugira ngo Yesu atubere urugero! Mbega ukuntu itorero ryacu ryaba intangarugero turamutse dukurikije ibyo, siko bimeze?`