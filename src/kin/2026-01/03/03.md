---
title:  Gupfa ni Inyungu
date:   12/01/2026
---

Uramutse utarabimenye, twese uko tungana, cyane cyane abizera, twese turi mu ntambara ikomeye, ica ibintu ahatuzengurutse, nyamara no muri twe. Twese mu buryo bumwe cyangwa ubundi, iyi ntambara ihanganishije isi n'ijuru, tuzayibamo kugeza igihe tuzapfira uko byamera kose n'igihe bizasohorera cyose.

`Soma mu 2 Abakorinto 10:3-6. Ni irihe shingiro ry'intambara y'ibya mwuka turwana. kandi ni izihe ntwaro dufite?`

Intwaro zo mu buryo bw'umwuka zica kurusha izindi ni ibitekerezo, ibyiza n'ibibi. Satani akoresha kunenga, ubugambanyi, gukozwa isoni, ubwoba, igitutu cy'urungano, n'izindi ntwaro nyinshi nk'izo Abakristo batagombye na rimwe gukoresha. Ahubwo, dukwiriye gukoresha urukundo, imbabazi, amahoro, ubugwaneza, kwihangana, kugira neza no kwirinda. Intwaro yacu ikomeye cyane, ikoreshwa neza, ni "Ijambo ry'Imana" dukoresha tuyobowe na Mwuka (Abefeso 6:17), kubera ko Imana yonyine ari yo ishobora gutuma ukuri kugera ku mutima w'umuntu. Turi igikoresho Imana ikoresha kugira ngo isohoze imigambi yayo.

`Soma mu Abafilipi 1:21, 22. Ni mu buhe buryo twasobanukirwa ingingo ya Pawulo cyane cyane mu cyerekezo cy'intambara ikomeye?`

Kubera ko intambara ari iy'ibya mwuka, turi mu ntambara y'ibitekerezo n'indangagaciro. Nyamara Kristo yatsinze iyo ntambara ku musaraba ku bwacu, kandi igihe cyose dukomeje komatana nawe ntituzigera dutsindwa, nubwo twakwicwa. Pawulo yari yariyemeje kwakira icyamubaho cyose hano ku isi, akarengane ako ariko kose, kubera ko ubugingo bwe n'ahazaza he yari yarabishyize mu maboko y'urukiko rwo hejuru.

Nk'Abakristo, ntabwo tugomba kwirwanirira igihe turwanira ukuri. Ntabwo ari "ubushobozi bukugira umunyakuri," ariko "ukuri kukugira umunyabushobozi." Guca bugufi ugakurikiza ubushake bw'Imana ni iby'agaciro gakomeye; mu by'ukuri, nibwo buryo byonyine bwo kunesha muri iyi ntambara twisangamo. Mu kuri, Yesu ni urugero rufatika rw'uwiyemeje gukurikiza ubushake bw'Imana, nk'uko Pawulo abivuga mu Abafilipi 2.

`Ni mu buhe buryo, ubu ngubu, uri guhura n'intambara ikomeye nyayo? Ni mu buhe buryo wakura imbaraga no guhumurizwa mu kumenya ko Kristo yamaze kutuneshereza?`