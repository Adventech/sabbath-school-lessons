---
title:  Umutima wa Kristo
date:   21/01/2026
---

Uwitwa Muhammad Ali yigeze kuvuga ati: "Ndi Igihangange kiruta abandi bose." Muri Kanama, 1963, amezi atandatu mbere y'uko atsindira igihembo cy'umuntu wa mbere ku isi mu mukino w'iteramakofe, yanasohoye inyandiko ifite umutwe uvuga ngo: "Ndi Igihangange kiruta abandi bose." Nta gushidikanya koko, Ali yari umukinnyi mwiza, ariko ntabwo yari urugero rwo gukurikizwa umuntu yakwifuza umugereranyije n'umutima wa Kristo.

Ibihabanye n'ibyo, Yesu yari intungane izira icyaha. Nubwo yageragejwe "mu buryo bwose ... nkatwe" (Abaheburayo 4:15), ntiyigeze akora icyaha, nta n'ubwo icyo kintu kigeze kiza mu bitekerezo bye. Nyamara rero, mu Abaheburayo 5:8 haravuga ngo: "Nyamara, nubwo ari Umwana w'Imana, yigishijwe kumvira ku bw'imibabaro yihanganiye." Kugandukira ugushaka kwa Se buri gihe kwaziraga amakemwa. Nta na rimwe yigeze yanga kumugandukira, nubwo ntagushidikanya, inshuro nyinshi bitari byoroshye.

`Soma mu Abafilipi 2:5-8, isomo bamwe bafata nk'isomo rikomeye kandi ryiza mu Byanditswe byera. Ni iki ayo magambo ya Pawulo asobanuye? Icy'ingenzi kuruta ibindi, ni mu buhe buryo twashyira mu bikorwa mu mibereho yacu ihame ryagaragajwe aho ngaho?`

Yesu, uhwanye n'Imana, akaba ari Imana, ntabwo yafashe kamere y'umuntu gusa, ahubwo yahindutse "umugaragu' (doulou, umugaragu, imbata) maze yitanga ubwe ho igitambo cy'ibyaha byacu! Ahandi hantu, Pawulo avuga ko yahindutse "ikivume ku bwacu" (Abagalatiya 3:13). Imana, Umuremyi wacu, yapfuye urupfu rwo ku musaraba kugira ngo atubere n'Umucunguzi, ibyo rero byamusabye guhinduka ikivume ku bwacu.

Ni mu buhe buryo twatangira kwinjiza mu bitekerezo byacu icyo ibyo bivuga? Ndetse ibirenzeho, ni mu buhe buryo twakora iby'iryo somo ritubwira gukora, ari byo byo kugira ubushake nk'ubwo bwo guca bugufi no kwitangira ibyiza by'abandi?

Ahandi hantu, Yesu yaravuze ati: "Ahubwo uruta abandi muri mwe ajye aba umugaragu wanyu. Uzishyira hejuru, azacishwa bugufi; uzicisha bugufi, azashyirwa hejuru" (Matayo 23:11, 12). Ibyo, mu buryo bwinshi, bigaragaza icyo Pawulo yatubwiraga natwe kuba twakora mu Abafilipi 2:5-8.

Mu buryo bufite imbaraga, icyo Pawulo avuga ahangaha, ni nk'icyo yigeze kuvuga, kijyanye n'uko tutagomba kugira icyo "dukorera kwirema ibice, cyangwa kwifata uko tutari" (Abafilipi 2:3).

`Ni iyihe nyifato twagira kubyo Yesu yadukoreye, nk'uko bivugwa mu Abafilipi 2:5-8? Ni iyihe nyifato ubona ko "ikwiriye" cyangwa ihwanye n'ibyo Yesu yadukoreye, ahari yaba irenze guca bugufi tugapfukama tukamuramya? Ni ukubera iki ari amakosa gutekereza ko imirimo yacu ishobora kugira icyo yongera kubyo Kristo yamaze kudukorera?`