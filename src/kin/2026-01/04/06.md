---
title:  Ubwiru bw'Ubumana
date:   22/01/2026
---

Umurongo w'ikimenywa na bose wo muri Bibiliya ni 1 Abakorinto 8:2: "Umuntu niyibwira yuko hari icyo azi, ntaba yari yagira icyo amenya, ukurikije ibyo yari akwiriye kumenya." Nta ngingo ivuga ku byerekeye ko tuzi buri kintu cyose. Dushobora buri gihe kugira icyo kwiga kuri buri kintu. None se tuzi ibingana iki byerekeye ukuri kurebana n'ibijyanye n'iby'Imana Data no kwigira umuntu kwa Yesu? Pawulo akunze kugaruka ku kintu gitangaje cyo guca bugufi kugera ku rwego rwo kuba umuntu kw'Imana. Iyo ni ingingo izahora yigwaho ku buryo igihe cy'iteka ryose kidahagije ngo irangire kwigwa.

`Soma mu Abaroma 8:3, Abaheburayo 2:14-18, na Abaheburayo 4:15. Ni iki cyaranze uguca bugufi kwa Yesu no kwakira kamere ya kimuntu?`

Byashobotse bite kugira ngo Umwana w'Imana Ihoraho, binyuze mu gikorwa cya Mwuka Wera (soma muri Luka 1:35), ahinduke Imana - muntu mu nda ya Mariya? Biratangaje kumva uburyo Utarondoreka kandi Uhoraho ashobora guhinduka umuntu upfa. Ibyo nibyo Pawulo yita "Ubwiru bw'Ubumana" (1 Timoteyo 3:16).

Mu ndirimbo nziza yo mu Abafilipi 2, ahangaha Pawulo avuga mu buryo burambuye uko kwicisha bugufi kurenza ahandi hose mu Byanditswe byera.

- "Kugira akamero k'Imana" (Abafilipi 2:6). Ijambo morphÃª (ishusho) ryerekeza kuri kamere ya Yesu y'ubumana, kuba yari umwe na Se (bigereranye na Yohana 1:1).

- "Yisize ubusa" (Abafilipi 2:7). Ubwiru bw'imiterere ya Yesu waretse ibye byose, yiyambura ubumana Bwe kugira ngo abashe guhinduka umuntu byuzuye akageragezwa nkatwe, ni ibintu bitangaje.

- "Yicishije bugufi" (Abafilipi 2:8). Mu gufata kamere ya kimuntu, Yesu yaretse icyubahiro cyo mu ijuru, afata akamero k'umugaragu, ibintu bitandukanye n'umugambi wa Lusiferi.

- "Urupfu, ndetse urupfu rwo ku musaraba" (Abafilipi 2:8). Nta gukozwa isoni kurenze gupfa urupfu Yesu yahisemo gupfa, kuba yari yarabigennye kuva kera kose ari kumwe na Se "mu nama y'amahoro" (Zekariya 6:13), byagaragajwe kuva kera igihe Mose yamanikaga inzoka mu butayu (Kubara 21:9, Yohana 3:14), maze bituma ahinduka "icyaha ku bwacu ... kugira ngo muri we duhinduke gukiranuka kw'Imana" (2 Abakorinto 5:21).

`Ni mu buhe buryo bushoboka, kwita kubyo Yesu yadukoreye ku musaraba - tubona umusaraba nk'urugero rwacu rwo kumwiyegurira no guca bugufi tukagandukira Imana?`