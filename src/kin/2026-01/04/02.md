---
title:  Amacakubiri i Filipi
date:   18/01/2026
---

`Soma mu rwandiko Pawulo yandikiye Abafilipi 2:1-3. Ni ibiki byabaye imbarutso y'amacakubiri mu itorero? Ni izihe nama Pawulo abagira zababera umuti w'icyo kibazo?`


Bishobora kuba byarabereye Pawulo urucantege rukomeye kubona itorero yashinze kandi yakundaga cyane ribabazanya kubera kurwanira imyanya n'isumbwe, rigasenywa no kutumvikana. Yakoresheje amagambo akomeye mu gusobanura icyo kibazo. "Kwishyira imbere cyangwa kwikuza" ijambo ryasobanuwe rivuye mu (ijambo ry'Ikigiriki _eritheia_), ryari ryarakoreshejwe mbere mu Abafilipi 1:17, rishatse kuvuga ishyaka Pawulo yari afite i Roma arwanya kwishyira imbere aho guteza imbere umurimo wa Kristo.

"Kwishyira imbere" biri mu mirimo ya kamere (Abagalatiya 5:20), kandi na Yakobo arabivuga: "Ahari ishyari n'amakimbirane, ntihabura umuvurungano n'ibikorwa by'imburamumaro byose" (Yakobo 3:16, BII). Ijambo ry'Ikigiriki ryasobanuwemo "ishyari" ryakoreshejwe hano gusa mu Isezerano Rishya, ariko rikaba riboneka mu zindi nyandiko zitari iza Bibiliya mu buryo bwo kwishyira hejuru, ubwibone, no kwiyumva ko ufite isumbwe ku bandi. Pawulo yakoresheje irindi jambo riri hafi y'iryo akebura Abanyagalati agira ati: "Twe kwifata uko tutari, twenderanya, kandi tugirirana amahari" (Abagalatiya 5:26).

Reba urutonde rw'imiti Pawulo atanga yakemura ibyo bibazo:

1. Guhumurizwa muri Kristo. Pawulo yakomeje gushishikariza abantu gukoresha urugero rwa Kristo nk'intwaro ikomeye.

2. Gukomezwa n'urukundo. Yesu ahishura urukundo rw'Imana maze akadutegeka ati: "Mukundane nk'uko nabakunze" (Yohana 15:12).

3. Gushyikirana na Mwuka. Aho Mwuka Wera ari haba umubano mwiza mu Bakristo nk'umwe waranze itorero rya mbere, ariryo ry'intumwa (Ibyakozwe n'Intumwa 2:42; hagereranye n'urwa 2 Abakorinto 13:14).

4. Urukundo (cyangwa impuhwe). Twagiye tubona uwo muco w'Imana wigaragaza kenshi mu mibereho ya Kristo (soma muri Matayo 9:36, Matayo 20:34, Mariko 1:41), ukaba waranasobanuwe mu mugani w'Umusamariya mwiza (Luka 10:33) n'umwana w'ikirara (Luka 15:20).

5. Imbabazi. Uyu muco, wagaragajwe na Yesu, ugomba kugaragara no mu mibereho y'abayoboke Be (Luka 6:36).

6. Gusohoresha umunezero, muhuje urukundo, mwibwira kumwe, muhuje imitima. Mbega ishusho! Birakomeye kubona uburyo Pawulo yashimangiye akamaro ko kunga ubumwe. Nk'uko Pawulo yabivuze, tugomba kugira umutima nk'uwari muri Kristo Yesu" (Abafilipi 2:5).