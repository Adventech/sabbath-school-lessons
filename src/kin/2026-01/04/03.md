---
title:  Isoko y'Ubumwe
date:   19/01/2026
---

Tekereza byimbitse ku ngingo Pawulo yashimangiye yo kugira ubumwe nk'uko yabivuze mu Abafilipi 2:2, avuga ku buryo bwihariye iyo ngingo y'ingenzi mu buryo bune butandukanye. Reba uburyo yatinze cyane kuri ibi bintu bikurikira: umutima, intekerezo, n'ibyiyumvo. Mu gihe abayobozi b'idini bakunze gutinda ku myitwarire y'umuntu igaragara y'inyuma, Yesu yitaye ku ntekerezo zacu n'ibyiyumvo. Nk'urugero, umusore w'umutunzi yavugaga ko yitondeye amategeko yose. Nyamara, abwiwe kugurisha ibyo afite akabiha abakene, akamukurikira, Yesu yageragezaga uburyo yiziritse ku bintu by'isi. Yesu yanavuze ko ikiva mu mutima cyangwa mu ntekerezo aricyo cyanduza umuntu: "Kuko mu mutima w'umuntu ari ho haturuka ibitekerezo bibi, kwica, gusambana, guheheta, kwiba, kubeshyera abandi, n'ibitutsi" (Matayo 15:19), kandi "Mwa bana b'incira mwe, mwabasha mute kuvuga amagambo meza, muri babi? Ibyuzuye mu mutima, ni byo akanwa kavuga" (Matayo 12:34).

`Soma mu Abafilipi 2:3, 4. Ni izihe ntambwe Pawulo avuga ko zikenewe guterwa mu itorero kugira ngo ribemo ubumwe?`

Amagambo ya Pawulo atanga ishusho yo kwicisha bugufi: kwicisha bugufi mu mitima, kwibwira ko mugenzi wawe akuruta no kutizirikana ubwawe. Ibyo biroroshye kubivuga kuruta kubishyira mu bikorwa, siko bimeze? Ariko ayo ni amahame twari dukwiye kujya duhora tuzirikana mubyo dukora byose. Akenshi mu biganiro byacu, dukunda kwita ku gisubizo cyacu ku bivuzwe byose, aho gutega amatwi kugira ngo twumve icyo abandi bavuga no kugerageza kumva uko ikibazo cy'abandi giteye. Akenshi duhita duhagurukira hejuru tutabanje kumva neza uko ikibazo giteye, ibintu byakabaye byirindwa igihe dufashe umwanya uhagije wo gutega amatwi. Ntabwo byakabaye byiza ko tujya impaka, ahubwo gutega amatwi no gushaka kumva igitekerezo cy'umuntu, niyo ntambwe ya mbere yo kumvikana n ºumuntu no kwizerana.

Pawulo avuga ku bumwe "butangwa na mwuka w'Imana" (Abefeso 4:3), "kugira ngo amahoro abe ariyo ababera umurunga ubahuza" (Abefeso 4:3). Niba hari intugunda mu itorero, Mwuka Wera arazihosha, akatugarura mu bumwe, hakaba ubwumvikane. Muri icyo gice kandi, Pawulo avuga ku bumwe buzanwa no kwizera Umwana w'Imana no kumumenya byuzuye" (Abefeso 4:13). Ibyo byombi bifitanye isano. Kugira kwizera kumwe, no gusobanukirwa Ibyanditswe byera kumwe, bizana kumenya Kristo byuzuye no kumenya inyigisho Ze, bikaba ari inkingi ya mwamba ituma ubumwe busagamba muri twe.

`Ni ukuhe gupfa kuri kamere, kutugeza aho dushobora gushyira inyungu za bagenzi bacu imbere kurenza izacu? Ibyo twakwiga dute kubikora? Mbese uratekereza ko imibanire yacu yaba imeze ite, twese turamutse tubayeho muri ubwo buryo?`