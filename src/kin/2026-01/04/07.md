---
title:  Ibindi byo Kwigwa no Kuzirikanwa
date:   23/01/2026
---

"Urukundo rwahererekanyijwe binyuze mu mitima y'abantu kuva ku gisekuru ukagera ku kindi, n'amasoko yose yo kugira neza yafukuwe mu mitima y'abantu, iyo bigereranyijwe n'urukundo rw'Imana rutagajuka, byose bihinduka akagezi ugereranyije n'inyanja itagira inkombe. Nta rurimi rubasha kubisobanura, nta karamu yabasha kurwandika. Mubasha kurutekerezaho buri munsi mu buzima bwanyu, mubasha kurushakashaka mu Byanditswe Byera mwitonze ngo mubashe kurusobanukirwa. Mubasha gukoresha imbaraga zose n'ubushobozi bwose Imana yabahaye ngo musobanukirwe urukundo n'impuhwe bya Data wa twese uri mu ijuru: nyamara kandi ntirurondoreka. Mubasha kumara imyaka myinshi mwiga urwo rukundo, ariko ntimubasha gusobanukirwa ijambo ku rindi uburebure n'ubugari, ubujyakuzimu ndetse n'ubuhagarike by'urukundo by'Imana rwatumye itanga Umwana wayo ngo apfire isi. Igihe kizira iherezo nacyo ubwacyo ntikibasha kuruhishura byuzuye habe na mba. Ariko, buhoro buhoro uko turushaho kwiga Bibiliya no gutekereza ku mibereho ya Kristo n'inama y'agakiza, izi ngingo z'ingenzi zirushaho kumvikana mu bwenge bacu". -Ellen G. White, _Ibihamya by'Itorero_ (Umuzingo wa 5), p. 686 (2025).

"Mu gihe turi guhabwa amahugurwa nk'uko Mose yayaherewe mu ishuri rya Kristo, ni iki tuziga? Mbese duhinduka abibone? Twunguka ikindi gitekerezo tukishyira hejuru? Oya, ntabwo ari uko bimeze. Uko turushaho kugira ibyo twungukira muri iryo shuri turushaho gucishwa bugufi, tukaba aboroheje mu mitima. Ntabwo tugomba kumva ko twamaze kumenya buri kintu cyose dukeneye kumenya. Tugomba gukoresha neza impano twahawe n'Imana, kugira ngo igihe duhinduwe tuva muri kamere ipfa duhabwa itazapfa, tudashobora kureka ibyo twamenye kera, ahubwo tugomba kubyambukana ku rundi ruhande rwo hakurya. Ntabwo tuzigera duhwema kwiga ibijyanye n'icyo Kristo yadukoreye cyo kuducungura, ahubwo niyo izaba ingingo nyamukuru tuzahora twiga ubuziraherezo." - Ellen G. White, _Manuscript 36_, 1885.

**IBIBAZO:**

`Ni mu zihe nzira wiboneyemo ukuri k'urukundo rw'Imana wowe ubwawe? Mu itsinda ryanyu, nimuganire ku buryo mwaje kumenyamo no kubona urwo rukundo rwayo.`

`Ni iki muby'ukuri kuba Yesu yaraje mu ishusho y'umuntu bivuze? (Abafilipi 2:7). Gereranya ibivuzwe muri iryo somo n'ibivugwa mu Abaroma 8:3. Nimwungurane ibikerezo ku bivugwa muri iyo mirongo yombi mu mucyo w'ibivugwa muri buri murongo.`

`Ni izihe nzitizi itorero ry'iwanyu rihanganye na zo mu birebana no kunga ubumwe? Uko ibibazo byaba biri kose, kuki kuba umuntu yiteguye kwicisha bugufi, no kudakora ikintu icyo ari cyo cyose abitewe n' "irari ryo kwikunda cyangwa kwiyemera" (Abafilipi 2:3) byaba ari uburyo bwiza cyane bwo gutangira nibura gukemura ibyo bibazo?`