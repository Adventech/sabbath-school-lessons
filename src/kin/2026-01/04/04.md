---
title:  Gushyirwamo Umutima Cyangwa Kubaga Umutima?
date:   20/01/2026
---

Umubare w'ibigo by'ikoranabuhanga uriyongera ku isi yose bishakashaka ku buryo bwo guhuza imikorere ya mudasobwa n'ubwonko bw'umuntu. Mu yandi magambo, mu guhuza intekerezo z'umuntu na mudasobwa, abahanga mu bya siyansi bafite ibyiringiro byo kugera ku bushobozi bwo gushyira ibitekerezo byacu muri mudasobwa. Nubwo gushyira ubwonko bw'umuntu muri mudasobwa bisa n'ibitanga icyizere, bakaba batekereza ko ari n'indwara bishora gukiza, zimwe muri zo akaba ari nk'indwara y'igicuri, agahinda gakabije, n'indwara itera kwibagirwa no guta ubwenge, bikaba bitagiteye ubwoba kubikoresha kuko byamaze gutekerezwaho. Kuyobora ubwenge bw'umuntu ntabwo biri kure. Mu buryo bumwe, byamaze no kutugeraho. Ubwenge bwacu bumeze nka mudasobwa, usibye ko bwo bufite isumbwe kuri mudasobwa. Amakuru agenda atugeraho ni ayo yuko duhanganye na za "porogaramu za mudasobwa" mu mibereho yacu ya buri munsi zibasiye ubwenge bwacu, imiterere y'ibitekerezo byacu, no kuyobora ibikorwa byacu. Iyo twijanditse mu itangazamukuru, uburyo abantu bo ku isi batekereza ko rigira uruhare runini ku mitekerereze yacu, ubwo dutangira gutekereza muri ubwo buryo. Bisa nk'aho ibitekerezo by'abandi bantu byatewe cyangwa bikavangwa n'ibyacu.

Kimwe na Yesu, tugomba kuba "dufite umutima w'Umwuka" (Abaroma 8:6). "Nta wamenya iby'Imana itekereza uretse Mwuka wayo," ariwo Pawulo atandukanya n'umwuka w'isi" (1 Abakorinto 2:11, 12). Mbese umwigisha wacu ni nde? Kandi ni iki tumwigiraho?

`Soma mu Abafilipi 2:5. Uratekereza ko "kugira umutima wa Kristo" bisobanuye iki?`

Mu bigaragara, dushobora guhindura intekerezo zacu, ariko ntidushobora guhindura umutima wacu; Imana yonyine niyo ishobora kubikora. Hakenewe ko Mwuka Wera akora igikorwa cyo kubaga umutima wacu, akoresheje "inkota y'Umwuka" (Abefeso 6:17), "kuko Ijambo ry'Imana ari rizima, rifite imbaraga, kandi rikagira ubugi buruta ubw'inkota zose, rigahinguranya, ndetse kugeza ubwo rigabanya ubugingo n'umwuka, rikagabanya ingingo n'umusokoro, kandi rikabangukira kugenzura iby'umutima wibwira, ukagambirira" (Abaheburayo 4:12). Dushobora kwimenya binyuze gusa mu murimo wa Mwuka Wera, kubera ko, ubusanzwe, umutima wacu urusha ibintu byose kudushuka (Yeremiya 17:9). Ijambo ry'Igiheburayo (_'aqov_) risobanura "kwibeshya/gushukana" rivuga ahantu hataringaniye, hatuma dusitara; rishobora no gusobanura, ibitekerezo bivangavanze, bijijisha kandi bikocamye. Tugomba guhindurwa no "kuba bashya" mu ntekerezo zacu kugira ngo "tubashe kumenya neza ibyo Imana ishaka, ni byo byiza bishimwa kandi bitunganye rwose" (Abaroma 12:2).

`Ni ukubera iki ari ingenzi cyane ko dukurikiza ibyo Pawulo atubwira ahangaha: "Ibisigaye, bene Data, iby'ukuri byose, ibyo kubahwa byose, ibyo gukiranuka byose, ibiboneye byose, iby'igikundiro byose n'ibishimwa byose, ni haba hariho ingeso nziza, kandi hakabaho ishimwe, abe ari byo mwibwira" (Abafilipi 4:8)?`