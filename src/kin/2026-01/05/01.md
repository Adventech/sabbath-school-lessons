---
title:  Kumurika nk'Amatara ya Nijoro
date:   24/01/2026
---

### Aho icyigisho cy'iki cyumweru gishingiye:
Abafilipi 2:12-30; Abaroma 3:23, 24; Abaroma 5:8; 2 Timoteyo 4:6; 1 Abakorinto 4:17; 2 Timoteyo 4:21, 13; Luka 7:2.

> <p>Icyo kwibukwa:</p>
> "Mukore byose mutitotombana, mutagishanya impaka, kugira ngo mutabaho umugayo cyangwa uburyarya, mube abana b'Imana batagira inenge hagati y'ab'igihe kigoranye cy'ubugoryi, abo mubonekamo nk'amatabaza mu isi" (Abafilipi 2:14, 15).

Imana yabwiye Abaheburayo kumvira kubera ko kumvira "byari gutuma abanyamahanga bababonamo ubwenge n'ubushishozi. Nibumva ayo mateka yose bazatangara bati: 'Mbega ukuntu abo bantu bafite ubwenge n'ubushishozi! Ni ubwoko bukomeye" (Gutegeka kwa Kabiri 4:6, BII).

Nyuma y'ibinyejana runaka, Yesu nawe yavuze aya magambo: "Ni jye mucyo w'isi, unkurikira ntazagenda mu mwijima na hato, ahubwo azaba afite umucyo w'ubugingo" (Yohana 8:12). Yarongeye aravuga ati: "Muri umucyo w'isi, umudugudu wubatswe ku mpinga y'umusozi ntubasha kwihisha" (Matayo 5:14). Ni mu buhe buryo dushobora kuba umucyo? Ibyo byashoboka gusa twomatanye na Yesu, "We mucyo nyakuri, umurikira umuntu wese" (Yohana 1:9).

Nk'uko mu Abafilipi 2 havuga, "Imana yashyize Yesu hejuru cyane, imuha izina risumba ayandi mazina yose, kugira ngo amavi yose apfukame mu izina rye, ari ay'ibyo mu ijuru n'ay'ibyo mu isi, cyangwa ay'ibyo munsi y'isi; kandi indimi zose zihamye ko Yesu Kristo ari Uwiteka, ngo Imana Data wa twese ihimbazwe" (Abafilipi 2: 9-11).

Umucyo n'imbaraga by'ijuru birahari kuri twese abeguriye Yesu imibereho yabo. Ariko akenshi dutegereza Imana ngo ibikore byose cyangwa ibitekerezo byacu n'imigambi yacu bikaba aribyo bikoreshwa. Akaba ari yo mpamvu amagambo Pawulo yavuze agifite agaciro no muri iki gihe.