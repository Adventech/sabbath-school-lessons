---
title:  "Abasa n'Uwo Mujye Mububaha"
date:   29/01/2026
---

`Soma mu rwandiko Pawulo yandikiye Abafilipi 2:25-30. Ni mu buhe buryo Pawulo yasobanuye Epafuradito uko ateye? Ni ikihe kintu cy'umwihariko kiranga imyitwarire n'ibikorwa by'uwo mukozi w'Umukristo imico ye ihishura?`

Epafuradito yavuzwe muri uru rwandiko rwonyine, ariko twahise tumenya ibye muri ibyo bike byamuvuzweho. Hashingiwe ku izina rye (rivuga ibyerekeranye no gusenga ikigirwamana Aforodite), bigaragara ko yahindutse avuye mu muryango w'abapagani. Kumwita "mugenzi we bafatanyije umurimo" bigaragaza ko yari umukozi ukorana umwete umurimo w'ivugabutumwa, ahari bakoranye neza bamamaza ubutumwa bwiza bwa Kristo i Filipi. Kuba "umusirikare mugenzi we" (soma Abafilipi 1:27) ahari bishatse kuvuga ko amakimbirane Epafuradito yahuye nayo yamamaza ubutumwa bwiza, byashoboraga no kuba yahasiga ubuzima bwe (Abafilipi 2:30).

Nk' "intumwa" (apostolos mu rurimi rw'Ikigiriki) yatoranyijwe n'itorero ry'i Filipi, Epafuradito yoherejwe mu nzu y'imbohe gufasha Pawulo umurimo no kumwitaho ngo amukemurire n'ibindi yashoboraga gukenera (Abafilipi 2:25). Ni we Abanyafilipi bagiriye icyizere bashima kumuha impano y'amafaranga ashyira Pawulo muri gereza (Abafilipi 4:18). Ubwo bufasha bwari ingenzi cyane kubera ko imfungwa zose zafungwaga n'Abanyaroma zimenyaga kuri buri kintu cyose byaba ibyokurya, imyambaro, ibiryamirwa, cyangwa ibindi izo mfungwa zakenera byagurwaga n'imiryango y'izo mfungwa cyangwa inshuti zabo (gereranya n'ibyanditswe mu Ibyakozwe n'Intumwa 24:23). Ari hafi kurangiza igifungo cye cya kabiri i Roma, Pawulo yasabye Timoteyo "kugira umwete akaza igihe cy'imbeho kitaraza" kandi "akazaza amuzaniye umwitero we yasize i Tirowa (2 Timoteyo 4:21, 13). Uko bigaragara, Pawulo yari akeneye iyo kanzu y'ubwoya bw'intama, kubera ko yari afungiwe muri iyo nzu y'imbohe yubakishijwe amabuye. Nanone kandi, Epafuradito ni we wagiriwe icyizere cyo kujyana urwo rwandiko i Filipi (soma mu gitabo cya Ellen G. White cyitwa _Ibyakozwe n'Intumwa_, igice cyacyo cya 45, 'Inzandiko Zandikiwe i Roma' pp. 290-299).

Ahari kubera ko ibibazo ab'i Filipi bari bafite (reba icyigisho cya 4), Pawulo yabonye ko ari ngombwa kohereza Epafuradito vuba cyane kurenza igihe cyari kigenwe, kandi agasaba ab'i Filipi "kumwakira mu Mwami Yesu bishimye" (Abafilipi 2:29). Pawulo yashakaga kubarema umutima kugira ngo be kugira umutima uhagaze kubw'ubuzima yari abayeho muri gereza. Ikindi yanashimangiye ko Epafuradite ari umuntu Abakristo bagomba gufata nk'umuntu wo kubahwa cyane, bidatewe n'uko batunze byinshi cyangwa bafite izina rikomeye, ahubwo bitewe n'umwuka wabo wo kwitanga mu gukurikiza urugero rwa Yesu (Abafilipi 2:6-11; gereranya na Luka 22:25-27).

`Ijambo ry'Ikigiriki rivuga isumbwe cyangwa icyubahiro ryakoreshejwe inshuro nke cyane mu Isezerano Rishya: ku mugaragu w'umutware w'abasirikare "wakundwaga cyane" (Luka 7:2), ku bahabwa icyubahiro kubera imyanya barimo mu birori (Luka 14:8), no kuri Yesu wabaye "ibuye ry'agaciro" rikomeza imfuruka (1 Petero 2:4, 6). Kugirango Epafuradoti ashyirwe muri iryo tsinda, bigaragaza ko koko yari umuntu w'indahemuka ku Mana.`