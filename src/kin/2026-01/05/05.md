---
title:  Imico Yerekanye
date:   28/01/2026
---

Uruhare rwa Timoteyo nk'umufatanyabikorwa mu kohereza uru rwandiko rwari rwaravuzwe (Abafilipi 1:1). Ubu noneho Pawulo atangira gusobanura uburyo Timoteyo yamubereye ingirakamaro nk'umwe mu bafatanyije na we umurimo. Yamusobanuye nk'umuvugabutumwa (2 Timoteyo 4:5) uwo Pawulo yohereje i Makedoniya (1 Abatesalonike 3:2; gereranya n' Ibyakozwe n'Intumwa 18:5, Ibyakozwe n'Intumwa 19:22), kandi mu bihe byinshi bitandukanye. yamwohereje ni i Korinto (1 Abakorinto 4:17, 1 Abakorinto 16:10). Mbere yaho, yari yarakoranye umurimo na Pawulo na Sila i Korinto (1 Abatesalonike 1:1, 2 Abatesalonike 1:1), na nyuma yaho, bakorana umurimo muri Efeso (1 Timoteyo 1:2, 3; gereranya n'Ibyakozwe 19:22). Pawulo asobanura Timoteyo nk'uwo "batekereza kimwe" (Abafilipi 2:20). Mu ijambo ry'Ikigiriki (_lit_) "uwo bahuje umutima", bivuze ko yari ahuje na Pawulo mu bintu byinshi, harimo no kuba inkoramutima ya Kristo, kugira umwete wo kwamamaza ubutumwa bwiza bwa Kristo, no guhoza ku mutima we Abanyafilipi mu buryo bw'umwihariko.

`Ni iyihe mpamvu utekereza ituma Pawulo avuga neza Timoteyo, akamuvuga ibigwi bigatinda (soma Abafilipi 2:19-23)? Ni ikihe kintu kindi Pawulo amuvugaho (soma 1 Abakorinto 4:17, 2 Timoteyo 1:5)?`

Undi muco Pawulo yavuze uranga Timoteyo ni uko [Timoteyo] "yerekanye ko ari ingirakamaro" (Abanyafilipi 2:22, BII). Ijambo ry'Ikigiriki ryerekeza ku muntu wahuye n'ibigeragezo bikomeye (Abaroma 5:4) kandi imico ye n'ibyo akora bikagaragara ko ari ntamakemwa (2 Abakorinto 2:9, 2 Abakorinto 9:13). Ibyo Pawulo abihamya ko ari ukuri kubijyanye n'imico ya Timoteyo kubera ko yabyiboneye n'amaso mu bihe byinshi yakoranye nawe mu murimo wo kwamamaza ubutumwa bwiza bwa Kristo.

Ntabwo byoroshye kuba imibereho yacu yageragezwa tukanesha kuko ibigaragara inyuma aribyo bigaragaza ibiri imbere muri twe. Ellen G. White yabivuze muri aya magambo: "Ubuzima burigisha. Igihe cyose Umukristo akiri mu isi, azahura n'ibimugora. Azagerwaho n'ibimushotora bigambiriye kugerageza amarangamutima ye y'uburakari. Binyuze mu guhangana n'icyo kigeragezo mu mwuka mwiza nibwo Umukristo akuza ubuntu bwa Kristo atuye mu mutima." Arakomeza akavuga ngo: "Ibirushya n'ibidutera intimba byose duhamagarirwa kwihanganira, ni amasomo afatika yo gushyira mu bikorwa amahame y'imibereho ya Gikristo. Niba byihanganiwe mu buryo bukwiriye, bizarema akamero nk'aka Kristo mu mico kandi bizatandukanya Umukristo n'iby'isi." - Ellen G. White, _Ibihamya by'Itorero_, umuzingo wa 5, p. 321.

`Tekereza ku byakugerageje, ibirushya, n'ibyaguteye uburakari wahuye nabyo muri iyi minsi. Mbese wabinyuzemo neza utuje kandi ugaragaza kwihangana? Ni iki wakora kugira ngo ibyo wanyuzemo birusheho kugufasha kukwigisha no kugushyira ku murongo mwiza?`