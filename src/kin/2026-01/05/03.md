---
title:  Umucyo mu Isi Icuze Umwijima
date:   26/01/2026
---

Mu rwandiko Pawulo yandikiye Abafilipi 2:14, Pawulo abasaba "gukora byose batitotomba batagishanya impaka." Inzitizi ku bumwe bw'itorero zirakomeye ku buryo ubwo bumwe budashora kubaho nta muhati dushyizemo. Ubumwe mu itorero bishingira ku mushyikirano tugirana na Kristo no kumvira Ijambo Rye. Kandi ibyo akaba ari ingenzi kubyo duhamiriza abandi tumuvuga, nk'uko Pawulo akomeza kubivuga, aduhamagarira "kumurika nk'umucyo uvira mu isi y'umwijima" (Abafilipi 2:15).

Mu ijoro ritagira umucyo w'ukwezi, kure y'urusaku rwo mu migi n'urumuri rw'amatara yo ku muhanda, nibwo hagaragara inyenyeri nyinshi, zigasa nk'aho ari bwo zitanga urumuri rwinshi. Ni ikinyuranyo gituma hagaragara itandukaniro. Uko ikirere kirushaho kwijima. niko umucyo w'inyenyeri urushaho kwigaragaza. Nicyo kimwe n'ubuhamya bwacu. Uko imico mbonera y'abatuzengurutse irushaho guhenebera, niko itandukaniro hagati y'abayoboke b'Imana nyakuri rirushaho guhabana n'iy'abatwawe n'iby'isi. Mbega ukuntu ari ingenzi ko tutagomba kwemera ko umucyo w'umuhimbano w'ibitekerezo by'isi, igitutu, n'imigenzo y'ab'isi byatuma uguhamya kwacu kugira intege nke, kumizwe n'iby'isi cyangwa kukaba kwazima burundu.

`Soma mu Abafilipi 2:15, 16. Ni gute Pawulo asobanura icyo twebwe abana b'Imana tugomba kuba cyo n'icyo tugomba gukora?`

"Kutabaho umugayo" bisobanuye "kutagira ikosa, kutagira inenge." Iryo jambo ryakoreshejwe kuri Yobu wari imbonera mu mico ye atararangwaho umugayo na mba (soma muri Yobu 1:1, 8; Yobu 2:3; ongera usome no muri Yobu 11:4; Yobu 33:9). Ijambo ry'Ikigiriki ryasobanuwemo "uburyarya" rifashwe uko ryakabaye risobanurwa ngo "bitavangiye, biboneye." Yesu abonye akaga n'ubugome abamuhamya bazakorerwa, kandi bikaba bibategereje, adushishikariza kuba "abatagira amahugu (uburyarya) nk'inuma" (Matayo 10:16). Na Pawulo nawe yatanze inama ye adusaba "kuba abanyabwenge mu byiza, tukaba abaswa mu bibi" (Abaroma 16:19). Itangazamakuru ryacu muri iki gihe, rizwiho kudatangaza ibintu biboneye, bisubizamo abantu intege, bibubaka. Mu bihe nk'ibi, inama ya Dawidi ni ingenzi cyane kuri twe muri iki gihe cyacu: "Sinzagira ikintu kidakwiriye nshyira imbere yanjye" (Zaburi 101:3).

Ntabwo tugomba guterwa ipfunnwe n'uko dukora ibitandukanye n'iby'abandi bakora - kwizera kwacu kugomba gukomeza kutugira ab'itandukaniro. Intego yacu ni "ukuba amatabaza mu isi" (Abafilipi 2:15). Uburyo rukumbi bwo kugera kuri ibyo ni ukwirinda kwishushanya n'ab'isi y'iki gihe (Abaroma 12:2) "dushikamye mu ijambo ry'ubugingo" (Abafilipi 2:16). Amahitamo yacu azagaragaza ko "twabanye na Kristo mu Ijambo rye" kandi "tutaruhiye ubusa" (Abafilipi 2:16), gereranya n'ibivugwa mu (1 Abakorinto 9:24-27).

`Niba mu mibereho yawe hari aho ubona "ukora nk'iby'ab'isi bakora" (kandi koko akaba ariko biri) wabyigobotora ute kugira ngo ubicikeho?`