---
title:  Igitambo Kizima
date:   27/01/2026
---

`Soma mu Abafilipi 2:17; 2 Timoteyo 4:6; Abaroma 12:1, 2; na 1 Abakorinto 11:1. Ni iki Pawulo avuga muri iyo mirongo?`

Pawulo yari yaramaze kugaragaza ku buryo butangaje igitekerezo kivuguruzanya cyerekeranye namahitamo ye ku bijyanye no kubaho cyangwa gupfa, mu gihe akora umurimo wa Kristo (Abifilipi 1:20-23). Ubu noneho aravuga ibishoboka, ngo "amaraso yanjye yaba ayo kumishwa ku gitambo ... ngo abe ituro" (Abafilipi 2:17). Iyo mvugoshusho ishingiye ku mugenzo wa kera wo gutura ibitambo bisukika (biseswa), byabaga bikubiyemo gusuka ku gicaniro ibintu by'amazi (ibisukika nk'amavuta, vino, cyangwa amazi) bitanzwe nk'ituro rituwe Imana (nk'urugero, soma Itangiriro 35:14, Kuva 29:40, 2 Samweli 23:15-17). Igisa n'ikintu cy'agaciro "cyapfushijwe ubusa" ni igisukika kitwibutsa igikorwa cy'ubwitange Mariya yakoze asuka amavuta y'igiciro cyinshi ku mutwe wa Yesu no ku birenge bye, ayo mavuta akaba yari "ay'igiciro cyinshi cyane ameze nk'amadahano y'agati kitwa narada" (Mariko 14:3-9; Yohana 12:3). N'ubwo kitari ituro ry'ibyokunywa ubwaryo, mu by'ukuri cyagereranyaga igitambo gikomeye cyane cyashushanyaga mu buryo bukwiriye igitambo cya Kristo kitagira akagero yatanze ku bw'agakiza kacu.

Iyo Pawulo aza kurenganyirizwa umurimo wo kwamamaza ubutumwa bwiza, yari kwishimira ko ubuzima bwe bwari bubaye "nk'ibisukika" by'ituro ry'Imana. Kubera ko ituro ry'ibisukika muri Bibiliya y'Igiheburayo ubusanzwe ridatangwa ryonyine ahubwo riherekeza ikindi gitambo (soma Kubara 15:1-10, Kubara 28:1-15), Pawulo ashobora gufata gutanga ubuzima bwe "nk'igitambo n'umurimo" by'abizera b'i Filipi, binyuze mu kwizera, bahisemo guhara amagara yabo "nk'ibitambo bizima bishimwa n'Imana" (Abaroma 12:1).

Abakristo ba mbere, harimo n'ab'i Filipi (Abafilipi 1:27-29), bakoranaga umwete bamamaza ukwizera kwabo. Bagendaga bava ku rugo rumwe bajya ku rundi babwiriza ubutumwa bwiza bwa Kristo (Ibyakozwe n'Intumwa 5:42). Bakiraga abantu mu ngo zabo bakahigira Ibyanditswe byera (Ibyakozwe n'Intumwa 12:12; 1 Abakorinto 16:19; Abakolosayi 4:15; Filemoni 1, 2), aho bashoboraga kubona umwanya wo gusobanurira abantu impamvu z'ibyo bizera (Ibyakozwe n'Intumwa 17:11, Ibyakozwe n'Intumwa 18:26, 1 Petero 3:15). Abadiventisiti bacu ba mbere nabo bakoraga nk'ibyo, aho kugira ngo umurimo bawuharire abapasitoro bonyine, bagezaga ubutumwa bwiza ku baturanyi babo, babasobanurira ibyo bizera, batanga ibyigisho bya Bibiliya, maze bagategura abantu kugira ngo igihe pasitoro azagarukira azababatize.

Muri make, baritangaga cyane, ni ukuvuga, nk' "ibitambo bizima," bakora umurimo wo kwamamaza ubutumwa bwiza. Mbese ntabwo natwe twari dukwiriye gukora nkabo?

`Tekereza kucyo byaba bivuze kugira ngo ubuzima bwawe buhinduke "igitambo kizima." Mbese utanga ibingana iki kugira ngo utebutse ubwami bw'Imana, kandi ni iki igisubizo cyawe kikubwira kikwerekeye wowe ubwawe?`