---
title:  Dusohoza Ibyo Imana Ikorera Muri Twe
date:   25/01/2026
---

Hamaze kugaragazwa ko Yesu ariwe rugero nyakuri rwo kwicisha bugufi no kumvira ubushake bw'Imana, Pawulo noneho yahindukiriye Abafilipi aba aribo abwira. Yahamije kumvira Umwami Imana kwabo hanyuma y'uko bakiriye ubutumwa bwiza (soma mu Ibyakozwe n'Intumwa 16:13-15, 32, 33) maze abasaba gukomeza muri uwo mujyo wo kumvira.

Kuba yari amaze kubagaragariza urugero rw'imibereho ya Kristo n'umusaraba we nk'uburyo rukumbi bwo kugera ku gakiza, Pawulo yibanze cyane ku buryo ibyo bikorwa byose byashyirwa mu bikorwa.

`Soma mu Abafilipi 2:12, 13. Ni iki Pawulo yashakaga gusobanura igihe yavugaga aya magambo: "Mujye mushyira agakiza kanyu mu bikorwa" (BII). Wasobanura ute isano iri hagati y'ibikorwa no kwizera?`

Muri iyo mirongo yombi, Pawulo ntavuga ubutumwa bwiza butandukanye n'ubwo yavuze mu Baroma no mu zindi nzandiko ze. Dushobora kwiringira tudashidikanya ko ubutumwa bwe aha buhuje n'ubutumwa bwiza bwo gutsindishirizwa kubwo kwizera, ari na bwo yabwirizaga i Filipi n'ahandi. Ni n'ingenzi guha agaciro ibyo Bibiliya ivuga ku ngingo iba yatanzwe, cyane cyane ku ngingo ijyanye n'agakiza, ishobora kumvikana mu buryo butari bwo.

`Soma mu Abaroma 3:23, 24; Abaroma 5:8; na Abefeso 2:8-10. Ni iki iyi mirongo yose yigisha ku byerekeye agakiza?`

Utiriwe ubaza, agakiza ni igikorwa cy'Imana, kandi dushobora kugahabwa ntacyo dutanze. Ndetse no kwizera ubwako ni impano, dushishikarizwa kugira binyuze mu murimo wa Mwuka Wera. Ibikorwa byacu ntibishobora kuduhesha agakiza; nyamara, binyuze mu kubyarwa ubwa kabiri, Imana irongera ikaturema bundi bushya mu bya mwuka, maze Mwuka akatubashisha gukora imirimo myiza. Imirimo ya Mwuka ikorerwa muri twe, idushoboza guhitamo icy'ukuri, tukarwanya ikigeragezo, tukagira n'amahitamo meza.

Niyo mpamvu, dukora iby'Imana yishimira kudukoreramo "dutinya, duhinda umushyitsi" (Abafilipi 2:12). Mbese ibyo bishatse kuvuga ko tugomba gutinya urubanza rw'Imana mu ntege nke zacu zo kumvira? Oya, ntabwo ari uko bimeze. Iyi nteruro igararagaza ko tuba twumva ko Imana iri hafi yacu (soma Zaburi 2:11) no kumva ko ari ngombwa ko tuyumvira.

`Ni mu zihe nzira wigeze wumva ko Kristo akorera muri wowe? Ni mu buhe buryo, kamere yawe y'ubunyacyaha irwanya iby'Imana ikorera muri wowe, kandi ni mu buhe buryo warwanya iyo rukuruzi?`