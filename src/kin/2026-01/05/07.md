---
title:  Ibindi byo Kwigwa no Kuzirikanwa
date:   30/01/2026
---

"Uzahagarara iruhande rwa Kristo ni uzaba yaranyoye ku mwuka w'urukundo rwa Kristo rwitanga akiri ku isi. Urukundo rutirarira, ntirwihimbaze . . . . urukundo rudashaka ibyarwo, rudahutiraho, kandi ntirutekereze ikibi ku bantu (1 Abakorinto 13:4, 5), -urukunda rwayoboye abigishwa, nk'uko rwayoboye Umukiza wacu rukamutera guhara byose akabaho, agakora kandi akitanga kugeza gupfa, kugira ngo akize umuntu. Uwo mwuka niwo wagaragariye mu mibereho ya Pawulo. Yaravuze ati: 'Erega ku bwanjye kubaho ni Kristo kuko imibereho ye yahishuriraga abantu Kristo; urupfu ubwarwo rwari gutuma imbaraga y'ubuntu bwa Kristo igaragara, maze ikarehereza abantu kuri Kristo. Pawulo yarakomeje ati: 'Kristo azakomeza gukuzwa n'umubiri wanjye, nubwo nabaho cyangwa n'ubwo napfa' (Abafilipi 1:21, 20). -Ellen G. White, _Uwifuzwa Ibihe Byose_, p. 451 (2024), p. 369 (2010).

"Igihe kiri bugufi cyane ubwo buri wese azageragezwa. Tuzahatirwa gushyirwaho ikimenyetso cy'inyamaswa. Abagiye bemera niruto niruto kwirekurira iby'isi ibasaba, bakifatanya n'imigenzo y'isi, ntibizabakomerera kwemera imbaraga z'umubi, aho guhitamo akaga ko gutwikwa, guteshwa agaciro, gushyirwa mu nzu y'imbohe ndetse no gupfa .... "

"Igihe ibihumbi by'Abakristo gito bazatandukanwa n'Abakristo nyakuri, nibwo abatari bazwi nk'abana b'Imana bazahishurwa maze baririmbe Hoziyana bari munsi y'ibendera rya Kristo. Abari basanzwe ari intinyamaso bisuzugura bazamamaza ku mugaragaro ko ari abayoboke ba Kristo n'ukuri kwe. Abanyantege nke hanyuma y'abandi, batisanzura, bazakorana umwete no guhangara ibikomeye nka Dawidi. Ku bana b'Imana, uko ijoro rikura, niko inyenyeri zirushaho kumurika n'umucyo mwinshi. Satani azibasira cyane abakiranutsi; ariko mu izina rya Yesu, bazasoza urugamba banesheje bidasubirwaho."-Ellen G. White, _Ibihamya by'Itorero_, umuzingo wa 5, p. 79 (2025).

**IBIBAZO:**

`Tekereza ku muburo tubonye haruguru ubwirwa abantu "bagiye bemera niruto niruto kwirekurira iby'isi ibasaba, bakifatanya n'imigenzo yayo". Ni ibiki bishoroba kuba bikubiye muri ibyo? Nimwungurane ibitekerezo ku buryo ibyo bintu bishobora kuba bitagera ku muntu ku giti cye gusa, ahubwo no ku itorero muri rusange.`

`Imana iravuga iti: "Abanyubaha nibo nzubaha, ariko abansuzugura, bazasuzugurwa" (1 Samweli 2:30). Ni mu buhe buryo twubaha Imana? Mbese ni kimwe n'uburyo "tuyiha icyubahiro tuyiramya" (Ibyahishuwe 14:7)? Niko bimeze cyangwa siko bimeze?`

`Twasobanukirwa dute igitekerezo cy'uburyo twagira uruhare mu gakiza kacu tutaguye mu mutego wo gutwarwa n'amategeko?`