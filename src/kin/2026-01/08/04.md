---
title:  "Umutwe w'Umubiri (Itorero)"
date:   17/02/2026
---

`Soma Abefeso 1:22 n' Abakolosayi 2:10. Ni iki "umutwe" usobanura muri iyi mirongo? Pawulo aba ashaka kuvuga iki igihe yita Yesu "umutwe w'itorero" (Abefeso 5:23)?`

Ni ibisanzwe kuvuga ku mutwe mu buryo bw'imvugoshusho bashaka gusobanura urwego rw'ubuyobozi, nk'uko bigaragara mu mvugo zitabarika mu isi yose. Tubona imikoreshereze nk'iyo mu Isezerano rya Kera ndetse no mu Isezerano Rishya. Nimwite ku buryo ijambo "umutwe" ["umutware"] rikoreshwa mu mirongo ikurikira:

1. Kuva 18:25-Mose atoranya mu Bisirayeli bose abashoboye ubucamanza abaha **gutwara** abantu, bamwe ngo **batware** igihumbi igihumbi, abandi ngo batware ijana ijana, abandi ngo **batware** mirongo itanu itanu, abandi ngo batware icumi icumi.

2. Kubara 31:26- "**abatware** b'amazu ya ba sekuruza"

3. Gutegeka kwa kabiri 28:13-Uwiteka azahindura Isirayeli "**umutwe**, ntazayihindura umurizo" nibamwumvira.

4. Yesaya 7:8-"Kuko **umutwe** wa Siriya ari Damasiko, n'**umutwe** wa Damasiko ukaba ari Resini."

5. Hoseya 1:11-"Kandi Abayuda n'Abisirayeli bazateranira hamwe, bitoranyirize **umutware** umwe."

6. Mika 3:9 - "Nimwumve ibi **batware** b'inzu ya Yakobo n'abacamanza b'inzu ya Isirayeli."

7. 1 Abakorinto 11:3-"**umutwe** w'umugabo wese ni Kristo."

Muri ubu buryo rero, Kristo nk'umutwe w'itorero ni We uyobora, akerekera kandi agakungahaza ubumwe no gukura kw'itorero (Abakolosayi 2:19).

`Soma 1 Abakorinto 12:12-27. Hano na ho Pawulo agaragaza itorero nk' "umubiri." Ni iyihe migaragarire y'itorero yindi yerekanwa n'iyi mvugoshusho?`

Nk'uko umubiri udashobora kubaho udafite umutwe, igihe umugabane w'umubiri uzimiye cyangwa ugakomereka, ubuzima bushobora kurushaho gukomera. Akenshi ntitumenya agaciro k'ikintu kugeza igihe tuba tumaze kukibura.

`Uramutse uhatiwe guhara ukuguru (ukuboko) cyangwa ijisho, ni iki wahitamo kubura muri ibyo byombi? Ni iki ibi bikubwira ku kuntu buri muntu mu bagize itorero ari ingenzi?`