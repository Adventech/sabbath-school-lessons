---
title:  "'Ni Itangiriro' (Akaba n'Ibanze)"
date:   18/02/2026
---

`Soma Abakolosayi 1:18. Ni iyihe sano iri hagati ya Kristo nk'umutwe na Kristo nh "itangiriro"?`

Mu Giheburayo amagambo avuga umutwe (_ro'Š_) n'itangiriro (_rē'Šît_) afitanye isano Urugero rw'aho iryo dusorejeho rikoreshwa mu Byanditswe ni mu Itangiriro 1:1: Mu Itangiriro _[rē'Šît]_ (cyangwa mbere na mbere) Imana yaremye ijuru n'isi." Yesu ni we mutwe w'inyokomuntu ndetse n'itorero, bidatewe gusa n'uko yihinduye umuntu, ahubwo binatewe n'uko ari Umuremyi.

Mu Kigiriki, ijambo rivuga "itangiriro" (_archē_) rifite ubusobanuro bwagutse. Hano "itangiriro" rirengurira kuri Yesu nk'inkomoko cyangwa ibanze ry'itorero (Abakolosayi 1:18). bityo akaba umutwe waryo, mbese nk'uko ari "itangiriro" cyangwa ibanze ry'ibyaremwe.

Yesu ntabwo ari ibanze gusa mu birebana no kurema n'itorero, ahubwo ni n'ibanze binyuze mu kuzuka kwe akava mu bapfuye (Abaroma 6:3, 4)-ni ibanze ry'irema rishya. Bitewe n'uko ibihembo by'ibyaha ari urupfu, kunesha urupfu kwe na ko kwerekana insinzi ye anesheje icyaha, ndetse n'ububasha bwe bwo kongera kuturema bundi bushya mu ishusho ye. Ibi byose byerekana impamvu ari "imfura mu kuzuka" (ku busobanuro bw' "imfura," reba mu ngingo yo ku wa kabiri). Ni we uruta bose mu kuzuka, nubwo Atari we wa mbere wazutse (Mose ni we wazutse bwa mbere, ari na yo mpamvu umwanzi yagize intonganya ashaka intumbi ye [Yuda 9]). Hatariho umuzuko wa Kristo, nta wundi wajyaga kuzuka ngo ave mu bapfuye.

Byafasha kuri iyi ngingo turamutse dusubiye mu magambo make mu mpamvu Pawulo atanga zo kwita Yesu imfura [uruta abandi bose]:

1. Ni ukwigaragaza kw'Imana itaboneka.

2. Ni We Imana yaremesheje ibintu byose.

3. Yabayeho mbere ya byose, kandi ibintu byose biteranirizwa muri we.

4. Ni We mutwe w'itorero, ari ryo mubiri we.

5. Ni We banze mu byaremwe no mu irema rishya.

6. Yatsinze icyaha n'urupfu bityo asingira uburenganzira bwo kuzura abantu bose bashyira ibyiringiro byabo muri we nk'umukiza wabo.

7. Yesu yahozeho, ariko muri iki gihe, ku bw'ibi byose, yageze ku kuba imfura nk'umutwe w'inyokomuntu n'umutwe w'itorero.

`Ni iki ugomba guhindura kugira ngo ushobore kurushaho kwiyumvamo ko Kristo ari imfura mu mibehero yawe bwite?`