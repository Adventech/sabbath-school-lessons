---
title:  Amaraso y'Ihene n'ay'Amapfizi
date:   05/05/2025
---

Bamwe bagiye banenga igitekerezo cy'igitambo uko cyakabaye, bavuga ko ari igikorwa cy'ubugome, nta mpuhwe zirangwamo, kandi mu buryo bumwe, kirimo akarengane. Nyamara kandi, ubwo nibwo busobanuro nyabwo bw'igitambo. Urupfu rwa Yesu rwakoranywe ubugome, nta mpuhwe na nke yagiriwe, kandi harimo akarengane kenshi - umuziranenge upfira abanyabyaha. Icyo nicyo cyasabwe ngo hakemurwe ikibazo cy'icyaha. Kandi urupfu rwa Kristo, rwari rukubiyemo ibyo byose bibi, ubugome bukabije, imvugo mbi n'akarengane, aribyo ibitambo byerekezagaho.

`Soma mu gitabo cy' Abaheburayo 10:3-10. Ni iki iryo somo ritwigisha cyerekeye ku bitambo ubwoko bw'Imana bwo mu Isezerano rya Kera bwatambaga? Niba abanyabyaha batarashoboraga gukizwa nabyo, inyungu yo kubitamba yari iyihe?`

Abana b'intama n'izindi nyamaswa byatambwaga byari ibimenyetso byaganishaga ku gitambo cy'Umwana w'Intama w'Imana wari kuzapfa. Byari ibikorwa byo kwizera, biha umunyabyaha uburyo bufatika bwo kugaragaza kwizera afite mu gikorwa cya Mesiya wari kuzaza. Akenshi dukunze kuvuga ibyo bimenyetso ko ari _ibishushanyo_ byasohoreye mucyo _byashushanyaga_, cyangwa kuboneka kw'ikintu cyangwa ibyari kuzaba byasohoye. Bamwe ndetse basobanuye ibitambo nk' "ubuhanuzi buto" bw'urupfu rwa Yesu ku musaraba.

Imihango yajyanaga n'ibitambo twayigereranya nko kwishyura amafaranga y'urugendo. Igihe uguze itike y'igare ry'umwotsi cyangwa iya bisi cyangwa iy'indenge, ntabwo uhita utangira urugendo wishyuriye ako kanya. Ahubwo uhabwa tike cyangwa urwandiko rw'inzira: ikimenyetso cyangwa isezerano ry'urugendo uzagira mu gihe kiri imbere. Ushobora kwicarana iyo tike cyangwa urwo rwandiko rw'inzira igihe cyose ushaka, ariko ntibishobora kugira aho bikugeza. Nyamara igihe umaze kwicara muri bisi cyangwa mu ndege utangiye urugendo, uba umaze guhabwa icyo wishyuriye: ya tike cyangwa urwandiko rw'inzira ntacyo biba bikimaze.

Uko rero niko bimeze no ku nyamaswa zatambwagwaho ibitambo. Zabaga zifite uruhare runini mu murimo w'ubutambyi, ariko igihe igitambo nyirizina cyari kimaze gutambwa, za nyamaswa nta kamaro zari zigifite, icyo ibyo byose byacureraga cyasohoye igihe umwenda ukingiriza Ahera n'Ahera Cyane mu buturo bwo ku isi watabukagamo kabiri, icyo gihe iby'ibitambo byari birangiye, bishojwe n'urupfu rwa Yesu. "Umwenda ukingiriza Ahera Cyane h'urusengero utabukamo kabiri, uhereye hejuru ukageza hasi" (Mariko 15:38). Ibyari bigize gahunda y'ibitambo yose, urusengero n'ibindi byose, byose byerekezaga ku rupfu rwa Yesu ku musaraba. Igihe Yesu yasohozaga isezerano rye ku musaraba hanyuma akazuka anesheje urupfu, ibyamushushanyaga ntabwo byari bigikenewe.

`Tekereza uburyo icyaha ari kibi ku buryo urupfu rwa Yesu rwonyine, Jambo wabaye umuntu, arirwo rwabaye impongano yacyo (Yohana 1:1-3, 14). Ni iki ibyo byakagombye kutubwira cyerekeye uburyo tugomba gufata icyaha?`