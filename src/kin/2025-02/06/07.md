---
title:  Ibindi Byo Kwigwa No Kuzirikanwa
date:   09/05/2025
---

Ibyanditswe byera bisobanura neza ko Kristo ari We wenyine wujuje ibisabwa byo kuturonkera agakiza. Ni We muntu wenyine wabashije kubaho imibereho izira icyaha, urugero rumwe rukumbi rw'imibereho yahesheje Data icyubahiro. Ni Umwana w'Intama w'Imana uzira inenge, none ubu ahagaze ku ruhembe rw'imbere rw'inyokomuntu nk'umurengezi wacu uhoraho. Na none kandi, yatwaye ibyaha byacu byose, igihano Imana yageneye inkozi z'ibibi aba ariwe ugihanwa mu cyimbo cyacu. Nk'uko Yohana abihamya igihe yerekwaga ibizima byo mu ijuru bizengurutse intebe y'Imana, yabwiwe ko aceceka ntiyongere kurira kubera ko "Intare yo mu muryango wa Yuda ... yanesheje" (Ibyahishuwe 5:5).

Ikindi, tekereza uburyo icyaha ari kibi, n'uburyo inyokomuntu yashayishije muri cyo, kandi urupfu rwa Yesu, Imana ubwayo, ariyo yitanze ngo ikemure ikibazo cy'icyaha. Nta gushidikanya, iyo haza kubaho ubundi buryo bushoboka Imana yari gushobora kudukizamo, itishe amahame agenga ingoma y'Imana, ni ukuri iba yarabukoresheje.

"Umunyacyaha wicaga itegeko ry'Imana yaburaga ubugingo bwe. Mu bari ku isi yose no mu ijuru, umwe gusa ni we wenyine washoboraga kujya mu cyimbo cy'umuntu, akuzuza ibyo itegeko risaba. Nk'uko itegeko ari iriziranenge nk'uko Imana ubwayo izira inenge, umwe gusa ufite ububasha nk'ubw'Imana, niwe washoboraga guhongerera icyo gicumuro. Nta wundi uretse Kristo washoboraga gucungura umuntu akamukura mu muvumo wo kwica amategeko, akongera kumuhuza n'ijuru. Kristo yagombaga kwishyiraho urubanza n'isoni z'icyaha, icyaha cyo guhemukira Imana itagira inenge, cyagombaga gutandukanya Imana n'Umwana wayo. Kristo yagombaga kugera kuri urwo rwego kugira ngo acungure umuntu wari ugiye kuzimira." - Ellen G. White, _Abakurambere n'Abahanuzi_, p. 44.

**IBIBAZO:**

`Yohana yabonye Umwana w'Intama yinjira mu cyumba cy'intebe y'ubwami "nk'uwatambwe". Ibyahishuwe 13:8 hatubwira ko Yesu "yatambwe" kuva isi ikiremwa. Ni iki ibyo bitwigisha cyerekeye Imana binyuze mu kuri k'uko inama y'agakiza yabayeho na mbere y'uko tuyikenera?`

`Abahakanamana benshi bizera ko tuba twenyine mu isi y'ubukonje itagira kivurira. Ibiramambu, Bibiliya ntivuga gusa ibyerekeye Imana ahubwo inavuga ko Imana yakunze isi cyane, byatumye imanuka ikaza ku isi, ahubwo ikanayipfira. Ni mu buhe buryo twabona isi, n'umwanya tuyifiteho, mu buryo binyuranye n'uko abatizera Imana bayibona? Mu yandi magambo, ni mu buhe buryo umusaraba uhindura ibyo dukora byose?`

`Ni ukubera iki, imibereho ya Kristo, urupfu rwe, no kuzuka kwe aribwo buryo bwonyine inyokomuntu yagombaga gukirizwamo? Nanone, ni iki ikiguzi nk'icyo kitubwira cyerekeye uburyo icyaha kigomba kuba ari kibi?`