---
title:  Umwana w'Intama wa Paskika
date:   06/05/2025
---

Igitabo cy'Ibyahishuwe cyita Yesu "Umwana w'Intama" inshuro zigera kuri mirongo itatu. Kuva mu gihe cya kera muri gahunda yo gucungura umuntu, ubwoko bw'Imana bwagiye bukoresha abana b'intama nk'ikimenyetso cya Mesiya wari kuzaza. Abeli yatanze "uburiza bw'umukumbi we ho igitambo" (Itangiriro 4:4), kandi mbere y'uko Abisirayeli bava muri Egiputa bagiye mu gihugu cy'isezerano, bategetswe gucungura umwana w'imfura y'umuntu cyangwa w'itungo, umwana w'intama utaramara umwaka (Kuva 12:5).

`Soma mu Kuva 12:1-11; Yesaya 53:7, 8; 1 Abakorinto 5:7; ni Ibyahishuwe 5:6. Ni iki iyo mirongo itwigisha cyerekeye kuri Yesu nk'igitambo cya Pasika? Ibyo bisobanuye iki kuri buri wese muri twe?`

Imyaka myinshi nyuma y'urupfu, umuzuko, no gusubira mu ijuru bya Kristo, Petero yatinze kucyo yamenye maze yandika aya magambo: "Kuko muzi yuko ibyo mwacungujwe ngo muve mu ngeso zanyu zitagira umumaro mwatojwe na ba sekuruza banyu, atari ibyangirika nk'ifeza cyangwa izahabu, ahubwo mwacungujwe amaraso y'igiciro cyinshi, nk'ay'umwana w'intama utagira inenge cyangwa ibara, ni yo ya Kristo" (1 Petero 1:18, 19).

Yesu yabayeho imibereho imwe rukumbi ya kimuntu yageze ku rugero rwo kwera kw'Imana; naho twebwe abasigaye twakoze ibyaha, kandi uburyo tubayeho imibereho y'ubunyacyaha bihabanye n'imiterere y'Umuremyi wacu.

Nyamara Yesu, yahindutse "Adamu wa kabiri" (1 Abakorinto 15:45). Aho twatsindiwe, We yahacanye umucyo, aranesha. Mu bunyamuntu Bwe, yabayeho imibereho itunganye ikiremwamuntu cyasabwaga kubaho. Imibereho Ye yahesheje Imana icyubahiro mu buryo bwose. Yabwiye Filipo ati: "Umbonye aba abonye Data" (Yohana 14:9).

Hagati aho, Yesu yabambwe mu gihe cya Pasika, agaragaza mu buryo buruseho ko ariwe Mwana w'Intama nyakuri. Muri Yohana 18:19, 20, Yesu yavuze ko "yavuze mu buryo bweruye" ibijyanye n'inyigisho ze. Mu buryo bumwe n'ubwo, ku birebana n'umwana w'intama wa Pasika uvugwa mu gitabo cyo Kuva 12:5, 6, abana ba Isirayeli basabwe gutoranya umwana w'intama wa Pasika, "bakawuzigama", bakawurindiriza umunsi w'ibitambo. Igihe umutambyi mukuru yabazaga Yesu ibyerekeye inyigisho ze, yagarutse ku buryo We ubwe yigaragaje mu rusengero kugira ngo buri wese amwibazeho. Imibereho Ye, ibikorwa Bye, inyigisho Ze, byose byagaragazaga uwo ariwe. Ni we Mwana w'Intama utagira inenge cyangwa ubusembwa, igisobanuro nyacyo cyo gukiranuka kw'Imana n'icyubahiro.

`Ni mu buhe buryo bwiza dushobora kugaragaza imico iboneye ya Yesu mu mibereho yacu?`