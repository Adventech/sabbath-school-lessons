---
title:  Yesu Mu Rusengero
date:   07/05/2025
---

Hari urugamba mu mateka yose y'agakiza uko yakabaye. Imana yifuza kuzahura umushyikirano twigeze kwishimira kugirana nayo no gushaka kutwiyegereza. Ariko kuzana abanyabyaha hafi Yayo ntabwo byabagwa amahoro byabahitana. Dawidi yanditse agira ati: "Kuko utari Imana y'intambirakibi, umunyangeso mbi ntazaba iwawe" (Zaburi 5:4). Na none kandi ku birebana n'iyo ngingo, Dawidi yarongeye yandika aya magambo: "Ariko jyeweho nzazanwa n'imbabazi zawe nyinshi mu nzu yawe, kuko nkubashye, nzikubita hasi nsenge nerekeye urusengero rwawe rwera" (Zaburi 5:7).

`Soma mu gitabo cya Hagayi 2:7-9. Mu gihe urusengero rwa kabiri rwubakwaga, umuhanuzi Hagayi yatanze isezerano ritangaje: urusengero rushya rugomba kurusha ubwiza urwarubanjirije. Mbese ubwo buhanuzi bwari bushatse kuvuga iki?`

Igihe urusengero rwa mbere rwegurirwaga Imana n'umwami Salomo, ubwiza bw'Imana (Shekina) - ikimenyetso kigaragaza ko Imana iri aho hantu, aribwo bwagendanaga mu rugendo n'abana ba Isirayeli bajya i Kanani, bwuzuye urusengero, bituma abatambyi batabasha guhagararamo ngo bakomeze umurimo wabo w'ubutambyi bawurangize (1 Abami 8:10, 11). Ariko igihe urusengero rwa kabiri rwegurirwaga Imana, isanduku y'isezerano, yari mu cyimbo cy'intebe y'Imana, ntabwo yari muri urwo rusengero kubera ko yari yarahishwe ahantu hatazwi na Yeremiya. Muri icyo gihe ubwiza bw'Imana ntabwo bwuzuye urusengero mu buryo bugaragarira amaso y'abantu. Iyo ni inkuru ishengura imitima y'abantu. None se ubuhanuzi bwa Hagayi byari kuzashoboka bite ngo busohore?

Ni muri urwo rusengero rwa kabiri, Yesu, Imana yigize umuntu, yagaragayemo ari mu ishusho y'umuntu, umuntu ugizwe n'inyama n'amaraso. Imana ubwayo yari yavuye inyuma y'umwenda wakingirizaga ahera cyane iraza iba umwe natwe, ibana natwe muri iyi si yazahajwe n'icyaha. Kubera ko Umwana w'Imana yari yabaye Umwana w'umuntu, dushobora kumureba n'amaso yacu, kumva ijwi rye, tukumva ibyo ahamya, urugero, ni igihe yakoraga ku mubembe agakira (Matayo 8:3). Aho kutwiyegereza tujya hafi yayo, Imana yatwiyegereje iza aho turi. Yaramanutse ubwayo iradusanga. Nta mugayo kuba Bibiliya ivuga aya magambo kuri Yesu: "Dore umwari azasama inda, kandi azabyara umuhungu, azitwa Imanweli, risobanura ngo 'Imana iri kumwe natwe" (Matayo 1:23). Tekereza icy'ibyo bivuze: Umuremyi w'isi n'ijuru ntabwo yaje kubana natwe gusa ahubwo yaje no kudupfira.

`Umusaraba nicyo kintu kiruta ibindi kigaragaza urukundo rw'Imana. Ni mu buhe buryo bundi dushobora kubonamo no kumva ko urukundo rw'Imana ruhari?`