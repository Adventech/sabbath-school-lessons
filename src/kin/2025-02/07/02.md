---
title:  Ndi Hano, Ba Ari Jye Utuma
date:   11/05/2025
---

Mu myaka ishize, itorero rimwe ryafashe icyemezo cyo kuvugurura inyubako yo hasi yari ishaje kugira ngo babone icyumba kinini gishya bazajya bateraniramo mu gihe cy'ifunguro ryera. Kimwe mu bintu bya mbere babanje gukora kwari ukuhashyira amatara mashya. biringiye ko byajyaga gutuma aho hantu harushaho kuba heza. Nyamara ubwo bari bamaze kuhashyira ayo matara, ha hantu harushijeho kuba habi, kubera ko amatara abonesha cyane aba afite uburyo bwo kugaragaza inenge.

Iyerekwa ritangaje Yesaya yabonye ryo guhishurirwa intebe y'ubwami y'Imana ryamusize mu mubabaro ukomeye kuko yari amaze kumenya intege nke ze. Yaratatse cyane ati: "Mbonye ishyano, ndapfuye. Kuko ndi umunyaminwa yanduye, kandi ntuye hagati y'ubwoko bufite iminwa yanduye, kandi amaso yanjye abonye Umwami Uwiteka Nyiringabo"" (Yesaya 6:5). Natwe twakumva tumeze dutyo turamutse tugejejwe imbere y'Umwami Imana. Umucyo urarabagirana bihagije ku buryo ukuraho inzitwazo zacu zose. Iyo turi imbere y'Imana, twiyumvamo ko turimbutse. Yesaya yarahageze maze bimutangaza mu mibereho ye yose.

`Soma muri Yesaya 6:6-8. Yesaya yamenye ko icyaha gisobanuye ko "dupfuye." Ibihembo by'ibyaha ari urupfu. Nyamara aho kugira ngo iturekere mu ngaruka z'icyaha, Imana y'urukundo yaratwiyegereje. Mbese umusaruro wavuye muri uku guhura wabaye uwuhe, kandi kuki byari ingenzi?`

Yesaya yakuweho icyaha cye igihe umuserafi yakuraga ikara ku gicaniro akarimukoza ku munwa. Birashoboka ko iki gicaniro cyari icy'imibavu, aho ubwoko bw'Imana bwasabirwaga (soma Ibyahishuwe 8:3, 4). Ibyaha bye byarababariwe, noneho ubwo aba yemerewe guhagarara imbere y'Imana, nyamara ikiruta ibyo, yaranatumwe ngo agende ahagararire Imana mu isi.

Igishimishije ni uko izina "umuserafi" risobanura "uwaka." Nimurebe uburyo Yesu asobanura umurimo wa Yohana Umubatiza muri Yohana 5:35-"Uwo yari itabaza ryaka rimurika, namwe mwamaze igihe mwishimira umucyo we." Ni byo koko, nubwo Yohana ubwe yari umunyabyaha ukeneye ubuntu n'agakiza, umurimo we werekanaga umwe rukumbi washoboraga kuzana ubuntu n'agakiza.

Yesu yaje nk'ishusho itunganye igaragaza ubwiza bwa Data-kandi Imana yatumye umuhanuzi, umunyabyaha wakoze umurimo umeze nk'uw'umuserafi wo mu ijuru.

`Igihe Yesaya yari amaze kumenya ko akuweho icyaha cye, ni bwo yavuze ati: "Ndi hano, ba ari jye utuma." Ni mu buhe buryo buri wese muri twe, ibyaha byacu bimaze gukurwaho n'amaraso ya Yesu, ashobora gusubiza nk'uko Yesaya yasubije?`