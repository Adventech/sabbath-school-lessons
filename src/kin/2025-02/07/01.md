---
title:  Imfatiro Z'Ubuhanuzi
date:   10/05/2025
---

### Aho icyigisho cy'iki cyumweru gishingiye
Yesaya 6:6-8; Itangiriro 3:21-24; Ezekiyeli 1:4-14; Ibyahishuwe 4:1-11; Kubara 2:3-25; Yesaya 14:12-14.

> <p>Icyo kwibukwa:</P>
> "Numva ijwi ry'Umwami Imana riti: 'Ndatuma nde, ni nde watugendera?' Maze ndavuga nti: 'Ni jye, ba ari jye utuma."" (Yesaya 6:8).

Uburenganzira Imana ifite bwo gutegeka ijuru n'isi bushingiye ku mwanya irimo nk'Umuremyi w'ibintu byose (Ibyahishuwe 4:11) ndetse no ku mico yayo. Iyo tumenye imico yo gukiranuka y'Imana ni bwo dutangira gusobanukirwa uburyo n'impamvu abantu bacumuye badashyikira ubwiza bw'Imana (Abaroma 3:23).

Muri iki cyumweru, dukomereje mu iyerekwa ry'icyumba kirimo intebe y'ubwami no kureba uburyo inyokomuntu igirana isano n'Imana Yera n'uburyo igitambo cya Kristo kidusubiza ibyo twabuze kandi kikatwegereza hafi y'intebe y'ubwami. Umugambi w'Imana ni uwo kudusubiza ibyo twabuze, atari abantu ku giti cyabo ahubwo ari inyokomuntu yose, kugira ngo twongere kugaragariza ibindi biremwa bisigaye ubwiza bwayo. Binyuze mu gushakashaka mu yindi migabane ya Bibiliya, dushobora kubona amakuru y'ibanze y'ingenzi adufasha gusobanukirwa no gutangira kwishimira umuhamagaro ukomeye Imana yatugejejeho, twebwe ubwoko bwababariwe kandi bugacungurwa.

Ukwigomeka kwa muntu kuzashyirwaho iherezo bidasubirwaho kandi by'iteka ryose. Kandi ikiruta ibyo byose, imico y'urukundo y'Imana, imico yayo yo kwiyanga no kwitanga, izarushaho kurabagirana kurusha mbere hose mu mugambi yari ifitiye umuntu. Nubwo Imana itigeze igambirira ko umuntu agwa, binyuze mu musaraba, imico y'urukundo y'Imana yarerekanwe mu buryo bugaragara cyane.