---
title:  Kugwa Kwa Lusiferi
date:   15/05/2025
---

Bisa nk'aho bitumvikana ko Lusiferi yigeze kuba mu mwanya w'umukerubi utwikira, mu mwanya w'icyubahiro gikomeye, hafi y'intebe y'ubwami y'Imana. Nta gushidikanya ukubaho kwe kwari gufasha mu guhishurira abari mu ijuru no mu isi icyubahiro cy'Imana. Aho kugira ngo bimere bityo, yatangiye kwita ku cyubahiro cye bwite aho guharanira icyubahiro cy'Umuremyi we; kandi kugira ngo arase ku ntego, yatangiye gutekereza ko atari ari guhabwa icyubahiro kiruta icy'abandi nk'uko yumvaga ko abikwiriye.

`Soma muri Ezekiyeli 28: 11-17 no muri Yesaya 14:12-14. Ni iki cyateye Lusiferi kugwa? Iyi mirongo yigereranye n' Ibyahishuwe 14:1-12 Ni mu buhe buryo uguhabana kuri hagati yo kugwa kwa Satani n'umwanya w'icyubahiro inyokomuntu iri muri Kristo irimo byigisha ubwenge bwawe ibibera mu Ibyahishuwe 14?`

Reba ukuntu Lusiferi yakuwe ku musozi wera, mu gihe abacunguwe bahagarara ku musozi Siyoni bari kumwe n'Umwana w'Imana. Lusiferi avugwa ko yahoze muri Edeni; n'inyokomuntu na yo yahoze aho hantu; nyamara ibihabanye n'ibyabaye kuri Satani, inyokomuntu irimo isubizwa muri Paradizo yahozemo binyuze muri Kristo. (Soma mu Ibyahishuwe 22:1-3.)

Muri iki cyerekezo, amagambo akurikira yanditswe na Ellen G. White agira iby'atwigisha by'ingenzi: "Ijuru rizatsinda, kuko icyuho cyazanywe mu ijuru no kugwa kwa Satani n'abamarayika be kizuzuzwa n'abacunguwe b'Uwiteka." _The Adventist Review and Sabbath Herald_, May 29, 1900.

Kandi bari mu ijuru gusa bitewe n'ubutumwa bwiza. Mu by'ukuri, insanganyamatsiko y'ubutumwa bwiza bwo gucungurwa, igaragara mu buryo bw'ishusho mu cyumba kirimo intebe ya cyami y'Imana igaragazwa mu Byahishuwe igice cya 4 n'icya 5. Urugero: abamarayika bavuga ijwi rirenga bati: "Ni wowe ukwkiriye kwenda igitabo no kumena ibimenyetso bigifatanije, kuko watambwe ugacungurira Imana abo mu miryango yose no mu ndimi zose, no mu moko yose no mu mahanga yose ubacunguje amaraso yawe"(Ibyahishuwe 5:9). Mbega ishusho y'ubutumwa bwiza, urupfu rwa Yesu kugira ngo acungure inyokomuntu!

Nimwite na none ku buryo iyi mvugo yerekana ubutumwa bwa marayika wa mbere, muri bwo tukaba duhamagarirwa kubwiriza "ubutumwa bwiza bw'iteka ryose ... abari mu isi-bo mu mahanga yose, mu miryango yose, mu ndimi zose no mu moko yose" (Ibyahishuwe 14:6). Mbega ishusho ifite imbaraga yo kuzura kw'icyo Kristo yakoreye abari mu isi! Nta muntu n'umwe wabayeho mu mateka y'isi yose Yesu atapfiriye. Ä°cyo bakeneye ni ukubyiga maze bagahitamo kubyemera.

`Mbese ni uruhe ruhare dufite nk'itorero, ndetse nk'abantu ku giti cyacu, mu kureka abantu bakamenya icyo Kristo yabakoreye?`