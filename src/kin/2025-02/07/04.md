---
title:  Nk'Amakara Yaka
date:   13/05/2025
---

Abakerubi, nk'ibiremwa bifite ubuzima (Ezekiyeli 10:8) cyangwa nk'ibishushanyo bikozwe mu izahabu bibahagarariye (Kuva 25:18), baboneka mu Isezerano rya Kera ryose. Bagaragazwa nk'abahagaze iruhande rw'intebe y'ubwami y'Imana, barabagirana ubwiza bw'Imana mu isanzure. Na none abakerubi batakishwaga (baboherwaga mu ishusho y') umwenda ukingiriza ahera cyane (Kuva 26:1). Mu gitabo cya Zaburi, ububasha buheranije Imana ifite ku byo yaremye bugaragazwa mu mvugo ya gisizi nk'aho Imana ikwirakwizwa mu kirere n'abakerubi (Zaburi18:10). Imana yategetse ko isandugu y'isezerano itwikirizwa abakerubi bacuzwe mu izahabu batanze amababa yabo mu buryo arebana (Kuva 25:18-20).

`Soma Ezekiyeli 1:4-14. Ni iki iyi mirongo ihuriraho n'ibivugwa muri Yesaya 6:1-6 ndetse no mu Ibyahishuwe 4:1-11?`

Ezekieyeli yerekwa ibintu bitangaje bigaragaza ububasha bw'Imana. Bitangira ari ibintu biteye urujijo, byerekana uko ubwoko bw'Imana bwisanze muri icyo gihe: ubwoko bwatoranyijwe nyamara bukaba butari buri mu gihugu cy'isezerano ahubwo bukaba bwari buri mu bunyage i Babuloni. Igihe Ezekiyeli yarimo yiga ibyari bimushyizwe imbere, yarararamye abona intebe y'ubwami y'Imana iri hejuru ya byose.

Nimwite ku isano ikomeye iri hagati y'ibi n'andi mayerekwa avuga iby' "intebe y'ubwami". Ibizima Ezekiyeli yabonye bifite mu maso hameze kimwe n'ah'ibizima byo mu iyerekwa ryahawe Yohana: intare, ikizu, ikimasa n'umuntu.

Ibiremwa by'amayobera bifite mu maso hane ntabwo bihabwa amazina asobanutse neza mu busobanuro bwatanzwe mbere na Ezekiyeli; nyamara nyuma yaho mu bindi byagaragaye mu cyumba kirimo intebe y'ubwami (soma Ezekiyeli 10:1-21), byiswe "abakerubi," kandi tubona amakara yaka umuriro mu iyerekwa ryahawe Yesaya ubwo yabonaga abaserafi. Basangiye mu maso h'ibizima bivugwa mu iyerekwa ryahawe Yohana.

Igihe cyose tubonye intebe ya cyami y'Imana-byaba ibigaragara mu isandugu y'isezerano byacureraga ibizabaho, yakoreshejwe mu kwerekana ahantu Imana yahuriraga na Mose (Kuva 25:22), cyangwa igaragara mu mayerekwa atangaje yahawe abahanuzi-buri gihe abakerubi baba bahari. Bafitanye isano ya bugufi n'intebe ya cyami y'Imana. Ibiremwa by'Imana byose byaringanirijwe kwerekana ubwiza bwayo-twaba tuvuga inyokomuntu yaremwe mu ishusho yayo cyangwa ibiremwa nk'abamarayika bari hafi y'intebe ya cyami y'Imana ifite ubwiza.

`Umwami Imana Ishoborabyose arera, arera, arera. Mbese iyo wipimye ku kwera Ezekiyeli yabonye aha hantu usanga hari uguhabana kungana iki? Ni iki igisubizo cyawe kikubwira ku birebana n'uko ukeneye ubutumwa bwiza?`