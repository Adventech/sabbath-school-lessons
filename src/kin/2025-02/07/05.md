---
title:  Imana Mu Bwoko Bwayo
date:   14/05/2025
---

Mu gihe Abisirayeli babaga bakurikiye igicu Imana yabayoboreshaga, bashoboraga guhagarara mu rugendo rwabo bajya mu gihugu cy'Isezerano, bakabamba ihema ry'ibonaniro, nuko imiryango ikabamba amahema yayo aharizengurutse-imiryango itatu itatu kuri buri ruhande. Ubwiza bw'Imana bwamanukiraga Ahera Cyane maze igatura hagati mu bwoko bwayo.

`Habaga hari umuryango uruta iyindi, mu miryango yabaga ibambye amahema muri buri ruhande rw'impande enye z'ihema ry'ibonaniro. Dukurikije ibyanditswe mu Kubara 2, iyo miryango ine iruta iyindi ni iyihe?`

`Kubara 2:3 (mu ruhande rw'uburasirazuza) :-`

`Kubara 2: 10 (mu ruhande rw'amajyepfo):`

`Kubara 2:18 (mu ruhande rw'uburengerazuba):`

`Kubara 2:25 (mu ruhange rw'amajyaruguru):`

Zirikana ko buri muryango wabaga uruta iyindi werekanaga "urugero ngenderwaho" cyangwa ibendera ryihariye, kugira ngo bagaragaze abo bari bo. Nubwo ibyanditswe byera bitagaragaza icyabaga kiri kuri buri bendera, hari akamenyero gashimishije-kabaga gashingiye ku biranga umuryango runaka gasobanurwa mu Itangiriro 49 no mu Gutegeka kwa kabiri 33-hasobanura mu maso hane nk'ibyerekezo bine by'isi. "Dukurikije ibyo abigisha bakuru bari bamenyereye, urugero ngenderwaho rwa Yuda rwari ruriho ishusho y'intare, urwa Rubeni rwariho ishusho isa n'iy'umuntu cyangwa umutwe w'umuntu, urwa Efurayimu rwariho ishusho isa n'iy'ikimasa, n'urwa Dani ruriho ishusho isa n'iy'ikizu; ku buryo ibizima bine bihurizwa hamwe mu mashusho y'abakerubi bigaragara muri Ezekiyeli byagaragazwaga kuri izi ngero ngenderwaho enye." Carl Friedrich Keil and Franz Delitzsch, _Commentary on the old Testament_, vol.1 (Peabody, Ma: Hendrickson, 2011), p.660.

Ni byo rwose, birashoboka gusoma byinshi cyane byari byanditswe mu migenzo, nyamara biracyari ibintu bishimishije kugereranya aka kamenyero ko mu gihe cya kera n'ubusobanuro butangwa na Bibiliya kuri Yerusalemu Nshya. Ishusho itangaje irigaragaza: hari amarembo ahagarariye imiryango itatu mu mpande enye zose z'umurwa (Ibyahishuwe 21:12, 13).

Ubusobanuro buhabwa ingando zombi za Isirayeli ndetse n'Umurwa Yerusalemu byerekana ukuri kw'ingenzi: Imana igendereye kwegeza inyokomuntu hafi y'intebe yayo y'ubwami. Igitabo cy'Ibyahishuwe kitwigisha ko "Umwami Imana Ishoborabyose n'Umwana w'Intama ari bo rusengero rw'urwo Rurembo" (Ibyahishuwe 21:22).

`Ni byo koko ntabwo tuba mu ngando ya Isirayeli. Ariko se ni mu buhe buryo, mu mibereho ya buri wese ku giti cye, dushobora kwegera hafi y'ubwiza bw'Imana?`