---
title:  Abakerubi Babiri
date:   12/05/2025
---

Ababyeyi bacu ba mbere bakimara kwirukanwa mu ngobyi ya Edeni, Imana yatanze ibyiringiro bya Mesiya (Itangiriro 3:15). Hanyuma ishyira ikimenyetso gifite imbaraga ku marembo y'ingobyi: abakerubi babiri hagati yabo hari umucyo umeze nk'umurabyo umurika cyane. Ntidukwiriye kuyoberwa ko ibyo bintu byabayeho bifitanye isano ya bugufi n'isanduku y'isezerano, ikimenyetso cy'intebe y'ubwami y'Imana (Kuva 25:18).

`Soma Itangiriro 3:21-24. Ni uwuhe murimo abakerubi bahawe kandi ni ukubera iki bawuhawe?`

Mu gihe nta gushidikanya ko abakerubi bahawe inshingano yo gukumira abanyabyaha ngo batagera ku giti cy'ubugingo (Itangiriro 3:22), bari n'ikimenyetso cy'ibyiringiro, cy'isezerano, ry'uko umunsi umwe abantu bazongera gusubizwa muri paradizo. "Umurima wa Edeni wagumye ku isi igihe kirekire cyane nyuma y'uko umuntu abujijwe kongera kunyura mu tuyira twawo duteye ubwuzu. Umuntu wacumuye yemerewe kuzajya yitegereza gusa aho yahoze atujwe igihe yari agitunganye, ariko amarembo yaho yari arinzwe n'abamarayika. Aho abakerubi bari bari ku irembo rya Paradizo hagaragaraga ikuzo ry'Imana. Aho ni ho Adamu n'urubyaro rwe bazaga kuramiriza Imana. Ni ho kandi bavugururiye indahiro zabo zo kumvira itegeko bagomeye bigatuma bacibwa muri Edeni ... Ariko ku iherezo, ubwo ibintu byose bizahindurwa bishya, ubwo hazabaho ijuru rishya n'isi nshya (Ibyahishuwe 21:1), [Edeni] na yo ni bwo izagarurwa irimbishijwe biruta ibya mbere." Ellen G.White, _Abakurambere n'Abahanuzi_, p.43 [Ingeri ya 2016].

Uburyo amagambo atondetse mu Itangiriro 3:24 na byo birashimishije: Bibiliya yerekana ko Imana "yashyize" abakerubi mu ruhande rw'iyo ngobyi rw'iburasirazuba, kandi mu Giheburayo cy'umwimerere hakoreshejwe ijambo shakan, rikaba ari umuzi w'ijambo "ihema ry'ibonaniro" ryera (soma mu Kuva 25:9, Kubara 3:26), aho Imana yaturaga hagati y'ubwoko bwayo. Nubwo ijambo rimenyerewe nka Shekinah, risobanura aho ubwiza bw'Imana buri, ritagaragara muri Bibiliya, na ryo rishingiye ku ijambo risobanurwa kenshi nk' "ihema ry'ibonaniro." Iyo uhindura inyandiko ijambo ku rindi, ijambo shakan rishobora gusobanura ngo "Umukerubi wari wabaye nk'ihema ryo kubonaniramo n'Imana yari ari mu ruhande rw'iburasirazuba rw'ingobyi ya Edeni."

Muri Bibiliya, umukerubi ahuzwa n'aho ubwiza bw'Imana buri (soma 1 Ngoma 13:6; Zaburi 80:1 no muri Yesaya 37:16), by'umwihariko rigahuzwa n'intebe ya cyami yayo, ari ho hantu izina ryayo rivugirwa. Ntabwo dukwiriye kunanirwa kubona ko abakuru 24 bahora imbere y'intebe y'ubwami y'Imana bavugwa mu Byahishuwe igice cya 4 n'icya 5 bahimbaza kandi bakavuga ko ibikwiriye koko kuko ari Yo yaremye ibintu byose (Ibyahishuwe 4:11). Ibi bishobora kudufasha gusobanukirwa ibibera mu cyumba kirimo intebe y'ubwami n'uruhare rwacu nk'abanyabyaha bababariwe mu isano tugirana n'Umuremyi wacu.