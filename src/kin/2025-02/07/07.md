---
title:  Ibindi Byo Kwigwa No Kuzirikanwa
date:   16/05/2025
---

**Soma amagambo yanditswe na Ellen G. White mu gitabo cy'Intambara Ikomeye, igice cyitwa: Indunduro y'Intambara, pp. 462-473.**

Satani wigeze kuba umukerubi utwikira, yashatse kurimbura icyizere cyari gifitiwe intebe ya cyami y'Imana. Imana yemereye abamarayika baguye gukomeza ubwigomeke bwabo kugira ngo yereke abari mu ijuru no mu isi uburemere bw'ubugome buturuka mu kwishyira hejuru-kandi nubwo Satani yashoboye gushuka inyokomuntu ikifatanya na we mu ntambara arimo arwanya Imana ku mugaragaro, Kristo yamutsindiye bidasubirwaho ku musaraba, nuko aba aboneye inyokomuntu umwanya aho abamarayika baguye bahoze bari. Abanyabyaha, muri Kristo bahindukirana Lusiferi ku mugaragaro bakavuguruza ibyo yirata. Ibizaba mu iherezo, mu buryo runaka, bizaba ari uguhishurwa kurushijeho gukomera ko kugiraneza kw'Imana n'urukundo rwayo byahozeho mbere yo kugwa kwa Satani. Nubwo Imana atari yo yateguye ko ikibi kibaho, ndetse n'akaga gateye ubwoba k'ingaruka z'iteka ryose zatewe na cyo, igihe ibintu byose bizaba birangiye, kugira neza kw'Imana n'urukundo rwayo bizahishurwa mu buryo bitajyaga guhishurwamo iyo ibintu biba bitaragenze bityo.

Kristo "yitegereza abacunguwe bari bamaze kugarurirwa ishusho ye bari baranyazwe, umuntu wese muri bo yambitswe ubwiza bugaragaza ishusho y'abaturajuru, mu maso ha buri wese harabagirana ishusho y'Umwami we. Abona kuri bo imbuto z'umurimo we, abibonye atyo aranyurwa. Nuko mu ijwi rikomeye ryumvikanye mu matwi y'abacunguwe n'abanyabyaha aratangaza ati: 'Aba ni ikiguzi cy'amaraso yanjye! Aba ni bo nababarijwe, aba ni bo napfiriye kugira ngo bazahore imbere yanjye uko ibihe bihaye ibindi.' Maze abambaye amakanzu yera bazengurutse intebe ya cyami bahanika indirimbo yo gushima bagira bati: 'Umwana w'Intama watambwe ni we ukwiriye ubutware n'ubutunzi, ubwenge n'imbaraga no guhimbazwa n'icyubahiro n'ishimwe!" (Ibyahishuwe 5:12).

**IBIBAZO:**

`Tekereza uhagaze imbere y'Imana n'ubusembwa bwawe bwose, inenge zo mu mico yawe, buri gikorwa kibi cyose, buri gitekerezo kibi cyose, impamvu mbi zose zigutera gukora ibyo ukora maze bikagaragazwa imbere yayo uko byakabaye! Mbese ni iki waba ukwiriye guhabwa mu buryo butabogamye? None se ubwo ni ibihe byiringiro byawe rukumbi? Ni ukubera iki tugomba kugira gukiranuka kw'Imana guhabwa abantu bose binyuze mu kwizera Yesu Kristo (Abaroma 3:22) maze kukadutwikira muri iki gihe, ndetse no mu gihe cy'urubanza, ubwo tuzaba tugukeneye kurenza ibindi bihe byose? Muri make, ni ukubera iki dukeneye ubutumwa bwiza?`

`Yohana Umubatiza, nk'uko twabibonye, yashohoje umurimo nk'uw'umuserafi itabaza ryaka kandi rirabagirana. (Soma muri Yohana 5:35.) Ni byo rwose yari integuza ya Kristo, uwategurizaga ukuza kwa Mesiya kwa mbere. Ni mu buhe buryo ubwoko bw'Imana bwo mu minsi iheruka bufite umurimo wa gihanuzi umeze nk'uwo?`