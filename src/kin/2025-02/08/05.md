---
title:  Zaburi ya 5
date:   21/05/2025
---

`Soma Zaburi 5. Muri icyo gikorwa, Dawidi agaragaza itandukaniro rikomeye riri hagati y'abaciriweho iteka n'abacunguwe. Gereranya iyo zaburi n'imvugo yakoreshejwe mu gitabo cy'Ibyahishuwe 14:1-12. Ni ibiki ayo masomo ahuriyeho usangamo, kandi ni mu buhe buryo ibyo bidufasha gusobanukirwa n'icyo kuba umwe mu bagize urugaga rw'abasigaye bo mu minsi y'imperuka?`

Birumvikana ko Dawidi avuga ko "ikibi kidashobora kubangikana" n'Imana (Zaburi 5:4). Ingingo ivuga kuby'ubuturo bwera n'uko Imana yagombaga gutura hagati mu bwoko bwayo, kandi ibyo ni ukuri no mu bwami bwa Kristo (Soma Ibyahishuwe 21:3). Abagomba kwegera intebe y'Imana bagomba kuba baracunguwe.

Ni n'ikintu cyo kwitaho kuba Dawidi yarasobanuye n'ikijyanye n'igikorwa cyo kuramya muri Zaburi 5:7, aricyo kibazo cy'ingutu intambara ikomeye ishingiyeho. Ibyahishuwe 13 havuga ibijyanye no "kuramya" inshuro eshanu zose, kandi ubutumwa bw'abamalayika batatu buhamagarira abatuye isi "kuramya Iyaremwe." Dawidi atubwira "kubaha" Imana, kandi ubutumwa bubwirwa abasigaye gusubira kuri gahunda, "Kubaha Imana no kuyihimbaza, kuko igihe cyo gucira abantu urubanza gisohoye" (Ibyahishuwe 14:7).

Na none, nimwongere murebe uburyo abacunguwe bavugwa mu Ibyahishuwe 14 bavugwa ko "mu kanwa kabo hatabonetsemo ibinyoma" (Ibyahishuwe 14:5); bavuga ukuri, amagambo yabo n'ibikorwa byabo bigaragaza ibiranga abakiranutsi b'Imana. Naho inkozi z'ibibi, nk'uko Dawidi abivuga, "nta kuri kuba mu kanwa kabo" (Zaburi 5:9).

Ni ikintu gitangaje kijyanye n'icyo Yohana yeretswe kivugwa muri uyu mugabane w'igitabo cy'Ibyahishuwe: abanyabyaha bakuwe mu rupfu bahabwa amahirwe yo kubana n'Imana. Ntabwo ibyo byari ibyabo, babihawe kubera ko Umwana w'Intama w'Imana - Umwana w'Imana ukiranuka ahagaze mu mwanya wabo. Barababariwe, baracunguwe; ntabwo ibibi byabo bikibabarwaho (gereranya n'ibivugwa muri Zaburi 5:10), kubera ko Umwana w'Intama w'Imana yishyuye ikiguzi cy'ibyo baregwaga (gereranya n'ibivugwa muri Yesaya 53:12 na 2 Abakorinto 5:21).

Igihe izina ry'Imana rizaba rimaze kwandikwa mu mutima yabo, ntabwo bazaceceka. Abantu b'Imana bazatanga ubutumwa buheruka bw'imbabazi z'Imana "mu ijwi rirenga" (Ibyahishuwe 14:7). "Nibwo abaguhungiraho bose bazishima, nibishime bahore bavuza impundu, nawe ujye ubarinda, abagukunda nibajye bakwishimira" (Zaburi 5:11, BII).

`Tekereza guhagarara imbere y'Imana yera kandi ikiranuka mu rubanza, ibibi byose wakoze biri imbere yayo uko byakabaye. Ni mu buhe buryo ibyo bikubwira uburyo ukeneye gukiranuka kwa Kristo?`