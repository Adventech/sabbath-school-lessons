---
title:  Igisha Abanyabyaha Inzira Yawe
date:   22/05/2025
---

Nyuma y'uko Uwiteka Imana wari wicaye ahirengeye cyane ku ntebe ya cyami abonekera Yesaya nk'uko bivugwa mu gitabo cy'umuhanuzi Yesaya 6:1-8, kandi nyuma yo kubwirwa ko "ibicumuro bye bimukuweho" kandi ko "ibyaha bye bitwikiriwe" yashubije ijwi ry'Imana ryamuhamagaye muri aya magambo: "Ndi hano, ba arijye utuma" (Yesaya 6:8). Ni ukuvuga ko, igihe yari amaze kumenya ko amaze kwikiranura n'Imana, nubwo yari azi ko ari umunyamakosa, yari yiteguye gukorera Imana.  Mbese ibyo si kimwe no kuri twe? Twabwira abandi iby'agakiza dute, igihe natwe ubwacu tutagafite? Dushobora kukagira, kubwo kwizera Yesu no kumenya icyo yadukoreye.  

`Soma Zaburi ya 51:7-15. Ni iki Dawidi yasezeranye gukora nyuma yo kubabarirwa ibyaha bye no kumva ko bikuweho?`

Guhamagarwa n'Imana, ni kimwe no gutumwa nayo. Mu bushishozi bwayo, Imana yahaye abacunguwe inshingano yo kuyikorera, bakayibera ijwi mu isi yacumuye. Ku rugero rumwe, uruhare rw'abantu bayo ku isi rugomba kugaragara mu buryo bufatika. Ibyahishuwe 18:1 hatubwira ko irarika ryayo ryanyuma ry'iyi si y'icyaha rizamurikira isi vose.

"Nuko rero abemera ubuntu bwa Kristo, bakwiriye kugira ibyo bigomwa. Bakwiriye no gukora uko bashobye kose kugira ngo babe icyitegererezo cyiza gituma abandi begerezwa Imana. Ngayo amaherezo yo kwihana nyakuri. Umuntu acyiyegurira Kristo, uwo mwanya yumva ashaka kumenyesha abandi iyo ncuti ye ihebuje izindi. Ntabona uko ahisha uko kuri gukiza kandi kweza. Twambaye gukiranuka kwa Kristo, tukagira umunezero n'amahoro by'umwuka we utubamo, ntibyadushobokera ko duceceka. Iyo dusogongeye tukumva ko Uwiteka agira neza, niho tugira icyo tubwira abandi. Nk'uko Filipo yashohoje Natanayeli kuri Yesu amaze kumubona, ni ko natwe dukwiriye kugira abandi inama yo kumusanga" -Ellen G. White, _Kugana Yesu_, pp. 81-82.

Mu gitabo cy'Ibyahishuwe 14, ubutumwa bw'abamalayika batatu bushinze imizi "mu butumwa bwiza bw'iteka ryose" (Ibyahishuwe 14:6). Ni ukuvuga ko na mbere y'uko ubutumwa buvuga ibyo guhamagarira "kuramya uwaremye ijuru n'isi, n'inyanja n'amasoko y'amazi" (Ibyahishuwe 14:7) butangazwa, cyangwa ubwerekeye kugwa kwa Babuloni (Ibyahishuwe 14:8), cyangwa ubwerekeye "kuramya "inyamaswa n'igishushanyo cyayo" (Ibyahishuwe 14:9), ishingiro ry'ubutumwa bw'agakiza kabonerwa muri Yesu, bwaratangajwe. Iyo niyo mpamvu imiburo n'ubutumwa bw'abamalayika batatu ntacyo yaba imaze igihe nta byiringiro n'isezerano abatangaza ubwo butumwa bafite muri Yesu n'icyo yabakoreye. Usibye "ubutumwa bwiza bw'iteka ryose", nta kindi gifite agaciro cyabwirwa abatuye isi.

`Ibande ku kuba, ndetse na mbere y'itangazwa ry'ubutumwa bw'abamalayika batatu gutangira, turabwirwa kwerekeza amaso yacu ku "ubutumwa bwiza bw'iteka ryose. Ni iki ibyo bitubwira cyerekeye uburyo uko kuri ari ishingiro ry'ibvo twizera byose.`