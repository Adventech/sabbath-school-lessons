---
title:  Umutambyi Mukuru Wacu
date:   18/05/2025
---

Ubwo Mose yitegerezaga inyubako y'ubuturo bwera, ntabwo yari yemerewe gukoresha igishushyanyo mbonera icyo ari cyo cyose yishakiye. Imana yamuhaye amabwiriza yagombaga gukurikiza. "Ugire umwete wo kubirema, ukurikize icyitegererezo cyabyo werekewe kuri uyu musozi" (Kuva 25:40). Mu gitabo cy'Abaheburayo tubona ko icyitegererezo cyakoreshejwe cyari cyatanzwe cyari icy'ukuri guhanitse, Ubuturo Bwera bwo mu ijuru.

`Soma Abaheburayo 9:11-15, havuga ibya Kristo nk'Umutambyi wacu mukuru wo mu Buturo Bwera bwo mu ijuru. Ni iki ibi bitwigisha cyerekeranye n'icyo [Yesu] ari kudukorera?`

Ubuturo Bwera bwo ku isi bwacureraga Yesu mu buryo butangaje, guhera ku mutambyi ndetse n'ibitambo, kugeza ku bikoresho byo mu Buturo Bwera. Byose bivuga kuri Yesu.

Igitabo cy'Ibyahishuwe gikungahaye mu mvugo shusho yerekeranye n'Ubuturo Bwera. Tubona igitereko cy'amatabaza mu mirongo ibanza, isanduku y'isezerano ivugwa mu buryo burambuye mu gice cya 4, ndetse n'ibindi bimenyetso byinshi byerekeranye n'urusengero. Umuntu udasobanukiwe n'Ubuturo Bwera bwo mu gihe cya kera, ntabwo yabasha gusobanukirwa icyo Yohana yari yerekejeho asobanura iyerekwa rye. Pawulo yanditse ko ibyabaye ku Bisirayeli, "Ibyo byababereyeho kutubera akabarore, kandi byandikiwe kuduhugura twebwe abasohoreweho n'imperuka y'ibihe"(1 Abakorinto 10:11).

Hari byinshi dushobora kwigira ku makuru yerekeranye n'Ubuturo Bwera. Mu gitabo cya Zaburi, tuhasanga umugabane w'ingenzi udufasha gusobanukirwa amwe muri ayo makuru: uburyo Imana ubwayo yisanisha n'itorero. Dusobanukirwa uburyo Dawidi agaragaza iby'Ubuturo Bwera ndetse n'imirimo yakorerwagamo, kandi tubona uburyo ubwoko bw'Imana bwakiriye icyo Mesiya yagombaga kubukorera. Ntabwo ari uburyo bwo kudufasha kubona Yesu gusa; ahubwo tunabona ibyabaye ku bantu bari basobanukiwe iby' Imana yashakaga kutwigisha binyuze mu buturo bwera kandi tukagira amasomo dukuramo atureba twebwe ubwacu ndetse n'imibanire yacu n'Imana.

`Soma Zaburi ya 122. Nubwo tudashobora kujya mu "nzu y'Uwiteka" yo ku isi mu buryo bugaragara (kuko idahari, kandi nubwo aho hantu hari kuba hubatswe inzu, nta busobanuro byari kuba bifite), ni iyihe migabane iboneka muri iyo Zaburi ishobora kudutera umwete werekeranye n'ibyo Kristo yadukoreye? Zirikana insanganyamatsiko y'amahoro, umutekano, ishimwe, ndetse n'urubanza.`