---
title:  Ku Musozi Siyoni
date:   19/05/2025
---

Mu Ibyahishuwe 14, tubona ubwoko bw'Imana buhagaze ku musozi Siyoni. Umusozi Siyoni wa kera wari uherereye mu burengerazuba bw'umujyi wa kera wa Yerusalemu y'uyu munsi kandi uwo mujyi wafatwaga nk'icyicaro cy'intebe y'ubwami bw'Imana, cyangwa aho Imana iba, mu bwoko bwayo. Icyo gihe, umusozi Moriya waje kugereranywa n'umusozi Siyoni. Mu yandi magabo, uko kugaragaza ubwoko bw'Imana bwasigaye bwo mu minsi iheruka kugaragaza mu mvugo yakoreshwaga mu Buturo Bwera, kimwe n'ibindi bintu by'ingenzi dusanga mu Byahishuwe. Hashimwe Umwana w'Intama w'Imana, ubwoko bw'Imana buri ku musozi wayo wera!

`Soma Zaburi 15 na Zaburi 24, aho Dawidi abaza ikibazo cy'ingenzi cyane: "Ninde uzatura ku musozi wawe wera?" Gereranya igisubizo atanga muri izo Zaburi n'uburyo abantu bahagaze ku musozi Siyoni bagaragazwa mu Ibyahishuwe 14:1-5. Ni irihe huriro uhabona? Ni mu buhe buryo umuntu yinjira muri iri tsinda? Ni akahe kamaro ko kuba izina rya Data wa twese ryanditswe mu ruhanga rwabo? (Ibyahishuwe 14:1).`

Ubusobanuro bw'abemerewe kuguma mu ihema ry'Imana dusanga muri Zaburi ya Dawidi ni urutonde rurerure umunyabyaha adashobora kuzuza. Ninde muri twe ushobora kuvuga yuko buri gihe tugendera mu nzira igororotse? Cyangwa akavuga ko buri gihe tuvuga iby'ukuri nk'uko biri mu mitima yacu (Zaburi 15:2)? Nta n'umwe muri twe ushobora kuvuga yuko "tutazanyeganyezwa" (Zaburi 15:5). Bibiliya yigisha yuko nituvuga ko ari nta cyaha dufite, ukuri kuba kutari muri twe (1 Yohana 1:8).

Nta wundi mwanzuro twafata uretse uwo kuvuga ko Ntama w'Imana ari we udushoboza guhagarara kuri Siyoni. Ntama w'Imana ntabwo avugwa muri Zaburi ya Dawidi, ariko agaragara mu busobanuro bwo mu Ibyahishuwe 14. Ni nkaho Ibyahishuwe 14 hasubiza ikibazo cya Dawidi. Ubu kuba Ntama w'Imana yarashyizwe ku Musozi Siyoni, mu Buturo Bwera, dushobora natwe kuhaba kubwo gukiranuka kwe gutunganye twahawe kubwo kwizera. Dushobora kugira "ubushizi bw'ubwoba bwo kwinjizwa Ahera cyane n'amaraso ya Yesu, tunyuze mu nzira yaduciriye nshya kandi y'ubugingo, inyura mu mwenda ukinze ari wo mubiri we" (Abaheburayo 10:19,20). Mbese iyo hataba amaraso ye, ni ibihe byiringiro twari kuba dufite? Ntabyo.

`Tekereza ku masezerano yose ya Bibiliya avuga ibyo gutsindwa kw'icyaha. Kuki nubwo ayo masezerano ahari tukisanga twananiwe gukurikiza urugero Yesu yadushyiriyeho, kandi kuki dukeneye imibereho ye nk'incungu yacu?`