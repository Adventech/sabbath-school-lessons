---
title:  Amategeko Mu Mitima Yacu
date:   19/05/2025
---

Abasigaye [abacunguwe] bateraniye kuri Siyoni bafite izina ryanditswe ku ruhanga rwabo: izina rya Data wa twese ndetse n'iry'Umwana w'Intama. (Niba aya ari amazina abiri atandukanye ni ibyo kuganirwaho; kuko Yesu ari ishusho ya Se!) Mu Byanditswe Byera, "izina" risobanura ikirenze ikirango abantu bakoresha bahamagarana gusa; kuko rinahagarariye imico. Uyu munsi, imico myinshi iracyavuga yuko umuntu runaka afite "izina ryiza" iyo abantu bashima imico ye.


`Soma mu Kuva 33:18-23, Kuva 34:1-7, na Zaburi 119:55. Igihe Mose yasabwaga kureba ubwiza bw'Imana, ni iki Imana yazeseranye kumwereka? None se ubwo Imana yabwiraga Mose izina rye ni iki cyakurikiyeho? (Kuva 34:5).`


Bamwe bagaragaza ubwiza bw'Imana nk'ubudashobora kwegerwa, umucyo urabagirana, ari bwo busobanuro nyakuri. Ariko ubwiza bw'Imana burenze kuba ikintu kigaragara; ubwiza bwayo ni imico yayo. Ibyo ni ukuri no ku izina ryayo.


Iyo Bibiliya igaragaza abasigaye [abacunguwe] bafite izina ry'Imana ryanditswe ku ruhanga rwabo, ntaho biba bihuriye no kugira inyuguti zanditswe ku ruhanga rwabo; ahubwo ni ukugira imico y'Imana mu ntekerezo zawe, mu mutima yabo, no mu mibereho yabo bakagaragaza urukundo rw'Imana ndetse n'imico by'Imana. Mwegerejwe bugufi bw'Imana, kandi muyikundira uwo iriyo ndetse n'icyo yabakoreye.


Na none kandi, mbega uburyo byari bitangaje ubwo Imana yibwiraga Mose, yabikoze ibihuje nuko Mose yahawe indi kopi y'amategeko cumi, na yo agaragaza imico yayo. Ni ko bimeze no ku bantu bafite "izina" ry'Imana dusanga mu Byahishuwe 14 bagaragazwa nk "abitondera amategeko y'Imana." Noneho zirikana amagambo aboneka mu Baheburayo: "Iri ni ryo sezerano nzasezerana na bo, hanyuma y'iyo minsi, ni ko Uwiteka avuga, nzashyira amategeko yanjye mu mitima yabo, kandi mu bwenge bwabo ni ho nzayandika. Arongera ati: "Ibyaha byabo n'ubugome bwabo sinzabyibuka ukundi" (Abaheburayo 10:16,17). Mbega uburyo ubutumwa bwiza bugaragazwa: nubwo amategeko y'Imana agaragarira mu mibereho yacu, turacyakeneye ko ibyaha byacu "bitibukwa ukundi".


Izina ry'Imana rigaragaza imico yayo. Amategeko yayo agenga imyitwarire agaragaza imico yayo. Kandi abateraniye ku musozi wera w'Imana mu minsi iheruka barangwa n'urukundo bakunda Imana, urukundo rugaragazwa no kubaha amategeko yayo.


`Niba twarakijijwe no kwizera atari amategeko, akandi kamaro k'amategeko y'Imana kaba ari akahe? (soma 1 Yohana 5:3).`