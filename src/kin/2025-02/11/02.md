---
title:  "Inzara Mu 'Nzu Y'Imitsima'"
date:   08/06/2025
---

Abahinyura imyizerere ya Gikristo, akenshi bagiye bagaragaza ko ibirushya duhura na byo muri ubu buzima ari igihamya kigaragaza yuko: (1)Nta Mana ibaho, cyangwa (2)ko nta mbaraga Imana ifite zo kugira icyo ikora igihe ibintu bibi bibayeho, cyangwa ko(3) itita ku bantu bababazwa. Nyamara, inyinshi muri izo nkuru zivugwa muri Bibiliya zitanga ibihamya byinshi bigaragaza yuko mu bivugwa [n'abo bahinyura imyizerere ya Gikristo] nta na kimwe cy'ukuri kirimo. Ni iby'ukuri koko, Imana yemera ko abantu bagerwaho n'ingaruka zo kwigomeka kuri Yo. Ariko itavogereye umudendezo wacu wo guhitamo, buri gihe iba ihari, buri gihe ikorera mu mateka ya muntu, buri gihe itwerekeza ku gukemura bidasubirwaho ibibazo by'icyaha n'imibabaro. Inkuru ya Rusi itanga urugero nk'urwo.

`Soma Rusi 1:1-5. Ni izihe ngorane zageze kuri Naomi ndetse na Rusi, kandi izo ngorane zatewe n'iki? Ni mu buhe buryo ibi bigaragaza ibihe inyokomuntu yose ihura na byo muri iki gihe?`

Iyi nkuru itangira igaragaza ibintu bibiri bihabanye: inzara yateye i Betelehemu, umurwa wari ufite izina risobonura "inzu y'imitsima."Twibutswa uburyo muri Edeni hari ibyokurya byinshi, igihe Imana yabwiraga Adamu na Eva iti: "Ku giti cyose cyo muri iyo ngobyi ujye urya imbuto zacyo uko ushaka"(Itangiriro 2:16). Abantu batangiye kubaho bafite ibibatunga bihagije, bari bitaweho n'Umuremyi w'umunyabuntu, nyamara baretse inshingano yabo yo kwita ku byaremwe bayigurana kuba z'imbata z'icyaha. "Gututubikana ko mu maso hawe ni ko kuzaguhesha umutsima, urinde ugeza ubwo uzasubira mu butaka"(Itangiriro 3:19).

Kimwe na Nawomi, natwe twanyazwe umurage Imana yari yaraduteganyirije ngo tuwugire, maze imibereho yacu ihinduka iy'umuruho. Edeni yatanzwe nk'impano, ariko ntabwo yatanzwe mu buryo butarimo ikigombero: abantu bari bafite umudenzezo wo kwigomeka, nyamara ibyo byari kuba bisobanuye ko bagombaga gufata inshingano yo kwita ku mibereyo myiza yabo. Katanga ka mbere, twagombaga "gutegeka"isi yose itaracumuye yarÄ± mu migisha y'Imana, ariko ubu dufite inshingano yo gutegeka isi yamaze gucumura. Abantu bafite inarijye bamaranira kugera ku butunzi bwabaye ingume bigatuma barwara indwara y'umutima kandi bakagira imibabaro.

Nta mvugo yasobanura aka kaga: isi iracyatanga umwero mwinshi, ubu bukaba ari ubuhamya bufite imbara bw'urukundo rw'Imana. Nyamara hagati y'umururumba wa muntu no kuyogoza ibintu kw'icyaha, haba ubwo isi isa n'idutegeka kurusha uko twebwe tuyitegeka. Nyamara umunsi umwe ibyo byose bizashira.

`Na nyuma y'imyaka ibihumbi bitandatu y'icyaha n'urupfu, ni mu buhe buryo isi ikigaragaza ibitangaza by'urukundo rw'Imana n'imbaraga yayo irema?`