---
title:  Rusi Na Bowazi
date:   09/06/2025
---

Nawomi yasabye abantu guhindura izina rye akitwa Mara bitewe n' ibisharira byari byaraje mu buzima bwe (soma Rusi 1:20). Isano dufitanye n'Umuremyi wacu yangijwe n'icyaha bidasubirwaho, bituma duhinduka abakene mu bya Mwuka. Ibyiringiro byacu birijimye, kandi tubaho ubuzima bwacu duhumba ibyo dushoboye mu mbibi z'imirima, tukabeshwaho n'ibisigazwa by'umunezero bishobora kuboneka mu isi yangiritse. Ariko ibyo byose bihinduka iyo tumenye ko Imana itatwibagiwe.

`Soma Rusi 2:5-20. Kuki uyu ari umwanya w'ingenzi cyane muri iyi nkuru? Kuki utekereza ko kuba Nawomi yaramenye uwabagiriye neza ari inkuru nziza?`

Nawomi nta kintu yari agifite, kandi birashoboka ko yaba yari yaragarutse kugurisha isambu ye kugira ngo yishyure imyenda yari afite mbere yo kwimukira i Mowabu. Hari icyo Imana yari yarateganyije muri Isirayeli ku bantu babaga ari abakene nyamara bakaba bashaka gusubizwa gakondo bari barahoranye mu gihugu cy'Isezerano: mwene wabo wa bugufi yashoboraga kubacungurira isambu. Ntabwo Bowazi yari umuhinzi w'umugwaneza gusa, ahubwo yari na mwene wabo wa bugufi. Iyo wabaga uri umukene kandi ukaba ushaka kongera kugira umwanya muri gakondo ya Isirayeli, mwene wanyu wa bugufi yashoboraga kubigukorera. "Mwene wanyu nakena akagurisha kuri gakondo ye, umucunguzi urushijeho kuba uwa bugufi aze acungure icyo mwene wabo yagurishije." (Abalewi 25:25).

Kumenya ko Bowazi atari afite umutima w'ubugwaneza n'ubuntu gusa, ahubwo ko yari na mwene wabo, byari inkuru nziza cyane: ubukene abo bagore bombi bari barimo ntibwagombaga kubaho iteka ryose.

Abakristo bamaze igihe kirekire barasobanukiwe yuko Bowazi agereranywa na Kristo, kuko Kristo utari Umuremyi wacu gusa, ahubwo yanahisemo guhinduka mwenewacu-umuntu nyakuri ufite umubiri n'amaraso, iyi ikaba ari imwe mu mpamvu yakunze kujya yiyita "Umwana w'umuntu"(Matayo 12:8, Mariko 8:31, Luka 22:22, Yohana 3:14).

Abantu benshi batekereza ko Imana ari inyabukana muri ubu buryo: ahari izatwemerera ko tujya mu ijuru nihasuzumwa imyitwarire yacu tukabona ko twujuje ibisabwa byose ariko izabikora bitayivuye ku mutima ahubwo bizaba bitewe nuko tuzaba twaragerageje gukora ibyo idusaba. Ishusho ya Kristo igaragarira muri Bowazi ivuguruza rwose iyo myizerere. Ntabwo Imana itwitaho gusa; ahubwo nubwo twahindutse abukene mu bya Mwuka, adushaka nk'umugeniwe.

`Gerageza kutekereza ku kuba Umuremyi atarahindutse umwe mu bo yaremye gusa, ahubwo yanabipfiriye. Ni mu buhe buryo uku kuri gutangaje kugira uruhare mu buryo tubona kubaho kwacu?`