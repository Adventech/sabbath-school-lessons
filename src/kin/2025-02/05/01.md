---
title:  "Amahanga: Umugabane Wa 2"
date:   26/04/2025
---

### Aho icyigisho cy'iki cyumweru gishingiye
Itangiriro 2:9-17; Daniyeli 2:31-35; Yesaya 17:12, 13; Daniyeli 7:1-3; Abaroma 3:10-19; Ibyahishuwe 12:15, 16; Ibyahishuwe 10:1-11.

> <p>Icyo kwibukwa:</P>
> "Nimworoshye, mumenye ko ari jye Mana; nzashyirwa hejuru mu mahanga, nzashyirwa hejuru mu isi" (Zaburi 46:10)

Mu binyejana byahise, abantu bamwe bagiye impaka bavuga ko İmana yashakaga ko umuntu agwa mu cyaha, kandi ko wari umugambi wayo ko umuntu amanuka akagera ku rwego rwo gukora icyaha ndetse no gupfa, maze kubera iyo mpamvu, bigatuma Yesu aba umuntu, akazapfıra ku musaraba. N'ubundi se, ni mu buhe buryo yari kugaragazamo urukundo rukomeye kandi rwimbitse akunda ikiremwamuntu bwaruta gupfira ku musaraba? Muri make, abatekereza batyo bakomeje bavuga ko, Imana yari ikeneye kw'inyokomuntu igwa mu cyaha.

Kwemera ibintu nk'ibyo byaba biteye ubwoba kandi bibabaje cyane. Ntabwo byigeze biba mu mugambi w'Imana ko, yaba Satani cyangwa ikiremwamuntu, bagwa mu cyaha bagacumura. Ukwigomeka kwa Satani, kwakurikiwe no gucumura k'umuntu, byari akaga kuko byagize ingaruka ikomeye, kandi ibyishimo byacu byuzuye ntibyari gukomwa mu nkokora, iyo ababyeyi bacu ba mbere badacumura.

Muri iki cyumweru, tuzakomeza kureba kuri ibyo bibazo byatumye habaho gucumura ku Mana, maze ubutegetsi bw'umuntu bukora ibihabanye n'ibyo ingoma y'Imana ishaka. Uko kuri gukomeye kwahishuwe mu gitabo cya Daniyeli, aricyo kigaragaza ko Imana yari mu kuri igihe yaburiraga ubwoko bwayo ibizabubaho baramutse bayiteye umugongo bagahitamo ubwami bw'Isi. Ibi nibyo byababayeho: ubwami bwo mu isi n'abanyabyaha bategekwa n'abandi banyabyaha, ntabwo bazigera bagira ikintu cyiza bageraho.