---
title:  Daniyeli Igice Cya 7
date:   29/04/2025
---

Inzozi zo muri Daniyeli 2 zahawe bwa mbere umwami wa Babuloni. Ibihabanye n'ibyo, iyerekwa ryo muri Daniyeli 7 ryo ryahawe umuhanuzi w'Umuheburayo, umwe wo mu bwoko bw'Imana bw'isezerano.

Daniyeli yeretswe ibintu nk'ibyo Nebukadinezari yeretswe ariko mu yindi shusho. Aho kubona igishushanyo cy'ishusho y'umuntu, yabonye amahanga akurikirana azamuka ava mu Nyanja, bitewe n'umuyaga waturukaga impande zose uhungabanya amazi y'inyanja. Ayo mahanga yakurikiranaga hakurikijwe uko arushaho gukomera, agenda asimburana ku butegetsi. Imirongo nk'iyo muri Zaburi 65:5-8; Yesaya 17:12, 13; na Yeremiya 46:7, 8 ikoresha imvugo y'imyuzure n'imiraba bisobanura imidugararo muri ayo mahanga.

Ibihabanye n'ibyo, Igihugu cy'Isezerano kiracyariho, byibuze mu gihe runaka, nk'ikirwa cy'amahoro n'umutekano hagati mu Nyanja y'ubwami bw'Abanyamahanga - ishyanga ryera ryubatswe ku rufatiro rukomeye rw'ingoma y'Imana, bitandukanye n'amahanga y'ibyigenge arizengurutse.

`Soma muri Daniyeli 7:1-3. Hari ibintu byinshi biri muri iryo yerekwa. Ni ayahe masomo dukura muri iyo shusho, nk'ishusho y'inyamaswa ya mbere yavuye mu Nyanja?`

Daniyeli yitegereje umuvurungano utewe n'intambara y'Abanyamahanga (abatari Abayuda) wari uri ku nkombe z'inyanja, igihe mu kanya nk'ako guhumbya inyamaswa zatangiraga gupfupfunuka mu mazi ziza ku butaka aho yari ari! Ibibazo by'abanyamahanga byari bimaze guhinduka nk'iby'ubwoko bwe. Bari barahisemo kuba nk'abanyamahanga, noneho batangira kubaho imibereho nk'iyabo. Guhera ku butegetsi bwa Babuloni, ubwoko bw'Imana bw'isezerano ntibwigeze bwongera kugira umunezero wuzuye cyangwa ubwisanzure burambye.

Uko kubura ubwisanzure k'ubwoko bw'Imana muri iki gihe bizakomeza kugeza ku iherezo ry'ibihe, igihe Kristo azimikwa agahabwa kwicara mu mwanya umukwiriye nk'Umwami. Mu Isezerano Rishya, ubwoko bw'Imana buzakomeza kubabara kubera gukandamizwa n'ingoma y'Abaroma, hakurikireho kurenganywa n'agahembe gato, kakurikiye Roma ya gipagani.

Nubwo dukurikije amateka, ibihugu bimwe byari bibayeho neza kuruta ibindi, kandi ibihe bimwe byagiye birangwa n'amahoro kurusha ibindi, amateka menshi y'ibihugu, abantu, n'ubwami, byagiye bihura n'akaga gasimburana, gukandamizwa mu buryo buhoraho, kandÄ± ibyo akenshi byakorwaga n'abategetsi bavuga ko bashakira ibyiza abo bategeka. Mbega uguhabana n'iby'Imana yashakiraga abantu bayo, iyo gusa baba barabihisemo.

`Ni mu buhe buryo ibivugwa mu Abaroma 3:10-19 bifasha gusobanura neza isi yacu uko iteye? Ni mu buhe buryo umurongo wa 19 mu buryo bw'umwihariko, hagaragaza uburyo dukeneye cyane ubutumwa bwiza mu mibereho yacu?`