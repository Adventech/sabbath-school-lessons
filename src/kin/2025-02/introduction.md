### IJAMBO RY'IBANZE  

# INTEGUZA z'UBUHANUZI

Mu gihe cy'Intambara ya Mbere y'Ikigobe (1991), umwanditsi akaba n'umuhanga mu kuvugira mu ruhame w Umuporotesitanti uzwi cyane yemeje ko igitabo cy'Ibyahishuwe cyahanuye iyi ntambara. Igitekerezo cye cyari gishingiye ku kuba zimwe muri kajugujugu zakoreshwaga mur'iyo ntambara zasaga n'inzige zavuzwe mu Ibyahishuwe 9. "Ifungura urwobo rw'ikuzimu, ruvamo umwotsi ucumba, nk'uw'itanura rinini, izuba n'ikirere byijimishwa n'umwotsi wo muri urwo rwobo. Mu mwotsi havamo inzige, zijya mu isi, zihabwa ubushobozi bwo gukora ibyo sikorupiyo zo mu isi zibasha gukora" (Ibyahishuwe 9:2, 3).

Ubu ntabwo aribwo buryo bwiza bwo gusobanura ubuhanuzi bwa Bibiliya, sibyo? Nyamara, ubusobanuro bwinshi nk'ubu bwabaye gikwira. Mu by'ukuri, mu myaka irenga za mirongo, urutonde rw'ibitabo, inyandiko zo mu binyamakuru, za videwo, hamwe n'imbuga zo kuri interineti, byose byahariwe ubuhanuzi, byahanuye ibintu byinshi, harimo n'itariki yerekeranye n'ibihe bizabaho mu minsi iheruka - akenshi bishingiye ku ntambara cyangwa imivurungano ibera mu Burasirazuba bwo Hagati.

Kandi, igitangaje mu bitangarirwa, muri buri gihe cyose, ubwo buhanuzi ntibwasohoye ngo bube ari ubw'ukuri.

Nk'Abadiventisti b'Umunsi wa Karindwi, tubifata mu bundi buryo, uburyo bushingiye gusa kuri Kristo, aribwo ishingiro ry'ubuhanuzi ritareberwa mu cyerekezo kimwe cy'imiterere y'isi cyerekeza mu Burasirazuba bwo Hatagi hamwe n'intambara za gisirikare zibera aho hantu. Ibiramambu, tubonera ubuhanuzi mu ndorerwamo y'intambara ikomeye iri hagati ya Kristo na Satani - intambara y'iby'umwuka iri ku isi yose kandi izagira umusozo igihe ubwoko bw'Imana, Abayahudi n'Abanyamahanga (soma Ibyahishuwe 12:17, Ibyahishuwe 14:12) bazahura n'akaga gaheruka, gashingiye ku kuramya Umuremyi (soma Ibyahishuwe 14:7), mu buryo buzaba buhanganye n'inyamaswa n'igishushanyo cyayo.

Ikintu cy'ingenzi mu gusobanukirwa ubu buhanuzi bw'iminsi iheruka tukibona muri Daniyeli 2, ahakubiyemo ingingo z'amateka y'ubuhanuzi kandi tukanahabona n'urufunguzo rutanga ibisobanuro by'ubwo buhanuzi mu buryo busobanutse neza.

Daniyeli 2 hahishura iby'ubwami bune bwategetse iyi si - Babuloni, Abamedi n'Abaperesi, Ubugiriki, n'ubwami bw'Abaroma - buzakurikirwa no kwima kw'ingoma y'ubwami bw'Imana buzahoraho, "butazarimbuka iteka ryose; kandi ubutware bwabwo ntibuzazungurwa n'irindi shyanga; ahubwo buzamenagura ubwo bwami bwose bukabutsembaho; kandi buzahoraho iteka ryose" (Daniyeli 2:44). Ubuhanuzi bw'umujyo umwe nk'ubwo tubusanga muri Daniyeli 7 n'igice cya 8 bukaba na bwo bukubiyemo za ngingo zimwe, arizo z'ubwami bw'iyi si bwategetse isi bukazamuka maze bukaza kugenda bushiraho kugeza ubwo ubwami bw'Imana buzimikwa bugahoraho iteka.

Mu gice cya 7 cya Daniyeli, marayika utanga ubusobanuro abivuga byose agira ati; "Izo nyamaswa nini uko ari enye, ni bo bami bane bazaduka mu isi. Ariko abera b'Isumbabyose bazahabwa ubwo bwami babuhindure bube ubwabo iteka ryose" (Daniyeli 7:17, 18).

**MURI IBYO BYOSE. N'IBINDI BYINSHI, DUSHOBORA KUBONA AMASHUSHO. IBIMENYETSO. HAMWE N' IMVUGO NGERERANYO. BYEREKANA KO IGIHE TUBYICA DUSENGA TUNAFITE N UMWUKA WO. KWICISHA BUGUFFKANDI WUBAHA BIDUFASIA GUSOBANUKIRWAKO UBUHANUZI BW IMINSI IHERUKA BURIMO GUSOHORA**

Ubwami bune bw'isi (Babuloni, Ubumedi n'Ubuperesi, Ubugereki, na Roma) bugenda bukurikirana mu mateka kugeza igihe Imana izashyiraho ubwami bwayo buzahoraho iteka ryose, nyuma yo kugaruka kwa Yesu.

Birumvikana, turacyari hano ku isi, mu gihe cyo kwigabanya k'ubwami bwa Roma, ubwami bwa kane ari nabwo bwami buheruka bw'iyi si mbere y'uko Kristo agaruka.

Mu kuzirikana aya magambo atwinjiza mu cyerekezo cy'amateka nk'ishingiro ryo gusobanukirwa ubuhanuzi, mur'iki gihembwe tugiye kwiga insanganyamatsiko y'uburyo bwo gusobanura ubuhanuzi bwa Bibiliya, cyane cyane bimwe mu bitekerezo, inkuru, amashusho, hamwe n'imvugo ngereranyo zidufungurira ukuri k'ubuhanuzi n'ibibaho mu bihe biheruka.

Duhereye ku nkuru y'Irema ivugwa mu Itangiriro - inkuru y'ingenzi idufasha kudasobanukirwa gusa n'ubuhanuzi ahubwo itwereka n'ibikurikira, cyane cyane umusaraba n'urupfu rw'impongano rwa Yesu - ugakomeza no ku by'umunara wa Babeli, iby'ubuturo bwera n'imirimo yabwo, ibivugwa muri Zaburi, ndetse na zimwe mu nkuru z'ubukwe bwo mu Isezerano rya Kera. Muri ibyo byose, n'ibindi byinshi, dushobora kubona amashusho, ibimenyetso, hamwe n'imvugo ngereranyo, byerekana ko igihe tubyiga dusenga, tunafite n'umwuka wo kwicisha bugufi kandi wubaha (niba ugiye muri Bibiliya n'umutima wigometse, uba urimo guta igihe), bizadufasha gusobanukirwa ko ubuhanuzi bw'iminsi iheruka, by'umwihariko ubuvugwa mu Byahishuwe, bwigaragaza neza kandi burimo gusohora.

Birumvikana ko igihembwe kimwe gusa kidahagije ngo nibura twige inkuru zose n'amashusho bidufasha kudufungurira ukuri k'ubuhanuzi. Nta wamenya, ahubwo twanakenera kubyiga mu bihe by'iteka. Kugeza icyo gihe rero, kubw'ubuntu bw'Imana, tuziga ibyo dushoboye kwiga.

_Shawn Boonstra ni umuyobozi/umuvugizi w'ikinyamakuru Ijwi ry'Ubuhanuzi. Ibiganiro by n'ibitabo yanditse byabaye is√∂ko y'ubumenyi bwafashije benshi hirya no hino ku isi, kandi m myaka myinshi, ibiterane by'ivugabutumwa yakoze byagiye binyuzwa kuri buri mugaba w'isi usibye uwa Antarakitika (Antarctica)_