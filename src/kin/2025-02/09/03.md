---
title:  Ibyiringiro Mu Bihe By'Imidugararo
date:   26/05/2025
---

Inyinshi mu mvugo zo mu gitabo cya Zaburi ni imvugoshusho, ariko iyo bigeze ku mvugo igaragaza kongera kurema bundi bushya uyu mubumbe wacu, tuba dufite impamvu nke zo kwizera ko ari imvugoshusho. Zaburi 46 itwibutwa yuko isi y'ibigaragara izagerwaho n'ingaruka zikomeye ubwo Kristo azaba agarutse. Nyamara si ibitare n'inyanja gusa bizagerwaho n'ingaruka; ahubwo indunduro ikomeye y'amateka y'isi izaba isobanuye amahenuka y'ubwami bwo ku isi-imikorere mibi y'ubutegetsi bw'abantu imaze igihe kirekire iteza umubabaro mwinshi.

Ku iherezo, ubu butegetsi bwose, ibibi byose ndetse n'imibabaro yose bwazaniye inyokomuntu, bizarangira bidasubirwaho.

`Soma Yeremiya 4:23-26. Ni iki ibi bitubwira cyerekeranye n'ibizaba ku isi, kugeza ubwo hazabaho "ijuru rishya n'isi nshya"(Ibyahishuwe 21:1)?`

Ubuhanuzi bwa Bibiliya butwereka ibizaba kuri iyi si. Urugero: Iyerekwa rya Daniyeli 7 ritwereka inyajya irimo imiyaga maze muri yo hagasohokamo amahanga yo mu isi. Imiyaga yo guhangana ndetse n'intambara ihuha mu nyanja y ºabanyamahanga(isi), igatuma habaho ubwami bwo ku isi bugenda busimbura, kandi muri ubwo bwami nta na bumwe bubasha gukemura ibibazo nyakuri byibasiye inyokomuntu. Abayobozi bo ku isi dutinyuka kwiringira, buri gihe basangwa ari abanyabyaha ndetse baharanira inyungu zabo bwite kimwe n'abandi bantu basigaye.

Mu bwami bwose Daniyeli yeretswe nta na bumwe bwagaragajwe nk'ubuturo butekanye ubwoko bw'Imana bushobora kubamo (nubwo hari ubwami bumwe na bumwe bwabaga ari bwiza kurusha ubundi). Ariko tuzi yuko dufite ubwenegihugu mu bwami bw'Imana(Abafilipi 3:20), kandi hejuru, ndetse hejuru cyane y'imidugararo iri kuri uyu mubumbe hari intebe y'ubwami idashobora gukurwaho (soma Ezekiyeli 1:26). Yesu yigishije yuko isi izanyura mu mivurungano ikomeye ubwo tuzaba twegereje kugaruka kwa Kristo (Matayo 24), nyamara dushobora gushikama mu kwizera, tutitaye ku bihe uyu mubumbe urimo, kuko dushobora kumenya yuko Imana itatakaje ubuyobozi bwayo, kandi ko izasohoza amasezerano yayo: "Abanyamahanga barashakuje, ibihugu by'abami byagize imidugararo, ivuga ijwi ryayo isi irayaga. Uwiteka Nyiringabo ari kumwe natwe, Imana ya Yakobo ni igihome kirekire kidukingira" (Zaburi 46:7, 8). Muri iki gihe, ntabwo ibintu bigenda neza ndetse ntibizegera bigenda neza rwose. Ariko se ni ko bizahora?Yesu ni we uzatuma ibintu bihinduka ukundi.

`Ntagushidikanya, isi yacu isa n'iri mu midugararo kandi isa n' iyataye umurongo. Ni mu buhe buryo ubuhanuzi bwo muri Daniyeli 7 bukwiriye kudufasha kubona yuko ibintu bizagenda neza nidukomeza kuba indahemuka?`