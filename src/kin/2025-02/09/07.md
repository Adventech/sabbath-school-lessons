---
title:  Ibindi Byo Kwigwa No Kuzirikanwa
date:   30/05/2025
---

Soma Zaburi 133, Ibyakozwe n'Intumwa 1:4-9 n' Ibyahishuwe 5:4-7.

"Mu gihe cy'abakurambere imbaraga ya Mwuka Muziranenge yari yaragiye igaragara kenshi mu buryo bukomeye ariko atari mu buryo bwuzuye. Noneho ubu abigishwa basenze basaba iyi mpano mu rwego rwo kumvira ijambo ry'Umukiza, kandi no mu ijuru Kristo na we yarabavuganiraga. Yasabaga impano ya Mwuka kugira ngo ayisuke ku bwoko bwe.""-Ellen G.White, _Ibyakozwe n'Intumwa_ p.26

Intumwa zahawe amabwiriza yo guhamya Kristo "kugeza ku mpera y'isi"(Ibyakozwe n'Intumwa 1:8), umurimo ukwiriye guteguriza abantu kugaruka kwa Kristo (Matayo 24:14). Tugomba gukomeza icyo batangiye.

Igihe Kristo yatubwiraga kwamamaza ubutumwa ku isi, ntabwo yadusize twenyine kugira ngo abe ari twe dutekereza uko bizagenda. Umurimo wahereye mu buturo bwera bwo mu ijuru.Umurimo wacu uhishe muri Kristo:Aratuyobora kandi akaduha imbaraga. Uyu ni umurimo we ntabwo ari umurimo wacu: Dusabwa kujya aho atuyobora. Uzamenya ko ari ko byagenze kuri Isirayeli: Imana yabasabye gukurikiza amabwiriza yayo, maze ituma ibidashoboka bishoboka. Mwuka Wera yatangiye gukorera mu mitima y'abaturanyi bacu; dusabwa kuba duhari igihe umwanya wo gufata ibyemezo ugeze, kugira ngo tubashe kubararikira kwifatanya n'ubwoko bw'Imana buhagararanye n'Umwana w'Intama ku musozi Siyoni. Ntabwo dukwiriye guhimba uburyo n'ubuhanga bishya, kuko uwo murimo atari uwacu.

**IBIBAZO:**

`Hari abantu benshi bataragerwaho n'ubutumwa bwiza, nubwo ubutumwa bw'abamarayika batatu bugenda burushaho gukwirakwizwa hirya no hino ku isi. Mu itsinda ryanyu ry'ishuri ryo ku isabato, nimuganire ku buryo, nk'itorero, mushobora kuzuza inshingano Kristo yaduhaye. Ni mu buhe buryo dushobora kwiga kudatakaza ibyiringiro igihe twumva ko hakiri abantu benshi batarumva uko kuri ko mu minsi y'imperuka?`

`Mu Byahishuwe 5, Yohana yabonye igitabo gifatanishijwe ibimenyetso gihabwa Umwana w'Intama kuko ari we wari ukwiriye. Ubwo ibyo bimenyetso byamenwaga mu Byahishuwe igice cya 6, tubona amateka y'itorero ryo mu Isezerano rishya agaragazwa neza kugeza ku iherezo ry'ibihe. Uhereye kuri ubwo busobanuro, ni ayahe masomo dushobora kwiga yerekeranye n'uburyo Imana ishaka kurangiza umurimo?`

`Ni ibihe bikorwa bibera ku isi muri iki gihe bishobora, mu buryo bworoshye, kutugeza ku byo tuzi ko biri hafi kubaho bivugwa mu Byahishuwe 13 na 14? Ni izihe nkomyi zikiriho?`