---
title:  Kugira Ngo Agakiza Kawe Kamenyekane
date:   29/05/2025
---

`Soma Zaburi 67. Ni mu buhe buryo iyi ndirimbo yo guhimbaza ikumenyesha uruhare rw'ubwoko bw'Imana buvugwa mu Ibyahishuwe 14:6-12?`

Abakozi bo mu kigo cy'Ikoranabuhanga cya Massachusetts[Muri Amerika] bakoze irangi rishya ryatumaga ikintu gisizwe iryo rangi gisa naho kitagaragara. Iryo rangi ryari rikozwe mu bintu byijimye cyane kurusha ibindi bintu byose. Icyo gikoresho gishya gishobora kuganza ikintu cyose kigaragara ku gipimo cya 99.995 [kigatuma kitagaragara].Ndetse n'umucyo urabagirana cyane ntabwo ushobora gutuma ibintu bisizwe iryo rangi bigaragara.

Zaburi 67 itangirana no gusaba Imana "kutumurikishiriza mu maso hayo, kugira ngo inzira yayo imenywe mu isi"(Zaburi 67:2,3).Mu nama y'agakiza, Imana yateganyije uburyo abanyabyaha bongera kwemerwa imbere yayo batarimbuwe n'ubwiza bwayo; ndetse n ºuyu munsi, muri ubu buzima, umusaraba wa Kristo utuma bishoboka ko Imana itumurikishiriza mu maso hayo.

Ariko hari ikirenze ibyo:Imana yifuza ko tugeza umucyo wayo ku bandi. Iyi ni yo nshingano yahawe Isirayeli:urusengero rwagombaga kuba inzu yo gusengerwamo n'amahanga yose; "abo na bo nzabageza ku musozi wanjye wera, mbanezereze mu nzu yanjye y'urusengero. Ibitambo byabo byoswa n'amaturo yabo bizemerwa bitambirwe ku gicaniro cyanjye kuko inzu yanjye izitwa inzu yo gusengerwamo n'amahanga yose.""(Yesaya 56:7).

Muri iyi Zaburi, Dawidi atwibutsa ko Imana ishaka ko "inzira yayo imenyekana ku isi, agakiza kayo kakamenyekana mu mahanga yose"(Zaburi 67:3). Ariko ikibabaje, ubwoko bw'Imana bwananiwe gukora iyo nshingano. Ibyabaye kuri Isirayeli mu isezerano rya kera bikubiyemo imigabane yijimye, nk'uko bimeze ku byabaye ku itorero rya Gikristo mu myaka ibihumbi bibiri ishize. Bisa naho twasize imitima yacu irangi ryijimye cyane, rituma umucyo w'Imana twakiriye utagaragarira abandi.

Rimwe na rimwe, dufata itorero ry'Imana ryasigaye nk'ahantu hihariye abagenzi mu bya Mwuka bategerereza, kandi tugasa n'abishimira ko abandi basigaye bagomba kwicara mu rusaku badatekanye, batiteguye urugendo rubari imbere. Nyamara itorero ryasigaye rivugwa mu Byahishuwe 14 ntabwo ryishimira guhagarara ku musozi Siyoni hamwe na Kristo gusa. Ibiri amambu, [abagize iryo torero]bajya hirya no hino mu isi bararikira abatuye isi kwifatanya na bo ku musozi wera w'Imana.

`Ni izihe nshingano, twebwe nk'itorero, twari dukwiriye kumva dufite zerekeranye no kwigisha abandi ukuri dukunda cyane?`