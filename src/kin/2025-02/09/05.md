---
title:  Vino n'Amaraso
date:   28/05/2025
---

`Soma Zaburi 75. Soma na Matayo 26:26-29 n' Ibyahishuwe 14:9-12. Ni iki iyi Zaburi ihishura cyerekeranye na zimwe mu ngingo ziteye ubwoba zivugwa mu rubanza, kandi ni mu buhe buryo iyo mirongo yindi idufasha gusobanukirwa nʼizo ngingo?`

Hari igitekerezo kivuga ko iyi Zaburi igomba kuba yararirimbwe mu gihe cyo kurimbuka kw'ingabo za Sanakeribu kwabayeho mu buryo bw'igitangaza (2 Ngoma 32, 2 Abami 19)-inkuru isa n'igaragaza kurimbuka guheruka kw'abanyabyaha kuvugwa mu gitabo cy' Ibyahishuwe 20. Ubwoko bw'Imana buzaba buri hagati mu rurembo rwera buri kumwe n'Umwami wabwo ukiranuka ubwo ingabo za Satani zizamuka maze zikabugota, nuko zikarimburwa nʼImana ubwayo.

Kimwe mu bintu Imana ikosora mu rubanza ni ukuntu hagiye habaho kwiha ubutware mu buryo butari bwo mu isi yacu yaguye. Abantu bacumuye ntabwo bagiharanira inyungu z'abandi cyangwa guhesha Imana icyubahiro, ahubwo baharanira inyungu zabo bwite. Muri iki gihe mu buryo bwinshi, tugerwaho n'ingaruka zo guhitamo kwizera yuko mu isi hatari ubusobanuro cyangwa urugero ngenderwaho rw'imico mbonera. Umucurabwenge witwa Friedriche Nietzshe yatsimbaraye ku magambo ye agira ati: niba hagomba kubaho ubusobanuro, tugomba kubwihimbira kandi tukitwara nk'aho isanzure ririho kubw'inyungu zacu bwite; buri wese akitwara nk'aho ari imana.

(Umuntu ashobora kubaza yigiza nkana ati: Ni mu buhe buryo iyi mitekerereze yagize icyo imarira Nietzsche? Mu by'ukuri, niba gihari si kinini. Yahindutse umusazi, yikubita hasi mu muhanda wo mu Butaliyani nyuma yo kugerageza kubuza umugabo gukubita ifarashi. Hanyuma yaje kumara imyaka 11 yakurikiyeho y'ubuzima bwe asa n'uwataye ubwenge mbere yuko apfa mu mwaka wa 1900).

Ibibazo uko byaba ari bibi kose, nk'abizera twibutswa ko dukwiriye kubaho dufite ibyiringiro no kudatekereza uko ejo hazamera dushingiye ku biri uyu munsi. Biroroshye kwiheba igihe tubona inkingi z'imico y'ibihugu runaka zikurwaho buhoro buhoro n'imitima ndetse n'intekerezo z'abantu batizera Imana, cyangwa zikurwaho n'abatekereza Imana mu buryo butaboneka muri Bibiliya. Ubu turi mu gihe aho indangagaciro, yemwe ndetse n'ibintu by'ibanze nko kuba uri umugabo cyangwa umugore, byibasiwe mu duce tumwe na tumwe tw'isi. Ibikorwa by'urukozasoni, ibintu abantu benshi bagira isoni zo kuvuga, ndetse nubwo baba biherereye, bivugwa ku mugaragaro ndetse abantu bagakoma mu mashyi.Uko niko ibintu birushaho kuba bibi.

`Nubwo tugomba gukora uruhare rwacu ubu mu kugerageza gutuma ubuzima bw'abandi burushaho kuba bwiza, kuki buri gihe ari ngombwa kwibuka yuko bigiye kuba ngombwa ko isi ya none irimbuka ndetse ikongera kuremwa mu buryo ndengakamere mbere yuko ibintu byose bishyirwa mu buryo?`