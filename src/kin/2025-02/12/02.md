---
title:  Daniyeli Igice Cya 2 N'Uburyo Abasobanura Ubuhanuzi Bashingiye Ku Mateka Babona Ubuhanuzi
date:   15/06/2025
---

Bumwe mu buhanuzi bukomeye bwo mu Byanditswe byera byose ni ububoneka muri Daniyeli 2. Mu myaka irenga 500 mbere ya Kristo, ubwo yandikaga, umuhanuzi yagaragaje amateka y'isi, atangirira mu gihe cye cy'ubwami bwa Babuloni, akomereza ku Bamedi n'Abapersi, Abagiriki, Abaroma, ndetse no kwigabanya k'ubwami bw'Abaroma bwigabanyamo ibihugu byo mu Burayi bw'iki gihe nk'uko biri uyu munsi.

Mu by'ukuri, havugwa kuri ibyo bihugu byo mu Burayi, umurongo umwe uravuga uti: "Ni ko bazivanga n'urubyaro rw'abantu, ariko ntibazafatana nk'uko ibyuma bitavanga n'ibumba."(Daniyeli 2:43). Ubu buhanuzi bwasohoye mu buryo butangaje. Ni ukuvuga ko nubwo abantu bagerageje kwishyira hamwe (kuva ku bikomangoma ukagera ku ngabo) z'ibyo bihugu, bakomeje kuba bigabanyijemo.

Urugero, umuryango wa cyami w'ubwami bw'Abongereza witwa "**the House of Windsor**" (Umuryango w'i Windsor), izina ryiza ry'Abongereza. Nyamara iryo zina ryatangiye gukoreshwa vuba mu mwaka wa 1917. Mbere y'uwo mwaka uwo muryango witwaga "**Saxe-Coburg-Gotha**,"izina ry'Ikidage, kubera yuko Abongereza benshi bari basangiye amaraso n'Abadage. Nyamara uko gusangira amaraso ntabwo byari bihagije kugira ngo bibarinde intambara, ni yo mpamvu mu Ntambara ya Mbere y'Isi Yose, ubwo Abongereza bashakaga kwitandukanya n'abanzi babo bangaga cyane (Abadage), bahinduye izina ry'umuryango wa cyami rihinduka "**the House of Windsor**" (Umuryango w'i Windsor).

`Soma Daniyeli 2:31-45. Inzozi za Nebukadinezari zari izihe, kandi Daniyeli yasizobanuye ate?`

Ubuhanuzi buteye ubwoba bwo muri Daniyeli bwose bukurikiza urufatiro rwashyizweho muri Daniyeli 2. Ni ukuvuga ko ubundi buhanuzi bwose busigaye, kimwe n'ubuhanuzi bwo muri Daniyeli 2, bukurikiza uruhererekane rudacika rw'uko ubwami bwo ku isi bwagiye bukurukirana kugeza ubwo Imana izimika ubwami bwayo (Daniyeli 2:44, Daniyeli 7:13, 14). Mu yandi magambo, ubuhanuzi bunyura mu mateka mu ruhererekane rudacika rw'ubwami, guhera mu gihe cya kera kugeza mu gihe kizaza ndetse no mu gihe cyacu. Ubu ni uburyo bukoreshwa n'abagendera ku mateka igihe basobanura ubuhanuzi kandi ni cyo iyi mirongo idusaba. Uku kwifashisha amateka ni ingenzi kugira ngo dusobanukirwe ibizaba mu minsi y'imperuka, by'umwihariko nk'uko bugaragazwa mu gitabo cy'Ibyahishuwe.

`Ni mu buhe buryo muri Daniyeli 2 hatatugaragariza gusa ko Imana izi ahazaza; ahubwo ko hanagaragaza ko inagenzura ahazaza?`