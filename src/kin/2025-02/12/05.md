---
title:  Ugutotezwa Kw'Itorero Rya Mbere
date:   18/06/2025
---

Isezerano rya Kera si ryo ryonyine riduha integuza z'ibihe biheruka, ahubwo n'Isezerano Rishya na ryo riraziduha. Ntabwo ubuzima bwari bworoheye Abakristo bo mu kinyejana cya mbere. Babanje kwangwa na benshi mu banyedini bagenzi babo, bababonaga nk'ababangamiye ukwizera kwa Mose. Nanone kandi bagezweho n'umujinya w'ubwami bwa Roma ya gipagani. 'Imbaraga z'isi n'iz'ikuzimu zafatanyirije hamwe kurwanya Kristo binyuze mu kurenganya abayoboke be. Abapagani babonye hakiri kare ko ubutumwa bwiza nibutsinda, insengero zabo n'intambiro zabo bizasenywa; ni yo mpamvu bakoresheje imbaraga zabo zose kugira ngo bakureho Ubukristo. Umuriro w'akarengane warakongejwe."- Ellen G. White, _Intambara Ikomeye_, p. 32.

Mu gitabo cy'Ibyakozwe n'Intumwa, hari inkuru igaragaza mu buryo bukomeye icyo ubwoko bw'Imana bushobora kwitega igihe twegereje ibizabaho bivugwa mu Ibyahishuwe 13.

`Soma Ibyakozwe n'Intumwa 12:1-17. Ni iyihe migabane y'iyi nkuru igaragaza ibizaba mu minsi iheruka?`

Yakobo yari yaraciwe igihanga, kandi Petero na we yari agiye gukurikiraho; Abakristo bahanishwaga igihano cy'urupfu. Ahari kimwe mu bintu bikomeye biranga iyi nkuru gishobora kuboneka mu kuba Petero asinziriye ku kintu cyashoboraga gutuma iryo joro rirusha andi majoro yose yo mu buzima bwe kumubera ribi-yari asinziriye cyane ku buryo Marayika yaje kumukomanga kugira ngo amukangure!

Ni byo koko, Petero yabohowe mu buryo bw'igitangaza maze afata inzira ajya kubonana n'abizera bari bahangayitse bibwira ko yamaze gutangwa, nubwo bari bahoze basenga. Bibiliya ivuga yuko batangaye-ibi bituma umuntu yibaza inshuro nyinshi dusenga ariko ntidutinyuke kwizera yuko Imana izadusubiza koko.

Abizera bamwe bararokowe, abandi baricwa.Ubwo tugenda twegera iherezo, ibyabaye ni byo bizongera kuba. Ndetse na Petero nubwo yarokotse icyo gihe, nyuma yaje gupfa azira kwizera kwe.Yesu ubwe na we yaramubwiye ati: "Ni ukuri, ni ukuri, ndakubwira yuko ukiri umusore wikenyezaga ukajya aho ushaka hose, ariko nusaza uzarambura amaboko undi agukenyeze, akujyane aho udashaka. Icyatumye avuga atyo ni ukwerekana urupfu azubahisha Imana. Amaze kuvuga atyo aramubwira ati: 'Nkurikira." (Yohana 21:18, 19).

`Zirikana ko Yesu, ubwo yari amaze kubwira Petero uburyo uzapfa, ntiyabuze kumubwira ati:"Nkurikira."Ni iki ibi bikwiriye kutubwira cyerekeranye n'impamvu ibikangisho by'urupfu bidakwiriye kutubuza gukurikira Umwami wacu (Yesu)?`