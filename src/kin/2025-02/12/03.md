---
title:  Kuramya Igishushanyo
date:   16/06/2025
---

Nubwo Nebukadinezari yari yabanje kubaha Daniyeli n'Imana ye ku bw'uko yari atangajwe n'ibyo Daniyeli yari yakoze, (soma Daniyeli 2, by'umwihariko 46-48), ntabwo byamaze igihe kirekire.

`Soma Daniyeli 3:1-12. Ni ubuhe busobanuro bushobora kuboneka mu kuba igishushanyo cyose cyari gikozwe muri zahabu kandi umwami agategeka yuko abantu bose bakiramya?`

Umwami yashimangiye ko ahinyuye ubutumwa bw'Imana binyuze mu kurema igishushanyo cya zahabu uko cyakabaye. Ubwo ni ubuhe butumwa yari atanze? Ni ukuvuga ngo: Babuloni ntizahanguka, kandi Nebukadineza azahora ku ngoma. Kandi umuntu wese wajyaga gutinyuka kuvuguruza icyo gitekerezo yagombaga kwicwa. Ibi bitwibutsa mu buryo bufite imbaraga ko ibyifuzo bya muntu byo gukora ibyo agambiriye bishobora kuduhuma amaso vuba bikatubuza kureba ukuri kwerekeranye n'uburyo intambara ikomeye izarangira.

Mu buryo runaka, Nebukadinezari afite imico isa n'iya Lusiferi: kwifuza kwe, kwishyira imbere ndetse n'ubwibone bwe byari bihagije ngo yigomeke ku butware bw'Imana mu buryo bweruye. Ni byo koko, mu bundi buryo hari ibyo batandukaniyeho: Nebukadinezari yaje kwizera Imana nyakuri, kandi birashoboka ko tuzahurira na we mu bwami yabanje kurwanya ngo abusuzugure.

`Soma Daniyeli 3:17, 18 amagambo [yavuzwe] n'Abaheburayo batatu basuzuguye itegeko ry'umwami. Ni iki ibi bitwigisha cyerekeranye no kwizera ndetse n'icyo gushobora kudusaba mu bihe runaka?`

Tekereza ukuntu byari byoroheye aba basore batatu kwishakira uburyo bwo kwivana muri aka kaga bari bagezemo. Ubundi se, ntibari babaye abaka kubwo kwemera gutwikwa ari bazima bazira kwanga gupfukama gusa? Mbese ntibashoboraga kujijisha, bakunama basa nabafunga udushumi tw'inketo zabo nyamara bari gusenga Imana yabo? Mbese ibyo banyuzemo byari bikwiriye koko? Mu bigaragara, batekereje batyo nubwo amagambo yabo yerekanye ko bari bazi yuko batajyaga kurokora ubuzima bwabo

`Ni mu buhe buryo dushobora kwirinda kwishakira uburyo bwacu bwatugeza ku gutatira ukwizera kwacu? Ni iki uyu murongo utubwira kidushoboza gutsinda igishuko gisa n'iki? "Ukiranuka ku cyoroheje cyane, aba akiranutse no ku gikomeye. Kandi ukiranirwa ku cyoroheje cyane, aba akiraniwe no ku gikomeye."(Luka 16:10).`