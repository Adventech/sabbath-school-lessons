---
title:  Ibindi Byo Kwigwa No Kuzirikanwa
date:   20/06/2025
---

Soma igitabo cyanditswe na Ellen G.White cyitwa, _Intambara Ikomeye_, igice kivuga ibyo 'Gutabarwa k'Ubwoko bw'Imana," pp. 444-455.

"Mu bihe byose, Imana yagiye yohereza abamarayika baziranenge gutabara no kurokora ubwoko bwayo. Ibyo biremwa byo mu ijuru byagize uruhare rugaragara mu bikorwa by'ikiremwamuntu. Bigaragaje bambaye imyambaro irabagirana nk'umurabyo; bagaragaye kenshi nk'abagenzi bagendagenda baturutse kure. Abamarayika bagendereraga abantu b'Imana bafite ishusho y'abantu. Bagiye baruhukira mu bicucu by'ibiti nk'abantu bananiwe mu gihe cya ku manywa. Bakirwaga nk'abashyitsi mu miryango y'abantu. Bakoze nkabayobozi bayobora abagenzi mu rugendo. Bakoresheje amaboko yabo gukongeza umuriro wo ku gicaniro. Bakinguye inzugi za gereza maze bafungura abagaragu b'Uhoraho bari bazifungiwemo. Bambaye icyubahiro cy'ijuru, baje kubirindura igitare cyari ku muryango w'igituro cy'Umukiza."

"Kenshi na kenshi, abamarayika bajyaga mu materaniro y'abakiranutsi; ndetse basuraga n'aho inkozi z'ibibi ziteraniye, nk'igihe bajyaga i Sodomu gukora urutonde rw'ibyo bakoraga kugira ngo barebe ko bamaze kurenga aho kwihangana kw'Imana kugarukiye. Uhoraho ashimishwa no kubabarira; kandi kubera umubare muto w'abamukorera by'ukuri, akumira ibyorezo kandi akongera igihe cy'amahoro kuri benshi. Iyo abanyabyaha bacumuye ku Mana gato, baba bishyizeho umwenda mu bugingo bwabo kuko bashimishijwe no gukerensa intungane nke kandi bakanazikandamiza."-Ellen G.White, _Intambara Ikomeye_, pp. 441-442.

**IBIBAZO:**

`Soma 2 Timoteyo 1:7. Garagaza ibintu bivugwa mu buhanuzi byaguteye ubwoba cyane. Ni mu buhe buryo twitandukanya n'umwuka w'ubwoba kandi tugashaka ubutumwa bw'Imana bw'ibyiringiro yemwe no mu buhanuzi buvuga ibyo kurenganywa tuzira kwizera kwacu?`

`Nubwo muri iki gihe byaba bigoye kubona uburyo Isabato n'icyumweru bizaba biri ku ruhembe rw'imbere ndetse bikaba izingiro ry'ibizaba mu minsi iheruka, reba uburyo isi ishobora guhinduka mu buryo bwihuse. Ni iki uku kuri gukwiriye kutwigisha cyerekeranye no kudashingira kwizera kwacu ku bibaho muri iki gihe, bishobora guhindaka mu kanya gato, ahubwo tukagushingira gusa ku ijambo ry'Imana ryahishuwe?`

`Tekereza ku bivugwa muri Daniyeli 2 (ndetse na 7). Ubwami bwose bwaraje kandi buragenda nk'uko byari byarahanuwe. Uyu munsi, iyo dusubije amaso inyuma mu mateka, dushobora kubona ko byagenze nk'uko byari byarahanuwe. Dushingiye ku buryo tubona ibintu uyu munsi, tubona ko inyuma hasigaye ubwami bumwe bwonyine. Mbese ubwo bwami ni ubuhe, kandi kuki dushobora kwiringira ko mu by'ukuri buzabaho nk'uko byahanuwe?`