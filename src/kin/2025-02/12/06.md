---
title:  Ikimenyetso Cy'Inyamaswa
date:   19/06/2025
---

Uko imyaka yagendaga ihita, ibizabaho mu minsi y'imperuka: nko gutangazwa kw'itegeko ryo kwica no guhatira abantu gushyirwaho ikimenyetso cy'inyamaswa bikaba bitaraba, bamwe bagaragaje gushidikanya no gukemanga uburyo dusobanura ibizabaho mu minsi y'imperuka, harimo n'uburyo Isabato n'icyumweru bishobora kuba izingiro ry'intambara iheruka.

Igitabo cy'Ibyahishuwe kibivuga neza: turamya Umuremyi cyangwa tukaramya inyamaswa n'igishushanyo cyayo. Kandi kubera yuko Isabato y'umunsi wa karindwi ari ikimenyetso cy'urufatiro-dusubiye inyuma muri Edeni ubwayo (soma Itangiriro 2:1-3)-dusanga ari ikimenyetso cy'Imana nk'Umuremyi, ntabwo dukwiriye gutangazwa no kubona ko mu kibazo cyerekeranye no kuramya Umuremyi, Isabato yaba izingiro. Nanone kandi, ntabwo byapfuye kubaho gusa kubona ubutegetsi bw'inyamaswa ari na bwo butegetsi buvugwa ko bwahinduye itegeko ry'Isabato bukayikura ku munsi uvugwa muri Bibiliya bukayishyira ku munsi wa mbere w'icyumweru, ikintu kidafite igihamya muri muri Bibiliya. Tukizirikana ibyo, igitekerezo cy'isabato n'icyumweru bigira uruhare mu kibazo cyo kongera kuramya- Umuremyi (soma Ibyahishuwe 14:6,7) cyangwa inyamaswa-birumvikana. Nanone kandi, mu Isezerano Rishya tuhabona integuza ku kibazo cyo guhanganisha Isabato y'umunsi wa karindwi n'amategeko y'abantu.

`Soma imirongo ikurikira: (Matayo 12:9-14, Yohana 5:1-16). Ni ikihe kibazo cyateye abayobozi b'idini gushaka kwica Yesu?`

Muri Matayo 12, ubwo Yesu yari amaze gukiza umuntu unyunyutse akabako ku Isabato, abayobozi b'idini babyakiriye mu buhe buryo? "Abafarisayo barasohoka bajya inama, ngo babone uko bazamwica"(Matayo 12:14). Kumwica bamuziza isabato y'umunsi wa karindwi? Muri Yohana 5:1-16, nyuma y'ukundi gukiza mu buryo bw'igitangaza, abayobozi "bashatse kurenganya Yesu kuko yakoraga bene nk'ibyo ku Isabato"(Yohana 5:16).

Kumwica bamuziza imigenzo yashyizweho n'abantu ivuguruza Isabato y'umunsi wa karindwi? (muri Bibiliya nta kintu na kimwe cyabuzaga abantu gukiza ku isabato, nk'uko nta kintu kiri muri Bibiliya cyashyize icyumweru mu mwanya w'Isabato). Nubwo ibyabaye kuri Yesu bitaba bimeze kimwe n'ibizaba mu minsi iheruka, bifitanye isano ya bugufi: amategeko y'abantu ahanganye n'ay'Imana, kandi muri ibyo byombi, itegeko ryibasiwe ni itegeko rirebana n'Isabato ivugwa muri Bibiliya.

`Gupfa uzira rimwe mu mategeko y'Imana? Ni mu buhe buryo umuntu ashobora kwishakira uburyo bwo kwivana muri icyo kibazo?`