---
title:  Integuza
date:   14/06/2025
---

### Aho icyigisho cy'iki cyumweru gishingiye
Daniyeli 2:31-45; Daniyeli 3:1-12, 17, 18; Ibyahishuwe 13:11-17; Abaroma 1:18-25; Ibyakozwe n'Intumwa 12:1-17; Matayo 12:9-14.

> <p>Icyo kwibukwa:</P>
> "Kuko Imana itaduhaye umwuka w'ubwoba, ahubwo yaduhaye uw'imbaraga n'urukundo no kwirinda.”(2 Timoteyo 1:7).

Muri iki cyumweru, tuzarebera hamwe inkuru ebyiri zo muri Bibiliya zigaragaza ibizaba mu minsi iheruka mu buryo butangaje. Bwa mbere, tuzasuzuma inkuru ya Saduraka, Meshake na Abedenego, igaragaza ibivugwa mu Ibyahishuwe 13. Hanyuma tuzerekeza mu Isezerano Rishya, aho tuzabona ko ibyabaye ku Bakristo ba mbere natwe bishobora kudufasha gusobanukirwa ibyo tugomba kwitega ko bizaba mu gihe kiri hagati yʼiki turimo nʼigihe cyo kugaruka kwa Kristo.

Izo ngero zombi zigaragaza ubutwari bukomeye kandi zikaduha imfunguzo zo kubona amahoro yo mu mutima mu bihe bikomeye byo kugeragezwa.

Inshuro nyinshi, Yesu yakunze kuvuga ati: "Ntimutinye" kandi akabaza ati: "Kuki ibitekerezo byanyu bibahagarika umutima?" Ni ingenzi kwibuka yuko uwo ubuhanuzi bwibandaho ari Kristo, kandi kubw'iyo mpamvu tugomba kuba dushobora kubona inama nk'iyo mu byagaragajwe ko bizaba mu bihe bisoza amateka y'Isi. Yesu yigishije abigishwa be ati: "Ntimuhagarike imitima yanyu, mwizere Imana nanjye munyizere"(Yohana 14:1). Mu yandi magambo, ni byo koko ibizaba mu minsi iheruka bizaba bikomereye kandi biruhije abashaka gukomeza kuba indahemuka ku Mana. Nyamara rwose, dukwiriye kwitegereza ibi bihe dufite ibyiringiro, tudafite ubwoba.