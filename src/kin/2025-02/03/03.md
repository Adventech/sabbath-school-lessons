---
title:  Umugeni w'Uburanga
date:   14/04/2025
---

Ezekiyeli igice cya 16 hatwereka ipica itangaje y'ukuntu Imana ibona ubwoko bwayo. Yerekana ubwoko bw'Abisirayeli nk'umwana w'uruhinja waretswe, watawe ku gasozi yenda gupfa. Yamukuye mu ivata, amujyana mu rugo, aramwuhagira, amaze gukura, ashyingiranwa na we. Ni ipica ikomeye cyane y'ubukwe butagereranywa.

`Soma muri Ezekiyeli 16:4-14. Ni iki amagambo atandukanye avugwa ashimagiza umugeni atwigisha cyerekeranye n'ibyo Imana igamije kutugirira?`

Imana yabwiye Isirayeli ko kubwo kumwitaho, yakuranye "uburanga buhebuje" (Ezekiyeli 16:13). Igihe Imana yamubonaga bwa mbere, nta wundi wari wabonye uburanga bwe; yari intabwa mu bandi bana, ajugunywa ku gasozi bibwira ko atazabaho. Ariko kuko Imana yamwitayeho, yagiye arushaho kuba mwiza bihebuje, kugeza igihe yamamaye mu batuye isi. Mu myaka ya mbere y'abami b'Abaheburayo, mu gihe cya Dawidi na Salomo, ibi bintu byari ukuri by'umwihariko. Umwamikazi w'i Sheba ndetse na we ubwe yakoze urugendo rwihariye kugira ngo ubwe yihere ijisho ubwiza buheranije bwa Isirayeli!

Nyamara, uburanga bwa Isirayeli uko bwakabaye bwari impano y'Imana. Yari ihogoza - ikirangirire mu mahanga - bitewe rwose n'uko yari Umugeni wayo. Imana ivuga ko ubwiza bwe "bwari buhebuje bwunguwe n'icyubahiro cyanjye naguhaye" (Ezekiyeli 16:14).

Iyi ni insanganyamatsiko igenda igaruka muri Bibiliya: Umugeni w'Imana afite uburanga, bidatewe n'ikindi kintu cyose yakoze ahubwo bitewe n'uko Imana yamuhundagajeho ineza yayo kandi Ikamugira ityo. Mu buryo bumwe n'ubwo, abizera bagaragara ko bafite uburanga mu maso y'ijuru, bidatewe n'ikintu icyo aricyo cyose twakoze kugira ngo tububone, ahubwo bitewe n'ineza Imana yatugiriye, agakiza yadusenderejeho. Turi beza bihebuje bitewe n'uko dutwikiriwe gukiranuka kwayo, "gukiranuka kw'Imana" ubwayo (2 Abakorinto 5:21).

Byose byari byiza nyamara kugeza ubwo umurongo ukurikiyeho muri Ezekiyeli uvuze ngo, "Ariko wiringiye ubwiza bwawe, maze usambana ubitewe no kogezwa kwawe; ubusambanyi bwawe ubuha abahisi bose, uba uwabo" (Ezekiyeli 16:15).

Twaremewe kwerekana ineza n'icyubahiro by'Imana. Iyo ibiremwa by'Imana bishatse kugaragaza ko ubwiza bwabyo ari ubwabyo bwite, ubwo bwiza buta agaciro n'amakuba akaba yugarije.

`Ni akahe kaga tugira iyo twiringiye "ubwiza bwacu"? Ni ukuvuga ngo, ni buryo ki twakagombye kwiyumvisha ko imbere muri twebwe ndetse n'inyuma hacu nta kintu na kimwe cyaduhesha kwemerwa n'Imana cyangwa cyatugira abantu bakwiriye urukundo rwayo? Ni buryo ki tugomba igihe cyose kwirinda ubwibone mu by'umwuka?`