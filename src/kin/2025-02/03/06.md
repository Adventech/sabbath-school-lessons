---
title:  Maraya Acirwaho Iteka
date:   17/04/2025
---

`Soma amagambo ari mu Ibyahishuwe 19:1-9. Ibintu bibiri bizishimirwa kandi byizihirizwe icyarimwe: iherezo rya maraya n'ubukwe bwa Kristo n'umugeni We. Bishoboka bite ko ibyo bintu byombi ari ibigaragaza imico y'urukundo no gukiranuka kw'Imana icyarimwe?`

Ubuhemu buzana igiciro kibabaza cyane. Ingaruka zigera mu buzima bw'abana n'abandi. Ndetse n'uwihangana cyane mu bashakanye wahemukiwe abasha byanga bikunda kubona ko hari igihe bitagifite igaruriro, aho iby'urushako biba bitagishoboye gucungurwa. Iyo isi yacu igeze ahantu imitima yinangiye bihagije ku buryo ibyo kwihana bitagishoboka, ntacyo biba bikimaze gukurikirana amateka no kwemerera imibabaro idashira y'icyaha gukomeza. Nubwo hazabaho agahinda k'abazimiye, abahuye n'umubabaro wo mur'ibi bihe batewe n'icyaha cy'iyi si bazagira ibirori byo kwishimira ko irangiye - kandi ko iyi si igiye kugirwa nshya igasubizwa ubwiza Imana yari yarayiremanye katanga ka mbere. Icyo gihe noneho ntituzatera umugongo Imana cyangwa ngo dutandukane na Yo, kuko tuzaba twarize, mu nzira iruhije, ko Imana ari inyakuri ku byerekeranye n'akaga kazanwa no kwitandukanya na Yo.

`Soma Ibyahishuwe 21:1-4. Imvugoshusho y'ubukwe ivugwa ahangaha isobanura iki, kandi ni kuki yuzuyemo ibyiringiro n'isezerano? Ni ikihe cyizere cy'ibyiringiro duhabwa mur'iyi mirongo?`

"Ubukwe, ugufatanywa kubuzima, ni ikimenyetso cy'ubumwe hagati ya Kristo n'Itorero Rye. Umwuka Kristo agaragariza itorero ni wo mwuka umugabo n'umugore bagomba kugaragarizanya bombi." - Ellen G. White, _Testimonies for the Church_, vol. 7, p. 46. Kristo yababajwe umubabaro utavugwa ubwo mwenemuntu yamuteraga umugongo maze agaha urukundo rwari urwe izindi mana. Kandi na none, n'ubwongubwo, Yaratwihaye, yemera kwitangaho ikiguzi kubw'ubuhemu n'ubusambanyi byacu, kugira ngo igihe twihannye tukabireka, duhabwe isezerano ry'ubugingo buhoraho.

`Soma urwa 1 Petero 1:18, 19. Ni iki tubwirwa mur'iyi mirongo kiduha ibyiringiro by'iherezo nk'uko byagaragajwe mu Ibyahishuwe 21:1-4?`