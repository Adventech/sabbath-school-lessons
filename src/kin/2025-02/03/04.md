---
title:  Umugore w'Indaya wa Hoseya
date:   15/04/2025
---

Icyifuzo Imana yahaye umuhanuzi Hoseya kibasha kuba ari bumwe mu butumwa budasanzwe Imana yigeze guha umwe mu bagaragu bayo: inshingano yo kurongora maraya! Ariko Imana yakoreshaga Hoseya ngo idufashe gusobanukirwa, biturutse ku buryo bwayo bwite ibona ibintu, umubabaro w'icyaha no kwigomeka kwa muntu. Imana kubwo urukundo rwayo yari yarahisemo umugore, ari we Isirayeli, wakomeje kuyibeshya incuro nyinshi nyamara kandi, mu buryo butangaje cyane, Yongera kumucyura, iramwiyegereza imusubizamo imbaraga.

`Gereranya Hoseya 1:2; Hoseya 3:1; Ibyahishuwe 17:1, 2; n'Ibyahishuwe 18:1-4. Maraya uvugwa aha ni nde? Ni ayahe masomo itorero rya Gikristo ryigira mu nkuru ya Hoseya? Ni mu buhe buryo itorero ryasubiyemo ibyaha byo mu Isezerano rya Kera?`

Bibiliya ihishura ko amakosa y'Abisirayeli avugwa mu Isezerano rya Kera azongera gusubirwamo bikomeye n'itorero rya Kristo ryo mu Isezerano Rishya. Ubwoko bwagiranye isezerano n'Imana bwarayobye cyane mbere yo kujyanwa mu bunyage, bugenda buzana imigenzo y'ibigirwamana by'amahanga abukikije mu gihugu cy'isezerano ry'Imana. "Kubwo guterwa impungenge no gukura kw'ibice kwagendaga kwiyongera mu Itorero kubw'ibitekerezo bya Ariyusi, Konstantine yatumije kandi agira uruhare mu Nama yabereye i Nise" - Christopher A. Hill, "How Arianism Almost Won," _Christianity Today_ (2008). Buri gihe na buri nshuro, ubwoko bw'Imana bwararorongotanaga bukajya kure y'umubano wabwo n'Imana kugira ngo bwishakire "ibisubizo" ku bibazo bwiremeraga.

Uguhitamo amagambo Imana ikoresha bisa n'ibyemeza neza ko Itarimo kugerageza gusa kutwereka ibyo twakoze bibi ahubwo itwereka n'uburyo biyimerera. Abahemukiwe n'abo bashakanye babasha gutangira kumva amarangamutima aterwa n'ubuhemu bw'ukudakiranukira Kristo kwacu kubasha gutera mu bikari byo mu ijuru. Ahari umugabane utangaje kurusha iyindi w'inkuru ya Hoseya ni inshuro umuhanuzi yagiye ajya gucyura umugore we w'ihabara witandukanije na we.

Iyo tubona ijwi riheruka rihamagara abantu, irarika rikomeye Imana ihamagarira abantu bayo kuva muri Babuloni, tuzirikana rwose ko ari Imana ubwayo Irarika _abantu bayo bwite_, aho kuba abanyamahanga. Irabazi neza nk'abakunzi bayo. Irabakunda. Kandi uko isi igenda isatira igihe cyayo kibi bikabije, Iracyaduha igitambo cy'igiciro cyo gucungurwa kwacu yishyuye kugira ngo Iducungure Itugaruje amaraso yayo bwite. Umusaraba wa Kristo, kurusha ikindi kintu cyose, ukwiriye kutwereka uburyo Umwami Imana ifite umwete wo gushaka gukiza ubwoko bwayo bwahabye bukitandukanya na Yo.

`Ni mu buhe buryo uyu munsi itorero iryo ariryo ryose, ndetse n'iryacu bwite, ribasha kuba rijenjekeye (rikina nʼ) ubusambanyi mu byʼumwuka?`