---
title:  Isaka na Rebeka
date:   16/04/2025
---

Igihe Aburahamu yari ageze mu zabukuru kandi arimo atekereza iby'amasezerano Imana yamugiriye yerekeranye n'abazamukomokaho (reba Itangiriro 15:5), yahaye umugaragu we mukuru kandi wizewe kurusha abandi inshingano y'ingenzi.

`Soma Itangiriro 24:1-4. Ni kuki Aburahamu yabonaga ko ari ikintu cy'ingenzi cyane ko umuhungu we atagomba gushyingirwa "Umunyakananikazi" (Itangiriro 24:3)?`

Nubwo umuburo yatanze wasaga nk'uwihariye, ikibazo kuri Aburahamu cyari icyo mu buryo bw'umwuka, si icy'ubwoko; cyari icyo mu buryo bw'iyobokamana, ntabwo cyari icy'igihugu. Aburahamu yari azi neza cyane iby'ubuhenebere bw'imico n'imigirire y'iyobokamana ry'Abanyakanani, tutiriwe tuvuga ibyo gusenga ibigirwamana kwabo, kandi yari azi ukuntu byari korohera umuhungu we kugwa mur'iyo migirire iyo aza gushyingiranwa n'uwo muri bo.

Mu kuri, inkuru ya benshi bo muri Isirayeli ya kera, ndetse n'iyo mu Itorero rya Gikristo ryo mu binyejana byose, yabaye iy'uko ubwoko bw'Imana - bwagombaga kuba bwarabaye abahamya ku b'isi - bwifatanyije n'isi ndetse n'inyigisho zayo z'ibinyoma n'imyizerere y'iyobokamana. Ahari urugero rukomeye rw'uku kuri kubabaje rwabaye urwo kwinjiza Icyumweru, umunsi wo gusenga izuba wa gipagani, mu mwanya wo gusenga ku munsi wa Karindwi w'Isabato ivugwa na Bibiliya, ari nako kuri (kw'isibaniro) kuzagira uruhare rukomeye mu minsi iheruka.

`Soma Itangiriro 24:57-67. Ni ayahe masomo tubasha gukura hano yerekeranye na Kristo n'itorero Rye mur'amwe mu magambo tubona mur'iyi nkuru? Ni iki twahigira nk'urugero, cyerekeranye n'imiterere yacu yacumuye nko kuba Rebeka yari mwenewabo wo mu muryango wa kure wa Isaka?`

Nta gushidikanya dufitanye isano n'Umuremyi wacu, kubera ko yaturemye mu ishusho Ye. Twatandukanyijwe na We n'icyaha, nyamara kandi, tugomba kubona ko turi abageni Be nyakuri, nubwo bitewe n'amahitamo yacu dushobora guhindura ubukwe ikintu kibabaje nyamara atariko bwagombye kumera.

`Nibyo koko, Imana iradukunda, twebwe abageni bayo, kurusha uko tuyikunda. Ni ayahe mahitamo tubasha gukora, kandi twari dukwiriye gukora buri munsi, yabasha kongerera imbaraga urukundo dukunda Imana? Ubundi kandi, ni ayahe mahitamo abasha gucogoza urukundo rwacu?`