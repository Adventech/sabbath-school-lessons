---
title:  Inkuru Ya Sodomu Na Gomora
date:   03/06/2025
---

Hari indi nkuru y'ingenzi yo mu Isezerano rya Kera Petero yifashisha igihe asobanura ibizaba mu minsi y'imperuka: kurimbuka kwa Sodomu na Gomora. Imidugudu minini yo mu kibaya yaje kumenyekana kubwo gukiranirwa kwayo ndetse yaje kuba urugero rwa mbere rw'imidugudu yarimbuwe n'umuriro uturutse mu ijuru.

`Soma 2 Petero 2:4-11, Yuda 5-8 na Ezekiyeli 16:46-50 maze wite kubihavugwa byose. Ni iyihe myitwarire yatumye iyo midugudu irimbuka, kandi ni iyihe sano iyo midugudu ifitanye n'imyitwarire [y'abantu] bo muri iki gihe?`

Umuburo wahawe abantu bo mu minsi iheruka bo kuri uyu mubumbe binyuze mu nkuru ya Sodomu na Gomora irasobanutse: abanyabyaha na bo bazarimburwa n'umuriro, nk'uko bisobanurwa neza mu gitabo cy'Ibyahishuwe 20. Icyaha kirashukana cyane ku buryo kiduhuma amaso ngo tutabona uko imitima yacu bwite imeze, kigatwikirira ibicumuro byacu mu kwishimagiza ubwacu, mu gihe gukiranirwa kw'abandi akenshi kurushaho kutugaragarira. Muri icyo gice, aho Imana yavugaga ibyerekeranye n'uburyo yakunze ishyanga ryayo urukundo rwinshi, na none igomba kuburira iryo shyanga ko ritakoze ibyaha nk'ibyo gusa (Ezekiyeli 16:47), ahubwo ko ryakoze ibizira birenze ibya Sodomu.

Isirayeli yari "yarasambanye"(Ezekiyeli 16:41), ikora ubusambanyi mu bya Mwuka. Tekereza uburyo ubwoko bw'Imana bwatangaye ubwo bwumvaga ko ari abanyabyaha kurusha abantu bari barabaye ibyamamare mu gukiranirwa.

Ibi si bishya, atari ku Bisirayeli bo mu gihe cya kera gusa ahubwo no ku bantu bose. Mu Abaroma 1:18-32, Pawulo agaragaza urutonde rurerure rw'ibibi by'umuntu byashoboraga kwandikwa hashingiwe no ku binyamakuru bisohoka muri iki gihe. Uburyo Pawulo agaragaza icyaha cy'abanyamahanga ntabwo bwari bugamije gutuma Abayuda bumva ko bafite isumbwe kuri bo ahubwo kwari ukugira ngo ubwoko bw'Imana bubashe gusobanukirwa uburemere bw'ibyaha byabo. Natani na we yakoze ikintu nk'icyo ubwo yavuganaga na Dawidi: yavuze igitekerezo cy'umutunzi wambuye umukene agatama ke. Iyi nkuru "yabyukije uburakari bwa Dawidi" (2 Samweli 12:5), kuko iyo nkuru yagaragaragamo akarengane; maze Natani aravuga ati: "Erega uwo mugabo ni wowe"(2 Samweli 12:7) kugira ngo atume Dawidi yibona muri icyo gitekerezo.

`Ni ingenzi kwibuka yuko Bibiliya itabwira mbere na mbere abantu bo hanze, ahubwo ibwira ubwoko bwite bw'Imana. Iyo tubonye ibyaha by'abandi bigaragazwa mu isomo nko mu Byahishuwe 13 cyangwa 17, biba ari umuburo ko natwe dushobora kugwa mu mutego nk'uwo abandi baguyemo.`