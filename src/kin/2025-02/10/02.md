---
title:  Umujinya W'Umwana W'Intama
date:   01/06/2025
---

`Soma Ibyahishuwe 6:12-17. Zirikana amakuru arambuye ku nyifato abo bantu bagize ubwo babonaga ibyo ku munsi w'imperuka bibayeho mu mwanya muto. Ni iki ubona mu nyifato yabo?`

Biratangaje kubona abakiranirwa badataka bavuga bati: "Ibi ni ibiki?"cyangwa bati: "Ninde uri inyuma y'ibi?" Bagaragara nk'abazi ibiri kuba. Bita Yesu "Umwana w'Intama"ari byo bigaragaza ko hari icyo bari bazi ku nkuru ya Kristo. Nanone kandi basa n'abazi ko "umunsi ukomeye w'umujinya we usohoye," kandi ko basanzwe bahagaze nabi:"Ninde ubasha guhagarara adatsinzwe?"

Mbere yuko isi igera ku iherezo, Ubutumwa Bwiza buzigishwa mu isi yose (Matayo 24:14), kandi ubutumwa bw'abamarayika batatu buzabwirizwa kuri uyu mubumbe wose. Ariko hari abantu bazasangwa batari maso-bidatewe n'uko badafite amakuru; ahubwo bitewe no kwanga kwizera no kumvira. Iyi izaba ari yo mpamvu abo bantu bazarimbuka mu minsi iheruka.

`Soma Matayo 24:36-44. Ni ayahe masomo Yesu atubwira ko dukwiriye kwigira ku nkuru ya Nowa?`

Yesu yifashisha inkuru y'umwuzure kugira ngo atuburire yuko kugaruka kwe kuzatungura benshi. Nk'uko bizamera ubwo Yesu azaba agarutse, umwuzure ntiwatunguye abari bari mu isi bitewe n'uko batari bafite amakuru. Nowa yabwirije igihe kingana n'imyaka 120 abwiriza abatuye isi ariko banga kwizera. Bari barabwiwe ibyendaga kuba. Gusa ntabwo bizeye. Hagati aho, abenshi bibwira ko kuba ubuhanuzi bushobora kumara igihe kirekire butarasohora biba bisobanuye ko ubwo buhanuzi ari ibinyoma.Yifashishije inkuru y'umwuzure, Petero yaranditse ati: "Mubanze kumenya iki, yuko mu minsi y'imperuka hazaza abakobanyi bakobana, bakurikiza irari ryabo. Babaza bati 'Isezerano ryo kuza kwe riri he? Ko uhereye aho ba sogokuruza basinziririye, byose bihora uko byahoze, uhereye ku kuremwa kw'isi."( 2 Petero 3:3,4). Uko umwaka ushira ni ko iyi myumvire izagenda irushaho gukura.

`Mu mibereho ya buri muntu ku giti cye, [ubwo abazaba barapfuye bazaba bamaze kuzuka], bazabona kuza ubwa kabiri kwa Yesu(cyangwa kuza ubwa gatatu kuri bamwe) kubaho vuba cyane nyuma yuko bapfa, kandi twese tuzi uburyo ubuzima bumara akanya gato. Ni mu buhe buryo iyi mirebere ishobora kudufasha guhangana n'icyitwa "gutinda?"`