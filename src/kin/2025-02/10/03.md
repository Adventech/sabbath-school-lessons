---
title:  Ivugabutumwa Rya Nowa
date:   02/06/2025
---

Petero atwibutsa ko abantu benshi bazasangwa batiteguye kugaruka kwa Kristo kubera yuko "biyibagiza nkana"(2 Petero 3:5) ibyabaye mu gihe cy'umwuzure. Uyu munsi, nubwo abari mu isi bibuka muri rusange iby'umwuzure ukomeye(abantu benshi bo mu mico itandukanye ku isi bavuga inkuru y'umwuzure kirimbuzi, uhereye ku Bagiriki ba kera ukugeza ku baturage bo mu bwoko bw'Abamaya), inkuru ya Nowa uyu munsi ishobora kuba ari yo nkuru abantu benshi badaha agaciro mu nkuru zose zivugwa muri Bibiliya. Nk'uko byahanuwe, abatuye isi bashyira iyi nkuru ku ruhande babigambiriye, bakayifata nk'inkuru mpimbano, nubwo ivugwa mu buryo bweruye kandi busobanutse mu Isezerano rya kera kandi ikagarukwaho inshuro nyinshi mu Isezerano Rishya.

`Muri Matayo 24:37-39, Yesu yavuze ko isi izaba isa n'iyo mu "minsi ya Nowa". Gereranya iyi mirongo n' Itangiriro 6:1-8. Ni iyihe myitwarire yatumye habaho umwuzure? Ni iyihe sano iri hagati y'ibyo bihe byombi?`

Hari irindi somo ry'ingenzi rigenewe ubwoko bw'Imana bwasigaye bwo mu minsi y'imperuka rigaragarira mu kwigana ubushishozi. Abaheburayo 11:7 hatubwira ko Nowa "yabaje inkuge yo gukiza abo mu nzu ye, ari yo yacishije iteka ry'abari mu isi, aragwa gukiranuka kuzanwa no kwizera."

Tekereza kubwiriza igihe kirenga imyaka ijana, nta kindi kintu wakwerekana gihamya ibyo uvuga uretse umuryango wawe wonyine [wemera kwinjira] mu nkuge. Iyo Nowa aza kuba ari umubwiriza wo muri iki gihe, twari kugwa mu mutego wo kuvuga ko atageze ku ntego; imyaka myinshi yo kubwiriza ariko itagaragaza umusaruro.

Ku bw'amahirwe, muri iki gihe, ibice byinshi byo ku isi byakira ubutumwa bw'abamarayika batatu. Kugeza ubutumwa aho butaragera-kubwiriza ubutumwa bw'umwihariko w'abasigaye- biragenda birushaho gutanga umusaruro ahantu henshi, kandi abantu benshi baragenda bamenya Uwiteka. Ntabwo turagera ahantu hatari umusaruro, nubwo twabwiwe yuko igihe kizaza ubwo "igihe cyo kwemererwamo kizaba kirangiye, kandi urugi rw'imbabazi rukazakingwa." Ni muri ubwo buryo iyi nteruro ngufi ngo: 'Abari biteguye binjirana na we mu bukwe, maze urugi rurakingwa," ituvana ku gihe cy'umurimo uheruka w'Umukiza, ikatugeza ku gihe umurimo ukomeye w'agakiza k'umuntu uzaba urangiye."-Ellen G. White, _Intambara Ikomeye_, p. 308. Kugeza icyo gihe, dufite umurimo tugomba gukora nk'itorero.

`Ni mu buhe buryo twakwiga kudacika intege igihe imbaraga dushyira mu ivugabutumwa zisa n'izidatanga umusaruro mwinshi ako kanya? Kuki tugomba gukomeza gukorana umwete? Soma Yohana 4:37.`