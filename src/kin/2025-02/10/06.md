---
title:  Urubanza Rubanziriza Kugaruka Kwa Yesu
date:   05/06/2025
---

Urubanza dusanga muri Daniyeli 7 ruduhishurira bike mu biri inyuma y'inyegamo-rukaduha amahirwe atangaje yo kumenya uburyo Imana ikemura ikibazo cyatewe n'icyaha mu gihe iba ikomeje gucungura abifuza kubana na Yo mu mushyikirano ushingiye ku isezerano.

`Soma iby'urubanza kagenzuzi bivugwa muri Daniyeli 7:9, 10, 13, 14, 22, 26 na 27. Ni ikihe kintu cy'ibanze kibandwaho mu rubanza? Ni uwuhe mwanzuro ufatwa mu iherezo ry'urubanza? Ni iki ibi bitubwira cyerekeranye n'umugambi w ºagakiza?`

Nta gushidikanya ko inyokomuntu izacirwa urubanza n'Imana. Mu gitabo cy'Umubwiriza 12:14 haduhamiriza ko "Imana izazana umurimo wose mu manza," kandi Pawulo atwibutsa ko tudakwiriye gucirana imanza kuko "Twese tuzahagarara imbere y'intebe y'imanza y'Imana"(Abaroma 12:4).

Ntabwo Imana ikeneye ibitabo kugira ngo imenye uzakizwa cyangwa uzarimbuka, keretse- ba bandi bahawe inshingano yo gusuzuma umugambi w'agakiza (1 Petero 1:12)-kuri bo ni ibisanzwe ko bashobora kugira ibibazo babaza. Biboneye ukwigomeka kwa Satani kandi babonye kimwe cya gatatu cy'abamarayika bo mu ijuru birukanwa mu ijuru (Ibyahishuwe 12:4)-kandi noneho Imana iri kutuzana imbere yayo. Imana ibumbura ibitabo ikemerera abera kureba buri kintu cyose.

Inkuru yo kwinginga kwa Aburahamu asabira Sodomu na Gomora-ishusho yerekana urubanza ruzabaho-iduha amakuru y'ingenzi ku rubanza. Biragaragara ko ibyaha bya Sodomu byari biri gusuzumwa; Imana ivuga ko ugukiranirwa k'uwo mudugudu kwari kwarawuhaye izina ribi ku buryo gutaka kw'abuwuregaga kwari kwinshi (Itangiriro 18:20). Nyamara ntabwo ari Sodomu na Gomora gusa byasuzumwe mbere yuko birimburwa.

Imana yanafunguriye Aburahamu umuryango ngo yige maze amenye niba Imana yari iri gukora ibikwiriye cyangwa ibidakwiriye mu byemezo byayo byo kurimbura abanyabyaha.

Hagati aho, muri Daniyeli 7, ugaragara mu rubanza rwo mu ijuru ni "Umwana w'umuntu Yesu (Daniyeli 7:13, soma na Matayo 20:28); ukugaragara kwe ni yo mpamvu imwe rukumbi yerekana ko uru rubanza ruberaho "gutsindishiriza abera b'Isumbabyose"(Daniyeli 7:22). Ugukiranuka kwe gutunganye rwose ni ko konyine gutsindishiriza ubwoko bwe mu rubanza.

`Tekereza uhagaze mu rubanza amabanga yawe yose agaragara imbere y'Imana yera. Mbese ibyiringiro byawe rukumbi byaba ibihe muri icyo gihe cy'urubanza?(soma ingingo yo ku wa gatandatu).`