---
title:  Ibindi byo Kwiga No Kuzirakanwa
date:   04/04/2025
---

**Soma igice cyitwa "Umugorozi w'Umunyamerika," cyo mu gitabo _Intambara Ikomeye_, pp. 230-248, cyanditswe na Ellen G. White.**

"Ababwirizabutumwa ndetse na rubanda bavugaga ko ubuhanuzi bwa Daniyeli n'Ibyahishuwe ari ubwiru budashobora kumvikana. Ariko Kristo yerekeje abigishwa be ku magambo umuhanuzi Daniyeli yavuze yerekeye ibizaba mu gihe cyabo, maze aravuga ati: 'Usoma ibi, abyumve neza.' Matayo 24:15. Ndetse imvugo yemeza ko Ibyahishuwe ari ubwiru butabasha kumvikana, ihabanye n'izina ry'icyo gitabo ubwaryo kuko ari: 'Ibyahishuwe na Yesu Kristo, ibyo Imana yamuhereye kugira ngo yereke imbata ze ibikwiriye kuzabaho vuba, ... Hahirwa usoma amagambo y'ubu buhanuzi, hahirwa n' abayumva, bakitondera ibyanditswe muri bwo: kuko igihe kiri bugufi.' Ibyahishuwe 1:1-3 ....

"Ufatiye ku buhamya bwatanzwe na Mwuka Muhishuzi w'Imana, ni mu buhe buryo abantu bahangara kwigisha ko Ibyahishuwe ari ubwiru budashobora gusobanukira ubwenge bw'umuntu? Ni ubwiru ariko bwahishuwe, ni igitabo kibumbuwe. Kwiga Ibyahishuwe biyobora ubwenge bw'abantu ku buhanuzi bwa Daniyeli, kandi ibyo bitabo byombi bitanga amabwiriza y'ingirakamaro Imana yahaye abantu, yerekeye ibizaba ku iherezo ry'amateka y ºisi.

"Yohana yeretswe ishusho y'ibintu bifite akamaro kimbitse kandi gatangaje mu byo itorero rinyuramo. Yabonye umwanya itorero rizaba ririmo, ingorane, intambara ndetse no gucungurwa guheruka k'ubwoko bw'Imana. Avuga ubutumwa buheruka bugomba kweza umusaruro w'isi, ukagera ku rugero rw'amahundo meza ahunikwa mu bigega byo mu ijuru, cyangwa ukagera ku rukungu rugomba gutwikwa rugashiraho burundu. Yohana yahishuriwe ingingo zifite agaciro kagutse cyane, by'umwihariko izerekeye itorero ryo mu gihe giheruka, kugira ngo ababasha kuva mu buyobe bakemera ukuri bashobore kumenyeshwa iby'ingorane n'intambara biri imbere yabo. Nta muntu ukwiriye kuba mu mwijima ntamenye ibigiye kuba ku isi." - Ellen G. White, _Intambara Ikomeye_, p. 248.

**IBIBAZO:**

`Ni mu buhe buryo kwiga ubuhanuzi bishobora gukuza kwizera kwawe mu buryo bukomeye? Ni ubuhe buhanuzi - bwaba bwaranditswe mu myaka ibihumbi ishize bwerekeranye n'ibintu byagombaga gusohora mu myaka amagana cyangwa se ibihumbi nyuma y'aho bihanuriwe - bwagufashije kurushaho kwiringira ibyo Bibiliya ivuga, cyane cyane ukarushaho kwiringira Imana yayihumekeyemo? Nk'urugero, ni buryo ki ubuhanuzi bwo muri Daniyeli 2 buduha impamvu zikomeye kandi zumvikana zo kutiringira ko Imana iriho gusa, ahubwo bukanatumenyesha iby'ahazaza?`

`Ni ubuhe buryo buruta ubundi twakoresha ngo twirinde ubusobanuro bupfuye kandi buyobya bwo gusobanura ubuhanuzi, rimwe na rimwe ndetse twumva no mu itorero ryacu ry'ibanze? Ni kuki tugomba kwitonda maze tukita kur'iyi nama ngo, "ahubwo mugerageze byose, mugundire ibyiza" (1 Abatesalonike 5:21)?`