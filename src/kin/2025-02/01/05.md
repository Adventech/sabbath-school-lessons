---
title:  Kwiga Ijambo
date:   02/04/2025
---

Abadiventisti b'Umunsi wa Karindwi bafite byinshi hakesha Wiliyamui Mileri byerekeranye n'uburyo basobanukiwe ubuhanuzi bwa Bibiliya. Nubwo uko yari asobanukiwe n'amasomo y'ingenzi (nk'irya Daniyeli 8:14) bitari byuzuye, uburyo Mileri yakoreshaga nyamara bwari igenzi, kuko bwateguriye inzira ukuvuka k'urugaga rw'abasigaye bo mu gihe giheruka.

`Soma muri Matayo 5:18, 2 Timoteyo 3:15-17, na Luka 24:27. Ni iki aya masomo atwigisha cyerekeranye n'uburyo tugomba gutangira kwiga ubuhanuzi bwa Bibiliya?`

Mu buryo bumwe, kwiga Bibiliya ntabwo bitandukanye no guteranya ishusho nini y'ikintu kigizwe n'uduce duto duto. Niba ukusanyirije hamwe ibice bibiri cyangwa bitatu gusa, ntibishoboka kumenya ishusho yose. Ahari muri ibyo bice bibiri cyangwa bitatu, ushobora kubonamo ifarashi, hanyuma ukemeza ko urimo guteranya ifoto y'amafarashi. Ariko ibindi bice bike bikerekana inkoko n'inka, hanyuma igihe umaze guteranya ibice amagana, ugashobora kubona ko wakoraga ku ishusho y'ikirere, ikubiyemo umujyi, ubusitani n'imirima, hamwe n'urugeregere rw'imisozi iri kure.

Rimwe mu makosa y'ingenzi Abakristo bakora mu gihe biga Bibiliya ni uko bafata Ibyanditswe byera nk'ahantu hakubiyemo amagambo cyangwa imigani bashobora gukoresha kugira ngo bakemure ikibazo bahuye na cyo mu gihe runaka. Bamwe banifashisha urutonde rworoshye rwateguwe mu kwiga Bibiliya usanga muri Bibiliya yitiriwe Abagidiyoni, aho ubasha gusanga amasomo y'ingenzi agufasha ku ngingo runaka maze ukibwira ko ayo masomo ahagarariye umubare wose w'inyigisho za Bibiliya ku ngingo runaka.

Ikibabaje, ni uko ubwo buryo ari nabwo bakoresha mu kwiga ubuhanuzi, bagakoresha isomo bakuye mu cyerekezo cyaryo maze bakarigereranya n'ibintu birimo kuba (n'ibihe) ubungubu aho kurigereranya n'ibivugwa ahandi muri Bibiliya. Ibi, ku ruhande rumwe, byaganishije ku gusohoka k'umubare uhoraho w'ibitabo by'iki gihe byandikwa ku buhanuzi kandi bikaba bivugururwa buri myaka mike runaka kuko byabaga bidakubiyemo ukuri ku byo byavugaga byerekeranye n'ibyenda kuba, ndetse n'igihe bizabera. Akaba ariyo mpamvu ari ingenzi cyane kudapfa guhitamo amwe mu masomo runaka avuga ku ngingo yihariye, ahubwo ibiramambu bikaba ari ingenzi cyane ko umuntu yigana ubushishozi ikintu cyose Bibiliya ivuga kur'iyo ngingo, hamwe no kwita no ku cyerekezo ikivugwa cyavugiwemo. Biroroshye cyane gukura isomo mu cyerekezo cyaryo maze ukarivugisha icyo wishakiye cyose.

`Ubyitwaramo ute wowe ubwawe mu gihe wumva abakoresha amasomo runaka bahisemo maze bagatangira kuyavugisha icyo bishakiye (kuyasobanura uko bishakiye), nk'urugero isomo ryerekeranye n'uko abapfuye bamera? Cyangwa se isomo ryerekeranye n'Isabato? Ni ubuhe buryo bwiza bwo kubasubiza no kubafasha?`