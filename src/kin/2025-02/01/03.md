---
title:  Imana Ishaka Ko Tuyisobanukirwa
date:   31/03/2025
---

Nta kintu kibabaza nk'igihe ukeneye kuvugana n'abantu byihutirwa, wenda uri nko ku ivuriro cyangwa aho bagurira imiti, ukaba uri mu mahanga aho utamenyereye gukoresha ururimi rwaho. Ukaba uzi icyo ukeneye kuvuga, ariko ntubashe kubona amagambo ukoresha ngo ukivuge.  Hamwe n'Imana, hari ikibazo gitandukanye n'icyo. Imana igira iti: "Nkuko ijuru risumba isi, niko inzira zanjye zisumba izanyu, n'ibyo nibwira bisumba ibyo mwibwira" (Yesaya 55:9). Ikibazo si uko Imana idafite amagambo yo kuvugana natwe; ikibazo ni uko tudafite amagambo cyangwa ubwenge bwo kuyisobanukirwa bihagije.  `Amasomo akurikira atubwira iki cyerekeranye n'ibyo Imana isobanukiwe (n'ubwenge bw'Imana) tubigereranyije n'ibyacu (n'ubwacu)?`

`Zaburi 139:1-6`

`Zaburi 147:5`

`Abaroma 11:33`

`1 Yohana 3:20`

Ukuri kwabyo ni uko tutazigera dusobanukirwa na mba ubwenge/ubuhanga bw'Imana kuko Itagira iherezo kandi Izi byose. Nubundi se, niba tumenyaho bike ku kintu cyose cyerekeranye n'Irema; ni buryo ki twasobanukirwa rwose n'Umuremyi waryo? Ntitwabibasha.

Nubwo tutazigera dusobanukirwa n'ikintu cyose, dushobora gusobanukirwa iby'ingenzi by'agakiza kacu (soma 2 Timoteyo 3:14, 15). Iyo intumwa zasobanuriraga ubutumwa bwiza abazumvaga, akenshi babaganishaga ku buhanuzi bwasohoye, aribwo dushobora guheraho tuvuga ko imwe mu mpamvu z'ingenzi z'ubuhanuzi ari ukwerekana inama y'agakiza. Mu kuri koko, umugambi w'imena w'ubuhanuzi bwa Bibiliya, mu buryo ubwo aribwo bwose, ni ukutuyobora kuri Yesu no ku isezerano ry'agakiza aha mwenemuntu wese.

Nubundi, Umwami Imana, ari na We ibyaremwe byose byaremewe muri We (soma Abakolosayi 1:16, 17; Yohana 1:1-3), yaramanutse aza muri iyi si maze aritanga ubwe nk'igitambo ku musaraba kubw'ibyaha bya buri muntu wese, ndetse n'umunyabyaha ruharwa. Uko niko Imana idukunda cyane twese uko turi. Amaze kudukorera ibyo byose, nta gushidikanya Umwami ashaka ko buri wese, hamwe na ba banyabyaha ruharwa, tumenya igitambo aduhera muri Yesu. Kandi icyo nicyo ubuhanuzi bukora.

`Nubwo mu kuri hari byinshi tutazi, ni kuki ari ingenzi cyane ko ubu twita ku byo tuzi kandi tugakurikiza ibyo tuzi, aho gutwarwa n'ibyo tutazi?`