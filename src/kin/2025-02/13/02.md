---
title:  Umuhanuzi Ugenda Yanga
date:   22/06/2025
---

Inkuru ya Yona (soma Yona 1-4), nubwo ivugwa mu nshamake, igira ingaruka ikomeye. Abizera benshi babonyemo ishusho y'uyu muhanuzi wagendaga aseta ibirenge. Iyi nkuru kandi ikubiyemo ibintu bikomeye birengurira ku bizaba mu minsi y'imperuka.

`Soma Matayo 12:38-42. Ni iyihe migabane y'iyi nkuru ya Yona Yesu yavuzeho ubwo yavuganaga n'abanditsi n'Abafarisayo? Ni ayahe masomo yerekeranye n'urubanza dusanga mu magambo ye?`

Yesu yavuze ko aruta Yona. Yari azi ko kuza kuri iyi si byari bisobanuye umusaraba, nyamara nubwo byari bimeze bityo, yaje "gushaka no gukiza uwari yarazimiye"(Luka 19:10). Yona yamaze iminsi itatu ari mu nda y'urufi kubw'ibyaha bye bwite; Yesu yamaze iminsi itatu mu gituro kubw'ibyaha byacu. Icyo ni cyo byamusabye kugira ngo uwazimiye akizwe.

Uyu munsi, tuzi Yona nk'umuhanuzi wagendaga yanga, utarashakaga kujya i Niniwe. Mu mirebere ya kimuntu, biroroshye kubyumva: Abashuri bari bafite ubwami bw'abanyarugomo. Imitako yashyirwaga ku mazu yo muri Ashuri yagaragazaga ibikorwa by'ubugome: abantu babaga batsinzwe bicwaga mu buryo bw'ubugome butavugwa. Ninde wari gushaka kugerwaho n'akaga ko kubwiriza ibyo kwihana mu murwa wabo?

Muri iyi nkuru, hari umwanya w'ingenzi ushobora kwerekana itsinda ry'abasigaye ryo mu minsi y'imperuka: Igihe Yona abajijwe uwo ari we, arasubiza ati: "Ndi Umuheburayo, nubaha Uwiteka Imana yo mu ijuru, yaremye inyanja n'ubutaka"(Yona 1:9), amagambo asa n'ubutumwa bwa marayika wa mbere (Ibyahishuwe 14:7). Mu by'ukuri, amagambo ye yo gushimangira ko Uwiteka yaremye inyanja n'ubutaka" agaragaza yuko Uwiteka ari Umuremyi. Uku kuri ni urufatiro rugaragaza impamvu dukwiriye kuramya Uwiteka, kandi kuramya ni izingiro ry'ibizabaho mu minsi iheruka.

Muri ubu buryo, natwe twahawe inshingano yo kubwiriza ubutumwa bushobora kutishimirwa muri Babuloni y'ibya Mwuka. Kuvuga tuti: "Bwoko bwanjye, nimuyisohokemo"(Ibyahishuwe 18:4) ni ukubwira abatuye isi ko bagomba kwihana-ubutumwa buri gihe bwagiye bwakirwa nabi n'abantu benshi-ndetse n'igihe bwabaga bwatanzwe mu buryo bwiza bushoboka. Ninde muri twe wabwirije maze abo abwiriza ntibamwakire nabi ndetse ngo bamugirire nabi: Bijyana n' "umurimo."

`Ni uruhe rwego rw'imiterere ya Yona ubona muri wowe? Ni mu buhe buryo ushobora kurenga iyo myitwarire?`