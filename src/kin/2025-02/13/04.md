---
title:  Ibirori bya Belushazari
date:   24/06/2025
---

Nyuma yuko umujyi wa Niniwe ucishijwe bugufi (mu mwaka wa 612 Mbere ya Kristo) n'ingabo zihurijwe hamwe zigizwe n'Abamedi n'Abanyababuloni (bari bayobowe na se wa Nebukadinezari), umujyi wa Babuloni wagize ububyutse, ugira ibyiza utari warigeze ugira uhereye mu minsi ya Hammurabi (Amurafeli), umuntu wabo ukomeye wari warabahaye amategeko. Ku ngoma ya Nebukadenezari utari ufite ibibazo by'ibitero by'Abashuri, umujyi wa Babuloni wagize ubukungu kandi uramenyekana cyane ku buryo nta yandi mahitamo yandi ibihugu by'ibituranyi byari bifite uretse kwemera gutegekwa na Babuloni. Babuloni yari umwamikazi w'isi, kandi ibihugu byifuzaga gutera imbere byashakaga ubuhake kuri Babuloni.

Hagati aho, icyo dushobora kuvuga ni uko Nebukadinezari yapfuye nk'umwizera, ahamya ko Imana ya Daniyeli ari yo Mwami w'amahanga yose (Daniyeli 4:31-34). Inkuru ikurikiraho Daniyeli avuga ni iy'uwamusimbuye, wari usanzwe amwungiririje ku buyoboziwitwaga Belushazari.

`Soma Daniyeli 5:1-31. Ni ubuhe butumwa bw'ingenzi mu bya Mwuka dushobora kwigira muri iyi nkuru? Ni iki cyateye Belushazari gukora ikosa?`

Umugabane ubabaje cyane muri iyi nkuru ahari uboneka muri Daniyeli 5:22. Ubwo yari amaze kuvuga ibyo kugwa no kongera gukomera kwa Nebukadineza, Daniyeli yaramubwiye ati: "Ariko wowe umwana we Belushazari, ntiwicishije bugufi mu mutima wawe nubwo wamenye ibyo byose." Ni ukuvuga ko, nubwo yari afite amahirwe yo kumenya ukuri; nubwo ashobora kuba yariboneye ibyabaye kuri Nebukadinezari-yahisemo kwirengagiza ibyo, maze ahubwo akomeza inzira yari yarateje akaga uwamubanjirije gakomeye.

Nk'uko Nebukadinezari yari yarabigenje ubwo yaremaga igishushanyo, Belushazari yasuzuguye ku mugaragaro ibyo Imana ya Daniyeli yari yarahanuye. Binyuze mu guhumanya ibikombe byo mu rusengero, bisa n'aho yari ari kugaragaza ko Babuloni yari yaratsinze Abayuda, noneho bakaba bafite ibikoresho bakoreshaga mu iyobokamana ryabo. Mu yandı magambo, bari bagifite isumbwe kuri iyo Mana yari yarahanuye ibyo kurimbuka kwabo.

`Mu by'ukuri, icyo cyari igikorwa cy'agasuzuguro kuzuye, nubwo Belushazari yari afite ibihamya byinshi bimuhesha ubumenyi buruseho. Yari afite ubumenyi bwo mu mutwe buhagije bwo kumenya ukuri; ikibazo cyari umutima we. Mu minsi iheruka, ubwo akaga gaheruka kazaba gatangiye ku isi, abantu bazahabwa amahirwe yo kumenya ukurı. Ikizagena amahitamo yabo, nk'uko byagenze kuri Belushaza, ni imitima yabo.`