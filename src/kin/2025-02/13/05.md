---
title:  Gukama Kwa Ufurate
date:   25/06/2025
---

Imwe mu mbaraga za Babuloni ni uburyo uruzi Ufurate rwatembaga runyuze munsi y'inkike zayo, bigatuma amazi adashobora kubura mu murwa wose. Ubwo buryo bwaje kwerekana intege nke zawo. Uwitwa Nitocris, umwamikazi wa kera w'Umunyababuloni yari yaracukuye imiringoti ahakikije uwo mugezi kugira ngo hahinduke inzira ijya mu mujyi, maze muri iyo mirimo, umugezi uhinduka ikidendezi kugira ngo bifashe abakozi gukora batekanye. Kuro na we yabonye ko ashobora gukora ikintu nk'icyo, maze uruzi Ufurate rugakama ku buryo ingabo ze zabasha kugenda zinyuze munsi y'inkike. Ubwo bari bageze imbere mu murwa, yabonye inkuta z'ubwirinzi zari zikurikiye umugezi hirya no hino muri uwo mujyi zitarinzwe, maze umurwa ufatwa mu ijoro rimwe. Umuhanga mu mateka w'Umugiriki witwa Herodotusi atubwira yuko ababaga muri Babuloni hagati batamenye ko inkengero z'umugi zafashwe, kuko cyari igihe cy'ibirori, kandi bose bari barimo kubyina, batwawe n'ibyishimo."- Herodotus, _The Histories, Tom Holland, trans._ (New York: Penguin, 2015), p. 94. Mbese hari uwashidikanya ko ibi ari ibirori bimeze nk'ibigaragazwa muri Daniyeli 5?

`Soma Daniyeli 5:18-31 n'Ibyahishuwe 16:12-19. Ni iyihe sano ubona iri hagati ya bimwe mu byago bivugwa mu Byahishuwe ndetse n'inkuru yo kugwa kwa Babuloni?`

Igihe yari arimo gusobanura uburyo bwo kumenya ibimenyetso by'ibihe, Yesu yaburiye abigishwa ababwira ati: "Nuko rero mube maso, kuko mutazi umunsi Umwami wanyu azaziraho. Ariko ibi mubimenye: iyaba nyir'urugo yari amenye igicuku umujura azaziramo, ntiyamukundiye gucukura inzu ye." (Matayo 24:42, 43). Nk'uko byari bimeze mu gihe cyo kurimbuka kwa Babuloni, kuboneka kwa Kristo kwihuse kuzatungura Babuloni yo muri iki gihe. Nyamara ntibyari bikwiriye kuba muri ubu buryo; twahawe ibihamya bihagije bigaragaza ko Yesu ari hafi kugaruka mu buhanuzi bwinshi kandi busobanuwe mu magambo arambuye.

Ntabwo abari mu isi bazatungurwa bitewe nuko batazi icyo Imana yahanuye; bazatungurwa bitewe n'uko bahisemo kutizera ibyo Imana yavuze ko bizaba.

`Soma Ibyahishuwe 16:15. Ndetse no hagati muri iyo miburo iheruka, ni ubuhe butumwa bw'inkuru nziza buhaboneka? "Kutagenda wambaye ubusa" bisobanuye iki?`