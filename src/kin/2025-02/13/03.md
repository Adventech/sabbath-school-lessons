---
title:  Umurimo Wo Kwihana
date:   23/06/2025
---

Yona yari afite ubutumwa bwumvikana neza bwari bugenewe abantu b'i Niniwe. "Yona atangira kujya mu mudugudu, agenda urugendo rw'umunsi umwe ararangurura ati: "Hasigaye iminsi mirongo ine Nineve hakarimbuka" (Yona 3:4). Biragaragara neza ko aho hantu hari hugarijwe n'akaga. Arikose ayo si amagambo yari aturutse ku muhanuzi w'Uwiteka? Nyamara se, ni iki cyaje kuba kuri Nineve?

`Soma Yona 3:5-10. Kuki ubu buhanuzi butasohoye?`

Yego; abantu bose batuye muri uwo murwa barihannye, maze kurimbuka kwari wahanuwe gukurwaho nibura mu gihe runaka. "Ibyago bajyaga kugira byarahagaze, Imana ya Isirayeli yahawe ikuzo kandi yubahwa mu gihugu cy'abapagani, ndetse amategeko yayo arubahwa. Hadashize imyaka myinshi nyuma y'icyo gihe Ninewe yagombaga kwigarurirwa n'amahanga yari ayikikje bitewe n'ubwibone no kwibagirwa Imana."- Ellen G.White, _Abahanuzi n'Abami_, p.173-174.

Mbese mu minsi iheruka dushobora kwitega ikintu nk'iki ku butumwa buheruka buzabwirwa abatuye isi yacumuye? Yego ariko kandi oya. Ni ukuvuga ko ku isi yose hazabaho abantu benshi bazitaba irarika rivuga ngo: "Bwoko bwanjye, nimuwusohokemo kugira ngo mwe gufatanya n'ibyaha byawo, mwe guhabwa no ku byago byawo" (Ibyahishuwe 14:8). Ku isi hose, abantu bazahagarara mu mwanya wabo, maze mu gusuzugura inyamaswa, "bitondere amategeko y'Imana kandi bagire guhamya nk'ukwa Yesu" (Ibyahishuwe 14:12). Abo bantu, kimwe n'ab'i Niniwe bazarokoka urubanza ruzagera ku bazarimbuka.

Na none kandi, mu gihe ubuhanuzi bumwe na bumwe-nk'igihe Imana yatangaza ko Niniwe yagombaga kurimbuka-buba bufite ikigombero; Niniwe yagombaga kurimbuka keretse gusa abantu baho bahindukiye bakareka ibibi byabo (soma Yeremiya 18:7-10); ubundi buhanuzi ntabwo bukurikiza ikigombero. Burasohora hatitawe ku nyifato abantu bagize. Ubuhanuzi bwerekeranye na Mesiya bwo kuza kwa mbere kwa Kristo no kugaruka kwe, ikimenyetso cy'inyamaswa, gusukwa kw'ibyago, akarengane kazabaho mu minsi y'imperuka-ibyo ntibikurikiza ikigombero; bizabaho hatitawe ku byo abantu bakora. Ibyo abantu bakora, ndetse n'amahitamo yabo, bizagena uruhande bazahereramo igihe ibikorwa biheruka byahanuwe n'abahanuzi bizaba biri kuba.

`Ni ayahe mahitamo uri kugira muri iki gihe ashobora kugufasha kumenya amahitamo uzagira ubwo ikibazo cyo kuramya Imana cyangwa kuramya igishushanyo kizaba kije mu isi?`