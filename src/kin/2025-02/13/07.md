---
title:  Ibindi Byo Kwigwa No Kuzirikanwa
date:   27/06/2025
---

**Soma igitabo cyanditwe na Ellen G.White cyitwa, _Abahanuzi n'Abami_, igice kivuga iby' "Uwitegerezaga Utaraboneshwaga Ijisho", pp. 337-347.**

"Ishyanga ryose ryageze ku rwego rw'aho ryagira icyo rikora ryemerewe kuba mu mwanya waryo ku isi kugira ngo rihamye kandi rigaragaze niba rizasohoza imigambi y'Uryitegereza ari we Uwera. Ubuhanuzi bwagaragaje kwaduka no gutera imbere k'ubwami bukomeye bwabaye ku isi ari bwo Babuloni, Abamedi n'Abaperesi, Ubugiriki na Roma. Haba kuri ubu bwami kimwe no ku mahanga yaranzwe n'imbaraga nke, usanga amateka yaragiye yisubiramo. Buri bwami (cyangwa ishyanga) bwigeze kugira igihe cyo kugeragezwa; buri bwami bwaratsinzwe, ikuzo ryabwo ryarayoyotse kandi imbaraga zabwo zarashize. Nubwo amahanga yanze amahame y'Imana kandi muri uko kuyanga akizanira kurimbuka, nyamara umugambi w'Imana ugenga byose wagaragaye ukora mu bihe byose", Ellen G.White, _Abahanuzi n'Abami_, pp. 344-345.

Muri Yeremiya 18,Yeremiya yitegereza umubumbyi akora ibyo umubumbyi akora:akora kandi agaha ishusho ikintu cyose ari kubumba. Iyi mvugo shusho y'umubumbyi uha ishusho ibumba rye, ni yo Imana ikoresha ishaka gusobanura ihame ry'uko ibintu bibaho mu buryo bw'ikigombero mu buhanuzi bwa Bibiliya. Kandi kugira ngo dusobanukirwe, Uwiteka yavugiye muri Yeremiya ati: "Igihe nzavuga iby'ishyanga n'iby'igihugu ngo bikurweho, bisenywe birimbuke, ariko iryo shyanga navugaga niriva mu byaha byaryo, nzareka ibyago nibwiraga kubagirira. Kandi igihe nzavuga iby'ishyanga n'iby'igihugu ngo mbashingishe intege kandi mbameze, ariko bakanga bagakorera ibyaha imbere yanjye ntibumvire ijwi ryanjye, nzaherako ndeke ibyiza nari navuze ko nzabagirira" (Yeremiya 18:7-10).

**IBIBAZO:**

`Tekereza ku magambo ya Yesu igihe yavugaga ko urubanza ruzorohera Niniwe kurusha uko ruzorohera ubwoko bw'Imana bwari bwarateshutse ku kuri (soma Matayo 12:39-42). Ni irihe soma itorero ry'Imana rishobora kwigira kuri uyu muburo?`

`Zirikana amagambo yavuzwe na Ellen G.White avuga ko uko ubwami bwagendaga busimburana "amateka yagiye yisubiramo." Ellen G.White, _Abahanuzi n'Abami_, pp. 344. Ni iki ubona ubwo bwami bwose buhuriyeho nk'uko buvugwa mu buhanuzi? Ni mu buhe buryo ubwo bwami bwakurikije inzira ya Gihanuzi? Ni mu buhe buryo isi yacu ya none na yo ikora nk'ibyo ubwo bwami bwakoze?`

`Ongera wibande ku gitekerezo kivuga yuko atari ko buri gihe intekerezo n'ubwenge bibuza abantu kwizera, ahubwo ko babibuzwa n'umutima. Ni mu buhe buryo kumenya ibi bigira icyo bihindura ku buhamya uha abandi?`