---
title:  Gusobanukirwa Urukundo Rw'Imana
date:   07/04/2025
---

Kuba turangwa na kamere y'ubunyacyaha bisobanura mu ruhande rumwe ko uburyo tubona isanzure bwandujwe n'imbaraga zacu bwite zituganisha ku kwikunda n'ishyari. Uburyo tubona isi buterwa n'icyerekezo cyo kubona ibintu kwacu gifunganye, aho kubibonera mu buryo bw'Imana izi byose (ku buryo bugaragara). Ahari byashoboka ko nta ngingo yigeze yangizwa bikomeye n'inyokomuntu yokojwe n'icyaha nk'ingingo y' "urukundo." Umuco wabaye gikwira (mu bantu) ushaka guteza imbere uburyo bwo gusobanukirwa urukundo rushingiye ku guhaza inarijye (yawe) aho gukunda abandi. Ubu buryo tubona iyi ngingo dushingiye ku narijye no kwikunda butuma tutabasha gusobanukirwa ukuntu Imana ibona iyi ngingo.

Gusobanukirwa kamere y'urukundo ni urufunguzo rw'ingenzi rudufasha gusobanukirwa ubuhanuzi bwa Bibiliya. Imwe mu nsanganyamatsiko z'ingenzi dusanga mu ntambara ikomeye ni ukubaho kudasobanutse ko kudasobanukirwa n'imico y'Imana. Ellen G. White nyamara asoza amagambo y'igitabo cy'Intambara Ikomeye agira ati: "Ijuru ryose n'isi yose birejejwe. Umunezero usaba imitima y'ibyaremwe byose. Imigezi y'ubugingo, umucyo n'umunezero bitemba bituruka ku Muremyi bisendera hose. Guhera ku kanyabuzima gatoya kadashobora kuboneshwa ijisho ukageza ku isi irusha izindi ubunini, ibyaremwe byose, ibihumeka n'ibidahumeka, mu bwiza bwabyo busesuye no mu munezero wabyo ukoraho, bitangaza ko Imana ari urukundo." - _Intambara Ikomeye_, p. 473.

`Soma Itangiriro 22:1-13. Ahantu ha mbere hakoreshejwe ijambo "urukundo" muri Bibiliya tuhasanga mu Itangiriro 22:2. Iki gitekerezo kitwigisha iki kuri kamere y'urukundo rw'Imana?`

Rimwe na rimwe, usibye kubona ahantu ha mbere usanze ijambo muri Bibiliya, kubona aho iryo jambo ryavuzwe bwa mbere mu bitabo byanditswe n'abanditsi ku giti cyabo birafasha cyane, cyane cyane mu bitabo bya Bibiliya by'Ubutumwa bwiza. Muri Matayo 3:17, Mariko 1:11, Luka 3:22, na Yohana 3:16 tubona aho ijambo "urukundo" ryavuzwe bwa mbere muri buri butumwa.

Nk'urugero, ahantu ha mbere havuzwe "urukundo" mu butumwa bwanditswe na Yohana (Yohana 3:16) hagaragaza umucyo wihariye: hasa nk'ahatuganisha ku nkuru ya Isaka atambwa ku gicaniro. Ukwizera Aburahamu yari afitiye Imana kwamuteye kuyiringira, ahitamo kwizera ko Imana ishobora kuzura umuhungu we naramuka amutambiye ku gicaniro (Abaheburayo 11:19). Byashushanyaga urukundo Imana yakunze mwenemuntu. Yaradukunze ku buryo byayiteye "gutanga Umwana wayo w'ikinege" (soma Itangiriro 22:2, 12, 16), hanyuma, imuzura mu bapfuye. Bityo rero, twahishuriwe ubwoko bw'urukundo, urukundo rwitanga kandi rutizirikana, ari na rwo Imana idufitiye.

`Mbese twereka abandi dute bene urwo rukundo rwitanga kandi rutizirikana Imana idufitiye? Kuki, kuri benshi muri twe, bene uru rukundo atari rwo shingiro ry'imibereho yacu?`