---
title:  Umucyo Uvira Abanyamahanga
date:   24/04/2025
---

Umugambi w'ibanze watumye Imana ishyiraho ishyanga rya Isiraheli ntiwari uwo guciraho iteka abandi batuye isi, ahubwo kwari ukugira ngo bakizwe. Mu kuri, benshi muri twe twumva duciriweho urubanza igihe duhanganye n'imyifatire y'umuntu utunganye; bityo. kubaho kwa Isiraheli na ko kwari kugamije kwerekana icyaha no kwikunda kw'amahanga yandi yari abakikije. Abizera babaho imibereho ihuje n'ubushake bw'Imana berekana imico yayo ikiranuka, ikabemeza guhinduka. Mu buryo nk'ubwo, imibereho y'abantu "bakomeza amategeko y'Imana" (Ibyahishuwe 14:12) ikwiriye kwerekana agaciro k'imico yayo.

Nyamara, iyo Abisiraheli baza kwitwara uko basabwaga kandi bagakora bakurikije ibyo babwiwe gukora, amahanga aba yarabagannyeho mu mahoro, akaza kubashakaho ubumenyi bwabo n'ubw'Imana yabo. Ibiramambu, mu buryo bubabaje kandi buteye agahinda, nk'uko ubunyage bwa Babuloni bwabyerekanye, ni uko ayo mahanga (ibyo bihugu) yaje kubagabaho intambara.

Indorerwamo ihebuje tuboneramo imico y'Imana, nta gushidikanya, ni Yesu - we muntu wenyine rukumbi wabashije kuyerekana mu buryo buboneye. Ariko urugero rwe rw'imbonera, arirwo rwemeje imitima guhinduka, rwari rugamije kubera abantu nk'irarika (reba Yohana 3:16-21).

Umugambi uhebuje wo gushyiraho ishyanga rya Isiraheli wari umwe n'umugambi Imana yari ifite ishyiraho itorero: Yifuzaga gukoresha ubwoko bwayo gukururira abanyabyaha kuri Kristo. Irarika riboneka mu butumwa bw'abamarayika batatu, ryatangiwe mu itorero ryayo, rijyanwa ahantu hose, atari ku itsinda ry'abantu bake runaka batoranyijwe, ahubwo rijyanwa ku bantu bo "mu mahanga yose, n'imiryango yose, n'indimi zose, n'amoko yose" (Ibyahishuwe 14:6). Ibyahishuwe 18:1 hahanura ko isi yose izamurikirwa n'ubwiza bw'Imana mbere y'uko Kristo agaruka.

`Ni iki amasomo akurikira atwigisha cyerekeranye n'umugambi w'icyo Imana yari yiteze ku bwoko bwayo buri mur'iyi si? Ni buryo ki twebwe ubwacu twashyira mu bikorwa aya mahame?`

`(a) Kubara 14:17-21`

`(b) Yesaya 42:6, Yesaya 49:6, Yesaya 60:3`

`(c) Ibyahishuwe 18:1-4`

`Ongera usome Ibyahishuwe 18:1-4, irarika rirarikira "ubwoko bwanjye"; ni ukuvuga, ubwoko bw'Imana, gusohoka muri Babuloni. Mbese ibyo bizakorwa gute? Mu yandi magambo, ni buryo ki dushobora, twebwe nk'itorero ritari muri Babuloni, kwemera gukoreshwa n'Imana tukararikira ubwoko bw'Imana bukiri muri Babuloni kuyisohokamo ?`