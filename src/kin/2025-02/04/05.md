---
title:  Abami B'Abanyamahanga
date:   23/04/2025
---

Imikoranire y'Imana na Isiraheli yerekana ishusho ngari kandi ikungahaye mu mikoranire yayo n'itorero ryo mu Isezerano Rishya. Mu kuri, kandi mu buryo bwinshi, ishyanga rya Isiraheli ryagize uruhare mu kwerekana mbere y'igihe ishusho y'amakosa y'itorero. Aho kugaragara ko har'ikintu icyo aricyo cyose basumbije Abisiraheli ba kera, Abakristo babaye, kandi bakomeje kuba, abantu bagerwaho n'ibigeragezo bimeze kimwe.

`Soma Matayo 20:25-28. Ni irihe kosa Yesu yihanangiriza abigishwa be kwirinda mu gihe yatangizaga umurimo w'itorero rya Gikristo?`

Isiraheli yasabye umwami w'umuntu, icyifuzo cyaje kugeza iryo shyanga ku buhenebere mu mico n'imyitwarire. Abami bakomeje kugenda bahinduka babi bikabije kugeza ubwo Imana yemereye Abanyababuloni kujyana ubwoko bwayo ho imbohe nk'igihano bagombaga kunyuramo.

Ikintu gisa nk'icyo cyabayeho kandi no mu mateka y'itorero rya Gikristo. Nubwo batagombaga kwiha ubwabo inzego z'ubutegetsi kimwe n'ubwoko bw'Abanyamahanga, ubwo Konstantine yafataga ubutegetsi akihindura Umukristo, abizera barorohewe: akarengane noneho kashyizweho iherezo! Ibyo ubwabyo byari umugisha, ariko nyamara ibyo byaje kugaragarira itorero ko ryabasha ahari kugira uruhare ku bubasha bw'umwami w'abami mu nyungu ze.

Impaka nyinshi zikomeye zaje kuvuka hagati y'Abakristo mu kinyejana cya kane, maze itorero ribonye ko ridashobora ubwaryo kuzikemura, habayeho kwitabaza umwami w'abami kugirango azikemure. Kuva icyo gihe ugakomeza, umuyobozi w'itorero rya Roma yihaye isumbwe, aho yahoze mbere afite umwanya mukuru w'ubuyobozi bw'itorero uhwanye n'uw'abandi. Itorero ryasabye Leta kuza gukemura ibibazo by'idini, kandi igihe Leta yari imaze kwinjiramo, ibintu byagiye birushaho kuba bibi cyane.

Kimwe na Isiraheli ya kera, ibihe byinshi by'umwijima biboneka mu mateka ya Gikristo ni ingaruka zigaragara zo kuba itorero ryarifatanyije n'isi. Aho Isiraheli yahindukiriye kuramya ibigirwamana n'abami bayo bakarwanira indonke zikabije zitewe no kugira inyota y'ubutegetsi - kugeza n'aho bagiye batambira abana babo ibigirwamana - itorero ryagiye ryinjiza bwinshi mu buryo n'imikorere by'ingoma y'abapagani kugeza aho benshi mu bizera b'indahemuka bishwe bahorwa ukwizera kwabo kuko babonwagwa nk'abateje akaga ubufatanye bw'urwego rw'itorero - Leta.

`Mu muco wanyu bwite, no mu baturage banyu, ni mu buhe buryo ibigeragezo nk'ibyo bibasha gucogoza urufatiro rw'ukuri ko kwizera kwacu?`