---
title:  Nimurodi Na Nineve
date:   20/04/2025
---

Edeni yari yararemewe kuba urugo rukwiriye mwenemuntu. Ubwo icyaha cyinjiraga, nta mahitamo Imana yari ifite uretse gutandukanya umuntu n'Ubusitani bwa Edeni ndetse n'igiti cy'ubugingo, nibura bikagenda gutyo.

Hanze y'Ubusitani, abantu basabwaga gukora cyane kugira ngo babone ibibabeshaho. Ubuzima bwari bukomeye; twagombaga kubaho turushye kandi twiyuha akuya tugatutubikana mu maso (Itangiriro 3:16-19). Ababyeyi bacu ba mbere biringiranga ko Umwami w'umunyakuri azabashakira inzira ibagarura mu Busitani, maze bazana ibitambo ku marembo ya Edeni biringira kandi bategereje ugucungurwa Imana y'ukuri yasezeraniye isi yacumuye kuva katanga ka mbere.

"Umurima wa Edeni wagumye ku isi igihe kirekire cyane nyuma y'aho umuntu yabujijwe kongera kunyura mu tuyira twawo duteye ubwuzu ... Aho niho Adamu n'urubyaro rwe bazaga kuramiriza Imana. Niho kandi bavugururiye indahiro zabo zo kumvira itegeko bagomeye bigatuma bacibwa muri Edeni. Igihe ibicumuro byuzuraga ku isi, kandi ubwo ubugome bw'abantu bwatumaga barimburwa n'Umwuzure, ukuboko kwari kwarashyizeho Edeni ni ko kwayikuye ku isi. Ariko ku iherezo, ubwo ibintu byose bizahindurwa bishya, ubwo hazabaho 'ijuru rishya n'isi nshya,' (Ibyahishuwe 21:1), [Edeni] na yo ni bwo izagarurwa irimbishijwe biruta ibya mbere." - Ellen G. White, _Abakurambere n'Abahanuzi_, p. 43.

Abandi bantu, nyamara, bagerageje gukora bashaka "ibisubizo" bivuye mu bihimbano bya muntu ku bibazo bishya byavukaga, ari byo bituma tubona imigi y'ibihugu ivuka, mu kugerageza gushaka ubuzima bworoshye, ndetse ahari kugira ngo bagerageze kugarura ibyo bari baraburiye muri Edeni.

`Soma Itangiriro 10:1-12. Aha niho Bibiliya itangira kutwereka abantu bamwe bafite uruhare rw'ingenzi muri politiki dukomeza kugenda dusanga ahandi hose muri Bibiliya, hakubiyemo n'abo mu migi ya Ninive na Babuloni. Dukurikije ibyo tuzi ku ruhare rw'iyo migi, ni iki twakura mur'aya masomo?`

Abantu bamwe basomye ibya Nimurodi baza kwanzura bavuga ko ari umuntu w'igihangange ukomeye, kimwe n'abantu b'ibihangange bitsinda intambara bivugwa mu migani ya gipagani. Ariko iyo Bibiliya imuvuga nk' "intwari ya mbere ku isi" (Itangiriro 10:8, BII), akaba n' "umuhigi w'umunyamaboko imbere y'Uwiteka," ntibiba ari ukumutaka. Nimurodi yari igihangange nk'uko yabyiyumvagamo, maze agahagarara "imbere" y'Uwiteka mu buryo bwo kuvuga ko akorombereza Imana. Ibyo tubona mur'aya masomo ni ugukwirakwira k'ubwigomeke burwanya Imana, ukwigomeka kuzakomeza kubaho kugeza ku ndunduro, ubwo ubwigomeke bwose buzakurwaho burundu.

`Ni ukubera iki icyaha cyo kwigomeka ku Mana ari icyaha cyiyorobeka kandi giteje akaga kurenza uko tubasha kubibona? Twebwe ubwacu twakwirinda dute ako kaga kari mu mico ya muntu?`