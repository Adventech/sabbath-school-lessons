---
title:  Uguhamagarwa Kwa Aburahamu
date:   21/04/2025
---

Mu gice cya cumi cy'Itangiriro, tuhabona ukuvuka kw'amahanga (ibihugu) atandukanye. Ubusanzwe ijambo risobanura "amahanga" ni _goyim_, rinashobora gusobanura Abanyamahanga. Itangiriro 10 hatubwira ko ubwoko bw'abantu (inyokomuntu) bwigabanyijemo ibihugu, indimi, imiryango, n' "amahanga" (Itangiriro 10:5; reba no mu Ibyahishuwe 14:6).

Ako kanya nyuma yo gutangiza iyo ngingo, nibwo Imana yahamagaye Aburahamu ikamukura muri rimwe mur'ayo mahanga kugira ngo abe umuntu utandukanye na yo kandi yitandukanye n'icyo bahagarariye.

`Soma Itangiriro 12:1-9. Ni kuki Imana yahamagaye Aburamu (waje kuba Aburahamu) ikamukura mu gihugu cye yavukiyemo?`

Imana yari igamije gukoresha Aburahamu kugira ngo imuhindure ubwoko buzayihagararira mu buryo bunyuranye n'ubw'ubwami bw'abantu. Ntibwagombaga kugira umwami uretse Imana yonyine. Ubwo bwoko bwagombaga kwerekana uko bizamera igihe inyokomuntu igarukiye Umuremyi wayo. Abisiraheli bashyiriweho kubera umugisha "imiryango yose yo mu isi" (Itangiriro 12:3). Imana yari yarabasukiyeho umucyo n'umugisha bitigeze biboneka mu isi ndetse ahari no kuva mu gihe cy'Umwuzure.

`Soma Gutegeka kwa Kabiri 4:5-9. Ni iki Imana yabwiraga abana ba Aburahamu, aribo shyanga ryahindutse ugusohora kw'isezerano Imana yari yaragiriye Aburahamu?`

Ubu buhamya ntibwabwirwaga umuntu umwe ku giti cye wo mu muryango wihariye; iri ryari ishyanga ryose ryagombaga gukorera hamwe kandi rifatanyije n'Imana, rikabasha kwerekana icyubahiro cy'imico yayo. Zirikana kandi ko mur'ayo magambo babwiwe, atari "amategeko n'amateka" Imana yari yarabahaye gusa byagombaga kubagira ubwoko bwihariye, ahubwo kuyemera no kuyakurikiza ni byo byari gutuma andi mahanga (ibindi bihugu) avuga ati, "Ni ukuri iri shyanga rikomeye ni ubwoko bw'ubwenge n'ubuhanga" (Gutegeka Kwa Kabiri 4:6). Nubwo bwose ubu bwoko bwahawe ukuri gutangaje, kunanirwa gukurikiza uko kuri no kukumvira byazaga kubazanira imivumo mu cyimbo cy'umugisha, n'urupfu mu cyimbo cy'ubugingo.

`Ni buryo ki ihame nk'iryo, ryo kumenya no kumvira ukuri ritureba twebwe Abadiventisti mur'iki gihe?`