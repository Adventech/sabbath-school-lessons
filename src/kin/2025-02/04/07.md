---
title:  Ibindi byo Kwiga No Kuzirakanwa
date:   25/04/2025
---

Soma muri Yesaya 44:24-45:13. "Ayo 'mayoberane y'ubugome, yatangiye rwihishwa kandi bucece maze nyuma agenda arushaho gukora ku mugaragaro uko yagendaga agwiza imbaraga kandi yigarurira ibitekerezo by'abantu, buhoro buhoro yakomeje umurimo wayo w'ubushukanyi no gutuka Imana. Imigenzo ya gipagani yinjiye mu itorero rya Gikristo mu buryo busa n'ubutagaragara. Akarengane itorero ryagiriwe n'abapagani katumye hashira igihe abakristo badafite umutima wo kudohoka ku kwizera kwabo ngo bifatanye n'abapagani kandi ngo bigane imigenzo yabo. Nyamara aho akarengane karangiriye maze ubukristo bukagera no mu ngoro z'abami, itorero ryaretse kwicisha bugufi no kwiyoroshya kwa Kristo n'intumwa ze maze rikurikiza kwishyira imbere n'ubwibone by'abapadiri n'abayobozi b'abapagani; kandi mu cyimbo cyo gukora ibitegetswe n'Imana rikurikiza inyigisho n'imigenzo byahimbwe n'abantu. Kwihana bya nyirarureshwa kwa Constantine kwabaye mu ntangiriro z'ikinyejana cya kane kwanejeje abantu cyane; maze ingeso mbi z'isi ziherako zinjira mu itorero ziyoberanyije zisa n'ubutungane. Ubwo konona itorero byariyongereye kandi bikorwa vuba cyane. Ubupagani bwasaga n'ubwatsinzwe ariko ni bwo bwatsinze. Imikorere yabwo ni yo yategekaga itorero. Inyigisho zabwo, imihango yabwo, ndetse n'imigenzo yabwo ishingiye ku kwizera imbaraga z'ubupfumu, byinjijwe mu myizerere no mu misengere y'abiyitaga abayoboke ba Kristo." - (Ellen G. White, _Intambara Ikomeye_, pp. 38-39).

Mu murongo w'ikibazo cyabajijwe ku iherezo ry'icyigisho cyo ku wa Kane, ese aho ntitwaba twese turi mu kaga, cyane cyane uko turushaho gutinda kur'iyi si, tugakomeza kuba mu kaga ko gushyira "ku ruhande [kwigizayo] imigirire yoroheje ya Kristo n'intumwa ze" tukabisimbuza ibirori byo kwiyerekana n'imihango, kurwanira ubutegetsi, kwishyira hejuru, n'ibishuko by'iyi si? Niba dutekereza ko bitaturiho, twaba dushaka kwigira abapfapfa.

**IBIBAZO:**

`Igihe Imana yajyanaga ubwoko bwayo mu bunyage i Babuloni, byari ibihe by'umubabaro wihariye. Aburahamu yari yarahamagariwe kuva mu Bakaludaya akajya gushinga ubwoko bw'isezerano bwagombaga kuba umucyo w'uyu mubumbe w'isi, ariko noneho baza kujyanwa nk'imbohe. Mu gihe cy'ubunyage bwabo, Imana yeretse Abisiraheli uko byari kumera iyo baza kuba barabaye indahemuka. Nebukadinezari, uwari umutegetsi mukuru w'ubuyobozi bwarwanyaga Imana, yaje kwemera no gusanga Kristo (Daniyeli 4). Ku iherezo ry'ubunyage bwabo, Imana yahagurukije umwami w'Umuperesi kugira ngo akore umurimo nk'uwa Kristo, arekura ubwoko Bwe buva i Babuloni maze abugarura iwabo mu Gihugu cy'Isezerano. Kuro ntiyari Umwisiraheli, ariko kandi Imana yamutoranyirije kwereka inama y'agakiza abatuye isi igihe yagaruraga ubwoko bw'isezerano bw'Imana i Yerusalemu. Ni ayahe masomo tubasha kwiga yerekeranye n'uburyo Imana ibona abantu dukurikije ku kuba yarakoreshaga abantu batari Abisiraheli mu gusohoza imigambi yayo?`

`Dushobora kuba tutari muri Babuloni, ariko se Babuloni yaba iturimo imbere yaba ingana ite? Ni buryo ki twemera iki kibazo kandi ni buryo ki twahinduka?`