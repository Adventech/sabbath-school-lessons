---
title:  Mwahawe Icyo Mwasabye
date:   22/04/2025
---

Nk'uko byashyizweho mbere na mbere, Isiraheli ntiyagombaga kugira ubwami buyobowe n'umuntu, nk'uko andi mahanga yabigiraga. Nyamara, mu gihe runaka, ukwizera kw'Abisiraheli kwaracogoye, maze bo ubwabo bumva bataguwe neza batangira gushaka iby'andi "mahanga," Abanyamahanga bafite.

`Soma mu gitabo cya 1 Samweli 8:4-18. Ni kuki umuntu yakwibwira ko abakuru ba Isirayeli basanze ko igitekerezo cyo kugira umwami ari ikintu cy'ingenzi? Ni mu buhe buryo natwe tujya tugwa mu mutego nk'uwo w'ibigeragezo?`

Ni ingenzi cyane kuzirikana ko gusaba umwami byari ukwanga ubuyobozi bw'Imana ku bantu bayo. Nk'uko byari bimeze, iri shyanga ryagengwaga ku buryo butaziguye n'Umuremyi, kandi umubano wabo na Yo bagombaga kuwugaragariza mu buturo bwera n'imirimo yabwo tutavuze n'ibindi. Mu gusaba umwami, barimo kwizanira ubwoko bumwe bw'imibabaro nk'iyo ingoma z'Abanyamahanga barimo kunyuramo: intambara za gisirikare zo kurwanirira umwami, kunyagwa ibyabo, gucibwa amah≈çro, n'ibindi bibi. Bari gusanga ko abatware b'abantu bategekesha igitugu bagamije inyungu zabo, aho kuyoborwa mu bugwaneza Imana yabayobozaga.

Nanone, imiterere mishya y'ibintu yari kugumaho: Isirayeli yari guhabwa ibyo yasabye, ariko igihe bari gusanga ko [ibyo basabye] bibasubiza hasi, bagombaga kubikurikiza. "Maze uwo munsi muzaborozwa n'uwo mwami mwitoranyirije; ariko uwo munsi nta cyo Uwiteka azabasubiza" (1 Samweli 8:18).

Imana izi intege nke z'ubwoko bwayo, kandi yari yaravuze bitaraba ko Isirayeli izasaba umwami w'umwana w'umuntu. Barabikoze, kandi byinshi dusanga mu nzandiko z'amateka yera ni inkuru zitwereka ingaruka z'uko guhitamo kwabo.   Soma mu Gutegeka kwa Kabiri 17:14-20. Zirikana ko Imana itavuga ngo, "Nzabaha umwami," ahubwo ibinyuranye n'ibyo, ubwoko bwayo buhitamo ko bwishakira umwami. Nubwo bimeze bityo, Imana yashyizeho imbibi kugira ngo irinde ishyanga ryayo ibibi biterwa n'ubuyobozi bwa muntu - nubwo, nk'uko amateka y'icyo gihugu n'abami bacyo yabyerekanye, akenshi izo mbibi ntizitabwagwaho.

Umuntu wese abasha kurebera ku mateka y'Abisirayeli nyuma y'uko bahisemo kugira umwami kugira ngo yibonere uburyo ibintu byakomeje kubabera bibi mu gihe cy'abo bami. Nubwo abami bamwe barushaga abandi kuba beza, n'abo "beza" bakoze ibibi (ibuka umwami Dawidi na Batisheba). Mu ngero nyinshi, ishyanga ryagiye ribaho ritegekwa n'umwami wagendaga asimburana n'undi "wakoraga ibyangwa n'Uwiteka" (reba icya 1 Abami 11:6; 1 Abami 15:26; 1 Abami 16:30; 2 Abami 3:2; n'izindi ngero).

`Mur'icyo gihe, ndetse n'uyu munsi, ubuyobozi bwose bw'abantu busangiye ikintu kimwe rusange: abanyabyaha bayoboye abandi banyabyaha. Ni ikihe kibi se cyabura kubaho?`