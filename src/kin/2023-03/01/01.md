---
title:  Pawulo n'Abanyefeso
date:   24/06/2023
---

### AHO ICYIGISHO CY IKI CYUMWERU GISHINGIYE:
Ibyakozwe n'Intumwa 18:18-21; Ibyakozwe n'Intumwa 19:13-20:1; Ibyakozwe n’Intumwa 20:17-38; Abefeso 1:1, 2; Abefeso 6:21-24; Abefeso 3:13; Abefeso 1:9, 10.

> <p>Icyo Kwibukwa:</p>
> “Itumenyesheje ubwiru bw'ibyo ishaka ku bw’ineza n'ubushake bwayo, ari byo yagambiriye kera kugira ngo ibihe nibisohora ibone uko iteraniriza ibintu byose muri Kristo, ari ibiri mu ijuru cyangwa ibiri mu isi”(Abefeso 1:9, 10).

Igihe twandika ikintu runaka, tuba dufite intego iduteye gukora ibyo, akenshi iba ari intego iremereye. Nk'urugero: mu mwaka wa 1863, Aburahamu Lincoln yanditse amagambo y’imbwirwaruhame ye yamenyekanye cyane yise "Gettysburg address," nyuma y’Intambara yashyamiranyije Abanyamerika ikayogoza ibintu, ikagwamo abasirikari ibihumbi birindwi (7,000). Muri iyo mbwirwaruhame yararikaga abakuru bahanze Amerika, Lincoln yagaragaje ukwizera yari afite yuko iyo ntambara yashyamiranyije Abanyamerika yari ikigeragezo giheruka cyerekana niba iryo shyanga ryahanzwe mu 1776 ryari kuzaramba cyangwa “rikarimbuka rikava mu isi”

Pawulo afite intego yimbitse imutera kwandika urwandiko rwe. Impamvu ya mbere, ni uko yari ari muri gereza (Abefeso 3:13, Abefeso 6:20), iya kabiri ni akarengane kari gakomeje, ndetse n’ibishuko, ku buryo Abefeso bari mu kaga ko kwiheba. Pawulo abibutsa ibyabaye igihe bahindukiriraga Imana, bakakira Kristo nk’Umukiza wabo, maze bagahinduka umugabane w’abagize itorero. Bahindutse umubiri wa Kristo (Abefeso 1:19-23, Abefeso 4:1-16), ibikoresho bikoreshwa mu kubaka urusengero (Abefeso 2:1 9-22), ari rwo mugeni wa Kristo (Abefeso 5:21-33), rukaba n'umutwe w'ingabo zatojwe neza (Abefeso 6:10-20). Bagira uruhare rw'ingenzi mu gusohoza umugambi ukomeye w'Imana, guteraniriza ibintu byose muri Kristo (Abefeso 1:9, 10). Pawulo yandika ashaka gukangura abizera bo muri Efeso kugira ngo basobanukirwe mu buryo bwuzuye n'abo bari bo ndetse n'amahirwe bafite yo kuba abayoboke ba Kristo.
