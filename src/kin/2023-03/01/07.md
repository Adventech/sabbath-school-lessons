---
title:  Ibindi byo Kwiga no Kuzirikanwa
date:   30/06/2023
---

Inkuru yo kwirukana abadayimoni binyuze mu gukoresha nabi izina rya Yesu n'irya Pawulo (Ibyakozwe n’ Intumwa 19:13-20; reba ingingo yo ku wa Mbere) bifasha gusobanura impamvu Pawulo akoresha imvugo ikomeye ku bijyanye n'ubushobozi mu rwandiko rw'Abefeso. Bamwe mu bizera bashya, bari bafite kwizera Umwami Yesu kukiri gushya, bajugunye mu muriro ibitabo byabo bakoreshaga iby'ubukonikoni. Dushingiye ku mizingo 250 yavumbuwe yanditsweho ibyerekeranye n'ubupfumu hamwe n'ubundi buvumbuzi bwakozwe, tubona ibihamya by’imigenzo, imitongero, ibimenyetso, imivumo, hamwe n'ibindi; bisa n'ibyabonetse muri bya bitabo by'ubukonikoni. Ibyo bitabo byagiraga abizera inama z’uburyo bwo gukora iyo migenzo kugira ngo banezeze imana, imanakazi, n'imbaraga z’imyuka ngo bikore ibyo bashoboraga kubisaba byose.

Luka atubwira ko ibyo bitabo byari bifite agaciro kangana n'ibiceri by’ifeza 50,000, cyangwa ibihembo by'umukozi wakoze iminsi 50,000. (Tubihuje n’igihe turimo, uramutse wemereye umukozi w'umuhanga igihembo cy’umunsi kingana n'amadolari 80, ariya mafaranga yangana na miliyoni enye z’amadolari!). Aya makuru yerekana uburemere ndetse no guhabana kw’ibyo bitabo byigishaga n'imibereho yabo ya buri munsi. “Byasabye ubutabazi bukomeye bw’Imana ngo bemezwe mu mitima mu buryo buhagije kugira ngo bihane mu buryo bwuzuye ibyo bari bakomeje gukora bakoresheje ibikagiro, impigi, kwambaza imyuka, n'uburyo bwa gihanga bwo kubona imbaraga ziva ku myuka.”—Clinton E. Arnold, _Abefeso_ (Grand Rapids, MI: Zondervan, 2010), p. 34.

Dusobanukiwe ko urwandiko rw’Abefeso rwandikiwe abizera bari bakeneye guhugurwa kubyerekeranye no “guhangana n'imbaraga yigarurira abantu ndetse n'ibitero by’imbaraga z'ikibi zikorera mu kirere”—Clinton E. Arnold, Power and Magic: _The Concept of Power in Ephesians_ (Grand Rapids, MI: Baker Books, 1992), p. 165. Igisubizo cya Pawulo mu rwandiko yandikiye Abanyefeso, muri rwo yerekana Kristo nk'Uwashyizwe hejuru y'ubushobozi bwose bubaho (Abefeso 1:20-23), maze agashimangira ukuntu imbaraga Imana iha abizera ziruta izindi zose (Abefeso 2:15-19, Abefeso 3:14-21, Abefeso 6:10-20).

### Ibibazo:

`Ni ubuhe bubasha cyangwa ubutware buri gukorera mu isi no mu mibereho yawe muri iki gihe? Ni mu buhe buryo ubu bubasha bwigaragaza, bugashuka abizera ngo babwumvire kandi babwubahe aho kwegurira ubwo budahemuka butavangiye Kristo washyizwe hejuru?`

`Mu cyerekezo cyo “kuzura kw’igihe” kumugambi w'Imana wo guteraniriza ibintu byose muri Kristo, Pawulo avuga ibyiringiro afite byo mu gihe kizaza. Ongera usubire mu buryo yagiye akoreshamo ijambo “ibyiringiro” mu Abefeso 1:18, Abefeso 2:12, no mu Abefeso 4:4. Ni ukubera iki yizera ko hariho ibyiringiro byo mu gihe kizaza?`

`Mu mirongo ikurikira yo mu Befeso, ni ubuhe buryo yerekana ibyiringiro bikomeye by igihe kizaza byo kugaruka kwa Kristo? Abefeso 1:13, 14; Abefeso 1:21; Abefeso 2:7; Abefeso 4:30; Abefeso 5:5. Ni iki ibi byiringiro bisobanuye kuri twe muri uyu mwanya?`