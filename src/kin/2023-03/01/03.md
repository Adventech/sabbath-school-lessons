---
title:  Imivurungano muri Stade Nini Ikorerwamo Ibirori
date:   26/06/2023
---

`Soma mu Byakozwe n’Intumwa 19:21-20:1. Ni irihe somo dushobora gukura muri iyi nkuru?`

Ubuhamya bwa Pawulo mu mujyi munini kandi ukomeye wa Efeso bwagize umusaruro cyane, ku buryo bwagize ingaruka ku kintu gikomeye abantu bo muri uwo mujyi bakuragaho ubukungu, ari cyo bukerarugendo bwari bushingiye ku rusengero rw’imanakazi yitwaga Arutemi. Kandi se mbega ukuntu urwo rusengero rwari rutangaje! Yari inyubako nini cyane ifite inkingi 127, buri nkingi ireshya na metero 18 z’uburebure, zubakishijwe amabuye yera cyane yitwa marubule, marubule isennye neza ikundwa cyane n'abakora ibintu mu mabuye. Inkingi 36 zo muri zo zari zishushanyijweho kandi ziyagirijweho zahabu, ibyo bikaba byaratumaga urwo rusengero rubarirwa mu Bitangaza Birindwi byo mu Isi ya Kera.

Kuko Demetiriyo wari umucuzi w'ifeza yumvise arebwa n'amagambo ya Pawulo arwanya ibigirwamana yarimo agabanya inyungu z'amafaranga babonaga ku bijyanye n'urusengero (Ibyakozwe n'Intumwa 19:27), yakubise agashyi abanyabukorikori bagenzi be basa n’abafashwe n'ibisazi. Ikivunge cyihuse kandi gifite imbaraga cyahise gihaguruka mu iguriro cyerekeza muri sitade nini ikorerwamo ibirori yashoboraga kwakira abantu 25,000. Abantu bakomeje kuvurungana bari aho hantu, bamara amasaha abiri basakuza bati: “Arutemi y'Abefeso irakomeye!” (Ibyakozwe Intumwa 19:34). Nyuma yuko umwanditsi w'umudugudu asezerera abantu, Pawulo yahuye n'abizera hanyuma ava muri uwo mujyi.

`Ku iherezo ry'urugendo rwe rwa gatatu rw'ibwirizabutumwa, Pawulo yahuye n'abakuru b’itorero rya Efeso. Ni mu buhe buryo wavuga muri make ibyari bihangayikishije Pawulo? (soma Ibyakozwe n’Intumwa 20:17-38.)`

Nimureke tugerageze gukurikiranya ibihe Pawulo yagiranyemo umushyikirano n'Abanyefeso:

* Mu mwaka wa 52 Nyuma ya Kristo (N.K.): Pawulo yasuye Efeso ku nshuro ya mbere, ahamara igihe gito (Ibyakozwe n'Intumwa 18:18-21).
* Mu mwaka wa 53-56 N.K.: Pawulo yamaze imyaka itatu akorera umurimo muri Efeso (Ibyakozwe n'Intumwa 19:1-20:1). Yanditse urwandiko rwa mbere yandikiye Abanyakorinto ahagana mu iherezo ry’igihe yamazeyo (1 Abakorinto 16:5-9).
* Mu mwaka wa 57: Igihe Pawulo yari ari i Mileto, yahuye n'abakuru b'itorero ryo muri Efeso (Ibyakozwe 20:17-38).
* Mu mwaka wa 62: Pawulo yanditse urwandiko yandikiye Abanyefeso, birashoboka ko yari afungiye i Roma.

`Pawulo yaravuze ati: “Nuko rero mube maso, mwibuke yuko namaze imyaka itatu ndahwema ku manywa na nijoro guhugura umuntu wese ndira. (Ibyakozwe n'Intumwa 20:31). Ni iki utekereza yuko Pawulo yaburira itorero tyo muri iki gihe kwitondera, kandi kuki?`
