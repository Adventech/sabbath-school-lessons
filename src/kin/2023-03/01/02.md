---
title:  Pawulo, Umubwirizabutumwa muri Efeso
date:   25/06/2023
---

`Ni iki Pawulo yakoze ubwo yasuraga Abanyefeso ku nshuro ya mbere, ku iherezo ry’urugendo rwe rwa kabiri rw'ibwirizabutumwa? (Ibyakozwe n'Intumwa 18:18-21)`

Efeso wari umwe mu mijyi minini yo mu bwami bw’Abaroma, ikaba yari ituwe n'abantu bagera ku 250,000. Wari umurwa mukuru w'imwe mu ntara z'ubwami bw'Abaroma zari zikize kurusha izindi, ari yo ntara ya Aziya, ikaba ari umugabane munini w’ahantu hazwi muri iki gihe nka Aziya Ntoya. Mu gihe cya Pawulo, iyo ntara yarakuraga cyane kandi yari ikungahaye. Nk'umugi w'icyambu, aharuhukiraga ibicuruzwa byabaga bivuye mu bindi bice by’isi, Efeso yari ihuriro ry'inzira zikomeye cyane. Nubwo muri uwo mujyi abantu basengaga imana nyinshi, Arutemi, nk'ikigirwamanakazi cyarindaga uwo mujyi, ni yo yari imana ikomeye kuruta izindi. Kuramya icyo kigirwamana ni byo byibandwagaho cyane mu birori bya rubanda, hakibandwa na none ku mikino y'amarushanwa, n'iminsi mikuru ngarukamwaka. (Arutemi Abaroma bayitaga Diana; soma mu Byakozwe n'Intumwa 19:24, 35.)

Nyuma yaho Pawulo yasubiye muri Efeso mu rugendo rwe rwa gatatu rw'ibwirizabutumwa (Ibyakozwe n'Intumwa 19:1-12), maze agumayo mu gihe “kingana n’imyaka itatu” (Ibyakozwe n'Intumwa 20:31 ). Iyo ntumwa yamaze muri Efeso igihe gifatika ngo ibafashe, kandi yari afite intego yo kuhashinga ubukristo bugakomera.

`Ni iki cyabaye kidasanzwe cyatumye kubaha “Umwami Yesu” gukwira muri Efeso? (Ibyakozwe 19:13 20).`

Luka avuga iby’inkuru idasanzwe y'abahungu barindwi b'inzererezi b'Abayuda birukanaga abadayimoni muri uwo mujyi. Kuvangavanga izina rya Yesu n'irya Pawulo mu magambo yabo bigaragaza ko kwari ukwigerezaho kuyobya abantu muri uko kwirukana abadayimoni. Igihe inkuru y'ibyababayeho yari imaze gukwira mu bice by'uwo mujyi, “bose batewe n'ubwoba, kandi izina rya Yesu rishyirwa hejuru” (Ibyakozwe n'Intumwa 19:17). Ibyabaye na none hari icyo byakoze ku bari bararangije guhinduka abizera; hari abatwitse ibitabo byabo by'ubukonikoni bifite igiciro cyinshi imbere ya rubanda, agaciro kabyo kari “ibice by’ifeza ibihumbi mirongwitanu” (Ibyakozwe n'Intumwa 19:19). Hamwe n'abandi bantu benshi bari batuye muri uwo mujyi, abizera bize yuko kuramya Yesu bidakwiriye gupfobwa no kuvangwa no kuramya ikindi kintu cyangwa undi muntu uwo ari we wese.

`Gutwika ibitabo byabo byari bisobanuye iki, nubwo byabasabye kwigomwa byinshi? Ni iki ibyo bivuze ku bijyanye no kwiyegurira Umwami Imana mu buryo bwuzuye?`
