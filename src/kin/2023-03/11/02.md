---
title:  Inama Zigirwa Abana
date:   03/09/2023
---

`Ni iyihe nama Pawulo aha abana, kandi ni mu buhe buryo ashyigikira iyo nama yifashishije Isezerano rya Kera? Abefeso 6:1-3. (Na none soma Matayo 18:1-5, 10; Mariko 10:13-16).`

Kugira ngo dushyigikire byuzuye inama Pawulo aha abana, tugomba kuyitekereza nk'iri gusomerwa mu rusengero mu mujyi mugari wa Efeso. Ijambo “abana” (mu Kigiriki ni, _ta tekna_) rishobora gukubira hamwe abana bari mu bigero bitandukanye by’ubukuru, kuko abana bakomezaga kuba munsi y'ububasha bwa ba se kugeza igihe ba se bagiriye imyaka 60 y'ubukuru (mu muco w'Abagiriki) cyangwa kugeza ba se bapfuye (mu muco w'Abaroma). Aba bana, nubwo bakiri bato kuburyo bagomba kwigishwa n’ababyeyi (Abefeso 6:4), baba bakuze bihagije kuburyo bashobora kuba abigishwa ku giti cyabo.

Twumva Pawulo ashishikariza abana bari mu materaniro ry'Abakristo baramya Imana, ngo bumvire kandi bubahe ababyeyi babo “mu Mwami” ni ukuvuga muri Kristo (gereranya Abefeso 5:22; Abefeso 6:4, 5, 7-9). Aha ngaha turarikirwa kubaha abana nk’uko na bo ari abigishwa ba Kristo ndetse tukabafata nk'abafite uruhare mu kuramya Imana. Ibi bituma iyi mirongo iba ishingiro mu kurera abana no mu murimo ukorerwa abana.

Itegeko rya Pawulo ryo kubaha ntabwo ari itegeko ntakuka. Igihe abana bafite ababyeyi batizera Imana, kandi amategeko babategeka akaba avuguruza ibyo Kristo abasaba, icyo gihe nubwo byaba ibibababaza, baba bagomba kumvira Imana maze bakayiragiza ingaruka zishobora kuvuka.” Ellen G. White, _Urugo Rwa Gikristo_, P.286.

Pawulo asoza uguhugura abana kwe asubira mu itegeko rya gatanu, ahamya agaciro aha Amategeko Cumi nk'isoko y'ubuyobozi bw’abizera b’Abakristo (nk'ikintu cyigaragaza mu Abefeso 4:1-6:9; by'umwihariko Abefeso 4:25, 28; Abefeso 5:3-14). Atangira ayo magambo avuga ati: (“Wubahe so na nyoko” Abefeso 6:2), maze agakurikizaho amagambo atanga ubusobanuro avuga ati, (“iryo ni ryo tegeko rya mbere ririmo isezerano” Abefeso 6:2), hanyuma agasoza ya magambo yari yateruye mbere agira ati: (“kugira ngo ubone amahoro uramire mu isi” Abefeso 6:3). Itegeko rya gatanu rihamya ko kubaha ababyeyi ari umugabane w’ibyo Imana yeteganyirije umuntu kugira ngo agubwe neza. Kubaha ababyeyi, nubwo baba badatunganye bizafasha abantu kugira amagara mazima no kugubwa neza.

`Ni mu buhe buryo iyi mirongo ishimangira uburyo amasano abantu bafitatye mu muryango ari ingirakamaro?`