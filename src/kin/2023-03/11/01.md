---
title:  Kubera Kristo Indahemuka mu Buryo Bwuzuye
date:   02/09/2023
---

### AHO ICYIGISHO CY'IKI CYUMWERU GISHINGIYE: 
Abefeso 6:1-9; Mariko 10:13-16; Abakolosayi 3:21; 1 Petero 2:18-25; 2 Abakorinto 9:10; Abakolosayi 3:24, 25.

> <p>Icyo Kwibukwa:</p>
> “Namwe ba shebuja, abe ari ko mugirira abagaragu banyu namwe, mureke kubakangisha kuko muzi yuko musangiye Shobuja uri mu ijuru utarobanura abantu ku butoni.” (Abefeso 6:9).

Mu umwaka wa 2018, hari igihangano cyabonetse mu nzu ndangamurage ya Bibiliya iri i Washington cyakuruye ibitekerezo by’abantu. Ni Bibiliya yanditswe mu nshamake yari yaragenewe kwigisha abantu ibintu by'ingenzi mu kwizera mu gihe ikuramo umurongo wose ushobora gutera imbata (abacakara) kwigomeka. Iyo Bibiliya yari yarasohowe mu icapiro mu mwaka wa 1808, kandi abari barayanditse ntabwo bapfaga gukuramo umurongo uyu n'uyu uko biboneye.  Mirongo icyenda ku ijana (90%) by’Isezerano rya Kera ntabwo byarimo, kandi mirongo itanu ku ijana (50%) by’Isezerano Rishya na byo ntibyarimo. Mu bice 1,189 bya Bibiliya, hasigayemo ibice 232 gusa.

Imirongo isa naho ishyigikira ububata, by'umwihariko aho inkuru z’ubutumwa bwiza zo muri Bibiliya zitari,” yasigayemo ntacyo ihindutseho, harimo n'umurongo ukunze gukoreshwa nabi nk'uyu: “Namwe mbata, mujye mwumvira ba shobuja bo ku mubiri nk'uko mwumvira Kristo, mububashye muhinda imishyitsi kandi mutaryarya mu mitima yanyu" (Abefeso 6:5).

Muri iyi minsi, mu bihe tubayemo no mu muco turimo, ingorane ikomeye dufite ni ukudasobanukirwa n'amagambo ari mu Abefeso 6:1-9 mu cyerekezo cy’inkuru yuzuye y'agakiza nk'uko kahishuwe muri Bibiliya yose. Ni iki twiga igihe tureba Pawulo akoresha indangagaciro z'ubutumwa bwiza mu myubakire y'umuryango mugari udatunganye wo mu gihe cye?