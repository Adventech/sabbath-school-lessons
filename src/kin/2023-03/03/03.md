---
title:  Kugira Ubwenge Bukomoka kuri Mwuka Wera
date:   10/07/2023
---

`“Mbashimira Imana urudaca nkabasabira uko nsenze, kugira ngo Imana y’Umwami wacu Yesu Kristo, ari yo Data wa twese w'icyubahiro, ibahe umwuka w'ubwenge no guhishurirwa bitume muyimenya” (Abefeso 1:16, 7).`

Mu kuvuga iby'amasengesho ye, Pawulo avuga icyifuzo nyamuku ashyira imbere y'intebe y'ubwami y'Imana. Yarangije kubona ko Mwuka Wera yaje mu mibereho y'abizera igihe bari bahindukiriye Imana (Abefeso 1:13, 14). Noneho Pawulo asaba umugisha mushya wa Mwuka kugira ngo azane ubwenge bukenewe mu by'umwuka bushingiye ku gusobanukirwa Yesu mu buryo bwimbitse (“bitume muyimenya,” Abefeso 1:17).

`Ni ku zihe nsanganyainatsiko eshatu Pawulo asaba yuko Mwuka Wera yazanira abizera umwuka w’ubwenge budasanzwe? Soma Abefeso 1:17-19.`

Igihe Pawulo abasabira ubwenge ku bijyanye “n'ibyo biringizwa n’Iyabahamagaye” (Abefeso 1:18), asaba ko bamenya ibikorwa byo mu gihe cyashize Imana yakoze kugira ngo babone agakiza (Abefeso 1:3-9, 11-13) n'ubwiza bwo mu gihe kizaza yabaringanirije (Abefeso 1:10, 14)

Igihe asaba ubwenge bwo kumenya “ubutunzi bw’ubwiza bw’ibyo abera bazaragwa” (Abefeso 1:18), ari kwibuka igitekerezo cyo mu Isezerano rya Kera kivuga ko abizera ari umwandu w’Imana (Gutegeka kwa Kabiri 9:29, Gutegeka kwa Kabiri 32:9, Zekariya 2:12, gereranya n' Abefeso 1:11). Yifuza yuko bamenya ko badafite gusa umurage uva ku Mana, ahubwo ko na bo ubwabo ari umwandu w’Imana, kandi Pawulo ashaka ko basobanukirwa agaciro bafite ku Mana.

Igihe Pawulo asaba ubwenge mu bya Mwuka ku bijyanye “no kumenya ubwinshi bw’imbaraga zayo butagira akagero, izo iha twebwe abizeye” (Abefeso 1:19), atekereza ko Mwuka Wera azana ugusobanukirwa gushya Kugukomera kw’imbaraga z'Imana no kuzihuza n’imibereho bafite.

Muri aya masengesho yose, Pawulo ashaka ko aba bantu biyumvira muri bo ubwabo icyo baherewe muri Yesu.

`Ni mu buhe buryo ushobora kurushaho kugira imibereho irimo "ubwinshi bw’imbaraga zayo butagira akagero, izo iha twebwe abizeye”? Mbese ibi bisobanuye iki mu mibereho ya buri munsi?`