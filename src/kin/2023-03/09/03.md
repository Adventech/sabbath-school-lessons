---
title:  Kugenda Nk'abana B'umucyo
date:   21/08/2023
---

Pawulo yaranditse ati: "Ntihakagire umuntu ubohesha amagambo y'ubusa, kuko ibyo ari byo bizanira umujinya w'Imana abatayumvira" (Abefeso 5:6). 

Pawulo yagaragaje abantu bakora ibyaha binyuranye badafite ikimwaro no kwihana, umusambanyi, cyangwa ukora ibyonona, cyangwa urarikira" (Abefeso 5:5). Yatanze isuzuma ryahuranyije: abari muri Kristo kandi bakaba bagenewe kuzaba mu bwami bwe bwo mu gihe kizaza ntibakwiriye gukora nk'abatari bo (Abefeso 5:5). Noneho ubu ahagaritswe umutima n'ingaruka "amagambo y'ubusa" agira; ni ukuvuga ko abizera bashobora kuyobywa n'imvugo inyomoye ibatera gutekereza ko icyaha cy'ubusambanyi atari ikizira, cyangwa bo ubwabo bagakururirwa mu byaha nk'ibyo (Abefeso 5:6). Pawulo ababurira avuga ko kuyobywa batyo bishobora kubageza mu rubanza Imana izaca ku munsi w'imperuka, ari rwo "mujinya w'Imana" uzagera ku batumvira" (Abefeso 5:6).

Amagambo "umujinya w'Imana" ni amagambo akomeye cyane. Kuba ari umujinya cyangwa uburakari bw'Imana byerekana itandukaniro ry'urunyurane rw'ibyo abantu basanzwe biyumvamo (gereranya n'Abefeso 4:31). Ni igisubizo Imana yihangana kandi ikiranuka izatanga ku kwinangira kw'abiziritse ku kibi babigambiriye, ntabwo ari ukwivumbagatanya gukaze kw'ikirunga gutewe n'igicumuro gitoya. Ikindi kandi, ahantu havugwa umujinya w'Imana, inshuro nyinshi bivugwa mu cyerekezo cy'imiburo yahumetswe yo muri Bibiliya imenyesha abantu iby'imanza z'Imana zahazaza (urugero: Ibyahishuwe 6:12-17, Ibyahishuwe 16:1-16, Ibyahishuwe 19:11- 16). Imana iburira abantu iby'imanza zayo-nk' igikorwa cy'ubuntu, kubera yuko abantu ari â€œabo kugirirwa umujinya ku bwa kavukire yabo" (Abefeso 2:3), bakaba bagomba kugerwaho n'izo manza.

`Kubera iki Pawulo ahugurira abizera kutifatanya n'abanyabyaha? (Abefeso 5:7-10).`

Pawulo arahugura ati: "Mugende nk'abana b'umucyo" (Abefeso 5:8) maze agakomereza ku rindi tegeko ati: "mushakashake uko mwamenya ibyo Umwami ashima" (Abefeso 5:10). Abapagani bashakira umunezero mu "gusambana n'ibyonona no kurarikira" (Abefeso 5:3). Intego y'abizera itandukanye cyane n'ibyo, ntabwo ari ukwishimisha ahubwo ni ukunezeza Imana (gereranya n'Abaroma 12:1, 2 Abakorinto 5:9, Abaheburayo 13:21, ahakoreshwa rya jambo ry'ikigiriki "euarestos", "gushimisha" cyangwa "bishimwa"). Abizera bashishikazwa no kugaragaza kwitanga kwa Kristo ("kugendera mu rukundo, nk'uko Kristo yadukunze, akatwitangira," Abefeso 5:2).

`Amwe mu "magambo y'ubupfu" dukwiriye kwitondera muri iyi minsi yacu no muri iki gihe ni ayahe?`