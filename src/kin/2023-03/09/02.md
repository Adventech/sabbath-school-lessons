---
title:  "Ahubwo Habeho Gushima Imana"
date:   20/08/2023
---

`Ni mu buhe buryo Pawulo ashaka ko abizera “bigana Imana"? Soma Abefeso 5:1, 2.`

Pawulo ashishikariza abizera bo muri Efeso kugendera mu rukundo, iri rikaba ari irarika ry'ingenzi kuri iyi ngingo (Soma Abefeso 5:8,15).

Uku "kugendera mu rukundo" (Abefeso 5:2) ni ukwigana urukundo Kristo yadukunze (Abefeso 4:32), rwagaragarijwe mu gitambo cye cy'impangano. Pawulo avuga ibintu bine kuri icyo gitambo: 

1. Icyo gitambo cyabayeho kubw'urukundo Imana Data idukunda (Abefeso 5:1) n'urukundo Kristo ubwe adukunda (Abefeso 5:2), 

2. Ni igitambo cyatambwe ku bwacu, Kristo yapfuye mu cyimbo cyacu. Kristo nta cyaha yari yakoze, ahubwo yaratwitangiye, 

3. Binyuze mu kigereranyo cy'imirimo yakorerwaga mu buturo bwera bwo mu Isezerano rya kera, urupfu rwa Kristo ni igitambo, cyatambwe n'Imana; 

4. Igitambo cyemewe n'Imana kuko ari ituro ry'Imana n'umubabwe uhumura neza (Abefeso 5:2, gereranya no Kuva 29:18, Abalewi 2:9, Abafilipi 4:18).

Hanyuma, mu Befeso 5:3-5 hatangiza umugabane uvuga ibirebana n'ubusambanyi. Abahindutse vuba bo muri Efeso bari mu kaga ko gusubiza inyuma umuhamagaro wabo mu bya Gikristo no gusubira inyuma bakajya mu busambanyi buvuguruza ubuhamya bwa Gikristo bahamije (gereranya 1 Abakorinto 5:1-11, 1 Abakorinto 6:12-20, 2 Abakorinto 12:21).

Ku rundi ruhande, isi y'Abagiriki n'Abaroma yo mu kinyejana cya mbere yarangwaga no kononekara kw'imico n'ubusambanyi nk'uko bigaragara n'ahandi mu Isezerano Rishya (Soma 1 Abakorinto 6:9, Abagalatiya 5:19, Abefeso 4:17-19, Abakolosayi 3:5).

Urugero: ibirori by'abakire byarangwaga buri gihe n'imyifatire Pawulo yamagana mu Befeso 5:3-14: ubusinzi, amagambo y'ubupfu, kwinezeza mu by'ubusambanyi bukabije, n'ibikorwa by'urukozasoni. Ikindi kandi, mu mijyi habaga harateganyijwe ahantu abantu benshi bahurira bakahasambanira uko bishakiye. Ku rundi ruhande, abantu benshi bo muri icyo gihe babagaho imibereho irangwa n'imico myiza cyane kandi bagakora nk'abaharanira imyitwarire izira amakemwa idakebakeba. Igihe Isezerano Rishya ritanga urutonde rw'imico mibi n'urutonde rw'imico myiza kimwe n'imyitwarire igenga ab’umuryango (urugero: Abefeso 5:21-6:9, Abakolosayi 3:18-4:1), abaryanditse barebera izo nsanganyamatsiko mu isi yagutse y'Abagiriki n'Abaroma. Iyi si yabanje kurangwa n'ubusambanyi ndetse ikabamo n'imico myiza, idufasha gusobanura uguhugura kwa Pawulo igihe abwira abantu kwirinda ubusambanyi n'ibyonona byose bikorwa n'abanyamahanga maze akifuriza abizera kuba abantu bitonda mu myifatire yabo kugira ngo bagaragare neza mu bo hanze babareba.

`Ni mu buhe buryo amagambo ya Pawulo ku birebana n'ubusambanyi ashobora guhuzwa n'umuco w'aho utuye, aho uri hose?`