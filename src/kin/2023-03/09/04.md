---
title:  "Yewe Usinziriye We, Kanguka Uzuke!"
date:   22/08/2023
---

`Soma Abefeso 5:11-14. Ni uwuhe muburo ukomeye Pawulo atanga hano, kandi ni mu buhe buryo uhura n'igihe cyacu turimo?`

Kugira ngo tubashe gusobanukirwa n'ibyanditswe mu Befeso 5:11-14, tugomba kubanza gusobanukirwa n'impamvu Pawulo akomeza gusubiramo impuguro ebyiri, cyangwa akagenda azihinduranya: 

1. kubaho imibereho ihesha Imana icyubahiro nk "abana b'umucyo" (Abefeso 5:8; soma na none Abefeso 5:1, 2, 4, 9-10, 11, 13, 14); 

2. kutiyandarika kuko ari imibereho irwanya Imana, ikerekana "imirimo y'umwijima itagira umumaro" (Abefeso 5:11; na none soma Abefeso 5:3, 4, 5-8, 12).

Dushobora kwifashisha ibivugwa mu Befeso 5:8-10 kugira ngo dusobanukirwe n'ibivugwa mu Befeso 5:11. Imbere y'abatizera, abizera bagomba kubaho nk "umucyo mu Mwami" n "abana b'umucyo" (Abefeso 5:8). Impamvu ituma bagomba kugenza batyo ni ukugira ngo bigaragare ko "imbuto z'umucyo ari ingeso nziza zose no gukiranuka n'ukuri" (Abefeso 5:9). Nuko rero Pawulo ashyigikira uburyo bwo kwereka abantu kugira neza kw'Imana. Abizera bagomba gushyira imirimo y'umwijima ahagaragara binyuze mu kwereka abantu bose imirimo yo gukiranuka.

Kuko Hagati aho, dushobora gufata imvugo ikomeye ya gisizi iboneka mu mirongo ya 13-14 nk'amagambo ya Pawulo y'ubutwari, aho avuga ko, binyuze mu kugaragaza "imbuto z'Umwuka," bashobora guhindurira ab'isi kwizera Kristo (Abefeso 5:9). "Ariko byose iyo bitangajwe n'umucyo, na byo ubwabyo bihinduka umucyo, ikimurikiwe n'umucyo cyose gihinduka umucyo" (Abefeso 5:13, 14). Iyo imibereho idatunganye igaragajwe n'umucyo, ab'isi bashobora kubona imico yabo iyo ari yo ("igaragarira abantu"), idafite ahazaza kandi irindirijwe umujinya (Abefeso 5:5 6), maze bakagira guhinduka bava mu mwijima bajya mu mucyo ("ikimurikiwe n'umucyo cyose gihinduka umucyo,"), ari na ko guhinduka abasomyi b'urwandiko rw'Abefeso bagize nk'abizera (Abefeso 5:8).

Mbese dufata dute iki gisigo cyangwa indirimbo iri mu Befeso 5:14, ikoresha imvugo ifitanye isano n'umuzuko w'abapfuye ku munsi w'imperuka (gereranya n'Abefes 2:1, 5) kugira ngo tuvuze ijwi ry'impanda dukangure abantu, bave mu bitotsi mu bya Mwuka maze bagire Kristo muri bo ushobora kubahindura? Kubera ko muri Yesaya 60:1-3, ahari amagambo Pawulo asa n'usubiramo, yerekezwa ku bwoko bwa Isirayeli, dushobora gufata igisigo cyo mu Befeso 5:14 nko kwinginga gukomeye nk'ababwirizabutumwa, nk'aberekeza umucyo wa Kristo mu isi icuze umwijima kubwirwa abizera b'Abakristo kugira ngo bakangukire gukora inshingano yabo (gereranya n'ABafilipi 2:14-16, Matayo 5:16).

`Ni mu buhe buryo ubaho imibereho ishobora gushyira imirimo y'umwijima ku mugaragaro uko iri?`