---
title:  Gufatirana Amahirwe
date:   23/08/2023
---

Pawulo asoza Abefeso 5:1-20 akoresheje amatsinda abiri yo guhugura, Abefeso 5:15-17 n'Abefeso 5:18-20, akarangiza umugabane yari ashishikariye gushyigikira ujyanye  no kwera kw'imibonano y'abashakanye. Itsinda rya mbere ritangirana no guhugura ngo: "Mwirinde cyane uko mugenda mutagenda nk'abatagira ubwenge, ahubwo mugende nk'abanyabwenge" (Abefeso 5:15), yongera gusubirwamo ati: "ntimukabe abapfu, ahubwo mumenye ibyo Umwami wacu ashaka" (Abefeso 5:17). Hagati, hari irarika rigomba gutangwa ngo: "mucunguze uburyo umwete" (Abefeso 5:16).

`Ita ku guhugura kwa Pawulo igihe asaba abantu kugira imibereho igaragaza ubwenge burimo gusenga no kumenya (Abefeso 5:15-17). Ni irihe tandukaniro riri hagati yo kugenda nk'abapfu no kugenda nk' "abanyabwenge"? Kandi "gucunguza uburyo umwete" bisobanuye iki?`

Mu Befeso, Pawulo yakoresheje kenshi imvugoshusho imenyerewe mu Isezerano rya Kera yo "Kugenda" asobanura uburyo umuntu abaho (Abefeso 2:2, 10; Abefeso 4:1, 17; Abefeso 5:2,). Hano, akoresha imvugoshusho kugira ngo atere abantu umwete wo kuba abigishwa babigambiriye. Mbese nk'uko ukwiriye "kurinda ikirenge cyawe" igihe ugenda mu nzira ikukumutse kandi yijimye, abizera na bo bakwiriye "kurebana ubushishozi uko bagenda" (Abefeso 5:15). Kubera ko mu Befeso 5:15 haboneka amagambo asa n'aboneka mu Befeso 5:17, dushobora kuhashakira ubusobanuro bw'icyo kuba abantu b'abanyabwenge bisobanuye. Ntabwo dushakira ubwenge imbere muri twe. Kuba abanyabwenge ni ukugera ahasumba urugero turiho, maze "tugasobanukirwa ibyo Umwami Imana ashaka" (Abefeso 5:17).

Na none kandi Pawulo atera abantu umwete wo kuba abigishwa bafite intego akoresheje imvugoshusho yumvikana cyane. Amagambo ngo "mukoreshe igihe neza" yigereranye na "mucunguze uburyo umwete" (Abefeso 5:16), Pawulo akoresha inshinga exagorazo (gereranya n'Abakolosayi 4:5). Nk'ijambo risanzwe rikoreshwa mu iguriro, ni inshinga yagutse isobanura "kugura" ndetse ikaba ari "ukwishyura vuba icyashyizwe ku isoko" mu gihe dutegereje kugaruka kwa Kristo.

Ijambo ry'ikigiriki risobanura "igihe" ni kairos, rikaba ryerekana igihe cy'amahirwe abonetse. "Igihe, kugeza ku mperuka ni igihe kirimo amahirwe kigomba gukoreshwa mu buryo bwuzuye. Na none kandi ni igihe kiruhije kubera ko "iminsi mibi" (Abefeso 5:16; gereranya n' Abefeso 6:13, Abagalatiya 1:4) kandi ni ukubera ko "imigenzereze y'abari mu isi" iyoborwa n"umwami utegeka ikirere" (Abefeso 2:2).

`Mu gihe abizera bategereje kugaruka kwa Kristo, babaho mu gihe kigoye, icyo Pawulo avuga ko ari icyo kwigerezaho nyamara kikaba gishobora kubonekamo ingororano. Bagomba kwitondera uburyo bakoresha igihe cyabo gisigaye nk'abaguzi basigaranye agahe gato ko kugura ibyashyizwe ku isoko ku biciro byagabanyijwe cyane. Nubwo tudashobora kugura agakiza, iyi mvugoshusho iracyakwiriye gukoreshwa: fata icyo waherewe muri Kristo utazuyaje.`