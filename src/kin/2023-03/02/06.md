---
title:  "Mwuka Wera: Ikimenyetso n'Ingwate"
date:   06/07/2023
---

`Mu Abefeso 1:13, 14, Pawulo avuga muri make inkuru yo guhinduka kw'abasomyi b’urwandiko rwe. Ni izihe ntambwe ziboneka muri iyi nkuru?`

Mu gucukumbura akamaro ka Mwuka Wera mu mibereho Yabizera, Pawulo akoresha imvugoshusho ebyiri asobanura Mwuka Wera. Bwa mbere agaragaza ishusho ya Mwuka Wera nk’ “ikimenyetso” yerekana ko Mwuka aba ahari kugira ngo ashyire ikimenyetso ku muntu uhindukiriye Imana. Mu bihe bya kera, ibimenyetso byakoreshwaga ku mpamvu zitandukanye: guha agaciro inyandiko zemewe n'amategeko n'ubwumvikane hagati y'abantu ngo zibe umwimerere, guha agaciro ubwiza cyangwa ingano y’ibiri mu kintu gitwarwamo ibindi bintu (urugero: Ezekiyeli 28:12), cyangwa guhamya ko habayeho ubugure (urugero: Yeremiya 32:10-14, 44), amasezerano y’akazi, inzandiko (urugero: 1 Abami 21:8), ibyemezo, n'amasezerano yo kurera umwana utari uwawe. Igihe ikimenyetso gishyizwe ku kintu, kiba kigaragaza nyiri ikintu nuko icyo kintu kirinzwe. Kuba Mwuka Wera arimu mibereho y’abizera bigaragaza ko ari ab’Imana kandi bikerekana isezerano ry'Imana ko barinzwe (gereranya n’ Abefeso 4:30). Bashyizweho ikimenyetso “cya Mwuka Wera wasezeranywe” (Abefeso 1:13).

“Pawulo avuga mu buryo bweruye ko igihe umuntu yeguriye Yesu imibereho ye kandi akamwizera, Mwuka Wera ashyira ikimenyetso (inshinga y’Ikigiriki ni: _sphragizō_) kuri uwo wizeye Kristo kizatuma yemerwa ku munsi wo gucungurwa. Mbega ukuri gutangaje kubatura kandi kugahamiriza umuntu! Mwuka Wera ashyira ikimenyetso ku bayoboke ba Kristo akoresheje ikimenyetso cy’agakiza uwo mwanya bagitangira kwizera”—Jiří Moskala, “Misinterpreted End-Time Issues: Five Myths in Adventism,” _Journal of the Adventist Theological Society_ 28, no. 1 2017), p. 95.

Imvugoshusho ya kabiri Pawulo akoresha yerekana Mwuka Wera nk’ “ingwate.” Mwuka Wera ni ingwate y'umurage tuzahabwa, iyo dutegereje ubwo umurage uzaba utanzwe mu buryo bwuzuye (gereranya 2 Abakorinto 1:22; 2 Abakorinto 5:5). Ijambo ryahinduwemo “ingwate” (_arrabōn_) ryari ijambo ryatiwe mu Giheburayo ati rikunze gukoreshwa cyane mu Kigiriki kivugwa na rubanda mu bihe by'isezerano Rishya bashaka kuvuga “umugabane w'ubwishyu utanzwe ku nshuro ya mbere cyangwa icyo umuntu yishyuye bwa mbere, bikaba bisaba uwishyuye kuzongeraho ubundi bwishyu.

`Zirikana ko abizera batishyura ubu bwishyu bwa mbere, abubwo babuhabwa buvuye ku Mana. Pawulo avuga ko kuba mu mibereho y’abizera kwa Mwuka Wera ari ubwishyu bwa mbere ku murage wuzuye w’agakiza no gucungurwa bizaba ubwo Kristo azaba agarutse. Umurimo wacu ni ukwakirana umutima ushima Kandi wumvira icyo twaherewe muri Yesu.`