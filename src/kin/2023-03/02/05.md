---
title:  Kubaho Dushimisha Ubwiza bwayo
date:   05/07/2023
---

`"Ku bwuwo natwe twarazwe umurage tubitoranirijwe kera nk'uko Imana yabigambiriye, ikora byose nk'uko ibishaka mu mutima wayo ngo tube abo gushimisha ubwiza bwayo, twebwe abiringiye Kristo uhereye kera" (Abefeso 1:11, 12).`

Abizera bo muri Efeso basa n'abatakaje ubusobanuro bw'icyo bari cyo nk'Abakristo, bakaba “bihebye” (soma Abefeso 3:13). Mu murongo w'ibyo yari yahamije mbere(Abefeso 1:3-5), Pawulo yifuza na none gushimangira icyo bari cyo nk'Abakristo. Abizera ntaho bahuriye n'ingaruka z'ibyemezo by'ubushobozi bw’ibigirwamana cyangwa ubw’inyenyeri bipfuye gufatwa nta kintu gishingiweho. Ni abana b'Imana (Abefeso 1:5) kandi bafite uburenganzira ku migisha ibonerwa muri Kristo ishingiye ku nama zimbitse ndetse n'ibyemezo by’iteka ryose by’Imana. Ni intego y'Imana, inama yayo, ndetse n'ubushake bwayo (Abefeso 1:11 ) biri gushyirwa mu bikorwa mu mibereho yabo mu buryo buhuje n'umugambi urushijeho kuba mugari w’Imana wo guteraniriza ibintu byose muri Kristo (Abefeso 1 :10). Bashobora kugira icyizere kitanyeganyega igihe bahagarara imbere y'Imana nicyo kugerwaho n'imigisha itangwa na Yo. Imibereho yabo ikwiriye gutera hejuru ikavuga ubutumwa buri mu Abefeso 1:3-14: Imana ari na Yo Se w'Umwami wacu Yesu Kristo ishimwe!

`Gereranya imikoresherezwe y’igitekerezo cy’ “umurage” kiri mu Abefeso 1:11, 14, 18. Impamvu utekereza yuko iki gitekerezo ari ingenzi kuri Pawulo ni iyihe?`

Hari ubwo waba warigeze guhabwa umurage nk'ingaruka z'urupfu rw'umuntu runaka? Birashoboka ko mwene wanyu yaba yaragusigiye ubutunzi bw’igiciro cyangwa amafaranga menshi. Mu myumvire ya Pawulo, Abakristo bahawe umurage uva ku Mana binyuze mu rupfu rwa Yesu (Abefeso 1:14) maze bahinduka “umurage” ku Mana (Abefeso 1:18).

Mu Isezerano rya Kera, rimwe na rimwe ubwoko bw’Imana butekerezwa nk'"umurage," cyangwa umunani (Gutegeka kwa Kabiri 9:29, Gutegeka kwa Kabiri 32:9, Zekariya 2:12). Iki cyerekezo cyo kuba cyangwa guhinduka umurage w’Imana na cyo kirasobanutse mu Abefeso 1:11 (cyanashoboraga kuvugwa gutya: “muri we twahindutse umurage”). Nk’ikintu nyamukuru ku cyo bari cyo nk'Abakristo, Pawulo yifuriza abizera kumenya agaciro bafite ku Mana. Ntabwo bafite gusa umurage bahawe n'Imana (Abefeso 1:14, Abefeso 3:6, gereranya n’ Abefeso 5:5), ahubwo bo ubwabo ni umurage w’Imana. 

`Ni irihe tandukaniro riri hagati yo gukora kugira ngo uhabwe ikintu no kugihabwa nk'umurage? Ni mu buhe buryo iki gitekerezo kidufashe gusobanukirwa icyo twaherewe muri Yesu?`