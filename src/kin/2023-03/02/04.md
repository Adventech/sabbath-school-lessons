---
title:  Umugambi Ukomeye W'Imana Ushingiye kuri Kristo
date:   04/07/2023
---

 `Imana “yagambiriye gukora iki ibihe nibisohora” kandi ni mu buhe buryo bigera kure cyane? Abefeso 1:9, 10.`

 Pawulo akoresha ibimenyetso bitatu byerekana ibyo Imana yagambiriye. Ni (1) "ubwiru bw’ubushake bwayo," (2) "intego yayo," na (3) "umugambi [w'ibyo izakora] ibihe nibisohora". Ni uwuhe mugambi w’Imana udakuka kandi uheruka? Guteraniriza muri Yesu ibintu byose biri hose.

Ijambo Pawulo akoresha asobanura umugambi w’Imana ni nkishusho (mu Kigirirki ni _anakephalaidsasthai_), risobanura “kuyobora” cyangwa “kuvuga mu nshamake”ibintu byose muri Kristo. Mu migenzereze ya kera y’icungamari, washoboraga "guteranya imibare" yanditswe mu gice kimwe, noneho ukandika igiteranyo hejuru. Yesu ni We uri hejuru y'ibyo Imana yagambiriye n'uruhererekane rwabyo. Uyu mugambi ushingiye kuri Kristo, wateguwe “mbere yo kuremwa kw'isi” (Abefeso 1:4) kandi uragutse cyane ku buryo ukubiyemo ibihe byose (“gusohora [kuzura] kw'ibihe?) n'ahantu (“ibintu byose...ari ibiri mu ijuru ndetse n'ibiri mu isi” [1:10]). Pawulo atangaza ubumwe muri Kristo nk'intego ngari Imana ifitiye ijuru n'isi.

Igihe avuga ku byo Imana “yagambiriye gukora igihe nigisohora” (Abefeso 1:10), Pawulo avuga ku nsanganyamatsiko izakomeza kugaruka mu rwandiko hose. Imana itangira umugambi wo guteranya ibintu byose, ushinze imizi mu rupfu, kuzuka, kuzamurwa mu ijuru, no gushyirwa hejuru kwa Yesu (Abefeso 1:15-2:10), binyuze mu gushyiraho itorero no kurihurizamo abagize inyokomuntu bari batandukanijwe, ari bo Bayuda n'abanyamahanga (Abefeso 2:11-3:13).

Muri ubu buryo, itorero ryereka imbaraga z'ikibi ko umugambi w'Imana uri gusohora kandi ko imbaraga yazo irema ibice mu bantu izagira iherezo (Abefeso 3:10); nk'uko Bibiliya ibivuga ahandi hantu: “kuko Satani yabamanukiye afite umujinya mwinshi, azi yuko afite igihe gito” (Ibyahishuwe 12:12).

Umugabane wa kabiri w'urwandiko rw’Abefeso utangirwa kurarikira abantu kugira ubumwe  (Abefeso 4:1-16) maze hagakomeza cyane kwingingira abantu kwirinda imyitwarire yangiza ubwo bumwe, ibiri  amambu bakubaka ubufatanye hagati yabo n'abizera bagenzi babo (Abefeso 4:17-6:9). Pawulo asoreza ku ishusho ikangura itorero rimeze nk’ingabo zifatanyije, zikorana imbaraga zirwanisha amahoro mu izina rya Kristo (Abefeso 6:10-20).

`Washima ute kandi ugahimarwa n'uko gucungurwa waboneye muri Kristo Yesu ari umugabane w'ikintu kigari kkandi gikomeye, umugabane ukubiye mu mugambi w'Imana udakuka kandi wizwe neza wo guteraniriza hamwe ibintu byose binyuze muri Kristo?`