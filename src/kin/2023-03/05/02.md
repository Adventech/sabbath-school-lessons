---
title:  Mwigijwe Hafi Muri Kristo
date:   23/07/2023
---

`Geranya Abefeso 2:1-3, aho Pawulo yabanje gusobanurira abamuteze amatwi uko abanyamahanga bari bameze mu gihe cyashize, n’Abefeso 2:1 1,12. Ni iki yibandaho mu busobanuro bushya bwerekeranye n’uko bari bameze mu gihe cyashize?`

Abanyamahanga noneho ubu bari abizera Kristo kandi ari bamwe mu bagize “umubiri” We, ari ryo torero, igihe kimwe bahoze batandukanyijwe rwose na Isirayeli ndetse bari kure y’agakiza Imana yatanze. Pawulo abona ko ari ngombwa ko “bibuka” (Abefeso 2:11 ) aho hashize. Icyo gihe babagaho “badafite Kristo” Uwasizwe, Mesiya wa Isirayeli. Bari “badafitanye isano n'Abisiraheli (cyaba igihugu cyangwa abaturage).” Kandi bari “badafite uruhare ku masezerano, batazi amasezerano y'agakiza Imana yari yaratanze binyuze mu mateka y'agakiza. Kutagirana isano na Isirayeli no kuba kure y’agakiza katanzwe binyuze muri yo [Isirayeli] byari bisobanuye ko hari igihe babayeho “badafite ibyiringiro” kandi “nta Mana bafite ku isi” (Abefeso 2:12, BII).

Na none kandi, mu mibereho yabo y'igihe cyashize, Abanyamahanga bari babayeho mu guhangana gukomeye hagati yabo ubwabo n’Abayuda. Pawulo atanga ubusobanuro bw’uyu mworera w’urwango igihe arengurira ku kimenyetso cyarwo: ari cyo kwitana amazina mu buryo bubi. Abayuda iyo bashakaga kurengurira ku Banyamahanga mu buryo bwo kubasuzugura, babitaga “abatakebwe.’ noneho Abanyamahanga bashaka kurengurira ku Bayuda babasuzugura, bakabita “abakebwe” (Abefeso 2:11).

Nyamara mu Abefeso 2:13 herekana ikintu gitandukanye n'ibyo noneho. Pawulo yaranditse ati: “Ariko none kuko muri muri Kristo Yesu, mwebwe abari kure kera, mwigijwe hafi n'amaraso ya Kristo.”

Igihe Pawulo asobanura abizera b'Abanyamahanga nk'abahoze “bari kure," atira amagambo ari muri Yesaya 57:19: “ ‘Amahoro, amahoro abe ku uri kure no ku uwo hafi; nanjye nzamukiza. ” (Gereranya n’ Abefeso 2:17, 18). Muri Kristo no mu musaraba We, abizera b’Abanyamahanga bigijwe hafi y'ibyo bari batandukanijwe na byo—ari byo Imana, ibyiringiro, na bene se na bashiki babo b'Abayuda. Aha hari ubutumwa bwiza bufite imbaraga buhura n’ubusobanuro butangwa na Pawulo: ko umusaraba wa Kristo ushobora gusiba umworera uri hagati y‘Abayuda n'Abanyamahanga, bisobanura ko urwangano n'amacakubiri byacu bishobora gukemukira aho hantu. Ubu butumwa bwiza buturarikira kureba ku macakubiri aboneka mu mibereho yacu bwite ndetse no mu itorero no gutekereza ku mbaraga z'umusaraba zishobora kubishyira ku ruhande.

`Yesu yagukijije akuvanye mu biki? Ni ikihe kintu cy’ingenzi ushobora kwibuka, mu buryo busa n'ubuhoraho, ku bijyanye n'aho wari uri ubwo yakubonaga, ndetse n’aho wajyaga kuba uri iyo atakubona?`
