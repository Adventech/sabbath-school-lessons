---
title:  Impongano mu Buryo bw'Intambike Umusaraba n'Itorero
date:   22/07/2023
---

### AHO ICYIGISHO CY'IKI CYUMWERU GISHINGIYE:
Abefeso 2:11-22; Abaroma 3:31; Abaroma 7:12; Yesaya 52:7; Yesaya 57:19; Yohana 14:27; 1 Abakorinto 3:9-17.

><p> Icyo Kwibukwa:</p>
> “Ariko none kuko muri muri Kristo Yesu, mwebwe abāri kure kera, mwigijwe hafi n'amaraso ya Kristo. Uwo ni we mahoro yacu, kuko yahinduye twebwe ababiri kuba umwe akuyeho ubwanzi, ari bwo rusika rwari hagati yacu rutugabanya,” (Abefeso 2:13, 14).

Uri Umunyamahanga, Umugiriki, wize guha agaciro Imana y’Abayuda. Mu by’ukuri, waretse kuramya ibigirwamana kwawe maze wakirana ubwuzu Imana imwe y’ukuri. Uko utera intambwe unyura mu bikari bya cyami no hagati y’inkingi zitatswe ubwiza z’urusengero rw’i Yerusalemu, amajwi yo guhimbaza aguhamagarira gushima Imana. Nyamara, nyuma ukabona ikibuye kinini kiri mu nzira unyuramo gifite uburebure bwa metero 1,20 (m 1,20). Ahagana hejuru gato kuri icyo kibuye hakaba ahanditsweho mu Kilatini n’Ikigiriki ubu butumwa ngo: “Nta munyamahanga wemerewe gutambuka aha ngaha ngo arenge urugo rwahazengurutse urusengero. Uzafatwa wese agenza atyo amaraso ye bwite abe ari we azabaho.” Muri uwo mwanya wumva ukingiranywe, utaye agaciro, ndetse uhawe akato.

Mu Abefeso 2:11-22, Pawulo abona umusaraba wa Kristo nk'uzana itandukaniro rikomeye, ugasenya uruzitiro n'insika. Mu buryo buhagaze umusaraba usenya urusika, ukunga abantu n’Imana. Mu buryo butambitse, wunga abantu na bagenzi babo. Umusaraba ukuraho ubwanzi maze ukazana amahoro hagati y'Abayuda n'Abanyamahanga ukabahindura “umuntu umwe mushya.” (Abefeso 2:15). Bose hamwe bahinduka urusengero rushya, “inzu yo kubabwamo n’"Imana mu Mwuka” (Abefeso 2:22).

Ni iki uku kuri gusobanuye kuri twe muri iki gihe?
