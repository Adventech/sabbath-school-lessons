---
title:  "Itorero: Ingabo Zishyize Hamwe"
date:   17/09/2023
---

`soma mu Abefeso 6:10-20. Ni iki Pawulo avuga ku bijyanye n'ubwoko bw'intambara itorero ririmo? Mbese Pawulo y'ibanda ku kwerekana urugamba rw'ibya Mwuka rw'umwizera nk’umuntu umwe urwanya ikibi, itorero rihurije hamwe mu ntambara yo kurwanya ikibi?`

Kunesha intambara mu Bagiriki n'Abaroma kwabaga gushingiye ku bufatanye bw'abasirikari mu mutwe wa gisirikari kandi by'umwihariko bagaterana inkunga igihe urugamba rushyushye. Kurwana umuntu yizizira byafatwaga nk'ikintu kiranga abarwanyi b'abanyamusozi, bikaba byarabazaniraga akaga ko gutsindwa. Hariho impamvu z'ingenzi zo gushyigikira igitekerezo Pawulo, mu mujyo umwe n'uku gusobanukirwa gusanzwe ibya gisirikari, y'ibandaho avuga iby'urugamba abagize itorero bahuriyemo rwo kurwanya ikibi mu Abefeso 6:10-20:

1. Iyi mirongo ni yo yerekana ubushorishori bw’uru rwandiko rwibanda ku birebana n’itorero. Byari kuba ari ikintu kidasanzwe kuri Pawulo kwanzura urwandiko rwe akoresheje ishusho y'umurwanyi w’Umukristo uri wenyine arwana n'abanzi bo mu mwijima;

2. Ku musozo w’iyi mirongo, Pawulo agaragaza cyane inshuti ze mu irarika rye asaba abantu gusabira “abera bose” (Abefeso 6:18-20); 

3. Ikigaragara kuruta ibindi byose, ahabanza mu rwandiko rwe igihe Pawulo avuga iby’imbaraga z’ikibi, avuga ko zirwanya itorero, ntabwo avuga ko zirwanya umwizera nk’umuntu: “Kugira ngo muri iki gihe abatware n’abafite ubushobozi bwo mu ijuru mu buryo bw’umwuka bamenyeshwe n’itorero ubwenge bw’Imana bw’uburyo bwinshi” (Abefeso 3:10).

Bityo rero, mu Abefeso 6:10-20 ntabwo herekana umurwanyi umwe uri wenyine mu bwigunge ahanganye n'ikibi. Ibiri amambu, Pawulo nk'umurwanyi ukomeye avugana n'itorero nkuvugana n’ingabo. Aduhamagarira gufata intwaro zose, maze nk'ingabo zishyize hamwe tukotsa  igitutu umwanzi mu ntambara dufite imbaraga kandi dufitanye ubumwe. Pawulo ahitamo gusoza ibyo yashimangiraga mu buryo bwuzuye abwira itorero, ibyari bikubiyemo usobanura icyo itorero ari cyo nk'umubiri wa Kristo (Abefeso 1:22, 23; Abefeso 4:1-16), inyubako cyangwa urusengero rw'Imana (Abefeso 2:19-22) ndetse rikaba umugeni wa Kristo (Abefeso 5:21-33), mu mvugoshusho asorezaho, avuga ko itorero ari ingabo z’Imana Ihoraho. Ubwo twegereza “umunsi mubi” (Abefeso 6:13), intambwe zisoza urugamba rurwanwe igihe kirekire turwana n'umwanzi, nta gihe dufite cyo gupfukiranwa mu bijyanye no kwiyegurira Imana cyangwa kwizerana hagati yacu nk'ingabo za Kristo zikorera hamwe.

`Ni mu he buryo dushobora gukorera hamwe muri iyi ntambara ikomeye n'umubiri umwe, ushyize hamwe, kugira ngo dufatanye mu ntambara turwana n'umubi, uburyo yazamo bwose?`