---
title:  Guhora Usenga Isengesho ryo ku Rugamba
date:   21/09/2023
---

Mu gusoza uguhugura  kwe, Pawulo ashishikariza abizera nk’abasirikari kugira uruhare mu isengesho ryiza kandi rihoraho ryo “gusabira abera bose” (Abefeso 6:18) no kumusabira we ubwe nk'intumwa iboshywe (Abefeso 6:19, 20). Uko kurarikira abantu gusenga gushobora kugaragara nko kwaguka kw’imvugoshusho ya gisirikari, kubera ko kwambaza Imana (cyangwa gutabaza ibigirwamana) mu isengesho byari imigenzereze rusange yo ku rugamba rwa kera. Dutanze ingero zo muri Bibiliya twavuga: akurikije guhugura kwa Yahaziyeli ku bijyanye n’intambara, Yehoshafati yafashe iya mbere mu Bayuda n'abari batuye muri Yerusalemu “yikubita hasi imbere y'Uwiteka aramuramya” (2 Ingoma 20:18). Mu gihe isengesho atari  intwaro ya karindwi mu zindi ntwaro, ni umugabane uhagitse mu guhugura kwa Pawulo n'imvugoshusho ya gisirikari.

Mu kintu cya mbere muri bibiri Pawulo asaba gusengera, asaba abo yabwiraga kugira uruhare mu isengesho ridatuza, ryihutirwa kandi ridacogora “gusabira abera bose” (Abefeso 6:18). Niba itorero rigomba guhirwa mu rugamba rirwana n'imbaraga z’umubi, rizaba rikeneye kwishingikiriza ku Mana binyuze mu isengesho rihumekewe na Mwuka.

Icya kabiri Pawulo asaba gusengera ni we ubwe: “kandi nanjye munsabire” (Abefeso 6:19). Asaba amasengesho kugira ngo Imana imuhe ubutumwa bukwiriye ("kugira ngo mpabwe amagambo”), mu gihe gikwiriye (“mu kubumbura umunwa wanjye"), atanzwe mu buryo bukwiriye (“mvuge nshize amanga"), kandi avuga insanganyamatsiko irusha izindi akamaro, ari yo “ubwiru bw’ubutumwa bwiza” (Abefeso 6: 19), Aya magambo arengurira ku cyo dushobora kwita “ibanga ritwikuruwe” ryo gutabara kw’Imana muri Kristo kugira ngo icungure abanyamahanga n'Abayuda (soma mu Abefeso 3:1-13), “ikarema umuntu umwe mushya" (Abefeso 2:15; soma na none mu Abefeso 2:11-22) nk'ikimenyetso cy'umugambi “ukomeye wo guteranyiriza ibintu byose hamwe" muri Kristo (Abefeso 1:10).

`Nimwongere murebe uku "kurarikirwa gusenga" kuboneka mu Isezerano Rishya. Ni ukuhe kugukora ku mutima kurusha ukundi kose? Kubera iki? Luka 18:1-8, Abafilipi 4:6, Abakolosayi 4:2, 1 Abatesalonike 5:16-18.`

Kuki abizera bashishikarizwa kenshi gusengana umwete badacogora? Imvugoshusho ya gisirikare ikoreshwa na Pawulo itanga ibisubizo bibiri:

1. gusumbirizwa n'urugamba rwo guhangana n’abanzi benshi bo mu buryo bwa mwuka ni ibyo gutinywa kandi ni ukuri;

2. Amasezerano y'Imana y'imbaraga no gutsinda mu bya Mwuka agaragarizwa mu mvugoshusho ya gisirikari Pawulo yakoresheje (Abefeso 6:10-17). 

Isengesho risenganywe umwete no kudacogora riduha uburyo bwo gutega amatwi twitonze aya  masezerano, kuyishimira, no gushimira Imana ubuntu iduha.