---
title:  "Inkweto: Itorero Rirwanira Amahoro"
date:   19/09/2023
---

Umusirikari w'Umuroma wabaga yitegura intambara, yazirikaga inkweto zikomeye za gisirikari. Inkweto zifite impu zigerekeranye n'agatsinsino gashashe, ikomeye, zafashaga umusirikari gukomeza ibirenge bye ku butaka kandi yakandagira akumva “ashikamye” (Abefeso 6:11, 13, 14). Pawulo asobanura umwambaro wambarwa mu birenge yifashishije imvugo iboneka muri Yesaya 52:7, ishima igihe uzanye inkuru nziza yuko intambara Yehova arwanira ubwoko bwe ayitsinze (Yesaya 52:8-10) noneho amahoro akaba aganje: “Erega ibirenge by’uzanye inkuru nziza ku musozi ni byiza ku misozi, akamamaza iby’amahoro, akazana inkuru z'ibyiza ( Yesaya 52:7).

`Ongera usubire mu hantu umunani Pawulo yibanze mu Abefeso avuga ibijyanye n'amahoro. Kuki akoresha mu magambo arambuye imvugoshusho ya gisirikari mu gihe ashishikajwe n'iby’amahoro? Abefeso 1:2; Abefeso 2:14, 15, 17; Abefeso 4:3; Abefeso 6:15, 23.`

Pawulo yishimira amahoro nk’umurimo wa Kristo, “we mahoro yacu” wa wundi ubwiriza amahoro “mwebwe abari kure, kandi abari bugufi na bo ababwira iby'amahoro” (Abefeso 2:14-17), yigiza bugufi Abayuda n'Abanyamahanga ngo bahinduke “umuntu umwe” (Abefeso 2:15). Ku bwo kugumana inkuru y'ubutumwa bwiza bw’agakiza ka Kristo n'umurimo we w’amahoro urema, ku bwo kwishimira insinzi ye yo mu gihe cyashize no gutegereza ijwi ry'insinzi yo mu gihe cyizaza, abizera baba bambitse ibirenge byabo inkweto maze bakaba biteguye urugamba. Kimwe na wa wundi uzanye inkuru nziza wo muri Yesaya 52:7, abizera ni abajyana inkuru nziza bakamamaza ibyo kunesha kwa Kristo n'amahoro ye.

Nyamara kandi Pawulo ntatwifuriza kumva irarika aduha ryo gufata intwaro nk’aho ari ukuduhamagarira gufata intwaro za gisirikari tukarwanya abanzi bacu. Ni yo mpamvu agaragaza abizera nk'abamamaza “ubutumwa bwiza bw’amahoro” (Abefeso 6:15). Nta nubwo yifuza yuko abizera baba abarwanyi mu isano bagirana n'abandi, kubera ko yakomeje gushimangira ubumwe, amagambo yo gukomeza abandi, n'umutima w'impuhwe (by'umwihariko soma mu Abefeso 4:25-5:2). Itorero rigomba “kurwanisha amahoro” binyuze mu gukoresha intwaro z'ubutumwa bwiza ari zo ngeso za gikristo (kwicisha bugufi, kwihangana, kubabarirana, n'ibindi.) no gushyira mu bikorwa (amasengesho, kuramya). Ibikorwa nk'ibi ni imikorere myiza yerekana umugambi ukomeye w’Imana wo guhuriza ibintu byose muri Kristo (Abefeso 1:9, 10).

`Ni mu buhe buryo amagambo akurikira adufasha gusobanukirwa icyo imvugoshusho ya gisirikari Pawulo akoresha ikwiriye gusobanura mu mibereho yacu nk'abizera? “Imana iduhamagarira kwambara intwaro zose z'Imana. Ntabwo dushaka intwaro za Pawulo, ahubwo ni intwaro zose z'Imana. Ubwo ni bwo dushobora kujya mu murimo dufite imitima yuzuyemo Ubugwaneza, impuhwe n'urukundo bimeze nk'ibya Kristo” —Ellen G. White, [Australasian] Union Conference Record, July 28, 1899.`