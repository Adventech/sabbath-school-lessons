---
title:  Ubugwaneza (Kudasharira)
date:   17/08/2023
---

Igihe yarenguriraga ku "munsi wo gucungurwa" (Abefeso 4:30), Pawulo yararikiye abasomyi b'urwandiko rwe kwita ku buryo bakoresha amagambo mu cyerekezo  cyo kugaruka kwa Kristo. Bityo mu Befeso 4:31, 32, hashobora kumvikana nk'aho akemura ikibazo cy'uburyo dukoresha amagambo uko turushaho kwegera icyo gihe. 

`Mu mucyo wo kugaruka kwa Kristo, ni izihe nyifato n'imico, bifite aho bihuriye n'ibyo tuvuga, dukwiriye gusezerera? Ni izihe nyifato n'imico dukwiriye kugira? Abefeso 4:31, 32.` 

Mu magambo y'impuguro zisoza Abefeso 4:17-32, na none Pawulo atanga itegeko ririmo impakanyi, iri ryo rishyira ahagaragara ibibi bitandatu bigomba "gushyirwa kure" (Abefeso 4:31); itegeko ritarimo impakanyi ni ukugirirana neza, kugirirana imbabazi, no kubabarira (Abefeso 4:32), akerekana n'impamvu. Abizera bagomba kubabarirana "nk'uko Imana yabababariye muri Kristo" (Abefeso 4:32). Urutonde rw'ibibi rutangira kandi rugasozwa n'amagambo rusange akubiyemo byose ari yo "gusharira kose" n' "igomwa ryose." Hagati hazamo amagambo ane yiyongeraho: "uburakari," "umujinya," "intonganya," no "gutukana" (Abefeso 4:31).

Ijambo risoza aya ngaya ryavanywe mu ijambo ry'Ikigiriki ryitwa blasphemia, ryatiriwe n'ururimi rw'Icyongereza nk'ijambo rikoreshwa mu mvugo itesha Imana agaciro. Nyamara kandi, ijambo ry'Ikigiriki ryerekana amagambo ahindanya isura y'Imana cyangwa iy'abantu bagenzi bacu nko "gutukana" cyangwa "kuvuga nabi." Ku rutonde, inyifato nko (gusharira, uburakari, umujinya) asa n'abirira mu magambo y'umujinya (intonganya, gutukana). Ukuri ni uko Pawulo ashaka ko amagambo y'Umukristo adakoreshwa nk'intwaro yo kugirira abandi nabi. Inyifato zituma habaho amagambo y'umujinya ndetse n'uburyo bwo kuvugana ubuhanga buyakoresha zigomba kuvanwa ku rugamba rwa Gikristo. Abakristo bazatunganirwa kandi ubumwe bw'itorero buzakomera gusa (gereranya n'Abefeso 4:1-16) ibi bintu nibishyirwa ku ruhande.

Nubwo bimeze bityo, igishishikaje si ukuvanaho amagambo mabi, ahubwo ni ukuyasimbuza ameza. Ibiganiro byacu n'ibikorwa byacu mu muryango wa Kristo ndetse no hanze yawo, ntibigomba kuzamukira mu mujinya, ahubwo bigomba kuva mu kugirirana neza, kugirirana imbabazi, no mu kubabarirana hashingiwe ku rugero ruhanitse kurusha izindi zose, ari rwo kubabarirwa Imana yatugiriye muri Kristo (Abefeso 4:32). Pawulo atugezaho "imbabazi zo mu cyerekezo gihagaze" (twahawe n'Imana) nk'icyitegererezo "imbabazi zo mu cyerekezo gitambitse" zigomba gushingiraho (izo tugirirana na bagenzi bacu; gereranya n'Abakolosayi 3:13; Matayo 6:12, 14, 15).

`Tekereza ku mbaraga z'amagambo uvuga. Ni mu buhe buryo ushobora kuyakoresha uzamura abandi, ubatera ubutwari kandi wubaka kwizera kwabo?`