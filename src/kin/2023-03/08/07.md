---
title:  Ibindi Byo Kwigwa No Kuzirikanwa
date:   18/08/2023
---

"Nimureke ibiganiro byanyu bikorwe mu buryo butazabasaba kwihana. "Ntimuteze agahinda Mwuka Wera w'Imana wabashyiriweho kuba ikimenyetso kugeza ku munsi wo gucungurwa.... Niba ufite urukundo mu mutima wawe, uzashaka uburyo bwo gukomeza no kubaka mwene so mu kwizera kurusha ukundi kose kwera. Niba hari ijambo rivuzwe rishobora kwangiza imico y'inshuti yawe cyangwa mwene so, ntugashyigikire ko habaho kuvuga nabi. Ni umurimo w'umwanzi. Ndakwinginze, uzibutse urivuze ko ijambo ry'Imana ribuzanya ikiganiro nk'icyo. -Ellen G. White, Advent Review and Sabbath Herald, June 5, 1888.

Mbega ukuntu iteraniro ryanyu ryahinduka iyaba wowe na buri wese mu bagize itorero mwagiraga kandi mugakurikiza iyi ndahiro igizwe n'aya magambo akurikira!

1. Nifuza yuko imbaraga yanjye ihindura abandi mu muryango w' Itorero ry'Abadiventisti b'Umunsi wa Karindwi no hanze yawo iba iyubaka abandi, ikabazamura, ikubaka kwizera, ndetse igatera abandi akanyabugabo (Abefeso 4:29)

2. Kuko nibuka uburyo Kristo yararikiraga abantu kugira ubumwe n'urukundo, nzakoresha imbaraga zanjye mu gushyigikira abakora kandi bakavuga ibyo nizera ko ari byiza aho gutunga agatoki ibyo ntekereza ko ari byiza abantu bananiwe gukora (Yohana 13:34, 35; Yohana 17:20-23; Abefeso 4:1-6; 1 Abates. 5:9-11).

3. Igihe hari ibyo ntemeranywaho n'undi muntu, nzubaha mu buryo bugaragara mugenzi wanjye w'umwizera. Nzubaha agaciro afite mu bantu no kwiyegurira Kristo kwe. Nzatanga igitekerezo cyanjye mu bwitonzi, ntasakuza (Abefeso 4:31, 32).

4. Nzabaho nezerewe, nzashaka uburyo bwose bwo kubaka no gukomeza umwizera mugenzi wanjye mu gihe ntegereje kugaruka kwa Kristo (Abefeso 4:29, 30; Abagalatiya 6:2; Abaheburayo 10:24, 25).

**IBIBAZO:**

`Ongera usubire mu nshuro 11 ziri mu Befeso aho Pawulo asobanura abatatu bagize Ubumana nk'abakorera hamwe ku bw'agakiza ka muntu. Ni mu buhe buryo uku gushimangira gusubiwemo kenshi kudufasha gusobanukirwa Ubumana? Abefeso 1:3-14, Abefeso 1:15-23, Abefeso 2:11-18, Abefeso 2:19-22, Abefeso 3:1-13, Abefeso 3:14-19, Abefeso 4:4-6, Abefeso 4:17-24, Abefeso 4:25-32, Abefeso 5:15-20, Abefeso 6:10-20 (aho izina "Umwami," Abefeso 6:10, risobanura Kristo).`

`Ni mu buhe buryo inama ya Pawulo ku bijyanye n'ibyo Umukristo avuga (Abefeso 4:25-32) ishobora guhuzwa n'iki gihe kiganjemo "itumanaho hagati y'abantu ryifashisha mudasobwa," rikunze gukoreshwa kenshi mu guharabika gukorewe ku mbuga nkoranyambaga aho izina ry'uwabikoze ritagaragara, maze imico y'undi igahindanywa?`