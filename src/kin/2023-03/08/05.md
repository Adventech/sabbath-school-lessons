---
title:  Mwuka Wera Mu Mibereho Y'umwizera
date:   16/08/2023
---

`Igihe Pawulo yaganirizaga Abakristo ku byaha bishingiye ku magambo, ni izihe mpuguro Pawulo abagezaho ku bijyanye n'uburyo Mwuka Wera abana n'abizera? Abefeso 4:30.`

Pawulo abijyaniranya n'umuburo uteye ubwoba n'isezerano risusurutsa umutima. Ibyaha byacu dukorerana mu itorero ntabwo ari amafuti mato agira ingaruka zoroheje: igitera Mwuka Wera agahinda ni ugukoresha nabi impano yo kuvuga twahawe n'Imana tukayikoresha dusenya abandi (Abefeso 4:25-27, 29, 31, 32). Kuba Pawulo asubiramo amagambo yanditswe muri Yesaya 63:10 bishimangira umuburo ukomeye: "Ariko baragoma [Abisirayeli] bababaza Umwuka we Wera, bituma ahinduka umwanzi wabo ndetse ubwe arwana na bo."

Mu isezerano ryongera kubahamiriza, Pawulo ashimangira yuko Mwuka. Wera ashyira ikimenyetso ku bizera uhereye ku munsi bakiriyeho Kristo (Abefeso 1:13, 14) ukageza ku "munsi wo gucungurwa" (Abefeso 4:30). Isano Mwuka Wera agirana n'umwizera ntabwo ari isano yoroshye, ahubwo ni isano irambye. Igihe abizera batesheje agaciro Mwuka Wera ubana na bo agatura muri bo bitewe no kurwanisha impano yo kuvuga (y'amagambo), icyo gihe ntibivugwa ko Mwuka Wera abavaho, ahubwo agira agahinda. Mwuka ashaka kugumana n'abizera, akabashyiraho ikimenyetso cy'uko ari ab'Imana kandi ibarinze kugeza Kristo agarutse.

Pawulo ashimangira ubumana bwuzuye bwa Mwuka nka "Mwuka Wera w'Imana" kandi akagaragaza cyane ubumuntu bwa Mwuka igihe yerekana ko Mwuka Wera agira agahinda. (Reba na none mu Abaroma 8:16, 26, 27; 1 Abakorinto 2:10, 13; 1 Abakorinto 12:11; Abagalatiya 5:17, 18.)

Tugomba kwigengesera igihe tuganira ku bwiru bw'abagize Ubumana. Mwuka Wera ni umwe n'Imana Data n'Imana Mwana, kandi akaba anihariye. "Mwuka Wera afite ugushaka kwe bwite kandi agahitamo akurikije ubwo bushake bwe. Ashobora guterwa agahinda kandi agatukwa. Izi mvugo ntabwo zijyana no kuba Mwuka ari ububasha busanzwe cyangwa imbaraga iri aho gusa, ahubwo ni ibiranga umuntu. Nonese Mwuka ni umuntu umeze nkanjye nawe? Oya. Dukoresha imvugo ya kimuntu ifite aho igarukira igihe dusobanura iby'Imana, kandi Mwuka ni uwo abantu badashobora kuba we?"-Paul Petersen, God in 3 Persons-In the New Testament (Silver Spring, MD: Biblical Research Institute, 2015), p. 20.

`Ni "Mwuka Wera w'Imana" ubana natwe bya hafi cyane ku buryo bivugwa ko ibikorwa byacu bigira icyo bimutwara. Dusangiye imibereho n'umwe mu bagize Ubumana twahawe mu isano irambye, akadushyiraho ikimenyetso kugeza ku iherezo ry'ibihe. Mbese igisubizo cyo kwizera kwacu ku kuri nk'uku gikwiriye kuba ikihe?`