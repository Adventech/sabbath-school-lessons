---
title:  Noneho Twazuranywe Na Kristo, Tuzamuranwa Na We, Twererezwa Hamwe Na We
date:   18/07/2023
---

"Ariko Imana kuko ari umutunzi w'imbabazi, ku bw'urukundo rwinshi yadukunze” (Abefeso 2:4). Hano, akoresheje amagambo abiri afite imbaraga, “Ariko Imana” Paulo arahindukira akareka ishusho iteye agahinda y’imibereho y'abari bamuteze amatwi yo mu gihe cyashize (Abefeso 2:1-3) akajya ku kuri gushya kuzuye ibyiringiro kuranga imibereho y’abizera (Abefeso 2:4- 10). 

`Ni mu buhe buryo abizera bagira uruhare mu muzuko wa Kristo, kujyanwa mu ijuru, no gushyirwa hejuru kwe? Mbese uko kubigiramo uruhare kubaho ryari? Abefeso 2:6, 7.`

Twabonye ko Abefeso ari urwandiko rwuzuyemo Kristo, byerekana ubumwe buri hagati y’abizera na Kristo. Mu Abefeso 2:5 n'umurongo wa 6, Pawulo yagura iyi nsanganyamatsiko akoresheje inshinga rukomatanya kugira ngo yerekane ukuri gukomeye k'uburyo butatu ko, binyuze mu by’Imana yakoze ibigambiriye, abizera ubwabo bagira uruhare mu bintu by'ingenzi byabaye mu mateka y'agakiza gashingiye kuri Mesiya ari we Yesu.

Abizera: (1) bazuranywe na Kristo; (2) bazamuranywe na Kristo (birashoboka ko ari byo Pawulo akoresha ngo yerekane uruhare rw’abizera mu kuzamuka mu ijuru kwa Kristo); (3) bicaranye na Kristo “ahantu ho mu ijuru,” bisobanuye ko abizera basangira na Kristo “kwicara” ku ntebe y’ubwami yo mu ijuru. Bashyiranywe hejuru na Kristo.

Kugira ngo duhe agaciro imbaraga ziri mu byo Pawulo avuga, tugomba gusubiza amaso ku bivugwa mu Abefeso 1:19-23 kandi tukibuka ko mu rupfu rwe, kuzuka kwe, kuzamurwa mu ijuru kwe, ndetse no kwererezwa, Kristo ahabwa kunesha imbaraga z'umwuka n'iz’ikibi zose, za zindi zahoze zitegeka imibereho y'abizera. Mu muzuko, kuzamurwa mu ijuru, no gushyirwa hejuru kwa Yesu, izi mbaraga— nubwo zigikora kandi zikaba ziteye inkeke inyokomuntu —zigijweyo rwose. Ijuru ryarimutse. Ukuri kwahinduye isura. Abizera ntibakiri indeberezi kuri ibi bintu byabayeho, ahubwo noneho buri wese ku giti cye abifitemo uruhare kandi ku buryo nyabwo. Kuba twarazuranywe na Kristo, tukazamuranwa na we, tugashyiranwa na We hejuru, bikingura uburyo bushya bw'ibishoboka kuri twe. Dufite uburenganzira bwo guhindukira tukava mu mibereho yo gutegekwa n’abadayimoni tukajya mu mibereho y'iby'umwuka n'imbaraga bisendereye muri Kristo (2 Timoteyo 1:7).

`Kuko Imana itaduhaye umwuka w’ubwoba, ahubwo yaduhaye uw’imbaraga n'urukundo no kwirinda” (2 Timoteyo 1:7). Ni mu buhe buryo imirongo twarebye none idufasha gusobanukirwa n’ibyo Pawulo yandika hano?`
