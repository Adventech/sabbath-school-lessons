---
title:  Twari Twarayobejwe N'Ibyo Kamere Yacu Yifuza
date:   17/07/2023
---

`“Kandi natwe twese twahoze muri bo dukurikiza ibyo kamere yacu yifuza tugakora ibyo kamere n'imitima byacu byishakira, kandi ku bwa kavukire yacu twari abo kugirirwa umujinya nk’abandi bose.” (Abefeso 2:3).`

Uretse ubutabazi bw’Imana gusa, imibereho y'umuntu ntitegekwa gusa n'imbaraga zituruka hanze ye nk'uko bivugwa mu Abefeso 2:2, ahubwo inategekwa n’imbaraga zimurimo: “ibyo kamere yacu yifuza, tugakora ibyo kamere n'imitima byacu byishakira” (Abefeso 2:3; gereranya na Yakobo 1:14, 15; 1 Petero 1:14).

`Ni iki Pawulo aba ashatse gusobanura igihe avuga ko abari bamuteze amatwi bigeze kuba “abo kugirirwa umujinya nk'abandi bose” (Abefeso 2:3)? Gereranya n' Abefeso 2:3 ndetse n’ Abefeso 5:6.`

Ukuri kwa none kw’imibereho y’abazimiye guteye agahinda mu buryo buhagije, nyamara uko izamera mu minsi iheruka kurushijeho gutera ubwoba. Abantu, ba bandi bo “kugirirwa umujinya ku bwa kavukire nk’abandi bose” (Abefeso 2:3) bazagerwaho n'amateka y'Imana ku iherezo ry'ibihe.

Amagambo ngo “ku bwa kavukire twari abo kugirirwa umujinya” yerekana na yo ukundi kuri guteye ubwoba. Nubwo tugifite ishusho y’Imana, twasobanukiwe yuko hari ikintu kiri muri twe gikocamye. Kubaho imibereho ya Gikristo icyo gihe ntikuzaba ari ugutsinda akamenyero kabi kamwe cyangwa tubiri, cyangwa kunesha “ibicumuro n'ibyaha” uko byaba bimeze kose (Abefeso 2:1) bidukomereye muri iki gihe. Ntabwo turwana n'ibyaha ahubwo turwana n'icyaha. Duhengamiye mu kwigomeka ku Mana no ku kwirimbura. Abantu bose bavuka babogamiye mu kwirimbura, mu myifatire yuzuye ibyaha, no gukurikiza amategeko ya Satani (Abefeso 2:2) no kubogamira kuri kamere twavukanye y'icyaha (Abefeso 2:3). Abizera bahoze ari “abo kugirirwa umujinya.”

Ni ingenzi ko twita ku buryo Pawulo akoresha impitagihe ngo “ku bwa kavukire yacu twari abo kugirirwa umujinya” (Abefeso 2:3). Ibi ntabwo bisobanura ko uguhengamira ku kibi tuvukana kutakiriho ku bizera. Pawulo amara umwanya munini w'umugabane w'urwandiko rwe, Abefeso 4:17-5:21, aburira abantu ko ibikorwa by’ibyaha, bishinze imizi muri kamere y'icyaha, bigikomeje kuba ikibazo ku Bakristo. Bisobanuye ko, nubwo uyu "muntu wa kera” adakwiriye kuba agitegeka umwizera, ashobora “kwiyambura umuntu wa kera” ku bw'imbaraga za Kristo, maze akambara “umuntu mushya, waremewe ibyo gukiranuka no kwera bizanywe n’ukuri, nk’uko Imana yabishatse” (Abefeso 4:22-24).

`Ninde utarigeze yiyumvamo uburyo kamere yacu yononekaye, yemwe ndetse na nyuma yo kwiyegurira Yesu? Ni iki ibi bikwiriye kutwigisha ku bijyanye n'ukuntu ari ngenzi kumwikomezaho buri mwanya wose wo mu buzima bwacu?`
