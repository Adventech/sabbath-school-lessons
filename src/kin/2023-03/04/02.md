---
title:  Abari Bapfuye Kandi Barayobejwe Na Satani
date:   16/07/2023
---

`Soma Abefeso 2:1-10. Ni ikihe gitekerezo cy’ingenzi Pawulo aduha hano ku birebana n'icyo Yesu yadukoreye?`

Pawulo yamaze gusobanura iby’agakiza kahawe Abakristo (Abefeso 1:3-14, 15-23) kandi avuga muri make inkuru y'abizera bo muri Efeso (Abefeso 1:13). Mu Abefeso 2:1-10, Pawulo noneho atubwira inkuru yo guhinduka kwabo mu magambo arambuye, maze akibanda ku muntu ku giti cye. Agereranya ahahise habo, imibereho yari yuzuye ibyaha (Abefeso 2:1-3 ) n'imigisha izanwa n'agakiza k’Imana, iyo asobanura nko kugira uruhare mu muzuko, kuzamurwa mu ijuru, no gushyirwa hejuru kwa Kristo (Abefeso 2:4-7), nuko akishimira ishingiro ry'ako gakiza riri mu buntu n'umurimo w’Imana wo kurema (Abefeso 2:8-10).

Iyi migabane itatu iboneka muri iyi mirongo, ivugwa neza mu nshamake mu itsinda ry'amagambo ari mu Abefeso 2:5: (1) “twari twarapfiriye mu bicumuro”; (2) [Imana] “iduhindurana bazima na Kristo”; (3) “mwakijijwe n'ubuntu”

Mu Abefeso 2:1, 2, Pawulo ashimangira ukuri guteye agahinda kw’imibereho y’abari bamuteze amatwi mbere yo guhinduka agaragaza ko bari barapfuye mu bya Mwuka, bacumura kandi bagakora ibyaha nk’umugabane udahinduka w’imibereho yabo (Abefeso 2:1) kandi bakaba barategekwaga na Satani (Abefeso 2:2). Kubera ko Pawulo yandikira abantu bazima, arengurira kuri bo “nk'abapfuye” mu buryo bw'imvugoshusho (gereranya n' Abefeso 5:14). Nyamara kandi, ibyago byabo byari impamo kandi biteye inkeke kuko bari baratandukanyijwe n'Imana, Yo soko y'ubugingo (gereranya n' Abakolosayi 2:13, Abaroma 5:17, Abaroma 6:23).

Atekereje ku hahise h'imibereho y’abari bamuteze amatwi, Pawulo agaragaza imbaraga z’uburyo bubiri zabatwaraga ziturutse hanze yabo. Iya mbere muri zo ni “imigenzo y’isi” (Abefeso 2:2)—imigenzo n'imyifatire byarangaga umuryango mugari w'abantu bo muri Efeso byateraga imibereho y'abantu gufata ishusho mbi yo kwigomeka ku Mana.

Satani agaragazwa mu buryo bubiri nk'imbaraga y'uburyo bwa kabiri ikora iturutse hanze, ikaba yarabatwaraga mu mibereho yabo ya mbere. “Ni umwami utegeka ikirere” (Abefeso 2:2) kubera ko “ikirere” (cyangwa “ahantu ho mu ijuru”) hasobanurwa nk'ahantu haboneka imbaraga ndengakamere, harimo n'imbaraga z'ikibi (gereranya n’ Abefeso 1:3, Abefeso 3:10, Abefeso 6:12). Na none, akorera ku isi kuko ari we “mwuka ukorera mu batumvira” (Abefeso 2:2).

`Ni iki iyi mirongo itwigisha ku bijyanye n'ukuri kw’intambara ikomeye? Na none kandi se, ni mu buhe buryo dushobora gukura ihumure n'ibyiringiro mu kumenya ko Yesu yanesheje kandi ko dushobora gusangira na We intsinzi ye muri iki gihe?`
