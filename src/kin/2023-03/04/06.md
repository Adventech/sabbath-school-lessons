---
title:  Noneho Twakijijwe N’Imana
date:   20/07/2023
---

`Ongera usome mu Abefeso 2:1-10, wibanda ku mwanzuro wa Pawulo uri mu murongo wa 8-10. Ni izihe ngingo agaragaza cyane igihe asoza iyi mirongo?`

Mu Abefeso 2:1-3, Pawulo yandika ko agakiza k'abizera bo muri Efeso katazanwa n'imyitwarire yabo myiza cyangwa igikundiro bafite. Inkuru itangira yerekana ko bari bapfuye mu bya Mwuka. Nta kantu na gato k'ubugingo kabarimo cyangwa agaciro bifitemo (Abefeso 2:1). Bari baratsinzwe n'icyaha bidasubirwaho (Abefeso 2:1), Nta bushake bagaragaza ahubwo bazererezwa hirya no hino na Satani ubwe hamwe n'ibyifuzo bya kamere yabo nibishuko byo mu bitekerezo byabo (Abefeso 2:2, 3).

Ntabwo bazi yuko bari kure kubi cyane birenze kuba badafite ubugingo n’imbaraga mu bya Mwuka. Hamwe n’inyokomuntu uko yakabaye, ni abanzi b’Imana y’ukuri, kandi bagenda berekeye umunsi wo guhabwa ikibarindiriye no gucitwaho iteka n’Imana. Ni “abo kugirirwa umujinya kimwe n’abandi bose” (Abefeso 2:3). Aho kugira ngo agakiza kabo kabe gashingiye ku gikundiro bifitemo, gashingiye ku rukundo rutarondoreka rw’Imana—urukundo rudashobora gusobanurwa hashingiwe ku gaciro k’intego yarwo. Mu mbabazi n’urukundo, Imana ibagirira neza muri Kristo Yesu (Abefeso 2:4), irabazura bakava mu rupfu rw'ibya Mwuka. Kubw’ubutabazi bw’Imana, babona akayira kanyura aho Kristo ubwe yabaharuriye. Ku ndiba y’urwobo rw’urupfu mu bya Mwuka no mu bubata buvuza ubuhuha ni ho bakuwe maze barazurwa kandi bajyanwa “ahantu ho mu ijuru” bicazwa hamwe na Kristo ku ntebe y’ubwami bw’ijuru (Abefeso 2:5, 6). Nubwo bimeze bityo, ubu butabazi bw’Imana bumeze nk’umurabyo ntabwo ari ikintu cy’akanya gato. Bufite imbaraga zirambye, kuramba kw’iteka ryose, kubera ko Imana ishaka kwerekana ubuntu bwayo ibagirira muri Kristo Yesu mu bihe by’iteka ryose (Abefeso 2:7). 

Mu mwanzuro we uboneka mu Abefeso 2:1-10, umurongo wa 8-10, Pawulo agaruka aha hantu, yifuza gushimangira yuko ingingo ye ihamye: agakiza k’abizera ni umurimo w’Imana, ntabwo ari umurimo w’umuntu. Ntigakomoka muri twe, ahubwo ni impano y’Imana. Nta muntu wakwirata ko yagatangije (Abefeso 2:8, 9). lyo duhagaze mu buntu bw’Imana, twebwe abizera tuba turi ukwigaragaza k’ubuntu bwayo, kandi ubuntu bwayo gusa. Ni twe murimo wayo uhebuje iyindi yose, abaremwe n’Imana “muri Kristo Yesu” (Abefeso 2:10).

`Kubera iki ari ingenzi cyane kuri twe gusobanukirwa ko agakiza kacu gaturuka ku Mana, ko kadashinze imizi mu gaciro twifitemo cyangwa umuhati wacu?`  
