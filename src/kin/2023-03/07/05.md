---
title:  Impano Za Yesu Washyizwe Hejuru
date:   09/08/2023
---

`Ahereye kuri Zaburi 68:18, Pawulo amaze kwerekana Yesu wazutse, washyizwe hejuru, kandi akaba umuneshi amugaragaza nk'utanga impano, akaziha abantu azitanga mu wuhe mugambi? Abefeso 4:11-13.`

Pawulo agaragaza amatsinda ane y'abantu "bahawe" impano nk'umugabane w'ubutunzi bwinshi bwa Yesu washyizwe hejuru kugira ngo ahe itorero rye: (1) intumwa; (2) abahanuzi; (3) ababwirizabutumwa bwiza; (4) abungeri n'abigisha (imiterere y'interuro y'Ikigiriki isaba ko aya magambo abumbirwa mu itsinda rimwe). Kristo atanga izi mpano kugira ngo asohoze umurimo w'ingirakamaro: "kugira ngo abera batunganirizwe rwose gukora umurimo wo kugabura iby'Imana no gukomeza umubiri wa Kristo" (Abefeso 4:12) no "kugeza ubwo twese tuzasohora kugira ubumwe bwo kwizera no kumenya Umwana w'Imana, kandi kugeza ubwo tuzasohora kuba abantu bashyitse bageze ku rugero rushyitse rw'igihagararo cya Kristo" (Abefeso 4:13).

Iyi ngingo iheruka yari ifite umumaro wihariye ku Badiventisti ba mbere, batekerezaga ku mpano z'Umwuka za Ellen G. White. Mbese Imana iha agaciro impano y'ubuhanuzi mu itorero ryo mu gihe cy'intumwa gusa? Cyangwa se iyo mpano irakomeza kugeza ubwo Kristo azaba agarutse? Abadiventisti babonye igisubizo mu Befeso 4:13 maze babisangiza abandi binyuze mu nkuru y'umuyobozi mukuru w'ubwato wagombaga gukurikiza amabwiriza yari yatanzwe mu rugendo. Igihe ubwato bwari hafi yo gutsika ku cyambu, umuyobozi mukuru w'ubwato yabonye yuko amabwiriza amumenyesha ko utwaye ubwato yagombaga kuza akamufasha kubuyobora. Kugira ngo abe indahemuka ku mabwiriza y'umwimerere, agomba kwemerera utwaye ubwato kwicara mu bwato no kumvira andi mabwiriza atanzwe. "Ni nde noneho uri bwumvire igitabo cy'umwimerere cy'amabwiriza? Ni abatemera utwaye ubwato, cyangwa ni abamwemera, nk'uko icyo gitabo kibivuga? Ngaho nimudukize."-Uriah Smith, "Do We Discard the Bible by Endorsing the Visions?" Review and Herald, January 13, 1863, p. 52. [Mbese twigizayo Bibiliya kugira ngo dushyigikire amayerekwa?]

Dukwiriye kwitonda igihe dusobanura "abashumba" (cyangwa abapasteri"), "abigisha," n' "ababwirizabutumwa," kubera ko iyi myanya tuyihuza n'icyerekezo cyacu bwite ndetse n'ibihe turimo. Icyo dushobora kwemeza ni uko mu gihe cya Pawulo aba bose bashoboraga kuba bari abayobozi b'abakorerabushake, bakoreraga itorero ryo muri Efeso batarabyigiye (gereranya na 1 Petero 2:9, Ibyakozwe n'Intumwa 2:46, Ibyakozwe n'Intumwa 12:12).

`Soma Yesaya 5:4: "Ikintu nari gukorera uruzabibu rwanjye nasize ni ikihe?" Tekereza kuri uyu murongo mu cyerekezo cy'ibyo Imana yaduhereye mu murimo wa Ellen G. White. Mbese uhura ute n'uyu murongo?`