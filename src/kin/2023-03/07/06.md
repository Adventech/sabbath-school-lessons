---
title:  Gukurira Muri Kristo
date:   10/08/2023
---

`Ni akahe kaga gukura ukagera ku gihagararo cya Kristo bihura na ko mu itorero? Abefeso 4:14.`

Pawulo abona igihe n'ahantu bidatandukanye n'ibyacu, aho ibitekerezo binyuranye, nk' "imiyaga yose y'imyigishirize" n' "uburiganya bwose bw'abantu" byiroha ku bizera. Akoresha amashusho atatu kugira ngo asobanure akaga gaterwa n'iyobokamana riyobya: (1) kuba abana, "kugira ngo tudakomeza kuba abana"; (2) akaga ko mu nyanja, "duteraganwa n'umuraba, tujyanwa hirya no hino n'imiyaga yose y'imyigishirize "; (3) kuriganywa n'abantu b'ubwenge bubi, nk'abakinnyi b'urusimbi, abanyaburiganya. Pawulo akoresha mu buryo bw'imvugoshusho ijambo ry'ikigiriki "kubeia" ("gukina urusimbi") ashaka gusobanura "ubucakura" cyangwa "uburiganya".

Pawulo yizera ko kurema ibice mu bantu ari ikimenyetso gikomeye cy'ubuyobe: ikintu cyose kigaburira umubiri kikawukuza kandi kikawufasha kunga ubumwe ni cyiza, mu gihe ikintu gisenya kandi kikarema ibice ari kibi. Nibatera umugongo imyigishirize irema ibice maze bagahindukirira abigisha bageragejwe kandi bakiringirwa (Abefeso 4:11), bazatera intambwe bagana ku kuba Abakristo nyakuri bagere ku gihagararo gikwiriye kandi bagire uruhare rukomeye mu mubiri wa Kristo (Abefeso 4:12, 13; gereranya n'Abefeso 4:15, 16).

`Ni mu buhe buryo itorero rizima rikora nk'uko umubiri muzima ukora? Abefeso 4:15, 16.`

Mu Abefeso 4:1-16, Pawulo ashyigikira ko mu itorero haba ubumwe kandi agasaba abamwumva kubusigasira bivuye inyuma. Nubwo ubumwe ari impamo mu by'iyobokamana (Abefeso 4:4-6), busaba ko hakorwa umurimo ukomeye ku ruhande rwacu (Abefeso 4:3). Uburyo bumwe dusigasiramo ubumwe ni uko tuba "ingingo" z'umubiri wa Kristo zikora (Abefeso 4:7-16). Buri wese muri twe ni urugingo rw'umubiri kandi agomba kugira uruhare kugira ngo ube muzima kandi ukure (Abefeso 4:7, 16). Na none twese dukwiriye kugerwaho n'ibyiza by'umurimo w'intumwa, abahanuzi, ababwirizabutumwa, n'abagabura - abigisha (Abefeso 4:11). Aba ngaba, nk'imihore, n'imisokoro, ndetse na buri huriro ry'ingingo ryose (Abefeso 4:16), bafite umumaro wo guhuza ubumwe, bagatuma habaho gukurira hamwe muri Kristo, ari We mutwe w'umubiri (Abefeso 4:13, 15).

`Ni iyihe "miraba y'inyigisho" ihuha ku itorero ryacu muri iki gihe, kandi ni mu buhe buryo twahagarara dushikamye tukayitsinda? Zana igisubizo cyawe mu ishuri ryo ku Isabato.`