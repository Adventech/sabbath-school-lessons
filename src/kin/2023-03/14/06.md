---
title:  Twakira Ubuntu bw'Imana Tukabugeza ku Bandi
date:   28/09/2023
---

`Igihe usoma mu Abefeso igice cya gatanu, tekereza uburyo Pawulo adusaba kubaho imibereho yerekana ubutumwa bwiza mu isano tugirana n'abandi. Ni ukuhe guhugura gusobanuye byinshi cyane kuri wowe mu buryo bwihariye?`

Iyo utangiye gusoma mu Abefeso 5 ahabanza ushobora kutabona imbaraga ziri mu nsanganyamatsiko ihari. Bityo rero, tangirira mu Abefeso 4: 32 aho Pawulo abwira Abefeso “kugirirana neza, kugirirana imbabazi, kubabarirana ibyaha nk’uko Imana yabababariye muri Kristo”.

Nk'abizera, duhamagarirwa guha abandi icyitegererezo cy’imico dushingiye ku mbabazi n'ubuntu Imana itugirira, Tugomba kwigana Imana! (Gereranya na Matayo 5:43-48.)

Pawulo abusanya uku kwigana imibereho ikurikije urukundo rw’Imana n'uburyo busanzwe abapagani bakoresha. Aho gufata abandi nk'abantu bafite agaciro gakomeye, mbese nka benedata na bashiki bacu bo mu muryango w'Imana, inshuro nyinshi abantu bakoresha abandi mu kwishimisha mu byerekeye imibonano mpuzabitsina ndetse no mu magambo y’ubupfu yerekeye ibyo (Abefeso 5:3, 4). Ababurira avuga yuko uburyo nk'ubwo budafite umwanya mu isi nshya Imana izarema (Abefeso 5:5-7).

Ibiri amambu, abizera bakwiriye gutera umugongo umwijima babayemo mu gihe cyashize, maze “bakagenda nk'abana b'umucyo” (Abefeso 5:8-10), bagakurikiza icyitegererezo cy’urukundo rwa Data wa twese. Na none Pawulo aratuburira ngo twirinde imirimo y’ab’umwijima ikorerwa mu “rwihisho” (Abefeso 5:11, 12). Mu buryo bwo kubusanya na bo, tugomba kubaho mu mucyo wa Kristo (Abefeso 5:13, 14). Aho kurimburira ubugingo bwacu mu businzi, tuzacunguza uburyo umwete binyuze mu gushimira Imana urukundo rwayo (soma Abefeso 5:15-21).

Pawulo akomeza insanganyamatsiko ye yo kwigana urukudo rw’Imana igihe agira inama abagabo n'abagore b'Abakristo. Urukundo rwa Kristo rwitanga ruhinduka icyitegererezo ku bagabo b'Abakristo (Abefeso 5:25-33), mu gihe ukubera Kristo indahemuka kw’itorero guhinduka icyitegererezo ku bagore b'Abakristo (Abefeso 5:22-24). Aho gukoresha impano y’igitsina yahawe umuntu mu buryo bw'ubusambanyi no kwikunda, umugabo n’umugore b’Abakristo bibanda ku guha agaciro bagenzi babo no kubatekereza nk’ingirakamaro cyane, bagahinduka “umubiri umwe” (Abefeso 5:28-33).

“Mwigane Imana nkabana bakundwa” (Abefeso 5:1). Ku bw'ubuntu bw'Imana, uyu munsi uhamagarirwa kubaho imibereho igaragaza uku guhugura mu isano ugirana n'abandi.

`Ni mu buhe buryo Abefeso 5:2, ahatubwira “kugendera mu rukundo,” hadufasha gusobanukirwa n’icyo Pawulo ashaka kuvuga mu Abefeso 5:1 ku bijyanye no “kwigana Imana”?`