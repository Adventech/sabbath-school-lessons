---
title:  Duherwa Imigisha muri Kristo
date:   24/09/2023
---

Hari uwasobanuye ko urwandiko Pawulo yandikiye Abefeso rumeze nk'imisozi ya Alps [imisozi miremire cyane iri mu burengerazuba bw’Uburayi] ivugwa mu Isezerano Rishya. Pawulo, umuyobozi wacu mu byo kuzamuka imisozi, atwuriza im isozi yo mu Befeso igice cya mbere vuba cyane. Tujya kumva tukumva umwuka uragenda uba muke tugatangazwa n'ibyo tubona igihe duhagaze mu mpinga y'umusozi.

`Tekereza ku bintu byanditswe mu Abefeso 1. Ni iki wumva kigushimishije? Ni utuhe dusongero tw’imisozi ubona?`

Mu Abefeso 1:3-14 hakora nk’ikarita umuntu afotoreye mu mpinga z’umusozi igaragaza udusongero tw'imisozi kugeza aho amaso ye abasha kugera, nk'uko Pawulo atuyobora ahantu hacu hari imigisha hazengurutswe n'ahantu hagari h'umugambi w'agakiza. Ahagaragarira amaso hakubiyemo amateka yuzuye y'agakiza, uhereye mu bihe byashize bitagira itangiriro, ugakomeza mu bihe by'ibikorwa by’Imana byuzuye ubuntu byasohorejwe muri Kristo, ukageza mu bihe bizaza by’iteka ryose. Gucungura abizera kw’Imana kugaragaza umugambi Imana yagize “mbere yo kuremwa kw’isi” (Abefeso 1:4), ari na wo uri gusohozwa muri iki gihe mu mibereho yacu (soma mu Abefeso 1:7, 8, 13, 14). Ubwo buryo bw’imikorere bwabayeho mbere yo kuremwa kw’isi buzasohozwa mu buryo bwuzuye ku iherezo ry'ibihe (Abefeso 1:9, 10). Hanyuma “ibintu byose," ari ibyo “mu ijuru” ndetse no “ku isi” bizateranyirizwa hamwe cyangwa bizahurizwa hamwe muri Kristo, maze ibyo Imana yagambiriye gukora ubwo “igihe kizaba gisohoye” bizabonwe gusohozwa (Abefeso 1:10). Icyo gihe tuzamenya umugambi wuzuye w'ubwiru bw'Imana (Abefeso 1:9). Muri iki gihe dushobora kumenya tudashidikanya ko agakiza gashingiye kuri Kristo duhagazemo ari umugabane w'ingenzi w'umugambi wagutse wo gucungura “ibintu byose.”

Kuba mu mpinga y’umusozi bizana mu muntu ibyifuzo byo gushima. Mu Abefeso 1:15-19, Pawulo ashimira Imana igihe asenga asaba ko abizera biyumvamo agakiza Imana yagambiriye kubaha. Twibona turi kurira mu ibanga ry'undi musozi igihe adutungira agatoki hejuru kuri Kristo wazutse, akazamurwa mu ijuru kandi agashyirwa hejuru, akaba ari we utegeka ububasha bwose bw’ibihe byose budashobora kwinjira mu bitekerezo byacu (Abefeso 1:20-23).

Binyuze mu buntu bw’Imana bwerekaniwe muri Kristo Yesu, uyu munsi dushobora kuwubaho turi mu mpinga y’umusozi!

`Mu Abefeso 1:4 hatubwira ko Kristo yadutoranirije muri We isi itararemwa, kugira ngo tube abera tutariho umugayo imbere yayo mu rukundo”. Tekereza icyo ibyo bisobanuye. Gutoranyirizwa muri We isi itararemwa! Ni ibihe byiringiro bikomeye ibi bishobora kuguha ku bijyanye n'icyifuzo gikomeye Imana igufitiye cy’'uko ukizwa?`