---
title:  "Itorero: Rihishura Ubwenge Bw'imana"
date:   01/08/2023
---

`Ni iki Pawulo avuga ku Mana no ku bikorwa by'Imana bivugwa mu Abefeso 3:7-13:` 

Na none Pawulo avuga iby'uko ari "umugabura" ku bw' "impano y'ubuntu bw'Imana" (Abefeso 3:7; gereranya n'Abefeso 3:1, 2). Iyi mpano, kimwe n'ubutumwa bwiza ubwabwo, ntabwo itangwa bitewe n'uko uwo igenewe ayikwiriye, ahubwo ni ku bw'ubuntu bw'Imana. Pawulo ashimangira iyi ngingo yigaragaza ubwe nk' "uworoheje cyane hanyuma y'abera bose" (Abefeso 3:8).

Hari amajyambere ashimishije mu kwisobanukirwa kwa Pawulo kugaragara uko turushaho kujya mbere mu nzandiko ze dukurikije uburyo zikurikirana. Ahabanza avuga uwo ari we nk'intumwa yatoranyijwe n'Imana (Abagal. 1:1). Nyuma yaho yivuga nk' "uworoheje hanyuma y'izindi ntumwa zose" ndetse ati, "ntibinkwiriye ko nitwa intumwa" (1 Abakor. 15:9). Hano mu Befeso yibona nk' "uworoheje cyane hanyuma y'abera bose" (Abefeso 3:8). Ubuheruka, yigaragaza nk'aho ari we munyabyaha "w'imbere" cyangwa umunyabyaha "ruharwa" (1 Tim. 1:15).

Ahari uyu murongo w'imitekerereze ya Pawulo ushobora kudufasha gusobanura aya magambo y'ikimenyabose yanditswe na Ellen G. White agira ati: "Uk'urushaho kwegera Yesu, ni ko uzajya usanga yuko urushaho kuba mubi mu maso yawe; kuko urushaho kubona neza, bigatuma ibidatunganye byawe birushaho kugaragara cyane, bitagira ihuriro n'ingeso za Yesu."-Ellen G. White, Kugana Yesu, p. 66 [ingeri ya 2022].

Nuko Pawulo arakomeza. Mu Befeso 3:10, arandika ati: "kugira ngo muri iki gihe abatware n'abafite ubushobozi bwo mu ijuru mu buryo bw'umwuka, bamenyeshwe n'Itorero ubwenge bw'Imana bw'uburyo bwinshi" Mbese "abatware n'abafite ubushobozi bwo mu ijuru" bavugwa aha ni bande? Ni mu buhe buryo itore ribamenyesha "ubwenge bw'Imana bw'uburyo bwinshi"? Nubwo mu Befeso 3:10 hadasobanura imiterere y'abatware, bisa n'aho abafata nk'abatware b'ikibi yaje kurushaho gusobanura mu Befeso 6:11, 12. Niba ari uku bimeze, abagize itorero rihurije hamwe Abayuda n'Abanyamahanga nk'imigabane y'inyokomuntu yaho itandukanyijwe kera, bahinduka itangazo ryirangira rimenyesha aba "batware b'abadayimoni bafite ubushobozi bwo mu ijuru" umugambi w'Imana wo mu gihe kizaza, wo "guteraniriza ibintu byose muri We [Kristo], ibyo mu ijuru ndetse n'ibyo mu isi" (Abefeso 1:10). Bishyizwe aho bashobora kubisoma ko umugambi w'Imana uri gusohozwa kandi ko kurimbuka kwabo ari ikintu kidakuka. Iyi miterere y'itorero ryunze ubumwe ni ikimenyetso cyo gutsindwa kwabo kudasubirwaho.

`Niba itorero uteraniramo ryarafashe ritajenjetse uburyo Pawulo asobanura umurimo w'itorero mu Abefeso 3:10, ni mu buhe buryo rishobora guhindura uko wowe na bagenzi bawe muri mu itorero mubana n'abandi?`