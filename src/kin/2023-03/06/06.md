---
title:  Icyubahiro Mu Itorero No Muri Kristo Yesu
date:   03/08/2023
---

`Pawulo yanzura amakuru atanga ku isengesho rye asojesha amagambo yo guhimbaza Imana, amagambo magufi ameze nk'umuvugo wo guhimbaza Imana. Ni iki ahimbariza Imana? Abefeso 3:20, 21.` 

Pawulo yari amaze umwanya avuga iby'amasengesho asabira abizera (Abefeso 3:14-19). Ubu noneho arasenga mu buryo butaziguye kandi burimo imbaraga. Amagambo ya Pawulo yo guhimbaza Imana atuma havuka ibibazo bikurikira:
1. Mbese aya magambo yaba yerereza itorero mu buryo budakwiriye, akarishyira ku rwego rumwe na Kristo, muri aya magambo ngo "icyubahiro kibe icyayo mu Itorero no muri Kristo Yesu" (Abefeso 3:21)? Nubwo Pawulo ashishikajwe cyane n'itorero ryo muri Efeso, biragaragara ko Kristo ari Umukiza w'itorero kuko ari Kristo utuye mu mitima y'abizera (Abefeso 3:17). Muri aya magambo yo guhimbaza Imana, Pawulo asingiza Imana ku bw'agakiza yahaye itorero binyuze muri Kristo Yesu.

2. Mbese aya magambo ngo "kugeza iteka ryose ry'ibihe bidashira" (Abefeso 3:21) yerekana ibihe bitagira iherezo itorero rizamara ku isi, ritegereje kugaruka kwa Kristo? Urwandiko rw'Abefeso rwerekana ibitegerejwe bikomeye bizabaho mu gihe kizaza. Urugero: Abefeso 4:30 havuga ibyo kugeza ku "munsi wo gucungurwa"). Na none, abizera bazamenya ubushobozi buheranije kandi butagira iherezo bwo "mu bihe bizaza" (Abefeso 1:21). Amagambo ya Pawulo yo guhimbaza Imana akwiriye gusomwa nk'aho ari ukwishimira ububasha bwa Kristo butagira iherezo bukoreshwa mu kuzanira abizera ibyiza.

Dusubije amaso ku makuru ya kabiri Pawulo avuga ku isengesho rye (Abefeso 3:14-21; gereranya n'Abefeso 1:15-23), tubona Pawulo abona imbaraga mu ijuru zo kwitabwaho na Data wa twese (Abefeso 3:14, 15), kuba Mwuka Wera ahora hafi y'abamushaka (Abefeso 3:16), gufatanya na Kristo ubwe (Abefeso 3:17), n'urukundo rwa Kristo rutagira akagero (Abefeso 3:18, 19). Ibi ni ukuri cyane ku buryo atekereza abizera bujujwe "kuzura kw'Imana" (Abefeso 3:19) maze akishimira uku kuri kw'ibya Mwuka binyuze mu guhimbaza, na none akishimira ubwinshi bw'imbaraga z'Imana iha abera (Abefeso 3:20, 21).

Igihe cyose twiyumvamo ingorane zidutuze, ibishuko cyangwa gushidikanya, dushobora guhindukirira ububiko bw'amasengesho arimo ubuzima ya Pawulo, Intumwa yagizwe imbohe izamura imirebere yacu ikagera imuhero h'imigambi y'Imana n'ubuntu, atwibutsa ko, ibyo twaba turimo guhura nabyo byose, dufite uruhare mu mugambi w'Imana udakuka (Abefeso 1:9, 10), kandi imbaraga zayo zikorera muri twe.

`Ni iyihe migisha y'agaciro kuri wowe mu buryo bwihariye iva ku Mana? Kora umwitozo wo kubaka isengesho ryo guhimbaza Imana kugira ngo uyihimbarize iyo migisha.`