---
title:  Ubwiru Bw'ubutumwa Bwiza Bwahishwe Igihe Kirekire
date:   31/07/2023
---

`Ni ubuhe bwiru Pawulo yabikijwe? Abefeso 3:1-6`

Mu gihe wiga Abefeso 3:1-6, wite kuri ibi bikurikira: 

Icya mbere: Pawulo yandika uyu mugabane w'urwandiko rwe awandikira mu buryo bwihariye abanyamahanga bizeye bo mu itorero rya Efeso (Abefeso 3:1).

Icya kabiri: Pawulo avuga ko yakiriye muri we icyo yita "ubutware bwo kugabura iby'Imana" yahawe "ku bwabo", abanyamahanga bizeye (Abefeso 3:2). Ubu butware cyangwa se umurimo w'ubuntu, ni uburyo Pawulo asobanuramo umurimo yahawe wo kubwiriza ubutumwa bwiza ("ubuntu bw'Imana") abanyamahanga (gereranya Abefeso 3:7,)

Icya gatatu: Pawulo avuga ko yahishuriwe ubwiru, insanganyamatsiko yari yanditseho mbere mu rwandiko rwe (by'umwihariko reba Abefeso 1:9, 10; Abefeso 2:11-22), "ubwiru bwa Kristo" (Abefeso 3:3, 4). Ntabwo Pawulo ashaka ko bamutekereza nk'aho ari we wahimbye ubutumwa bwiza, ahubwo avuga iby'umurimo Imana yamuhaye wo kubumenyesha abantu.

Icya kane: Pawulo si we wenyine wahawe ihishurirwa rikomeye ku bijyanye n'ubu bwiru, kubera ko Mwuka Wera yanabuhishuriye "intumwa ze zera n'abahanuzi" mu buryo buruta uko abantu bo mu bihe byabanje bahishuriwe umugambi w'Imana (Abefeso 3:5). Ahari ijambo 'abahanuzi' riri hano rirengurira ku bantu bari bafite kandi bakoresha impano y'ubuhanuzi mu itorero ry'Abakristo ba mbere aho kuba abahanuzi bo mu Isezerano rya Kera. Ubwiru, bwari bwarabanje guhishwa, ubu noneho bwahindutse ikintu dushobora kwita "ibanga rihishuwe."

Icya nyuma: Aravuga ati: "Ubu bwiru ni uko abanyamahanga ari abaraganwa natwe kandi bakaba ingingo z'umubiri umwe natwe, abaheshejwe n'ubutumwa bwiza kuzagabana natwe muri Kristo ibyasezeranijwe" (Abefeso 3:6).

Pawulo ashishikajwe n'ubutumwa bwiza kandi by'umwihariko ashishikajwe n'uburyo bugeragezwa mu itorero rigizwe n'Abayuda n'Abanyamahanga. Aya matsinda abiri yahindutse ibikoresho byubakishwa umuryango mugari mushya w'Imana, inyokomuntu nshya, ari ryo torero (reba 2:14-16). Dushobora kuvuga yuko ubu bahindutse bakareka kuba abanzi maze bakaba "abaraganwa" "ingingo z'umubiri umwe" (bahurijwe mu mubiri umwe, umubiri wa Kristo), n' "abazagabana" ibyo ubutumwa bwiza bwasezeranije (reba Abefeso 3:6).

`Mbese byagenda bite haramutse habayeho inyifato (wenda itagaragarira abantu) ushobora kuba wiziritseho ivuguruza uguhurizwa hamwe kw'abantu bose kwigishwa n'ubutumwa bwiza? Mbese washobora kuyigobotora ute?`