---
title:  Kristo, Atura Mu Mutima Wawe
date:   02/08/2023
---

`Gereranya ibyo Pawulo  yasabaga mu isengesho rye rya mbere, Abefeso1:16-19, n'ibyo yasabiraga abizera, mu Befeso 3:14-19. Ni mu buhe buryo ibyo bintu bibiri yasabye bihuye?` 

Inyuma yo guhindura amagambo y'Icyongereza ari mu Befeso 3:14, 15 hihishe umukino w'amagambo w'ingirakamaro. Igihe Pawulo avuga ko apfukamira "Data wa twese, uwo imiryango yose yo mu isi yitirirwa", aba yerekana isano ishingiye ku majwi iri hagati y'ijambo ry'Ikigiriki risobanura Data, ariryo pater, n'ijambo ry'Ikigiriki risobanura umuryango, ariryo patria. Mu Befeso, Pawulo yishimira imiterere yumvikana y'umugambi w'Imana w'agakiza, ukubiyemo ibintu byose (Abefeso 1:9, 10) w'ibihe byose (Abefeso 1:21). Kandi aha ngaha avuga ko "imiryango yose yo mu ijuru n'iyo mu isi" ari iya "Data wa twese." Buri muryango (patria) ufata izina ryawo urikuye kuri Data (pater). Iyi ni inkurunziza cyane!

Tinda kuri iki gitekerezo: Umuryango wawe ni uw'Imana, nubwo ufite kudatungana no gutsindwa. Ntabwo umuryango wawe uri mu biganza by'umwicanyi, ahubwo uri mu biganza by'Imana iwitaho. Imana ikunda imiryango idatunganye. Yanditsweho ikimenyetso cyerekana ko ari iy'Imana.
Mu Befeso 3:16-19, Pawulo asaba Imana guha abizera imibereho isendereyemo ibya Mwuka irangwa no gukomezwa cyane mu mitima yabo ku bwa Mwuka uyibamo (Abefeso 3:16), kugirana ubucuti bukomeye na Kristo, ugaragazwa na none nk'uhora mu mitima yabo (Abefeso 3:17), no kuba bashikamye kandi batekanye mu bya Mwuka ("bashoye imizi kandi bashikamye mu rukundo," Abefeso 3:17).

Uko Pawulo ashaka guhimbaza Imana ku bw'imigisha myinshi yahaye abizera, ntavuga ibyerekezo bitatu gusa by'ubwaguke bw'iyo migisha, ahubwo avuga bine: "ubugari n'uburebure bw'umurambararo, n'uburebure bw'igihagararo, n'uburebure bw'ikijyepfo" (Abefeso 3:18). Ntabwo asobanura neza icyo ubu bwaguke bw'imigisha burenguriraho, nubwo bigaragara ko bwerekana ubunini bwagutse bw'ikintu cy'ingenzi. Ibi bisigira abigishwa ba Bibiliya umukoro ushimishije. Mbese ubu bwaguke bwerekana ubwenge bw'Imana? (gereranya no muri Yobu 11:5-9, ahakoresha ubwaguke bune). None se bwerekana imbaraga z'Imana? (gereranya n'Abefeso 3:16, 17), cyangwa se wenda ni urusengero rwo mu bya Mwuka ruvugwa mu Befeso 2:19-22 (gereranya na Ezek. 43:13-16, ahakoresha ubwaguke bune; Amosi 7:7,8; Ibyah. 11:1, 2)? Byaba byiza cyane turebye ubu bwaguke nk'ubwerekana ubunini bw' "urukundo rwa Kristo" (Abefeso 3:19), tukareba iri tsinda ry'amagambo ngo "kumenyera hamwe... ubugari n'ubureburebw'umurambararo, n'uburebure bw'igihagararo, n'uburebure bw'ikijyepfo bwarwo ubwo ari bwo" (Abefeso 3:18) nk'asobanura kimwe n'aya ayakurikira ngo, "mumenye n'urukundo rwa Kristo" (Abefeso3:19; gereranya n'Abaroma 8:35-39). Uko twabona kose amagambo ye, akubiyemo inkuru nziza.