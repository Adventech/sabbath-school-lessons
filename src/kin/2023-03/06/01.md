---
title:  Ubwiru bw'Ubutumwa Bwiza
date:   29/07/2023
---

### AHO ICYIGISHO CY'IKI CYUMWERU GISHINGIYE: 
Abefeso 3; Yobu 11:5-9; Ezekieli 43:13-16; Amosi 7:7, 8; Ibyahishuwe 11:1, 2.

> <p>Icyo Kwibukwa:</p>
> "Nuko Ibasha gukora ibiruta cyane ibyodusaba, ndetse n'ibyo twibwira byose nk'uko imbaraga zayo ziri zidukoreramo, icyubahiro kibe icyayomu Itorero no muriKristo Yesu, kugeza iteka ryose ry'ibihe bidashira, Amen." (Abefeso 3:20, 21).

Mu rwandiko rwandikiwe Abefeso 3, Pawulo atangirira ku nsanganyamatsiko yari yabanje kuvugaho ahabanza: "yuko abanyamahanga ari abaraganwa natwe kandi bakaba ingingo z'umubiri umwe natwe, abaheshejwe n'ubutumwa bwiza kuzagabana natwe muri Kristo Yesu ibyasezeranijwe" (Abefeso 3:6). Kandi nubwo ibyo bishobora kutaba ikintu gitangaje mu itorero ryo muri iki gihe, rigizwe cyane cyane n'abanyamahanga, byahoze ari ikintu gisa n'aho ari gishya ku basomyi benshi bo muri icyo gihe.

Nuko Pawulo akomeza amagambo ye ahumekewe, igihe intumwa itekereza ku cyifuzo gikomeye ifite cyo kubwiriza abanyamahanga ubutumwa bwiza bwa Yesu.

Na none kandi tumenya ibirushya anyuramo mu gihe yagura umurimo we, ibirushya bikubiyemo n'igihe amara mu nzu y'imbohe y'i Roma.

Na none kandi twumva ukwiyemeza gusohoza ubwiru ari bwo mutima w'ubutumwa bwiza, ubwiru buvuga yuko mu itorero abanyamahanga bahwanye rwose na benedata na bashiki bacu b'Abayuda. Tumenya ibyishimo bikomeye cyane afitiye itorero n'umurimo ryahawe mu isi yose. Tumwumva asenga, ahimbaza Imana kuko yerekaniye ubuntu bwayo mu itorero.

`Muri make, dukangurirwa kwifatanya na Pawulo mu cyifuzo gikomeye afitiye ubutumwa bwiza.`