---
title:  "Itorero nk'Umugeni wa Kristo: Umugabane wa I"
date:   28/08/2023
---

`Gereranya Abefeso 5:25-27, 29 n'inkuru y'umwana watoraguwe muri Ezekiyeli 16:1-14. Ni izihe ngingo zo muri iyo nkuru Pawulo agaragaza mu byo avuga?`

Mu Abefeso 5:25-27; 29, igihe Pawulo agereranya isano iri hagati y'abashakanye isano iri hagati ya Kristo n'itorero rye, ashingira ku migenzo n'imihango y'ubukwe bwa kera. Mu isano Kristo afitanye n'itorero nk’umugeni we, Kristo ni Umukwe wavuye mu ijuru:

1. Akunda itorero nk’umugeni we (Abefeso 5:25). Ntabwo tugomba kwibagirwa na rimwe ko uyu ari umurimo w'ingenzi wa Yesu. Aradukunda!

2. Yitanzeho inkwano yo gukwa umugeni. Mu myiteguro y'ubukwe bwa kera, umukwe yagombaga “gutanga inkwano” ku mugeni, kandi akenshi iyo nkwano yabaga ari amafaranga menshi n'ibindi bintu by’igiciro byinshi cyane kuburyo ubukungu bwa kera bwabaga bushingiye kuri uwo muco. Kristo yishyuye ikiguzi ntakuka kugira ngo abone itorero nk'umugeni we kuko “yaryitangiye” (Abefeso 5:25). Mu kwihindura umuntu kwe ndetse n'ibyamubayeho ku musaraba, yitanzeho inkwano. 

3. Yeza umugeni we. Kurimbisha umugeni wari umugabane w'ingenzi cyane mu birori byo gushyingirwa ko mu gihe cya kera. Nk'uko bimeze no muri iki gihe, abambariye umugeni n'abavandimwe b'umugeni bigitsina gore nibo barimbisha umugeni kugira ngo ku munsi w’ibirori azabe aboneye. Nyamara Pawulo avuga ko Umukwe wo mu ijuru ari we weza umugeni we! Ni we umweza akamutunganya “akamwogesha amazi” (Abefeso 5:26). Aya magambo arengurira ku mubatizo.

4. Avuga ijambo ry'isezerano. Uku kweza gukorwa “n’ ijambo” (Abefeso 5:6), byerekeza ku ijambo ry'isezerano Umukwe wo mu ijuru abwira umugeni we mu birori byo gusaba umugeni (gereranya na Abefeso 1:3-14, Abefeso 2:1-10, wite ku isezerano Imana iha abizera mu gihe cyo guhinduka kwabo). Gusaba umugeni kwa kera ni nko gufata irembo kw'iki gihe, nyamara cyabaga ari igikorwa gikomeye cyo gutangira ubwumvikane, kikaba cyari gikubiyemo amasezerano yanditse ku birebana n'inkwano (izatangwa n'umukwe) ndetse n'ibishyingiranwa (ibyo umugeni yagombaga gutahana iwe abivanye mu muryango we). 

5. Ategura kandi akarimbisha umugeni. Amaherezo, igihe umugeni yabaga ashyikirijwe umukwe, yabaga ari mwiza bitangaje, agaragara afite ubwiza amakemwa (Abefeso 5:27). Ntabwo Kristo yeza umugeni we gusa; ahubwo aranamutunganya kandi akamurimbisha.  

`Ni mu buhe buryo iyi mirongo idufasha gusobanukirwa uburyo Kristo atwitaho? Kuki ibi twari dukwiriye kubifata nk’ibiduhumuriza?`