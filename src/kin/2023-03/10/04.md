---
title:  "Itorero nk'Umugeni wa Kristo: Umugabane wa II"
date:   29/08/2023
---

`Ni mu buhe buryo Pawulo akoresha imigabane y'ubukwe bwa kera, kugira ngo akangure Abakristo b’i Korinto? Mbese abyerekana ryari? (1 Abakorinto 11:1-4).`

Akoresheje umugabane uheruka mu byarangaga ubukwe bwa kera, mu Abefeso 5:25-27, Pawulo agaragaza Kristo nk'uwishyira umugeni! Mu bihe bya kera umugeni yashoboraga gushyikirizwa umukwe bikozwe n'abagaragiye umukwe, cyangwa bigakorwa na se w'umukobwa. Nta na rimwe byakorwaga n'umukwe! Nyamara hano, Pawulo avuga ko Yesu yishyira itorero nk'umugeni.

Pawulo akoresha imihango y'ubukwe bwo gushyingirwa n'imirimo yakorerwagamo kugira ngo yerekane isano Kristo afitanye n'itorero mu buryo byo guhishura uko ibintu bikurikirana:

1. Gusaba no gukwa. Kristo yitangiye itorero (yitanzeho “inkwano”) maze ahinduka nyina ryo (Abefeso 5:25), 

2. Imyiteguro y'ibirori byo ku munsi w'ubukwe. Muri iki gihe, Umukwe akomeje kugira umwete wo kweza no gutunganya umugeni (Abefeso 5:26). 

3. Ibirori by’ubukwe nyirizina. Icyo Kristo yifuza muri iki gihe ni “ukuzishyira” umugeni ku munsi w'ubukwe (Abefeso 5:27).

Uyu mugabane uheruka usa no kwizihiza ibirori bikomeye byo ku munsi w'ubukwe ubwo Kristo Umukwe azaba agarutse; ubwo azaza kujyana itorero ari ryo mugeni  we maze akaryishyira (Abefeso 5:27; gereranya na 2 Abakorinto 11:1, 2; Abakolosayi 1:21-23, 28).

Ubukwe bwo mu bihe bya kera akenshi bwatangizwaga n'imyiyereko ya nijoro (soma Matayo 25:1-13). Umukwe n'abamugaragiye bateraniraga mu rugo rw'umukwe —mu rugo rushya rw’abageni—maze hakabaho ibirori bikomeye byo kwiyereka. Maze bakerekeza mu rugo rwa se w’umugeni, bamurikiwe n'imuri kandi baherekejwe n'indirimbo z'ibyishimo. Bajyaga gufata umugeni mu rugo cyangwa bagahurira mu nzira n'abaherekeje umugeni, maze uwo mwiyereko ugaherekeza umugeni n'umukwe mu rugo rwabo rushya, aho abashyitsi bamaraga icyumweru cyose mu birori, bigasozwa n'ibirori by'ubukwe ubwo umugeni yashyikirizwaga umukwe.

Iyo Pawulo agaragaza Kristo nk'uwishyira itorero, aba arengurira kuri uyu mwiyereko ukomeye ndetse n'igihe cyo gushyikiriza umukwe umugeni we. Mu kugenza atyo, yerekana ishusho yo kugaruka kwa Kristo nk'ibirori by'ubukwe buzaba mu gihe kizaza, ubwo igikorwa cyo gusaba no gukwa kimaze igihe kirekire hagati ya Kristo n’itorero rye kizaba kigeze ku musozo maze hakabaho kwizihiza ibirori by'ubukwe.

`Ni ubuhe butumwa dushobora gukura muri iyi mvugoshusho nziza, inejeje kandi yuzuye ibyishimo?`