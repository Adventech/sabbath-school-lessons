---
title:  Inama Zigirwa Abagore B'Abakristo
date:   27/08/2023
---

Pawulo atangirira ku murongo w’ingenzi wo mu Abefeso 5:21, uhuza Abefeso 5:1-20 n'Abefeso 5:22-33, muri wo, agakangurira abagize itorero kugandukirana ( gereranya na Mariko 10:42-45; Abaroma 12:10; Abafilipi 2:3, 4), Abizera bagomba kugenza batyo ku bwo “kubaha Kristo” (Abefeso 5:21), ikaba ari inshuro ya mbere mu nshuro nyinshi Pawulo agaragaza ko isano tugirana na Kristo ari ikintu cy’ingenzi kurusha ibindi byose ndetse kikaba n'ikintu gisobanura icyo abizera bari cyo.

`Pawulo aba ashaka kuvuga iki igihe ahugurira abagize itorero kugandukirana? Ni mu buhe buryo tugomba kumva iki gitekerezo? Abefeso 5:21.`

Na none kandi Pawulo ararikira abagore b’Abakristo kugandukira abagabo babo nk'uko bagandukira Umwami wacu (Abefeso 5:22), byerekana neza ko Pawulo avuga uburyo abagore bakwiriye kugandukira abagabo babo (na none soma 1 Petero 3:1, 5). Igihe Pawulo avuga ko abagore bagomba kugenza batyo nk'uko "bagandukira Umwami wacu", mbese biba bishatse kuvuga ko umugore agomba kugandukira  umugabo we nk'aho ari Kristo; cyangwa biba bishatse kuvuga yuko Kristo ari we pfundo nyakuri kandi risumba ayandi ryo kuganduka k'umugore?

Dukurikije ibivugwa mu Abefeso 6:7, aho imbata zasabwe gukorera ba shebuja “nk'abakorera Umwami, atari nk’abakorera abantu,” n'ibivugwa mu Abakolosayi 3:18, aho abagore basabwa kugandukira abagabo babo nk’uko “bikwiriye abari mu Mwami? igitekerezo cya kabiri ni cyo umuntu yahitamo. Abagore na bo ubwabo ni abizera bagomba kubaha Kristo kumurutisha abagabo babo.

Mu Befeso no mu Bakolosayi hombi, Kristo—kandi Kristo wenyine— agaragazwa nk'Umutwe w'Itorero, ari ryo mubiri we (Abefeso 1:22, Abefeso 5:23, Abakolosayi 1:18): “kuko Kristo ari umutwe w'itorero ari ryo mubiri we, ni na We Mukiza waryo” (Abefeso 5:23). Mu buryo bw'ikigereranyo, umugabo ni “umutwe w'umugore we” (Abefeso 5:23), maze ubudahemuka bw'itorero kuri Kristo bukaba icyitegererezo cy'ubudahemuka bw’umugore ku mugabo we. Uyu murongo werekana umubano w'abashakanye urangwa n'urukundo, ntabwo uvuga umubano urimo imikorere mibi. Uyu murongo ntukwiriye gusobanurwa nk'ushyigikiye ihohoterwa iryo ari ryo ryose rikorerwa mu ngo.

`Dushingiye ku byo tumaze gusoma, kuki kwibuka inama ikurikira ari ingenzi? Niba umugabo “yitwara nabi, ahora asakuza, ari umwibone, umunyabugugu, yikakaza kandi ari mudakurwa ku izima, ntihakagire ijambo rimusohokamo ko umugabo ari umutwe w’umugore, kandi ko umugore akwiriye kumugandukira muri byose; kuko atari Umwami, kandi ntabwo bene uwo ari umugabo mu busobanuro nyakuri bw’iri jambo."—Ellen G. White,_ Urugo rwa Gikristo_, p. 111.`