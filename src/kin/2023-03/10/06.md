---
title:  “Umubiri Umwe” Icyitegerezo cy'Imibanire y'Abashakanye
date:   31/08/2023
---

`Iga inkuru ivuga iby’irema iri mu gitabo cy’ Itangiriro 2:15-25. Ni ibiki bivugwa muri iyi nkuru mbere yuko havugwa amagambo arebana n'uko umugabo n'umugore ari “umubiri umwe” (Itangiriro 2:24)?`

Urufunguzo rwo gushyira mubikorwa inama Pawulo aha abagore n'abagabo ni ukureba uburyo mu Abefeso 5:31 Pawulo asubiramo amagambo yanditswe mu Itangiriro 2:24 nk'urwego ruhanitse mu mibanire yabo. Igihe avuga igitekerezo cy’irema kiboneka mu Itangiriro, Pawulo yita cyane ku bintu itorero ry'Abakristo rikeneye n'amasano ari hagati y'imiryango aribonekamo, Mu magambo aboneka mu Itangiriro 2:24, harimo ubutumwa bukomeza kwirangira mu bihe byose. Ku bwumugambi w'Imana, umubano w'abashakanye ugamije kugera ku isano yo guhindura ababiri umubiri umwe, aho ubumwe bushingiye ku mibonano y'abashakanye bwerekana ishusho y'ubumwe mu by'amarangamutima ndetse iby’umwuka, maze ubwo bumwe bugaha ubusobanuro isano iri hagati y'abashakanye.

Zirikana ko mu guhitamo Itangiriro 2:24, Pawulo atoranya amagambo ajyanye no gushyingiranwa kwabayeho mbere yo kugwa k'umuntu maze akaguhuza n'amasano aboneka hagati y'abagabo n'abagore b’Abakristo. Mu isi yacu ya nyuma yo kugwa k'umuntu, gukoresha nabi isano ishingiye ku gitsina hagati y'umugabo n'umugore bihishura agahato gashyirwa ku mugore. Pawulo avuga isano ishingiye ku gitsina, akurikije uko bigaragara mu Itangiriro, ntabwo iyo sano ishingiye ku gahato, ahubwo ishingiye ku bumwe. Ntabwo iyo sano igaragaza cyangwa ngo ikomeze gukwirakwiza ubutegetsi bw'umugabo, ahubwo igaragaza ubumwe burihagati y'umugabo n'umugore, kuburyo bahinduka “umubiri umwe.” Ubwo dushobora kuvuga ko Abefeso 5:21-33  n' Itangiriro 2:24 ari iyobokamana ry'ingirakamaro, rivuguruza umuco umenyerewe  kandi rigakosora umubano w'abashakanye n'ibijyanye n'imibonano mpuzabitsina.

Muri iki cyerekezo kandi, mu murongo ukurikiraho Pawulo avuga ku “bwiru bukomeye cyane” (soma Abefeso 5:32). Ibi bikubiyemo imvugoshusho ifite impande ebyiri Pawulo yari yabanje kuvugaho: ubukwe bwa Gikristo busobanukira mu mucyo w'isano Kristo agirana n'Itorero (Abefeso 5:32) kandi isano Kristo afitanye n'Itorero ikumvikanira mu mucyo w'ubukwe bwa Gikristo (Abefeso 5:32).

Ubukwe bwa Gikristo buhabwa agaciro iyo bugereranyijwe n'isano iri hagati ya Kristo n'itorero. Ikindi kandi, igihe abizera batekereza ku isano itorero rifitanye na Kristo bayirebeye mu ndorerwamo z'ubukwe bwa Gikristo aho buri wese yita kuri mugenzi we, basobanukirwa bundi bushya n'isano bagirana na Kristo.

`Ni mu buhe  buryo Abefeso 5:33 hadufasha nk'inshamake yumvikana y'inama Pawulo atanga mu Abefeso 5:21-32? Niba wubatse, ni gute washaka uburyo warushaho gushyira mu bikorwa aya mahame mu buryo bwuzuye mu mibanire yawe n'uwo mwashakanye? `