---
title:  "Abagabo n'Abagore: Bahurizwa ku Musaraba"
date:   26/08/2023
---

### AHO ICYIGISHO CY'IKI CYUMWERU GISHINGIYE: 
Abefeso 5:21-33; Abafilipi 2:3, 4; Ezekiyeli 16:1-14; 2 Abakorinto 11:1-4; Itangiriro 2:15-25.

> <p>Icyo Kwibukwa:</p>
> “Bagabo, mukunde abagore banyu nk'uko Kristo yakunze Itorero akaryitangira ngo aryeze, amaze kuryogesha amazi n'ijambo rye aryishyire rifite ubwiza, ridafite ikizinga cyangwa umunkanyari cyangwa ikintu cyose gisa gityo, ahubwo ngo ribe iryera ridafite inenge” (Abefeso 5:25-27).

Mu Abefeso 5:21-33, Pawulo yubakira ku gitekerezo cyo kugandukirana kw'abizera (Abefeso 5:21); maze agaha inama abagore b'Abakristo (Abefeso 5:22-24) n'abagabo b’Abakristo (Abefeso 5:25-32); hanyuma agasoza agaragaza itandukaniro riri hagati y’amabwiriza ahabwa umugabo ndetse n'amabwiriza ahabwa umugore (Abefeso 5:33).

Muri iyi nama, abigishwa ba Bibiliya bo muri iki gihe bashobora kumva ko Kristo wazutse avuga ku mibanire yacu. Tuba duhagaze mu mwanya wo kugenza dutyo igihe dusobanukiwe n'ibyanditswe mu Abefeso 5:21-6:9 nk'uburyo Pawulo asanisha n'iki gihe insanganyamatsiko ikomeye y’ubumwe iri mu Rwandiko rwe, ariko noneho ubu aravuga ku rugo rwa Gikristo. Mu gihe anenga bikomeye imyubakire y'umuryango mugari w'abantu bo mu bihe byashize warimo amafuti, (soma Abefeso 4: 22), na none yishimira ukuremwa k’umuntu mushya (soma Abefeso 2:15), uzengurutswe n'abantu benshi barangwa n’imyubakire igoramye y'umuryango. Muri iyi myubakire, abizera berekana ko imbaraga nshya ya Mwuka Wera (Abefeso 2:22; Abefeso 3:16; Abefeso 5:18-21; Abefeso 6:17, 18) n'imyitwarire mishya bikurije icyitegererezo cya Kristo (Abefeso 4:13, 15, 20-24, 32; Abefeso 5:2, 10, 17, 21-33) byabonetse, bikaba byerekana ugusohozwa kudakuka k'umugambi Imana ifitiye abantu bayo n’abari mu isi.