---
title:  Ibindi Byo Kwigwa No Kuzirikanwa
date:   01/09/2023
---


Soma igitabo cyanditswe na Ellen G. White cyitwa _Testimonies for the Church_ [Ibihamya by'Itorero] ingingo ivuga “Inshingano z'Abashakanye," vol. 7 pp. 45-50 n'igitabo cyitwa _Urugo rwa Gikristo_, ingingo ivuga “Inshingano buri wese mu bashakanye afite kuri mugenzi we,” pp.109-114.

Akenshi, Ellen G. White ashishikariza buri wese mu bashanye gutera umugongo umuhati wo guharanira gutegeka mugenzi we: “Ntihakagire ugerageza guhatira undi kwemera ibyo yifuza. Ntabwo mushobora kugenza mutyo ngo mukomeze gukundana. Ahubwo mube abagwaneza,  mwihanganirana, mugirirane imbabazi kandi mugaragarizanye ubwuzu” _Urugo Rwa Gikristo_, p. 112.

Ellen G.White avuga ku busobanuro abantu baha amagambo ari mu Abakolosayi 3:18 (n' Abefeso 5:22-24) n'ibyo abantu bayahuza na byo, yaravuze ati: “Abantu bakunze kubaza iki kibazo bati: “Mbese umugore ntazagira gukurikiza ubushake bwe bwite?” Bibiliya ivuga yeruye ko umugabo ari umutwe w'urugo: “Bagore, mugandukire abagabo banyu." 

(Abakolosayi 3:18). Iyo iri tegeko rigarukira aha gusa, twashoboraga kuvuga ko umwanya umugore afite atari umwanya wo kwifuzwa. Waba ari umwanya ugoye cyane kandi w'ibigeragezo kuri benshi, bityo rero byaba byiza ko abashyingiranwa baba bake cyane. Abagabo benshi bahagararira kuri aya magambo ngo: “Bagore, mugandukire abagabo banyu," ariko turasoma n'umwanzuro w'iryo tegeko ari wo ugira uti, “nk'uko bikwiriye abari mu Mwami.” 

Imana isaba ko umugore akwiriye guhoza imbere kuyubaha no kuyihesha icyubahiro. Kuganduka kuzuye k'umugore kugomba kwerekezwa gusa ku Mwami Yesu Kristo we wenyine wamucunguye akamugira umwana we atanze igiciro kitagerwa cy'ubugingo bwe. Imana yamuhaye umutimanama adashobora kurenga kubyo umubwira ngo azabure guhanwa. Ubumuntu bwe yihariye ntibushobora kuvangwa  n'ubw'umugabo we, kuko Kristo yamuguze amaraso ye ku giti cye. Ni ikosa gutekereza yuko, (bifatanyije no kumvira buhumyi), umugore agomba gukora ibintu byose nk’uko umugabo we abivuze mu gihe azi neza ko mu kugenza atyo umubiri we n'umwuka n'ubugingo bishobora kuhazaharira kandi byaracunguwe bikavanwa mu buretwa bwa Satani.

Imbere y’umugore, hariho undi uri hejuru cyane, usumba umugabo we; uwo ni mucunguzi we, ni cyo gituma kugandukira umugabo we bikwiriye gukorwa nk'uko Imana yabitegetse- "Nk'uko bikwiriye abari mu Mwami."—_Urugo Rwa Gikristo_, pp.110-111.

**IBIBAZO:**

`Tekereza haramutse hari umuntu runaka ukugisha impaka avuga ko Abefeso 5:21-33 ari imirongo yataye agaciro idafite icyo imaze mu mibanire y'abashakanye bitewe nuko ishyira imbaraga ku mibanire y’abashakanye yubakiye ku butware n'ubutegetsi bw'umugabo. Mbese uwo muntu wamusubiza iki? Ni izihe ngingo ziri muri iyo mirongo zagufasha gutanga igisubizo cyawe?`

`Ni iki inama ya Pawulo iri mu Abefeso 5:21-23 yafasha abisanga mu ngorane n'ibibazo bishingiye ku isano y'abashakanye?`

`Abakristo bamwe bavuga ko igitekerezo cy’irema kiri mu Itangiriro igice cya mbere n’icya kabiri ari imvugoshusho gusa, ko ntaho gihuriye n'ukuri kw’ibyabayeho; ahubwo bakavuga ko ibihavugwa byatwaye imyaka za miliyari na miliyari y'ihindagurika ry’ibiriho. Ni iki gukoresha iki gitekerezo kwa Pawulo kutwigisha ku bijyanye n'uburyo afata ukuri kw'iyi nkuru nk’uko iri?` 

`Komeza wibande kuri iyi nsanganyamatsiko y'“umubiri umwe.” Ni mu buhe buryo ibi bidufasha kurushaho gusobanukirwa ko kubana kw’abashakanye kwera kandi ni ukubera iki abashakanye bagomba gukora ibishoboka byose kugira ngo barinde uko kwera?`