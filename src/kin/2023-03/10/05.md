---
title:  Kunda Umugore Wawe nk’Uko Wikunda
date:   30/08/2023
---

`Ni ikihe gitekerezo gishya Pawulo akoresha kugira ngo atere abagabo umwete wo gukunda abagore babo? Abefeso 5:28-30.`

Amategeko Pawulo aha abagize urugo rwa Gikristo (Abefeso 5:21-6:9) ahishura imibereho igoranye. Mu Abefeso 5:28-30, Pawulo yabwiraga abagabo bashoboraga guhitamo “kwanga umubiri wabo bwite" kubwo gukurikiza icyitegererezo cyari  cyiganje muri icyo gihe, (soma Abefeso 5:28, 29), bagirira nabi abagore babo kandi bakabakubita. Mu gihe cy’Abagiriki n'Abaroma cyo mu minsi ya Pawulo, ububasha “umutware w'urugo” (_pater familias_ mu Kiratini) yahabwaga n'amategeko bwari bwagutse cyane. Umugabo yashoboraga guhana yihanukiriye ndetse akaba yanakwica umugore we, abana ndetse n’imbata ze kuko yari abyemerewe n'amategeko (nubwo gukoresha ubwo bubasha mu buryo bukabije byakomezaga kwamaganwa na rubanda).

Mu Abefeso 5:25-27, Pawulo yatanze amakuru arambuye y'urugero rw'urukundo, urukundo Kristo yakunze itorero, ruha abagabo icyitegererezo gitandukanye by’ihabya n'urukundo rusanzwe. Noneho mbere yuko avuga ikindi gitekerezo gishya, yerekana rwa rugero rukomeye, asaba abagabo b’Abakristo gutanga igisubizo “mu buryo bumeze nk'ubu” (Abefeso 5:28) nk'uko Yesu “yitangiye” umugeni, ari we torero, kandi akamuha ibyo akeneye byose (Abefeso 5:25-27). Pawulo ararikira abagabo b’Abakristo kureka imigenzereze y'igihe barimo maze bagaharanira gufatira urugero ku rukundo rwa Kristo.

Mu Abefeso 5:28-30, Pawulo yongeraho indi mpamvu nshya yo gushyigikira urukundo abagabo b'Abakristo bagomba gukunda abagore babo: ni ukwikunda. Pawulo yerekana ukuri kugaragarira buri wese: “nta muntu wanga umubiri we" (iyo ari umuntu utekereza neza). Ntabwo abagabo bigirira nabi cyangwa ngo bakubite imibiri yabo bwite. Aho kugenza batyo, barayigaburira bakayikuyakuya" (Abefeso 5:29). Mu kubahendahendera gushyira iherezo ku bugome n'ubukana bagirira abagore babo b'Abakristo, Pawulo ararikira abagabo b'Abakristo kwisanisha n'abagore babo. Pawulo aravuga ati: “Uri umubiri umwe n'umugore wawe cyane, kuburyo kumugirira nabi ntaho bitaniye no kwigirira nabi, kandi abagabo batekereza nk’uko bikwiriye ntibagenza batyo.”

Pawulo agaruka ku rugero rwa Yesu, yavuze ko Kristo ubwe yashyize mu bikorwa urwo rugero rwo kwiyitaho mu gukuyakuya abizera ari bo “mubiri we” (Abefeso 5:29, 30), Pawulo aravuga ati: “Ibyo mugirira abagore banyu, bigire icyitegererezo cy'ibyo mwigirira ubwanyu, ndetse n’ibyo Kristo abagirira."

`Pawulo avuga urugero rw'ibyo Yesu agirira abagore n'abagabo. Ni iki wakwigira kuri Yesu ku bijyanye no gukunda abo mu muryango wawe bwite?`