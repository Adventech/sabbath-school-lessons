---
title:  Kwifuza Imana muri Siyoni
date:   09/03/2024
---

### AHO ICYIGISHO CY'IKI CYUMWERU GISHINGIYE:
Zaburi 84; Ibyahishuwe 21:3; Zaburi 122; Zaburi 87; Abagalatiya 3:28, 29; Matayo 28:18-20; Zaburi 46; Zaburi 125.

><p>ICYO KWIBUKWA:</P>
> “Umutima wanjye urifuza ibikari byawe, ndetse biwutera kugwa isari. Umutima wanjye n'umubiri wanjye bivugiriza Imana ihoraho impundu” (Zaburi 84:3).

Indirimbo z’i Siyoni ni indirimbo z’umunezero zivuga ubwiza bwa Siyoni n’ubushobozi bw'Imana, iganje ku musozi wayo wera. Akenshi, izo Zaburi zishima ibyiza by'inzu y'Uwiteka kandi zikagaragaza urukundo abantu bakunda Ubuturo Bwera rushobora kugaragarira no mu zindi Zaburi. Inyinshi muri izo Zaburi zahimbwe n'abahungu ba Kora, bari bariboneye imigisha y’inzu y’Uwiteka nkabaririmbyi bo mu rusengero (1 Ngoma 6:31-38) n'abarinzi b'amarembo y'urusengero (1 Ngoma 9:19).

Mbese ni iki gituma Siyoni iba isoko y’ibyiringiro n’ibyishimo? Siyoni igaragaza ko Imana ibana n'ubwoko bwayo. Ishyanga rya Isirayeli ni ubwoko bw’Imana bwatoranyijwe (Gutegeka kwa kabiri 7:6), bityo rero, Siyoni ni umusozi w’Imana watoranyijwe (Zaburi 78:68, Zaburi 87:2). Uwiteka arakomeye muri Siyoni (Zaburi 99:2) kandi n'urufatiro rw'urusengero rwe yarushinze ku musozi Siyoni (Zaburi 87:1). Bityo, Siyoni ni ahantu hari imigisha y'Imana ndetse n'ubuhungiro. Akenshi, ijambo “Siyoni” rishobora kubangikanywa cyangwa rigasimburwa amagambo “Yerusalemu” n'"Ubuturo Bwera", izingiro ry'umurimo w'Imana w'agakiza k’isi kera.

Imigisha y’i Siyoni igera ku mpera z'isi kuko ubuntu bw'Uwiteka burenga imipaka y'ahantu hera aho haba ari ho hose. Siyoni ni ibyishimo by'isi yose (Zaburi 48:3), ari byo byemeza ko isi yose ari iy'Imana.