---
title:  Nimusabire I Yerusalemu Amahoro
date:   11/03/2024
---

`Soma Zaburi 122:1-5. Ni ayahe marangamutima abaramya bagaragaza iyo bageze i yerusalemu? Ni iki bizeye kubona muri Yerusalemu?`

Zaburi 122 igaragaza umunezero nibyishimo abagenzi bagira iyo bageze i Yerusalemu. Ingendo zigana i Yerusalemu zari amahirwe anejeje igihe ubwoko bw’Imana bwahuraga incuro eshatu mu mwaka kugira ngo bwibuke ibyiza Imana yabukoreye mu gihe cyatambutse ndetse n'icyo gihe (Gutegeka kwa kabiri 16:16).

Yerusalemu yari izingiro ry'ubuzima bw'igihugu kuko yari irimo “ibihamya bya Isirayeli” (Zaburi 122:4) n'intebe z’imanza (Zaburi 122:5). “Ibihamya bya Isirayeli” bivuga Ubuturo Bwera icyo gihe bwitwaga “Ubuturo bw’Ibihamya’” (Kubara 1:50) kandi Yerusalemu yarimo “isanduku y'Ibihamya” (Kuva 25:22). Intebe zashyiriweho urubanza zigaragaza imikorere y'ubutabera muri Yerusalemu (2 Samweli 8:15). Urugendo rwari igihe umuntu ashobora gushaka kandi akabona ubutabera. Ubudahemuka ku Mana no guha abandi ubutabera ntabwo byigeraga bitandukanywa.

`Soma Zaburi 122:6-9. Ni irihe sengesho ry’ingenzi ry’ubwoko bw’Imana?`

Gusabira i Yerusalemu amahoro ni ugusaba Imana guha umugisha uwo murwa n'abawutuye, kandi bihuriza hamwe abaramya, bigatuma amahoro asakara muri bo (Zaburi 122:8). Yerusalemu yagombaga kuba umurwa w'amahoro igihe amahoro yabaga hagati y’Imana n'ubwoko bwayo, no mu bana b'Imana ubwabo. Bityo, gusabira Yerusalemu amahoro biha ubwoko bw’Imana inshingano yo kubana n’Imana amahoro, nabantu hagati yabo bakabana amahoro. Mu mahoro Yerusalemu, abantu batera imbere (Zaburi 147:12-14).

Zaburi itwigisha yuko gusabira abantu kugira ngo bagire imibereho myiza yo kwizera bikwiriye kuba ingingo y’ingenzi y’amasengesho y'abana b'Imana kuko ubwoko bufite imbaraga kandi buhuje ni bwo bwonyine bushobora kwamamaza inkuru nziza y'amahoro y'Imana nagakiza k’abatuye isi (Yohana 13:34, 35).

Gusabira Yerusalemu amahoro biracyari amahirwe ndetse n'inshingano y'abizera kuko bituma bakomeza kugira ibyiringiro byo kuza k'ubwami bw’Imana bw’amahoro mu gihe giheruka, butazagarukira mu murwa wa Yerusalemu gusa, ahubwo buzagera mu isi yose (Yesaya 52:7; Yesaya 66:12, 13; Ibyahishuwe 21-22).

`Ni ubuhe buryo bugaragara dushobora guharanira amahoro muri twe nk'ubwoko uyu munsi?`