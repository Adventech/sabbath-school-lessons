---
title:  Umutekano n'Amahoro Bya Siyoni
date:   13/03/2024
---

`Soma Zaburi 46:1-7. Ni mu buhe buryo ahangaha isi igaragazwa mu buryo bw’ubusizi?`

Zaburi igaragaza ishusho y’isi iri mu muvurungano, kandi iyo shusho igaragarizwa mu biza bifite ubukana (Zaburi 46:2, 3). Akenshi, ishusho y‘amazi ahorera igaragaza amahanga yigometse n'ibibazo byinshi bitandukanye abakiranirwa bateza mu isi (Zaburi 93:3, 4; Zaburi 124:2-5), Na none kandi, muri Zaburi 46 hari ipica y'ibiza bigaragaza isi yibasiwe n’imidugararo iri mu bihugu (Zaburi 46:6).

Mu bigaragara, ni isi itazi Imana kuko Imana iri hagati y’ubwoko bwayo, kandi aho Imana iri, haba hari amahoro (Zaburi 46:4, 5). Ariko, nubwo isi yanze Imana, ntabwo Imana yo yanze ubwoko bwayo. Imana iri mu isi kandi ibana n'ubwoko bwayo. Mu yandi magambo, uko ibintu byaba bigaragara ko ari bibi kose, Imana iri hano ku isi, kandi dushobora guterwa ibyiringiro no kumenya uku kuri k'urufatiro.

Uwiteka, ari we Buhungiro bwacu uyu munsi, ni we soko y’umutekano namahoro arambye bya Siyoni nk'uko bigaragara muri Zaburi 46:3. Nubwo isi iri mu mivurungano, ubwoko bw’Imana buri mu mutekano. Ariko kugira amahoro ntabwo bisobanuye kutagira ikigeragezo na kimwe uhura na cyo, ahubwo ni impano y’Imana ku bana bayo bayizera. Kwizera Imana umaramaje bishobora gutuma umwana w’Imana yumva afite amahoro kandi atekanye kabone nubwo yaba ari hagati mu muraba (Matayo 8:23-27). Ikibazo cyibazwa ni iki ngo: Mbese Imana izasiga isi iri mu mahitamo yayo n’ibikorwa byayo biyiganisha ku kurimbuka by'iteka ryose?

`Soma Zaburi 46:6-11. Ni ikihe gisubizo cy’Imana ku ihohoterwa no kurimbuka biri mui isi?`

Imana yasubizanyije imbaraga nyinshi zo kutanezerwa kuburyo ijambo ryayo, ryari ryararemye isi, noneho riteye isi kuyaga (Zaburi 46:7). Ariko, ntabwo kuyaga kuzarangirana no kurimbuka kw’isi ahubwo kuzarangirana no kuyigira nshya. Zirikana ko Imana isakaza amahoro yayo ihereye kuri Siyoni ikayageza ku mpera z’isi, Imana izahagarika intambara kandi ivunagure ibikoresho birimbura ibihugu bikiranirwa bikoresha mu gukandamiza isi (Zaburi 46:10). Ibi ni ibyiringiro bikomeye abizera bafite, bizasohora ubwo Yesu azaba agarutse. 

`Ni mu buhe buryo twiga kugira amahoro no kwiringira Imana mu isi y'imivurungano myinshi?`