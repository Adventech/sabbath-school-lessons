---
title:  Ibindi Byo Kwiga No Kuzirikanwa
date:   23/02/2024
---

Muri ibi bihe tugezemo, kugira ubwenge bisa nk’ibidakenewe nko kugera ku munezero. Abantu bahitamo umunezero kuruta ubwenge. Nyamara se, twabasha dute kugira umunezero nyakuri tukabaho ubuzima bwuzuye tudafite ubwenge mvajuru? Zaburi zivuga zeruye ko tutabishobora. Inkuru nziza ni uko tudasabwa guhitamo hagati y'ubwenge n’umunezero. Ubwenge buva ku Mana butuzanira umunezero nyakuri.

Urugero rworoshye dusanga mu rurimi rw Igiheburayo rubasha kumvikanisha iyi ngingo neza. Mu Ruheburayo, ijambo “intambwe” mu bwinshi, ari ryo _‘ashurey’_ ryumvikana neza cyane nk’ijambo “umunezero’, ari ryo _‘ashrey.'_ Nubwo izi mvugo z’aya magambo zitaboneka mu magambo yahinduwe mu Cyongereza, zitanga ubutumwa bukomeye bukurikira: “Intambwe” zikomerejwe mu nzira y'Imana zigeza umuntu ku “munezero” w'ubuzima (Zaburi 1:1, Zaburi 17:5, Zaburi 37:31, Zaburi 44:18, Zaburi 89:15, Zaburi 119:1). Muri Bibiliya, bwaba ubwenge cyangwa umunezero ntabwo ari ibintu bidafatika, ahubwo byose ni ubuzima bufatika umuntu anyuramo.

Biboneka mu mubano tugirana n'Imana, ari wo urangwa no kuyubaha, kuyisingiza, kuyishakamo imbaraga, no kuyiringira. Zaburi 25:14 hagira hati “Ibihishwe by’Uwiteka bihishurirwe abamwubaha, Azabereke isezerano Rye”.

“Mu cyimbo cyo kumera utyo, ahubwo ujye uhimbariza Imana ibintu byiza yadushyize imbere. Tujye duteranyiriza hamwe amasezerano y’urukundo rwayo, tubone kuyahozaho umutima iteka. Tekereza nawe uburyo Umwana w'Imana yemeye guhara ubwiza butarondoreka yahoranye mu ijuru, ngo aze muri iyi mburagasani y’isi, kuturokora mu minwa ya Satani. Tekereza nawe uburyo yadutsindiye imbaraga y'urukongi rw'ibyaha, akabona kudukingurira amarembo y’ijuru. Yesu yadukuye mu kuzimu k'urupfu, adushyira mu nzira izatugeza mu bwami bwe butazahanguka, aho urupfu nibibabaza bizahunga. Mbese hari icyadushimisha kuruta ibyo? Niba ari nta kindi ngaho ba ari byo utekereza no kubirangamira!”—Ellen G. White, *Kugana Yesu*, pp. 118-119 (2018). 

***IBIBAZO:***

`Ni buryo ki Ijambo ry’Imana ribasha guhindukira umuntu isoko y'umunezero aho kumubera aho akura ubumenyi gusa? Ni buryo ki kurya Ijambo ry’Imana bifitanye isano no kuguma muri Yesu Kristo, Jambo (Yohana 1:1; Yohana 15:5, 7)?`

`Bigenda bite igihe abantu bakomeje kwanga, bakinangira imitima ntibashake kwemera icyo Ijambo ry’Imana ribigisha (Zaburi 81, Zaburi 95)? Utekereza ko ari iyihe mpamvu ituma ibyo bibaho?`

`Ni kuki rimwe na rimwe inzira zababi zibasha kugaragara ko ari izo kwifuzwa kurusha inama y’abakiranutsi? (Zaburi 141)? Ni ukuvuga ngo, ni buryo ki twitwara igihe dusa nk’ababona ko ibyo abanyabyaha bakora bimeze nkaho ari byiza cyane?`