---
title:  Mumanike Amaboko Yanyu Muyatunze Ahera
date:   17/03/2024
---

`Soma Zaburi 134. Kuramya bikorerwa he hano? Ni uwuhe musaruro wo kuramya Uwiteka?`

Zaburi 134 yibutsa imigisha y'ubutambyi bwa Aroni iboneka mu gitabo cyo Kubara 6:24-26 (na Zaburi 67:2) kandi hagaragaza imigisha nk'ihame shingiro n'umusaro w'isano iri hagati y'Imana na Isirayeli. Abantu baramya Imana mu Buturo Bwera, kandi Imana na yo ikabaha umugisha uturuka i Siyoni. Umugisha ugera mu mibereho yose kuko Uwiteka ari Umuremyi w'ijuru n'isi. Kuvuga ko Siyoni ari ahantu haturuka imigisha y'Imana bishimangira isezerano riri hagati y'Imana n'ubwoko bwayo. Ni muri iri sezerano ry'ubuntu Isirayeli ibonera amahirwe yo kuramya Uwiteka kandi na yo igahabwa umugisha na we.

`Soma Zaburi 18:2; Zaburi 36:2; Zaburi 113:1; Zaburi 134:1,2 na Zaburi 135:1, 2. Ni mu buhe buryo abaramya bagaragazwa hano?`

Akenshi, Zaburi zigaragaza abaramya nk'abagaragu b'Uwiteka “bahagarara nijoro mu nzu y'Uwiteka” (Zaburi 134:1) ari byo bishobora kuba bivuga uburinzi bwa nijoro bw'Abalewi (1 Ngoma 9:23-27) cyangwa ishimwe Abalewi bahaga Imana ku manywa na nijoro (1 Ngoma 9:33).

Kubera ko Abisirayeli baramyaga Imana itagaragara, itarashoboraga guhagararirwa n'ishusho y'igishushanyo icyo ari cyo cyose, Ubuturo Bwera bwagaragazaga icyubahiro cy’Uwiteka kandi bukaba ahantu hatekanye abanyabyaha baza kwegera Umwami wabo ukiranuka. Uku guhura gutangizwa n'Uwiteka ubwe kandi kukagengwa n'amabwiriza ndetse n'amategeko ye.

“Nimumwegere ni we Buye rizima ryanzwe n'abantu, ariko ku Mana ryaratoranyijwe riba iry’igiciro cyinshi, namwe mwubakwe nk'amabuye mazima kugira ngo mube inzu y'Umwuka, n’ubwoko bw’abatambyi bwera bwo gutamba ibitambo by’Umwuka bishimwa n'Imana ku bwa Yesu Kristo” (1 Petero 2:4,5). Icyo tubona hano mu magambo Petero, ni imvugo yo mu Isezerano Rishya y’igitekerezo gisa n'ikivugwa muri Zaburi, cy'ubwoko bw’Imana, ubwoko bw’abatambyi bwera, buhimbaza kandi bushimira Umwami wabwo Yesu Kristo, Umuremyi wabwo Umucunguzi wabwo, ku bw’ibyiza byose yabukoreye.

`Nk'abantu bizera Isezerano rishya, natwe dufite inshingano y'ubutambyi kuko twahamagariwe kugeza Inkuru nziza ku batuye isi. Ni ubuhe buryo bwiza dushobora gukora ibyo`