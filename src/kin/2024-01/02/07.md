---
title:  Ibindi Byo Kwiga No Kuzirikanwa
date:   12/01/2024
---

Soma Zaburi 42:9, n'igitabo cyanditswe na Ellen G. White cyitwa _Uburezi_, ingingo ivuga “Ubusizi n'indirimbo”, pp.164-175. Ni mu buhe buryo isengesho n'indirimbo bifitanye isano ukurikije iyi mirongo?

Ellen G. White yasobanuye Zaburi yo kwinginga kwa Dawidi (urugero, Zaburi 51) nk'imvugo y'umutima we n'amasengesho agaragaza imiterere y'agahinda nyakuri yari atewe n'icyaha (Soma Kugana Yesu, pp.24,25). Ellen G. White yashishikarije abizera gufata mu mutwe imirongo Zaburi nk'uburyo bubafasha kurushaho kumva ko Imana iri mu mibereho yabo kandi ashimangira ko Yesu aba hafi y'abanyezaburi igihe bahuye n'igishuko ndetse n'ubwoba. Yaravuze ati ; “Ni kangahe amasoko adudubiza kwihana no kwizera, ibyiringiro, urukundo n'ibyishimo yagiye atembera mu bugingo bw'abantu bitewe n'amagambo y'indirimbo zera!..... Mu by'ukuri, indirimbo nyinshi ni isengesho” Ellen G. White, _Uburezi_, pp.168-175.

Iyo turirimba kandi tugasenga twifashishije amagambo ya Zaburi, tugira kwihangana, gushikama, umwete, nibyiringiro nk'iby'abanyezaburi. Ayo magambo adutera umwete wo gukomeza urugendo rwacu rw'ibya Mwuka kandi akaduhamiriza ko tutari twenyine. Abandi bantu, kimwe natwe, banyuze mu bihe byijimye kandi baranesha kubw'ubuntu bw'Imana. Na none kandi, Zaburi zitugaragariza ko Kristo atuvuganira, nk'uko buri gihe ahora adusabira (Abaheburayo 7:25).

Gushyira amagambo ya Zaburi mu isengesho no kuramya bituma abizera bamenya ibyo abantu banyuramo kandi byigisha abaramya bagasobanukirwa imigabane itandukanye y'ibiba mu kuramya. Zaburi ni amasengesho ndetse n'indirimbo zihuza Imana n'abantu. Kubwiyo mpamvu, gukoresha amagambo ya Zaburi mu kuramya bituma abaramya bagera ku izingiro ry'ubushake bw'Imana ndetse n'ubuntu bukomeye bukiza.

**IBIBAZO:**

`Kuki isengesho rifatiweho, atari ryo buryo bwo gusenga bwonyine? Ni mu buhe buryo imibereho yacu yo gusenga ishobora kungukira muri Zaburi, amasengesho yo muri Bibiliya?`

`Ni mu buhe buryo Zaburi zishobora gukungahaza ubunaribonye bwacu bwo gusengera hamwe. Nimuganire ku buryo bufatika itorero ryanyu ry'ibanze rishobora guteza imbere imikoreshereze ya Zaburi mu bikorwa byaryo byo kuramya.`

`Ni iki Zaburi zigaragaza cyerekeranye no kugorana kurugendo rw'umuntu rwo kwizera ndetse n'imbaraga z'ubuntu bw'Imana bukiza?`