---
title:  Kuva mu Kwiheba Ukagera mu Byiringiro
date:   10/01/2024
---

Birashoboka ko twese twanyuze mu bihe bibi aho byasaga naho Imana iri kure yacu. Ni nde utarigeze atekereza ati: byagenze bite? Abanyezaburi, abantu kimwe natwe, mu by'ukuri na bo banyuze mu bihe nk'ibyo. Nyamara nubwo rimwe na rimwe ibigeragezo bitugeraho biba bitewe n'ibyaha byacu, mu bindi bihe, ibyo bigeragezo bitugeraho mu buryo bw'akarengane, maze tukumva ko bitari bikwiriye kutugeraho. Na none kandi ni nde utarigeze agera aho hantu?

`Soma Zaburi 13. Ni ibihe bihe bibiri ushobora gutandukanya muri iyi Zaburi? Ni ikihe cyemezo utekereza ko cyazanye impinduka ikomeye mu myumvire rusange y'umunyezaburi?`

“Uwiteka, uzageza he kunyibagirwa iteka ryose? Uzageza he kunyima amaso?” (Zaburi 13:2). Na none kandi, ni nde udashobora kubona ko aya marangamutima ari mabi? (Mbese hari ubwo Imana yigera igira uwo yibagirwa muri twe?)

Zaburi 13 igaragaza uburyo bwo kwirinda irindi kosa rusange, ari ryo kwibanda kuri twe n'ibibazo byacu igihe dusenga. Iyi Zaburi ishobora guhindura isengesho ryacu binyuze mu kutuyobora ku kwemeza kwizera kwacu na kamere y'Imana idahinduka y'uburyo yita ku bwoko bwayo. Mu by'ukuri, nubwo Zaburi itangizwa n'amaganya ndetse no kwitotomba, ntabwo ari ho irangirira. Kandi iyi ni ingingo y'ingenzi.

Iyi Zaburi ituyobora ku guhitamo kwiringira imbaraga y'Imana ikiza (Zaburi 13:6), kugira ngo ubwoba bwacu no guhangayika (Zaburi 13:2-5) bishobore kwimukira agakiza k'Imana, kandi dutangire kugira impinduka zo kuva ku maganya tujya ku gushima, tuva mu bwoba tujya ku kwizera (Zaburi 13:6,7).

Nyamara, gusubiramo amagambo ya Zaburi no kuyasobanura byonyine ntabwo bizazana impinduka igamijwe n'imikoreshereze yayo. Igihe dusenga twifashishije amagambo ya Zaburi, dukwiriye gushaka Mwuka Wera kugira ngo atubashishe gukora mu buryo busabwa na Zaburi. Zaburi ni ijambo ry'Imana imico y'abizera n'ibikorwa byabo bihindurirwamo, ntabwo igarukira mu magambo gusa. Ku bw'ubuntu bw'Imana, amasezerano aboneka muri Zaburi agaragarizwa mu mibereho y'abizera. Ibi bisobanuye ko twemerera ijambo ry'Imana ngo ridutunganye hakurikijwe ubushake bw'Imana kandi ngo ritwunge na Kristo, wagaragaje ubushake bw'Imana mu buryo butunganye kandi nk'Umwana w'Imana wigize umuntu, na we yasenze yifashishije Zaburi.

`Ni mu buhe ibigeragezo uhura na byo bishobora kukwegereza Imana? Kuki, niba utabaye maso, ibyo bigeragezo bishobora kukujyana kure y'Imana?`