---
title:  Kurushaho Gukoresha Zaburi Mu Isengesho
date:   07/01/2024
---

`Soma Zaburi 105:5, Abakolosayi 3:16, na Yakobo 5:13. Ni uwuhe mwanya Zaburi igira mu mibercho yo kuramya k'umwizera?`

Uburyo bworoshye bwo gutangiza Zaburi mu mibereho ya buri munsi ni ugufata umwanya wo gusoma Zaburi, uhereye kuri Zaburi 1, ugakurikiza gahunda yatanzwe muri Zaburi, Ubundi buryo ni ugusoma Zaburi zijyanye mibihe urimo, uko byamera kose hari: Zaburi z'amaganya, Zaburi z'amaganya ya rusange, Zaburi zo gushima, indirimbo, Zaburi zo kwinginga, Zaburi z'ubwenge (gushaka ubwenge bw'Imana n'ubuyobozi bwayo), Zaburi z'amateka, Zaburi zikubiyemo uburakari n'umujinya, na Zaburi z'abagenzi. Mu cyigisho cy'iki gihembwe, tuzarebera hamwe zimwe muri izo Zaburi kandi tuzigire mu cyerekezo zigaragaramo.

None se ni mu buhe buryo dukwiriye gusoma Zaburi? Icya mbere, soma Zaburi uyitekerezeho, kandi usenge. Gutekereza kuri Zaburi bikubiyemo gutekereza ku migabane itandukanye igize iyo Zaburi: uburyo umunyezaburi aganira n'Imana, n'impamvu z'iryo sengesho. Zirikana uburyo ibihe urimo bifitanye isano n'ibyo umunyezaburi yarimo n'uburyo umunyezaburi ashobora kugufasha gusobanura ibihe urimo. Uzatangazwa n'incuro uzisanga ushobora gusobanukirwa ndetse no guhuza ibyo usoma.

Niba muri Zaburi hari ikintu kigukomereye, tekereza witonze, urugero, niba iyo Zaburi ikosora ibyiringiro byawe bipfuye by'iki gihe byerekeranye n'ibyo uhura na byo. Suzuma ubutumwa bwa Zaburi ubugeraranya na Kristo n'umurimo w'agakiza n'ibyiringiro by'igihe kirekire umurimo wa Kristo uduha. Nk'uko tubizi, cyangwa dukwiriye kubimenya, buri gihe gusuzuma ibintu byose byo muri Bibiliya twifashishije umucyo wa Kristo n'umusaraba biradufasha.

Na none kandi, shaka impamvu nshya z'isengesho umunyezaburi atanga, kandi utekereze ku kamaro kazo kuri wowe, itorero ryawe tisi yawe. Saba Imana ishyire ijambo ryayo mu mutima wawe no mu bwenge bwawe. Niba Zaburi ifitanye isano n'ibihe umuntu uzi arimo, sabira uwo muntu mu isengesho. Ibi bivuze ko Zaburi zikubiyemo imigabane myinshi y'ubuzima, kandi dushobora gukungahazwa no gusoma ndetse no gufata mu mutwe ibyo izo Zaburi zitubwira.

`Bisobanuye iki kureka “Ijambo rya Kristo rikaba muri mwe rigwiriye rifite ubwenge bwose” (Abakolosayi 3:16)? Kuki gusoma Bibiliya ari intambwe ya mbere kandi y'ingenzi igeza abantu kuri ubwo bunararibonye?`