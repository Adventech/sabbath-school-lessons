---
title:  Nyabuneka Dusubizemo Intege
date:   11/01/2024
---

`Soma Zaburi 60:3-7. Ni ryari utekereza ko iyi Zaburi yaba isengesho rikwiriye? Ni mu buhe buryo dushobora kungukira muri Zaburi n'amaganya ndetse no mu bihe by'umunezero mu mibereho yacu?`

Muri rusange, Zaburi z'amaganya zumvikana nk'amasengesho y'abantu bari mu bihe bikomeye mu by'umubiri, mu bitekerezo cyangwa mu bya Mwuka. Cyangwa se byose uko ari bitatu. Nyamara, ibi ntabwo bisobanuye ko dukwiriye kwirinda izi Zaburi, ndetse no mu bihe byiza. Rimwe na rimwe hashobora kuba itandukaniro hagati y'amagambo ya Zaburi n'ibihe uramya aba arimo. Ni ukuvuga, Zaburi z'amaganya zishobora kuba inyungu ku baramya batari mu kababaro.

Icya mbere, zishobora kurushaho kutwumvisha ko imibabaro ari umugabane w'ibigize ibiba ku muntu, kandi biba ku bakiranutsi n'abanyabyaha. Zaburi zitwizeza ko Imana ari umugenga kandi ko itanga imbaraga n'ibisubizo mu bihe by'amakuba. No muri iyi Zaburi, mu gihe cy'amakuba (“Wateye igihugu igishyitsi, Zaburi 60:3), umunyezaburi agaragaza ibyiringiro afite ku gutabarwa n'Imana.

Icya kabiri, Zaburi z'amaganya zitwigisha kugirira impuhwe abababaye. Igihe tugaragariza Imana ko twishimye kandi tunezerewe, by'umwihariko mu ruhame, tugomba kuzirikana abataragize amahirwe nk'ayo twagize. Mu by'ukuri, dushobora kuba dufite ibyiza uyu mwanya, ariko se ninde utazi abantu bari ahatuzengurutse, bababaye cyane? Gusenga ukoresheje amagambo y'izo Zaburi bishobora kudufasha kutibagirwa abanyura mu bihe bikomeye. Zaburi zikwiriye kuzana muri twe impuhwe n'icyifuzo cyo kwita ku bababaye nk'uko Yesu yabikoze.

“Iyi si ni inyubako ngari yuzuye indembe, ariko Kristo yaje gukiza abarwayi, no gutangaza ko abatwaweho iminyago na Satani babohowe. Muri we yari amagara mazima n'imbaraga. Yahaga ubugingo bwe abarwayi, abari mu makuba nkabatewe n'abadayimoni. Mu bazaga kwakira imbaraga ye ikiza ntawe yasubizaga inyuma. Yari azi ko mu bamusabaga ubufasha harimo abikongereje uburwayi; nyamara ntiyigeze yanga kubakiza. Maze igihe imbaraga ivuye kuri Kristo yinjiraga muri iyi mitima y'impezamajyo, bemeye ko ari abanyabyaha, benshi bakijijwe indwara z'iby'umwuka n'indwara z'umubiri. Ubutumwa bwiza buracyafite izo mbaraga, kandi ni kuki uyu munsi tutabona umusaruro nk'uwo?” _Umurimo w'Ubuginaneza_, p.17.

`Ni nde uzi uyu munsi, udakeneye amasengesho yawe gusa ahubwo ukeneye ko unamukoraho?`