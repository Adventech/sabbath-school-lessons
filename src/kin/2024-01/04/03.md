---
title:  Ibyiringiro byo Kwitabwaho n'Imana
date:   22/01/2024
---

`Soma Zaburi 40:1-3, Zaburi 50:15, Zaburi 55:22, na Zaburi 121. Ni mu buhe buryo Imana igira uruhare mu byo dukora buri munsi?`

Mu Byanditswe Byera, Uwiteka yigaragaza nk’Imana nzima itabara abayiyambaza. Ku munyezaburi, “buri gihe Uwiteka aba ari imbere ye” (Zaburi 16:8). Bityo, umunyezaburi yiringira Imana kandi akayitabaza (Zaburi 7:2; Zaburi 9:11). Uwiteka azamwumva nubwo yatakira “imuhengeri” (Zaburi 130:1, 2), bisobanuye ko nta kintu na kimwe kibaho mu buzima kiri hejuru y'ubushobozi bw’Imana. Bityo, gutaka k’umunyezaburi, uko kwaba kwihutirwa kose, ntabwo kwigera kuburamo ibyiringiro.

Hagati aho, Zaburi 121 ivuga imbaraga z’Umuremyi mu mibereho y'umwizera. Iyi mbaraga ikubiyemo ibibikurikira:

1. “Ntazakundira ibirenge byawe ko biteguza” (Zaburi 121:3). Imvugoshusho y' “ikirenge” akenshi isobanura urugendo rw'umuntu (Zaburi 66:9; Zaburi 119:105; Imigani 3:23). jambo ry’Igiheburayo risobanura “kugenda” risobanura umutekano Imana iha isi (Zaburi 93:1) na Siyoni (Zaburi 125:1).

2. Imvugoshusho y’Uwiteka nk'Umurinzi wa Isirayeli udahunikira kandi udasinzira ishimangira ko Uwiteka ahora ari maso kandi ahora yiteguye gutabara abana be (Zaburi 121:3, 4).

3. Uwiteka ni “igicucu cyawe” (Zaburi 121:5, 6) byibutsa inkingi y'igicu igihe Abisirayeli bavaga muri Egiputa (Kuva 13:21, 22). Mu buryo nk’ubwo, Uwiteka abereye ubwugamo ubwoko bwe mu buryo bw’umubiri no mu buryo bw'Umwuka.

4. Imana iri iburyo bwabo (Zaburi 121:5), Iburyo hagaragaza ukuboko gufite imbaraga, ukuboko kw’ibikorwa (Zaburi 74:11; Zaburi 89:13). Aha, bigaragaza kuba hafi kw’Imana ndetse n’imbabazi zayo (Zaburi 16:8; Zaburi 109:31; Zaburi 110:5).

5. Uburinzi bw’Imana ku bwoko bwayo bushimangirwa muri Zaburi 121:6-8. Imana izarinda abana bayo ibibi byose. Ntibazicwa n’izuba cyangwa ukwezi. Imana izabarinda “amajya ramaza” Izi mvugoshusho zishimangira uburyo Imana ihora yita ku bwoko bwayo.

Ishingiro rya byose ni irihe? Umunyezaburi yiringira kwitabwaho n'Imana kuje urukundo. Natwe dukwiriye kubigenza dutyo.

`Ni ubuhe buryo bufatika ushobora kuboneramo ukuri ko kwitabwaho n’Imana? Ni ubuhe buryo ushobora kurushaho gufatanya n'Imana kugira ngo ishobore gukorera muri wowe kandi ku bwawe?`