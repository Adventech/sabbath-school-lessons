---
title:  Umurengezi n'Umutabazi
date:   24/01/2024
---

`Soma 1 Abakorinto 10:1-4. Ni mu buhe buryo Pawulo asobanura igitekerezo cyo kuva mu misiri? Ni irihe somo ry’ibya Mwuka ashaka kutwigisha akoresheje icyo gitekerezo?`

`Soma Zaburi 114. Ni mu buhe buryo gutabara kw’Imana ikura Isirayeli muri Egiputa bigaragazwa ahangaha?`

Mbega kwerakana ugutabara gutangaje kw’Imana ikura abana bayo mu bubata bwa Egiputa kuvugwa muri Zaburi 114! Binyuze mu Isezerano rya kera, ndetse no mu isezerano rishya, gukurwa muri Egiputa byafashwe nk’ikimenyetso cy’ubushobozi bw’Imana bwo gukiza ubwoko bwayo. Muri iyo mirongo yo mu Bakorinto, Pawulo akora ibyo, afata icyo gitekerezo cyose nk’imvugoshusho, ikimenyetso cy’agakiza muri Yesu Kristo.

Zaburi ya 114 na yo igaragaza gutabara kw’Imana binyuze mu butware bwayo nk'Umuremyi uri hejuru y’imbaraga y’ibyaremwe, ari bwo buryo yakijije ubwoko bwayo mu gihe cyo kuva mu Misiri. Inyanja, umugezi wa Yorodani, imisozi n’udusozi bihagarariye imbaraga z’abantu zirwanya Isirayeli mu rugendo rwabo berekeza mu gihugu cy’isezerano (Gutegeka kwa Kabiri 1: 44, Yosuwa 3:14-17). Ariko nubwo bimeze bityo, Imana iri hejuru y’ibyo byose.

Mu by’ukuri, ku bana b’Imana benshi bo mu bihe byose n’ahantu hose, inzira ijya muri Yerusalemu yo mu ijuru yuzuyemo akaga. Abanyezaburi babatera umwete wo kureba hirya y'imisozi no gutumbira Umuremyi w'ijuru n'isi (Zaburi 121:1).

Ibivugwa muri Zaburi 114 biterwa no guturisha imiraba y'inyanja kwa Yesu no kuvuga ko iterero ridafite icyo rikwiriye gutinya kuko yanesheje isi (Matayo 8:23-27; Yohana 16:33).

Imirimo ikomeye Uwiteka yakoreye ubwoko bwe yari ikwiriye gutuma isi yose ihindira umushyitsi imbere ye (Zaburi 14:7). Uko guhinda umushyitsi gukwiriye kumvikana nko kwemera no kuramya aho guterwa ubwoba (Zaburi 96:9; Zaburi 99:1), Abizera ntacyo batinya kuko Imana iri mu ruhande rwabo.

`Ni akahe kaga kamwe na kamwe ko mu bya Mwuka duhura na ko nk'abizera, kandi ni mu buhe buryo dushobora kwiga kwishingikiriza ku mbaraga z’Uwiteka kugira ngo ziturinde guheranwa na ko kaga duhura na ko nk'uko byari bimeze ku munyezaburi?`