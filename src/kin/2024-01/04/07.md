---
title:  Ibindi Byo Kwiga No Kuzirikanwa
date:   26/01/2024
---

Soma Igitabo cyanditswe na Ellen G. White cyitwa, “_Abakurambere n’Abahanuzi_”, ingingo ivuga, 'Ijoro ryo gukirana', pp. 155-161. Ni iki dushobora kwigira ku buryo Yakobo yabonye imbaraga z'isengesho rititirije no kwiringira Imana kutizigamye?

Zaburi zikomeza kwizera Imana kwacu, yo buhungiro bwacu butigera butsindwa bwabashyira ubuzima bwabo mu biganza byayo, “Imana izakorera ibikomeye abayizigira. Impamvu abavuga ko ari ubwoko bwayo badafite imbaraga ikomeye, ni uko biringira cyane ubuhanga bwabo bwite, bityo ntibahe Uwiteka umwanya wo kugaragaza imbaraga ze ku bwabo. Mu bihe bikomeye byose, Uwiteka azafasha abana be bamwiringira nibaramuka bashyize ibyiringiro byabo byose muri we kandi bakamwumvira badakebakeba” Ellen G. White, _Abakurambere n'Abahanuzi_, p. 413.

Ariko Zaburi zimwe na zimwe zishobora guteza ikibazo gikomeye igihe ibyo zisezeranya bidahura n'uburyo tubayeho. Mu bihe nk’ibyo, tuba dukwiriye kwiga kwiringira ubwiza bw’Imana, bugaragarira ku musaraba.

Na none kandi, rimwe na rimwe Zaburi zimwe na zimwe zishobora gukoreshwa mu gushyigikira ibyiringiro bitari iby’ukuri. Igisubizo Yesu yasubije Satani ku mikoreshereze mibi ya Zaburi 91:11, 12 kigaragaza yuko kwiringira Imana bitagomba kwitiranywa no kugerageza Imana (Matayo 4:5-7) cyangwa gusaba Imana gukora ikintu gitandukanye n'ubushake bwayo. “Insinzi ikomeye ku itorero rya Kristo cyangwa ku Mukristo ntabwo ari ikomotse ku mpano afite, ku mashuri, ubutunzi, cyangwa kugirirwa neza n'abantu. Ahubwo ibonerwa mu cyumba cyo kwihereranamo n'Imana, iyo kwizera nyakuri kandi gushengura kwisunze imbaraga ikomeye y'Isumbabyose” Ellen G. White, _Abakurambere n'Abahanuzi_, p. 161.

**Ibibazo:**

`Mu itsinda ryanyu, nimuganire ku gisubizo cy’ikibazo gisoza ingingo yo ku wa gatatu cyerekeranye no kwiringira Imana mu gihe cy’amakuba n’igihe ibintu bitameze neza. Ni mu huhe buryo umuntu yasobanukirwa n'ibi bintu n'uburyo bishobora kuba ku bantu, nubwo hari amasezerano meza ari muri Zaburi yerekeranye no kurindwa n'Imana? Mutekereze no kuri ibi: mbese uyu munyezaburi wanditse aya masezerano meza ntabwo yigeze ahura n’ingorane cyangwa ngo abe azi abantu b’abizerwa bahuye na zo?`

`Ni mu buhe buryo dushobora kurushaho kwiringira Imana muti byose (urugero, Zaburi 91:14; Zaburi 143:8, 10; Zaburi 145:18-20)? Ni iki gishobora gutuma dutakaza iki cyizere? Kuki kwiringira Imana mu bihe byiza ari ingenzi mu kwiga kwiringira Imana no mu bihe bibi?`