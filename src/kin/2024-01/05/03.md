---
title:  Ku Marembo y'Urupfu
date:   29/01/2024
---

`Soma Zaburi 41:1-4; Zaburi 88:3-12; na Zaburi 102:3-5, 11, 23, 24. Ni iyihe mibereho aya masomo avuga ahangaha? Ni buryo ki ubasha kwibona mu bivugwa ahangaha?`

Aya masengesho asaba gukizwa uburwayi n'urupfu yerekana ko abana b'imana na bo bagerwaho n'imibabaro yo muri iyi si. Zaburi zihishura imibabaro iteye ubwoba y'umunyezaburi. Nta mbaraga agifite, ameze nk’ubwatsi bwumye, ntabasha kurya, yasizwe mu bapfuye, ameze nk’abishwe bagashyirwa mu mva, yahindutse umuntu wanzwe n’incuti ze, ari mu mubabaro n’ubwihebe. Amagufa ye afatanye n’igikanka.

Zaburi nyinshi zivuga ko Uwiteka yemeye ko Isirayeli igerwaho n'amakuba bitewe no kutumvira kwayo. Umunyezaburi yemeza ko icyaha kibasha kuzana uburwayi; bityo, akavuga ko imbabazi ari zo zibanziriza gukira (Zaburi 41:3, 4). Nyamara, zimwe muri Zaburi, nka Zaburi 88 na Zaburi 102, zemeza ko umubabaro w'ubwoko bw’Imana bukiranuka ugendana n’imibereho yabwo, nubwo ibyo bitoroshye kubisobanukirwa.

Muri Zaburi 88, Uwiteka Imana ishinjwa kugeza umunyezaburi mu gikombe cy'urupfu (Zaburi 88:6-8). Nyamara, uzirikane ko n'igihe abogoza amaganya menshi, amarira ye ni ikimenyetso cyo kwizera, kuko n’igihe Uwiteka, mu bushobozi bwe buheranije, yemeye ko umwana we agera mu makuba, abasha kumugarurira ubuzima bwiza.

Mu gihe yegereye ikuzimu, umunyezaburi yibuka ibitangaza by’Imana, imbabazi zayo, umurava wayo, no gukiranuka kwayo (Zaburi 88:10-12). Nubwo umunyezaburi yiyumvamo ko yashegeshwe n’Imana, akomeza kuyinambaho. Nubwo ababazwa, ntiyihakana urukundo rw’Imana kandi azi neza ko Imana ari Yo gakiza ke rukumbi. Ibi bintu bitwereka ko umunyezaburi atumva umubabaro gusa ahubwo n'umutima we wiyumvamo ubuntu Imana imugirira, kandi ibyo byombi bikaba bidasigana.

Muri make, kuba Imana yemera ko umubabaro ugera ku bana bayo ndetse no kubacungura ikabakiza uwo mubabaro, byombi ni ibimenyetso byerekana ubushobozi bwayo bwihariye. Kumenya ko Imana igenga byose biduha ibyiringiro. Iyo dusomye Zaburi 88, tukayigereranya n'imibabaro ya Kristo, dutangazwa cyane n'uburebure bw'urukundo Rwe, rwamuteye kwemera kunyura mu marembo y’urupfu abigirira mwenemuntu.

`Tekereza Yesu ari ku musaraba n'uburyo yababajwe kubera icyaha. Ni buryo ki uku kuri, ko kuba Imana yari muri Kristo yarababajwe cyane birenze uko tubabazwa, kudufasha gukomeza kwizera n'igihe turi mu bihe by’imibabaro n'ibigeragezo?`