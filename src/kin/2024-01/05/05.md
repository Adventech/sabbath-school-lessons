---
title:  Mbese Isezerano ryayo Ryakutse by'Iteka ryose?
date:   31/01/2024
---

`soma Zaburi 77. Ni mibereho ki uyu mwanditsi anyuramo?`

Zaburi 77 itangirana no gutakira Imana ngo itabare kandi uko gutaka kuzuyemo amaganya n'umubabaro biterwa no kwibuka ibihe byahise (Zaburi 77:1-6). Imibereho yose y'umunyezaburi ihindukiriye Imana mu mubabaro mwinshi. Ntashaka guhumurizwa n'ikindi icyo ari cyo cyose uretse igiturutse ku Mana.

Nyamara, kwibuka Imana kwe gusa nk'ukumwongereye umubabaro mwinshi. “Nibuka Imana, ngahagarika umutima” (Zaburi 77:3). Ijambo ry’Igiheburayo _hamah_, “guhagarika/gusuhuza umutima," akenshi risobanura guhinda kw'amazi asuma (Zaburi 46:3). Mu buryo nk'ubwo, ubuzima bwose bw'umunyezaburi buri mu bihe bidatuje by’amakuba akomeye.

Ni buryo ki kwibuka Imana bitera umunyezaburi kwiyumvamo umubabaro ukomeye n'agahinda? Uruhererekane rw’ibibazo biteye ubwoba rwerekana impamvu iteza akaga agahinda afite (Zaburi 77:7-9): Ese Imana yarahindutse? Ese birashoboka ko Imana yabasha kwihakana isezerano ryayo?

Itandukaniro rikomeye riri hagati y’ibikorwa by'agakiza k'Imana mu gihe cyashize n’igisa nko kutaboneka kw’Imana mu gihe nk'iki ritera umunyezaburi kwiyumvamo ko Imana yamuretse. Imana iramutse yarahindutse, nta byiringiro umunyezaburi yaba afite, kandi uwo ni umwanzuro adashaka gufata.

Hagati aho, umunyezaburi ntashobora gusinzira kuko Imana ituma atagoheka (Zaburi 77:4). Ibi bitwibutsa abandi bantu bavugwa muri Bibiliya kubura ibitotsi kwabo byabaye nk'igitangaza Imana yakoresheje kugira ngo igere ku migambi yayo (Itangiriro 41:1-8, Esiteri 6:1, Daniyeli 2:1-3). Ijoro rirerire umunyezaburi yamaze adasinzira ryamuteye gutekereza ku bikorwa by’agakiza Uwiteka yakoze mu bihe byahise ariko bikamuha gufata icyemezo gishya (Zaburi 77:5, 10).

Icyizere umunyezaburi akura k’Uwiteka si ibisobanuro byerekeranye ubuzima anyuramo, ahubwo ni icyemezo cyo gukiranuka kw’Imana n'ubudahemuka bwayo bimukomeza (nk'uko byabaye kuri Yobu). Umunyezaburi akomezwa no gutegereza Uwiteka amwiringiye, azirikana ko ari We Mana yakoreye ibitangaza Isirayeli mu bihe byahise (Zaburi 77:11-18). Umunyezaburi kandi avuga ko “Ibirenge by’Uwiteka bitamenyekanye” (Zaburi 77:19), ari byo bimwemeza uburinzi bw’Imana, no mu bihe kugaragara kwayo kutabonekera amaso y'abantu. Umunyezaburi  yemera ko kugaragara no kutagaragara kw'Imana bibera icyarimwe, bityo bikamutera guhimbariza Imana inzira zayo zamayobera kandi zisumba byose.

`Tekereza ku bihe byahise wanyuzemo, igihe Imana yakoreye mu mibereho yawe. Ni buryo ki uku kuri kubasha kugufasha guhangana n'ikintu cyose uhura na cyo ubungubu?`