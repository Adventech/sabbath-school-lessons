---
title:  Imana iri he?
date:   30/01/2024
---

`Soma Zaburi 42:1-3, Zaburi 63: 1, Zaburi 69:1-3, na Zaburi 102:1-7. Ni ibiki bitera umunyezaburi kugira ububabare bukabije?`

Umunyezaburi ntabwo ahangayikishijwe n'imibabaro y'umuntu ku giti cye n’imibabaro igera ku bantu bose gusa, ahubwo na none, anahangayikishijwe no kubona ko Imana isa nk'itita ku ngorane z'abagaragu bayo. Kutaboneka kw’Imana yumva bimumereye nko kwahagizwa n'inyota nyinshi yo gushaka amazi mu gihugu cyumye (Zaburi 42:1-3, Zaburi 63:1) n'uburibwe bwenda kumwica (Zaburi 102:2-4). Umunyezaburi yumva atandukanyijwe n’Imana akigereranya n'inyoni ziri mu bwigunge zonyine. “Nsigaye nigunze nk'uruyongoyongo rwo mu kidaturwa, nibereye nk'igihunyira cyo mu itongo. Sinkigoheka ndi jyenyine, meze nk’inyoni yigunze hejuru yinzu” (Zaburi 102:6, 7, BII).

Kuvuga ikidaturwa bishimangira kumva atandukanyijwe n’Imana. Inyoni “yigunze hejuru y'inzu” iba itari mu cyari cyayo, ahantu hayo iruhukira. Umunyezaburi atakira Imana ari "imuhengeri," ameze nk'uwarengewe n’amazi aremereye kandi ari kurigita “mu byondo birebire” (Zaburi 69:1-3, Zaburi 130:1). Aya mashusho yerekana ibihe bimeze nabi aho umuntu adashobora kubona aho ahungira, usibye gusa gutabarwa n'ijuru.

`Soma Zaburi 10:12, Zaburi 22:1, Zaburi 27:9, na Zaburi 39:12. Umunyezaburi yitwara ate kuri iki kintu kimeze nko kutaboneka [guceceka] kw’Imana?`

Biragaragara ko umunyezaburi yiyemeza kudaceceka mu gihe bisa nkaho Imana icecetse Abanditsi ba zaburi bizera isengesho bakomeje, kuko isengesho rigera ku Mana nzima kandi yuje ubuntu. Imana iba ihari, n'igihe bisa nkaho idahari. Ni ya Mana yumwvise gusenge kwabo mu gihe cyashize, kandi biringira rwose ko ari Yo ibumva nuyu munsi.

Ibihe byo guceceka kw’Imana bitera abanditsi ba zaburi kwisuzuma ubwabo no gushaka Imana, kandi bakabikorana amasengesho yo kwatura no kwicisha bugufi. Bazi ko Imana itazakomeza guceceka ibihe byose. Zaburi zitwereka ko tugomba gukomeza kuvugana n'Imana, nubwo twagera mu biruhije bimeze bite.

`Ni ikihe cyigisho twigira ku bisubizo by’umunyezaburi imbere yikimeze nko kutaboneka kw’Imana? Ni buryo ki witwara mu bihe Imana isa nkaho icecetse? Ni iki gikomeza kwizera kwawe?`