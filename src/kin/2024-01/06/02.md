---
title:  Umurwanyi Kabuhariwe
date:   04/02/2024
---

`Soma Zaburi 18:3-18; Zaburi 76:3-9, 12; na Zaburi 144:5-7. Ni buryo ki Uwiteka yerekanwa muri aya masomo? Ni gute aya mashusho yerekana uburyo Imana yiteguye gutabara ubwoko bwayo?`

Izi ndirimbo zihimbaza Imana kubw’ubushobozi bwayo ndengakamere bwo gutsinda imbaraga z’ikibi gihindisha umushyitsi ubwoko bwayo. Zerekana Imana mu bushobozi bwayo bw’ikirenga nk’Umurwanyi n'Umucamanza. Ishusho y’Imana nk'Umurwanyi akenshi ikomeza kuvugwa muri za Zaburi kandi ishimangira uburemere no kwihuta kw’igisubizo Imana itanga ku maganya n’imibabaro y'ubwoko bwayo.

“Kandi Uwiteka ahindishiriza inkuba mu ijuru, Usumbabyose avuga ijwi rye, hagwa urubura n'amakara yaka. Arasa imyambi ye, atatanya abanzi banjye, ni yo mirabyo myinshi, arabirukana. Maze ubutaka bwo hasi y’amazi buraboneka, imfatiro z’isi ziratwikururwa ku bwo guhana  kwawe, Uwiteka, ku bw’inkubi y'umwuka uva mu mazuru yawe" (Zaburi 18:14-16).

Icyemezo ndakumirwa kandi kigera ahantu hose cy’igikorwa cy’Imana ntikibasha gushidikanywaho ku byerekeranye n'uburyo Imana yita kandi ikagirira impuhwe abahura n'imibabaro cyangwa n'uburyo ifite ubushobozi bwo gutsinda ikibi. Icyo dukeneye gusa ni ugutegereza ko Isohoza icyo gikorwa.

Igihe abantu b'Imana nka Dawidi, babaga bari ku rugamba — ntabwo imbaraga za kimuntu ari zo zabanesherezaga. Mu ntambara ze nyinshi yarwanaga n'abanzi b'ubwoko bw’Imana, umwami Dawidi yahaga Imana ishimwe kuko ari Yo yonyine yabaga yabahaye  intsinzi. Byari korohera Dawidi kwiyitirira ibyabayeho, kubw’ibyo yageragaho byinshi n'izo ntsinzi zose, ariko si ko umutima we wabimwumvishaga. Yari azi aho imbaraga ze zituruka.

Nubwo Dawidi avuga ko Uwiteka yigisha amaboko ye kurasana (Zaburi 18:35), nta na hamwe muri Zaburi agaragaza ko yishingikiriza ku buhanga bwe mu ntambara. Ibiramambu, Uwiteka arwanirira Dawidi akamukiza (Zaburi 18:48,49).

Muri Zaburi, Umwami Dawidi wari uzwi nk’umurwanyi w’intwari, akora inshingano ye y'umuririmbyi w'umuhanga uhimbaza Uwiteka Imana nk'Umucunguzi n’Uwita ku bwoko bwe (Zaburi 144:10-15). Gushima no gusenga Uwiteka ni byo soko y’imbaraga za Dawidi, ari na byo bifite ubushobozi bukomeye kurenza indi ntwaro yose y'intambara. Imana yonyine ni Yo yo kwiringirwa no kuramywa.

`Impano n'ubuhanga n'ibyo waba waragezeho byose muri ubu buzima, ni kuki igihe cyose ugomba kuzirikana isoko y’ibyo byose? Ni akahe wagira igihe waba wibagiwe iyo soko?`