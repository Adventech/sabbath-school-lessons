---
title:  Ubutabera ku Barenganwa
date:   05/02/2024
---

`Soma Zaburi 9:19, Zaburi 12:6, Zaburi 40:18, Zaburi 113:7, Zaburi 146:7-11, na Zaburi 41:2-4, Ni ubuhe butumwa duhabwa ahangaha, ndetse butureba n'uyu munsi?`

Imana yerekana ko, mu buryo bwihariye, yita ku butabera bw’amatsinda anyuranye y’abantu batagira kivurira, bakubiyemo abakene, abashonji, imfubyi, abapfakazi, n'abanyamahanga. Zaburi, kimwe n’Amategeko n'abahanuzi, birasobanutse kuri iyi ngingo (Kuva 22:21-27, Yesaya 3:13-15).

Zaburi nyinshi zikoresha imvugo “umukene n'umunyamubabaro” maze zikirinda kugaragaza abatotezwa mu mvugo zishingiye ku bwenegihucu cyangwa idini. Ibyo bikorerwa kugaragaza ko Imana yita ku kiremwamuntu kiri ku isi yose.

Imvugo “umukene n’umunyamubabaro” ntigarukira ku bukene bw'ibintu gusa ahubwo inasobanura kutagira kivurira no kutagira gifasha. Iyo mvugo irengurira ku mpuhwe z'Imana, ikerekana igitekerezo cy'umunyamubabaro uri wenyine kandi akaba nta handi akesha ubufasha usibye ku Mana. Gukoresha imvugo “umukene n'umunyamubabaro” kandi byerekana umuntu w'inyangamugayo, umunyakuri, kandi ukunda Imana mu migirire ye yo kwerekana ko yishingikirije ku Mana gusa kandi akareka ikintu cyose cyo kumva ko yihagije no kwiyemera.

Hagati aho, kwita ku bakene (Zaburi 41:2-4) byerekana abantu bakiranukira Imana. Kugirira nabi abatagira kivurira cyabaga ari icyaha kibi cyane mu muco wa Bibiliya (Gutegeka kwa Kabiri 15; 7-11). Zaburi zirarikira abantu babakiranutsi kuzamura amajwi yabo bakarwanya  akarengane kose.

Zaburi kandi zerekana ko gushingira icyizere ku bintu by'abantu bishira bakabifata nk'isoko ihebuje y'ubwenge n'umutekano wabo nta kamaro kabyo. Abantu b'Imana bagomba kwirinda kugwa mu gishuko cyo gushingira kwizera agakiza kabo mu bayobozi b'abantu no mu nzego n’ibigo byabo, by'umwihariko igihe binyuranya n'inzira z'Imana.

Mu buntu bwe, Umwami wacu yisanishije nk'abakene, yemera guhinduka umukene, kugira ngo ku bw'ubukene bwe, abashe gutungisha benshi (2 Abakorinto 8:9). Ubutunzi bwa Kristo bukubiyemo gucungura abantu akabakura mu bubata bwose bw'icyaha, kandi adusezeranira ubugingo buhoraho mu bwami bw'Imana (Ibyahishuwe 21:4). Yesu Kristo asohoza amasezerano yo muri Zaburi avuga ko ari Umucamanza, uzacira imanza akarengane kose gakorerwa abatagira kivurira, kimwe n'abirengagiza kugira icyo babakorera (Matayo 25:31-46).

`Ni incuro zingana iki dutekereza ku “bakene n'abanyamibabaro” tubana na bo, kandi tubakorera ibingana iki?`