### ZABURI: AHO IMANA N'ABANTU BAHURIRA BAGAHUZA URUGWIRO

Zaburi ni amasengesho n'indirimbo byo muri Bibiliya byo ku rwego rwo hejuru. Zavuzwe guhimbaza Imana, mu gihe cy'ibyishimo, mu gihe cy'umubabaro, no mu gihe cy'ubwihebe cyangwa zikaririmbwa umuntu ari wenyine no mu gihe ari kumwe n'abandi, zikaririmbwa n'abantu  basanzwe, abami, ndetse n'abatambyi, baturuka mu bakiranutsi no mu banyabyaha bakeneye kwihana, Zaburi zagiye zikoreshwa nk'igitabo cy'isengesho n'igitabo cy'indirimbo byabizera b'ibihe byose uko ibihe byagiye bisimburana.

Zaburi zigira uruhare rwihariye kuko mu gihe Bibiliya ituvugisha, Zaburi zo zivuga ibyacu. Zaburi ni isoko y'umugisha, ibyiringiro,  n'ivugurura, zigufasha kwisuzuma ubwawe no gutekereza ku gukomera kw'Imana, gutabarwa igihe utakiye mu rwobo, no guharanira kwivugurura mu kwiyegurira Imana. Ntabwo bitangaje ko Zaburi zikora ku marangamutima y'abantu benshi nk'imiberecho yabo maze zigahinduka amagambo bakoresha mu buryo bwabo bwo gusenga. Luteri avuga akomeje ibya Zaburi muri aya magambo: “Ni he handi wabona amagambo yiyubashye yo kugaragaza ibyishimo arenze amagambo yo muri Zaburi zo guhimbaza cyangwa gushima? Muri yo ushobora kubona ibiri mu mitima y'abakiranutsi nkaho ureba mu murima urimo ibimera by'igikundiro, cyangwa utumbiriye ibyo mu ijuru. Cyangwa ni he umuntu ashobora kubona amagambo arushaho kwimbika/akora ku mutima yakoresha igihe umuntu asaba imbabazi z'ibyaha, amagambo y'agahinda agaragaza intimba, yaruta ayo muri Zaburi y'amaganya? Iyo uyakoresha, usa n'ureba mu mitima y'abakiranutsi  nk'uhanganye n'urupfu cyangwa witegereza ikuzimu, ahantu hacuze umuwijima no mu ijoro ribuditse, bigereranwa no kugerwaho n'umujinya w'Imana... Biroroshye rero gusobanukirwa impamwu igitabo cya Zaburi aricyo gitabo abakiranutsi bose bakunda. Kuko buri muntu, mu bihe ibyo aribyo byose yaba arimo ashobora kubona amagambo amufasha mu gitabo cya Zaburi, agera ku cyifuzo cye. Asa nkaho ariwe yandikiwe. Nta kindi gitabo ushobora gusangamo amagambo nkayo, nta ya yaruta." Byanditswe na Martin Luther, _Martin Luther: Selection from His Writings_, ed. John Dillenberger (New York: Anchora Books, 1962), pp. 39, 40. (_Ayo magambo tubonye haruguru, yatoranyijwe mu nyandiko za Martin Luteri_).

Kugira ngo tugire imbaraga ihindura imibereho dukuye muri Zaburi, turarikirwa gukoresha amagambo y indirimbo namasengesho ya Zaburi, nk'uko ibisekuru byabizera bakoresheje za Zaburi bagaragaza ibibarimo mu buryo bwo guhimbaza, kwinginga, kwihana ibyaha, gutakamba, no kugaragariza ishimwe Imana y'ubuntu n'ubutabera.

None se, dukeneye kwiga Zaburi? Kimwe n'ibindi Byanditswe byera, Zaburi zanditswe mu buryo bw'amateka, bw'iyobokamana, no mu buryo bw'imyandikire y'ubuvanganzo y'icyo gihe. Umugambi wo kwiga Zaburi ni  ukwegereza hafi ibyariho mu gihe Zaburi zandikwaga, bigahuzwa n'igihe abantu ba none barimo. Tugomba kumenya ko, mu gihe Zaburi ari amasengesho y'abantu b'Imana, na ndetse zikaba ari n'amasengesho Yesu yasenze ubwe nk' Umwami wigize umuntu, Zaburi ni namasengesho avuga kuri Yesu. Ni ihishurwa ry'Imana yihishurira abantu. Undi mugambi wo kwiga Zaburi, ni ukutwigisha ibyerekeye iby'Imana yakoze byose, ibyo ikora, n'ibyo izakorera isi binyuze muri Yesu Kristo.

Nubwo Zaburi ari ibisigo 150 bihurijwe hamwe, ntabwo kubihuza bipfa kuba nka tombora nk'uko bigaragara. Zaburi zifite ubutumwa bw'iby'umwuka zitanga mu rugendo rwa mwuka, benshi mu bana b'Imana bahuriraho.  Urwo rugendo rutangizwa no kwizera gushinze imizi mu gushyiraho no kurinda ubutegetsi bw'Imana, aho icyiza kigororerwa, n'ikibi kigahanwa. Mu gihe tujya mbere mu cyigisho cyacu, tuzabona ikizaba ku isi y‘abafite kwizera ihanganye kandi itewe ubwoba n'ikibi. Mbese Imana iracyaganje ku ntebe yayo ya cyami? Ni mu buhe buryo abizera baririmba indirimbo y'Umwami bayiririmbira mu gihugu cy'amahanga?

Icyifuzo cyacu misengesho ryacu ni uko Zaburi zidukomeza mu rugendo rwacu rw'ibya mwuka, kandi binyuze muri zo dushobora guhura n'Imana buri munsi, tugasabana, kugeza kuri wa munsi tuzabona Yesu  duhanganye.

_Umwanditsi w'iki cyigisho cy'iki gihembwe yitwa Dragoslava Santrac, akaba afite impamyabumenyi yikirenga (PhD) mu Isezerano rya Kera, akaba ari numwe mu bakosora inyandiko z'igitabo cy'Inkoranyabumenyi  cy'Abadiventisiti b'Umunsi wa Karindwi, ukaba akorera ku Cyicaro Gikuru cy'Abadiventisiti. Ni umwanditsi w'igitabo cy'Ubusobanuro bwa Zaburi bw'Abadiventisiti b'Umunsi wa Karindwi, akaba ariwe wanditse kuva Kuri Zaburi ya 76-150._