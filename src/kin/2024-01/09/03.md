---
title:  Mesiya Wababajwe
date:   26/02/2024
---

`Soma Zaburi 22 na Zaburi 118:22. Ni mu buhe buryo Mesiya yakiriwe n’abo yari yaraje gukiza?`

Zaburi nyinshi zigaragaza agahinda gaterwa no gutereranwa kwa Mesiya wababajwe (Zaburi 42, Zaburi 88, Zaburi 102). Zaburi 22 ni ubuhanuzi butaziguye buvuga ibya Mesiya kuko ubusobanuro bwinshi muri iyi Zaburi budashobora guhuzwa n’umwami Dawidi mu buryo bw’amateka, ahubwo bushobora guhuzwa n’ibyabaye mu gihe cy’urupfu rwa Kristo. Ubwo Yesu yari ku musaraba, yasenze akoresheje amagambo aboneka muri Zaburi 22:2 (Matayo 27:46).

Akababaro Kristo yagize kubwo gutandukanywa na Se, katewe nuko Kristo yishyizeho ibyaha by'abari mu isi yose, gashobora gupimwa gusa n'uburyo we na Se bafitanye isano, ubumwe bwabo bombi (Yohana 1:1, 2; Yohana 10:30). Nyamara numubabaro utarondoreka ntabwo washoboraga gukuraho ubumwe hagati y’Imana n'umwana wayo. Mu mubabaro utagereranywa Kristo yahuye na wo, yishyize mu biganza by’Imana, nubwo yahuye n'agahinda kenshi ndetse no kwiheba.

"Ibicumuro byacu byose byashyizwe kuri Kristo, We wabaye incungu yacu n'ubwishingizi bwacu. Yabazwe nk’umunyabyaha, kugira ngo adukize gucirwaho iteka n'amategeko. Ibicumuro by’abakomotse kuri Adamu bose byari biremereye umutima we. Uburakari Imana iterwa n'icyaha, no kugaragaza kutishimira ibicumuro kwayo, byose byatsikamiye umutima w'Umwana wayo.” _Uwifuzwa Ibihe Byose_ (2018), p.593.

Imvugo shusho iteye ubwoba y’imfizi zifite imbaraga, intare zivuga, n’imbwa, igaragaza ubugome bw'abantu n’urwango Kristo ugereranywa n'urunyo rutagira uwo rukomeretsa kandi rutagira kirengera, yahuye na rwo mu masaha ye aheruka ubuzima bwe. Mu kuri gutangaje, Zaburi 22 igaragaza amagambo y’agashinyaguro y’abantu bakwenaga Yesu ndetse n'amagambo Yesu ubwe yivugiye ayabwira Se (Zaburi 22:1,8; Matayo 27:43) ndetse ikagaragaza n'abasirikare bafindira ikanzu ya Yesu (Zaburi 22:18, Matayo 27:35). Abantu bake gusa ni bo bari basobanukiwe ko “urunyo” bashakaga guhonyora rwajyaga kuzaba “ibuye rikomeza imfuruka” y'urusengero kandi rigakomeza urufatiro rwarwo (Zaburi 118:22).

Nyamara Mesiya wanzwe yahindutse isoko y’agakiza ku bwoko bw'Imana nyuma yo kuzuka kwe avuye mu bapfuye (Matayo 21:42, Ibyakozwe n’Intumwa 4:10- 12). Yesu yanzwe n'abantu, ariko Imana yamuhaye icyubahiro binyuze mu kumuhindura “ibuye rikomeza imfuruka” ry'urusengero rwayo rw’ibya Mwuka (Abefeso 2:20-22, 1 Petero 2:4-8). Ku banze iri buye, ari ryo nzira y'agakiza, iryo buye rizabacira urubanza (Yesaya 8:14, Matayo 21:44).

`Ku musaraba Yesu yitanzeho ikiguzi cy’igihano cya buri cyaha wigeze ukora. Ni mu buhe buryo kuba Yesu yarakubabarijwe byari bikwiriye kugira icyo bihindure ku buryo ubaho ubu, ni ukuvuga, ni kuki wari ukwiriye kubona icyaha nk'ikizira?`