---
title:  Umutambyi Uhoraho mu Buryo bwa Melikisedeki
date:   29/02/2024
---

`Soma Zaburi 110:4-7. Ni mu buhe buryo ubutambyi bwa Kristo bwihariye, kandi ni ibihe byiringiro dushobora kubonera mu butambyi bwa Kristo bwo mu ijuru?`

Imana iha Mesiya ubwami bw’iteka ryose (Zaburi 110:1-3) n'ubutambyi bwo ku rwego rwo hejuru, mu buryo bwa Melikisedeki (Zaburi 110:4-7). Uwiteka ahamisha ijambo rye isezerano rikomeye (Abaheburayo 6:18). Indahiro y’Imana yo kutazisubiraho mu kuduha Umutambyi ukiranuka ni ikimenyetso cy’ubuntu bwayo. Ibyaha by'abantu no kuyigomekaho bihora bishotora Imana kugira ngo ireke ubwoko bwayo, ariko indahiro y’Imana ntabwo ihinduka kandi igaragaza ubuntu bwayo mu gukuraho urubanza rwayo ku bwoko bwayo bwihana (Kuva 32:14, Zaburi 106:45).

Indahiro y'Imana itangiza ikintu gishya ku isezerano ryahawe Dawidi binyuze mu kuvuga ko Mesiya ari n'Umutambyi (Zaburi 110:4). Abami b’Abisirayeli ntabwo bashoboraga gukora nk'abatambyi b’Abalewi (Kubara 8:19, 2 Ngoma 26:16-21), Igihe Ibyanditswe Byera bivuga abami cyangwa abantu batamba ibitambo, biba bisobanuye ko abantu bazanaga ibitambo bakabishyira abatambyi, ari bo babitambaga. Zaburi 110 igaragaza itandukaniro riri hagati ya Mesiya Umwami n'abandi bami ndetse n‘abatambyi ba Isirayeli. Ubutambyi bwa Kristo bw'iteka ryose bukomoka kuri Melikisedeki, wari umwami wi Salemu (Yerusalemu) ndetse akaba n'umutambyi w”Imana Isumba byose” (Itangiriro 14:18-20). Ntabwo Isezerano rya kera ryigera rivuga umwami Dawidi cyangwa undi mwami wa Isirayeli nk’ufite ubutambyi mu buryo bwa Melikisedeki, uretse Zaburi 110. Mu bigaragara, Zaburi ivuga ibyerekeye umwami wihariye kandi akaba n’umutambyi mu mateka ya Isirayeli.

`Soma Abaheburayo 7:20-28. Ni ubuhe busobanuro bw’ubutambyi bukuru bwa Kristo?`

Kubwo kuba Umwami Wo mu ijuru n'Umutambyi uhoraho, Kristo aruta abatambyi b'abantu n'abami; bityo dushobora kugira ibyiringiro. Kristo akomeza isezerano riruta ayandi rishingiye ku ndahiro y' Imana. Ntabwo ari amasezerano y'abantu. Kristo akorera mu Buturo Bwera bwo mu ijuru. Ubutambyi bwe ntabwo bwanduzwa n'icyaha cyangwa urupfu, kimwe n'abatambyi b'abantu, bityo, ashobora kuvuganira kandi agakiza ubwoko bwe iteka ryose. Umurimo w’ubuhuza wa Kristo nk’Umutambyi ukiranuka kandi w'umunyampuhwe uha ubwoko bwe ibyiringiro bihoraho byo kuguma mu bwiza bw'Imana (Abaheburayo 6:19). Ubutambyi bwa Kristo buzakuraho ubutware bw'ikibi, bitari mu mitima y'abantu gusa, ahubwo no mu isi. Kristo azasohoza isezerano ryo muri Zaburi 2 rivuga ko buri shyanga na buri mutware bazagerwaho n'urubanza rwa Yesu Kristo (Zaburi 2:6-9, Zaburi 110:1, 2, 5, 6). Ubutambyi bwa Yesu budusaba kumwunvira no Kumwiringira.