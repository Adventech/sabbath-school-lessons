---
title:  Umwungeri Witanze Wavuye Mu Ijuru
date:   25/02/2024
---

`Soma Zaburi 23; Zaburi 28:9; Zaburi 80:15; Zaburi 78:62, 53; Zaburi 79:13; na Zaburi 100:3. Ni mu buhe buryo isano iri hagati y’Uwiteka n’ubwobo bwe igaragazwa muri iyi mirongo?`

Ishusho y’Uwiteka nk’Umwungeri n'ishusho y’ubwoko bw’Imana nk'intama zo mu rwuri rwe ishimangira ubuyobozi bw’Imana n'uburyo ihora yita ku bwoko bwayo ndetse n'uburyo ubwoko bwayo bwishingikiriza kuri Yo kugira ngo bubone ibyo bwifuza. Iyi shusho igaragaza isano ya  bugufi iri hagati y’Imana n'ubwoko bwayo kuko abungeri babanaga n'imikumbi yabo kandi bakita kuri buri tungo by’umwihariko. Imvugo shusho y’umwungeri na none kandi ishimangira ko Imana ari yo nyir'umukumbi ku bw’impamvu ebyiri zikomeye: irema (Zaburi 95:6, 7, Zaburi 100:3) n'isezerano (Zaburi 28:9, Abaheburayo 13:20).

Ishusho y'Umwungeri wo mu jjuru ushorera Abayosefu nk'umukumbi (Zaburi  80:1) ahari irengurira ku mugisha wa Yakobo kuri Yozefu, ari byo bigaragaza Imana nk’Umwungeri wa Isirayeli, kandi bikibutsa iri sezerano rikomeye ndetse n'imigisha (Itangiriro 49:24).

Abami bafatwaga nk'abungeri b'abantu babo (2 Samweli 5:2). Nyamara Imana yonyine ni Yo ikwiriye guhabwa iri zina kuko abenshi mu bami babantu ntabwo bubahirije iyi nshingano. Yesu wenyine ni We wabikoze, ni yo mpamvu yitwa Umwungeri mwiza.

`Soma Yohana 10:11-15. Ni iki Yesu avuga kimwerekeyeho nk'Umwungeri mwiza?`

Isano ya bugufi iri hagati y'umwungeri mvajuru n’intama ze igaragarira mu buryo intama zizi ijwi ry'umwungeri wazo (Yohana 10:4, 27). Uyu munsi, abungeri bo mu burasirazuba bwo hagati bashobora gutandukanya intama zabo zari zisanzwe zivanze n’izindi bakoresheje guhamagara intama zabo, zizi jwi ry'umwungeri wazo.

Rimwe na rimwe, umukumbi w’Imana uhura n’imibabaro itandukanye bigatuma abantu bamwe batekereza ko icyo ari ikimenyetso kigaragaza ko Imana itishimiye izo ntama kandi ko yaziretse. Nyamara, Umwungeri mwiza ntabwo yigera areka intama ze zazimiye ahubwo arazishakisha ngo azikize. Iyi ni ishusho ikomeye igaragaza isano Imana ifitanye n’ubwoko bwayo. Imana ifite ubushake bwo gupfira intama zayo (Yohana 10:11, 15) kandi igahinduka Umwana w’intama w’igitambo mu mwanya wabo (Yohana 1:29). Na none kandi Yesu yemeje ko azahamagara intama ze ziri mu zindi nzuri akazihuriza hamwe zikaba umukumbi umwe (Yohana 10:16).

`Ni mu buhe buryo buri munsi ushobora kubyaza umusaruro icyo twasezeraniwe mu kugira Yesu nk'Umwungeri wacu?`