---
title:  Hahirwa Uje mu Izina ry'Uwiteka
date:   24/02/2024
---

### AHO ICYIGISHO CY'IKI CYUMWERU GISHINGIYE:
Zaburi 23; Yohana 10:11-15; Zaburi 22; Zaburi 89:27-32; Abakolosayi 1:16; Zaburi 2; Abaheburayo. 7:20-28.

><p>ICYO KWIBUKWA:</P>
> “Ibuye abubatsi banze, ni ryo ryahindutse irikomeza imfuruka. Ibyo byavuye ku Uwiteka, kandi ni ibitangaza mu maso yacu.” (Zaburi 118:22, 23).

Zaburi zihamya Kristo n'umurimo we. Imigabane hafi ya yose y'umurimo we mu nama y'agakiza igaragarira muri Zaburi. Mu buryo bwinshi butandukanye, imibereho ya Kristo n'umurimo we bigaragarira kandi bihanurirwa muri Zaburi mu kuri gutangaje.

Ingingo zigaragazwa muri Zaburi zirimo ubumana bwa Kristo, kuba ari umwana w'Imana, kumvira kwe, ishyaka afitiye urusengero rw’Imana, ibimuranga nk'Umwungeri mwiza, kugambanirwa kwe, imibabaro ye, kutavunika kw'amagufwa ye, urupfu rwe, umuzuko we, kujyanwa mu ijuru kwe, ubutambyi, n'ubwami bwe. Ibyo byose biriho nk'uko byari byarahanuwe mbere yuko Yesu aza afite ishusho y’umuntu.

Igihe Yesu yavugaga ibyerekeranye n'umurimo we, ntabwo bitangaje kuba yarasubije amaso inyuma yerekana Zaburi ubwo yavuganaga n'abigishwa mu nzira ijya Emawusi (Luka 24:44). Yashakaga ko muri Zaburi babonamo igihamya kigaragaza Uwo ari We.

Zimwe muri Zaburi zagiye zisohorera muri Kristo harimo Zaburi 24, 45, 72, 101 (Umwami n’Umucamanza mwiza), Zaburi 88, 102 (amasengesho y'umugaragu w'Imana ubabaye).

Muri Zaburi zose, dushobora kumva ukwirangira kw’isengesho rya Kisto risaba agakiza k'abatuye isi binyuze mu maganya y’Abanyezaburi, gushima kwabo, guhimbaza kwabo gusaba ubutabera no gutabarwa kwabo.