---
title:  Nimushimire Imana y'Icyubahiro n'Inyambabazi
date:   14/02/2024
---

`soma Zaburi 113,123. Ni izihe mpande ebyiri zinyuranye z’imico y’Imana zivugwa muri izi Zaburi?`

Zaburi 113, 123 zishimira icyubahiro n'imbabazi z’ Uwiteka uko ari byombi. Icyubahiro cy'Uwiteka gihishurirwa mu gukomera kw’izina Rye no mu mwanya w'icyubahiro cy’intebe ye, kiri hejuru y’amahanga yose kandi gisumba ijuru (Zaburi 113:4, 5; Zaburi 123:1). “Ni nde uhwanye n’Uwiteka Imana yacu” (Zaburi 113:5) ni interuro ikubiyemo kwizera yerekana ko nta bubasha bwo muri iyi si cyangwa hanze yayo bushobora guhangara Imana ya Isirayeli.

Ahirengeye cyane Uwiteka aganje hagereranywa n'uburyo afite ubushake bwo kuba “yicisha bugufi” cyangwa “akicishiriza bugufi kureba ibyo mu ijuru n’ibyo mu isi (Zaburi 113:6). Aho hejuru cyane Imana iba ntihayibuza kureba ibibera hano ku isi. Imbabazi z’Uwiteka zigaragarira mu buntu ‘bwe bwo guhora yiteguye kwifatanya n'abari ku isi no gutabara abababaye nabakene akabakura mu ngorane zabo. Ikiganza cye cyuje ubuntu ntigihishwa abagaragu be, nubwo intebe ye iri hejuru mu jjuru.

Gukomera kw’Imana no kwita ku bwoko bwayo, nubwo tutabasha kubibonera byuzuye mu mitere y'Imana Isumbabyose, bigaragarira rwose mu bikorwa by’imbabazi n'impuhwe z'Imana. Abafite ibibazo, abakene, niabatotezwa babasha kwibonera ubwabo imbaraga z'Imana  Isumbabyose zigaragariza mu bitangaza ibasha kubakorera bikabageraho. Imana iri hejuru yerekana gukomera kwayo kubw'ububasha bwayo bwo gushyira hejuru uwagizwe insuzugurwa n’igicibwa. Abantu bafite umudendezo wo kwegera Uwiteka kuko icyubahiro cye giheranije kidahindura kuba ari Umuremyi wabo wuje ibambe kandi ubabeshejeho, kandi abo bantu bakaba ari abagaragu be, abana be akunda.

Ni yo mpamvu, kuramya kwacu guhabwa imbaraga no kuba Imana itari Imana y'inyacyubahiro gusa, ahubwo no kuba ari Imana ifite kugira neza kwinshi. Gushima ntibigira umupaka w'igihe n'ahantu runaka (Zaburi 113:2, 3). Ugukomera kw’Imana n'imbabazi zayo byagaragaye ku  buryo burenze urugero binyuze muri Yesu Kristo, wagize ubushake bwo kumanuka akava mu ijuru, akagezwa hasi cyane mu rupfu rwo ku musaraba kugira ngo azamure mwenemuntu waguye (Abafilipi 2:6-8). Aha rero, ku musaraba, ni ho tubonera impamvu zikomeye cyane zidutera kuramya no gushima Imana kubw'icyo yadukoreye.

`Ibande ku musaraba n’icyahabereye kubwawe. Ni iki Yesu yagukijije akakigukuramo? Kuki mbere ya byose ari ingenzi ko uhora uzirikana umusaraba mu bwenge bwawe?`