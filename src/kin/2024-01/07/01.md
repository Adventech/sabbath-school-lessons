---
title:  Imbabazi Zawe Zigera mu Ijuru
date:   10/02/2024
---

### AHO ICYIGISHO CY'IKI CYUMWERU GISHINGIYE:
Zaburi 136, Zaburi 51, Zaburi 130, Zaburi 113, Zaburi 123.

><p>ICYO KWIBUKWA:</P>
> “Mwami, nzagushimira mu moko: Nzakuririmbira ishimwe mu mahanga, kuko imbabazi zawe ari ndende, zigera no mu ijuru; Umurava wawe ugera mu bicu” (Zaburi ya 57:10,11).

Abanditsi ba Zaburi basanze ko ari abakene mu by’umwuka kandi ko nta cyiza bafite baha Imana; ni ukuvuga ko ntacyo bafite imbere muri bo ndetse n'inyuma cyabasha kubageza imbere y’intebe yera y'Imana (Zaburi 40:18). Basobanukiwe ko ubwabo, kimwe natwe twese,  bakeneye ubuntu bw’Imana.


Muri make, bakeneye ubutumwa bwiza. Zaburi zishimangira uburyo abantu bakeneye imbabazi z'Imana kandi ko ari zo zibabeshejeho. Kubwamahirwe, imbabazi z'Imana zihoraho iteka, nk’uko byerekaniwe mu irema no mu mateka y'ubwoko bw’Imana (Zaburi 136). Imbere y’Imana  ihoraho, ubuzima bw'umuntu ni ubw’igihwayihwayi nk'ubw'ubwatsi, ariko Imana igirira ibambe abantu ikabasubizamo intege (Zaburi 103:3, 5, 15), kandi muri Yo dufite isezerano ry’ubugingo buhoraho.

Abwoko bw’Imana bakomezwa nuko Imana ikiranuka kandi igakomeza isezerano ryayo. Irarikwa ry‘abantu, nubwo riba ryihutirwa mu bihe runaka, akenshi riba ryuzuyemo ibyiringiro kuko ribahamagarira gusanga Data wo mu ijuru ubafitiye ibambe (Zaburi 103;13, Zabiri 68:6, Zaburi 89:27). Imibereho yubuntu banyuramo nurukundo Imana ibagirira bibaha imbaraga zibatera kuramya no gukorera Imana yonyine.