---
title:  Ibindi Byo Kwiga No Kuzirikanwa
date:   08/03/2024
---

Soma Ibyakozwe n'Intumwa 7 n'Abaheburayo 11. Ni iki Isezerano Rishya rivuga ko ari umugambi w’Imana mu kubora abantu mu mateka?

Zaburi zivuga iby'amateka ni umuhamya ukomeye w'ubudahemuka bw'Imana ku bwoko bwayo. Buri gikorwa mu mateka y’ubwoko bw'Imana cyari intambwe iganisha ku gusohora kw'isezerano ry'Umukiza w'isi binyuze mu ishusho ya Yesu w'i Nazareti. Ndetse n'ibigeragezo byageraga ku bwoko bw'Imana bigatuma butekereza ko Imana yaburetse, byagengwaga n'Imana kandi byari umugabane w'ibigize umugambi w'Imana kuko Imana ari yo Mugenga w'amateka. Umunyezaburi agaragaza ukuri kuvuga yuko no guhemukira Imana kw'abantu bidashobora kubuza Imana kuba indahemuka ku bantu bayo no gusohoza amasezerano yayo. Nyamara, abantu batihana, yaba umuntu ku giti cye cyangwa amatsinda y'abantu, bagiye bakurwa mu isezerano ry’imigisha, kandi amaherezo yabo mabi ni imiburo ihoraho y'uburyo imibereho itarimo cyangwa irwanya Imana irimbuza abantu.

Izi Zaburi zitera abana b'Imana bo mu bihe byose umwete wo kwizera Uwiteka no gukomeza kumubera indahemuka. “Ntabwo tugomba gutinya ahazaza, keretse nitwibagirwa uburyo Uwiteka yatuyoboye, n’inyigisho ze mu mateka yacu y'igihe cyatambutse” -Ellen G. White, _Life Sketches of Ellen G. White_, p. 196.

Kugira ngo ubwoko bw'Imana bubashe kujya mbere budatinya, bugomba kumenya ukuri kw'amateka yabwo. Ellen G. White agira abizera inama yo gusoma Zaburi 105, 106 “byibuze incuro imwe mu cyumweru.”- _Testimonies to Ministers and Gospel Workers_, p.98.

Amateka y'ubwoko bw’Imana agaragaza ko nta sezerano Imana yatanze mu ijambo ryayo ritazasohora. Ibi bikubiyemo amasezerano y'Imana yo kwita ku bantu biki gihe ndetse n'amasezerano y'igihe kizaza yo kugaruka kwa Kristo, azashyiraho ingoma y'Imana y'ubutabera n'amahoro mu isi nshya.

**IBIBAZO:**

`Ni iyihe migisha iterwa no kwibuka uburyo Imana yayoboye ubwoko bwayo mu mateka? Ni izihe ngaruka zo kwibagirwa cyangwa kwirengagiza amasomo yo mu gihe cyatambutse? Ni mu buhe buryo twashyira mu bikorwa amahame nk'ayo, nk'itorero ryahamagariwe gukora ikintu kimeze nk'icyo Isirayeli ya kera yari yarahamagariwe gukora?`

`Ni mu buhe buryo Zaburi zidutera umwete wo kuzirikana kwitabwaho n'Imana mu mibereho yacu no kugira kwihangana no kwiringira inzira z’Imana, ndetse n'igihe bitoroshye gusobanukirwa n'impanvu ibintu biri uko biri ubu?`

`Ni mu buhe buryo dushobora kwiga amateka y'ubwoko bw’Imana mu bikorwa byacu byo kuramya? Ni mu buhe buryo dushobora kurushaho kugira ubushake bwo kubwira abana bacu ibyerekaranye amateka y’ubwoko bw'Imana?`