---
title:  Kwibuka Amateka no Gushima
date:   04/03/2024
---

`Soma Zaburi 105. Ni ibihe bikorwa byabaye mu mateka bigaragazwa muri iyi Zaburi kandi ni iki twabyigiraho?`

Zaburi 105 itwibutsa ibikorwa by’ingenzi byari bigize isano ishingiye ku isezerano ryari hagati y'Uwiteka n'ubwoko bwe bwa Isirayeli. Iyo Zaburi yibanda ku isezerano Imana yagiranye na Aburahamu ryo kumuha igihugu cy'isezerano, we n'urubyaro rwe, n'uburyo iri sezerano, ryakomeje kwizezwa Isaka na Yakobo, ryaje gusohora mu buryo bw'igitangaza binyuze muri Yozefu, Mose, na Aroni, kandi rigasohora mu gihe cyo kwigarurira Kanani. Iyi Zaburi itera ibyiringiro ubwoko bw'Imana bwo mu bisekuru byose, kuko imirimo itangaje Imana yakoze mu gihe cyatambutse igaragaza urukundo rwayo rudahindagurika ikunda ubwoko bwayo bwo mu bihe byose  (Zaburi 105:1-5, 7, 8).

Zaburi 105 isa na Zaburi 78 (soma icyigisho cyejo hashize) mu kugaragaza ubudahemuka bw'Imana ku bwoko bwayo mu mateka, kandi ibikora ityo kugira ngo yiheshe icyubahiro kandi itume abantu bagira kwizera. Nyamara, mu buryo butandukanye na Zaburi 78, Zaburi 105 ntabwo igaragaza amakosa y'abantu yo mu gihe  cyatambutse. Iyi Zaburi ifite undi mugambi utandukanye n'uwo.

Ahubwo muri Zaburi 105, amateka yongera gusubirwamo binyuze mu mibereho y'abakurambere bakomeyeba Isirayeli, igaragaza ubuyobozi bw’Imana no kwihanganira imibabaro kw'abakurambere. Ukunamba ku Mana kwabo n'ubudahemuka bwabo byatanze umusaruro mwiza cyane. Bityo, Zaburi 105 irarikira abantu kugira  ukwizera nk'ukw'abakurambere bari bafite kandi bagategereza gutabarwa n’Imana mu gihe cyabo bafite kwizera.

Zaburi 105 yanditswe mu buryo bwiindirimbo (Zaburi 105:1-7), ikagaragaza ko kugira ngo ubwoko bw’Imana bubashe guhimbaza Imana by’ukuri, bugomba kumenya ukuri kw'amateka yabwo. Amateka agaragaza ukuri ko kwizera kwacu n'impamvu nyinshi zidutera kuramya Imana.

Abaramya babwirwa nk’urubyaro rwa Aburahamu n'abana ba Yakobo (Zaburi 105:6), kubw’iyo mpamvu, bafatwa nko gusohora kw’isezerano Imana yagiranye na Aburahamu ryo kumugira ishyanga rikomeye (Itangiriro 15:3-6). Umunyezaburi ashimangira uruhererekane ruri hagati y'abakurambere n’ibisekuru by'ubwoko  bw’Imana bwo mu gihe kizaza. Umunyezaburi ashimangira ko “Amateka y’Imana ari mu isi hose” (Zaburi 105:7), bityo akaburira abaramya kutibagirwa yuko “Imana yacu” ari Umwami w'isi yose kandi urukundo rwayo rugera ku bantu bose (Zaburi 96:1, Zaburi 97:1). Mu bigaragara, ni irarika risaba buri gisekuru cy'abizera kugira kwizera.

`Nk'Abadiventisiti b’Umunsi wa Karindwi ni mu buhe buryo dukwiriye kumenya ko turi mu gisekuru cya Aburahamu (Soma Abagalatiya 3:29), Ni irihe somo dukwiriye kwigira kuri iki gitekerezo?`