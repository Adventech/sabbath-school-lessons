---
title:  Isumbwe ry'Uwiteka mu Mateka
date:   07/03/2024
---

`Soma Zaburi 135. Ni ibihe bikorwa byabaye mu mateka bigaragazwa muri Zaburi? Ni ayahe masomo umunyezaburi agaragaza muri ibyo bikorwa?`

Zaburi 135 ihamagarira ubwoko bw'Imana guhimbaza Uwiteka ku bw’ubwiza bwe no gukiranuka kwe bigaragarizwa mu irema (Zaburi 135:6, 7) no mu mateka y'agakiza ka Isirayeli mu gihe cyo kuva mu Misiri (Zaburi 135:8,9) no mu Kwigarurira igihugu cy'isezerano (Zaburi 135:10-12).

Uwiteka yagaragaje ubuntu bwe binyuze mu gutoranya ubwoko bwa Isirayeli kuba amaronko Ye (Zaburi 135:4) “Amaronko Ye" byumikansha isano yihariye y'isererano iri hagati y'Uwiteka n'ubwoko bwe (Gutegeka kwa Kabiri 7:6-11; 1 Petero 2:9, 10). Gutoranywa kwa Isirayeli kwari gushingiye ku bushake bw'Imana, bityo, Isirayeli ntabwo yari ikwiriye kumva ko iruta andi mahanga, Zaburi 135:6,7 hagaragaza ko imigambi Imana ifitiye isi itatangiriye kuri Isirayeli, ahubwo yatangiranye n'irema. Bityo, Isirayeli ikwiriye gusohoza inshingano yayo yicishije bugufi mu mugambi wayo w’agakiza k'abatuye isi bose.

Kuvuga ibikorwa bitangaza Imana yakoreye ubwoko bwayo (Zaburi 135:8-13) bigaragarira cyane mu isezerano ry'uko Imana izacira ubwoko bwayo urubanza kandi ikabugirira impuhwe (Zaburi 135:14). Aha, urubanza ni ugutsindishirizwa kw'abakandamizwa ndetse n'abakene batsindishirijwe n'Imana (Zaburi 9:4, Zaburi 7:8, Zaburi 54:1, Daniyeli 7:22). Isezerano ni uko Imana izashyigikira impamvu z'ubwoko bwayo kandi ikaburengera (Gutegeka kwa Kabiri 32:36). Bityo, Zaburi 135 igamije gushishikariza ubwoko bw'Imana ‘kwiringira Uwiteka no gukomeza kuba indahemuka ku isezerano bwagiranye n'Imana.

Ubudahemuka bw’Imana ku bwoko bwayo butuma umunyezaburi yemeza ko ibigirwamana ari ubusa kandi akavuga ko Imana ifite isumbywe mu isi( Zaburi 135:15-18). Kwishingikiriza ku bigirwamana bituma ababiramya babura ibyiringiro kandi bakabura imbaraga nk'ibigirwamana byabo (Zaburi 135:18). Iyi Zaburi yerekana ko Imana ari Yo ikwiriye guhimbazwa nk'Umuremyi n'Umukiza w'ubwoko bwayo. Ibi bigaragarira mu masomo abiri yuzuzanya y'itegeko rya kane mu Mategeko Cumi y'Imana (Kuva-20:8-11, Gutegeka kwa Kabiri 5:12-15). Kubera ko imbaraga z’Imana mu kurema no mu mateka zitagereranywa mu isi, buri gihe, ubwoko bw’Imana bukwiriye kwishingikiriza kuri Yo kandi akaba ari Yo buramya yonyine. Nk'Umuremyi wacu n'Umucunguzi wacu, ni We wenyine dukwiriye kuramya, kandi kuramya ikindi kintu icyo ari cyo cyose, cyangwa undi muntu uwo ari we wese, ni ugusenga ibishushanyo.

`Ni mu buhe buryo dushobora kwizera ko tudafite ibigirwamana mu mibereho yacu? Ni mu buhe buryo gusenga ibishushanyo byoroshye kuruta uko tubitekereza?`