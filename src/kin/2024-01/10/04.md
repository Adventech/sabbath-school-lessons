---
title:  Kwibuka Amateka no Kwihana
date:   05/03/2024
---

`Soma Zaburi 106. Ni ibihe bikorwa byabaye mu mateka bigaragazwa muri iyi Zaburi kandi ni iki twabyigiraho?`

Zaburi 106 na yo ivuga ibikorwa by’ingenzi mu mateka ya Isirayeli, harimo Kuva (mu Misiri), urugendo rwo mu butayu n'imibereho y'i Kanani. Hagaragaza ibyaha bikomeye byakozwe n'ababyeyi bikagira ingaruka ku gisekuru cyose cyajyanwe mu bunyage. Bityo, iyi Zaburi isa naho yanditswe igihe ishyanga ryari i Babuloni, cyangwa nyuma yuko bari baragarutse mu rugo, kandi umunyezaburi, ahumekewe na Mwuka Wera, yibukije ubwoko bw'Imana ayo mateka ndetse n'amasomo abantu bagombaga kwigira kuri ayo mateka.

Iyi Zaburi, kimwe n'izindi Zaburi, igaragaza ubudahemuka bw’Imana ku isezerano ryayo ry'ubuntu, yakoresheje ikiza ubwoko bwayo mu gihe cyatambutse (Zaburi 106:45). Iyo Zaburi igaragaza ibyiringiro by'uko Imana izongera kugaragariza ubwoko bwayo bwihana imbabazi kandi ibutarurukane, ibukure mu mahanga (Zaburi 106:47). Kwinginga usaba Butabarwa kw'iki gihe ntabwo ari igitekerezo cyo kwifuza gusa, ahubwo ni isengesho ryo kwizera rishingiye ku byiringiro byo mu gihe cyatambutse byo gutabarwa n’Imana (Zaburi 106:1-3) n'imico yayo itajya itsindwa yo gukiranuka ku isezerano igirana n’'ubwoko bwayo.

Ukwibutsa ugutsindwa ko mu mateka ya Isirayeli kuri muri Zaburi 106 ni umugabane w'ingenzi wo kwihana ibyaha kw'abantu no kumenya ko batarusha abakurambere babo ubutungane. Abantu bo mu gisekuru cy'iki gihe bemera ko ari babi kurusha abakurambere babo kuko bazi ingaruka zo gukiranirwa kw'ibisekuruza bya kera n'uburyo Imana yagaragaje ukwihangana kwayo gukomeye n'ubuntu bwayo mu kubakiza, nubwo mu gihe cyatambutse bagendeye mu nzira mbi babigambiriye. Niba ibi byari ukuri kuri bo, tekereza uburyo uyu munsi byarushaho kuba bibi kuri twebwe bahishuriwe imico ’Imana n'ubuntu bwayo bukiza nk'uko byagaragarijwe muri Yesu no ku musaraba!

Inkuru nziza yo muri Zaburi 106 ni uko urukundo rw'Imana rudahinduka, buri gihe ruhora ruruta ibyaha by'abantu (Zaburi 106:8-10, 30, 43-46). Uruhare rukomeye Mose na Finehasi bagize mu gucubya uburakari bw'Imana rugaragaza ubusobanuro bw'uburyo Kristo avuganira abamwizera. Ubuntu bw'Imana ni bwo bwonyine bushobora guhindura amateka yacu?

`Zaburi 106:13 haragira hati: “Hahise akanya bibagirwa imirimo yakoze, ntibarindira ko isohoza imigambi yayo.”  Kuki natwe byoroshye ko tugenza dutyo mu mibereho yacu?`