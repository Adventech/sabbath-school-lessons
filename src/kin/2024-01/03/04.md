---
title:  Imana ni Umucamanza
date:   16/01/2024
---

Gusenga hakoreshejwe amagambo ya Zaburi bikora ikirenze gushoboza abaramya gusenga mu bwisanzure. Zaburi zigenzura ibibabaho hakurikijwe igipimo cyashyizweho n'Imana kandi zikababashisha kubyihanganira binyuze mu gutangiza ibyiringiro no kwizera icyubahiro cy'Imana.

`Soma Zaburi 75. Kuki kwirata kw'abanyabyaha ari ukurushwa n'ubusa?`

Nk'Umwami wigenga, Uwiteka anatanga amategeko (Zaburi 99:7) kandi ni Umucamanza (Zaburi 97:2). Abanyabyaha bahora barwanya gahunda nziza Imana yashyizeho mu isi, ariko Uwiteka azacira isi urubanza kandi amategeko y'umwanzi ayashyireho iherezo (Zaburi  75:9-11, Zaburi 96:13).

Muri Zaburi 75, hari imvugoshusho nyinshi zigaragaza kurimbuka kudasubirwaho kw'abakiranirwa. Imvugoshusho y'agacuma karimo vino itukura (Zaburi 75:9) igaragaza uburakari bw'Imana (Yeremiya 25:15, Ibyahishuwe 14:10). Gucibwa kw'amahembe y'abanyabyaha bigaragaza  iherezo ry'imbaraga zabo n'ububasha bwabo, mu gihe amahembe y'abakiranutsi azashyirwa hejuru (Zaburi 75:11). Imana itoranya “ igihe gikwiriye” (Zaburi 75:3) cyangwa “igihe cyashyiriweho” urubanza rwayo. Mu bigaragara, uru rubanza ruzaba ku iherezo ry'ibihe (Zaburi  96:13, 1 Abakorinto 15:23-26).

Uwiteka agenzura imitima y'abantu nk'umugabane ugize urubanza rwayo. Soma Zaburi 14:2. Byibutsa amagambo aboneka mu Itangiriro 6:5, 8. lyo mirongo yombi igaragaza ko urubanza Imana izacira isi ruzabanzirizwa no gusuzuma imibereho yabantu no gushakisha uwo ari we wese yakiza. Uru rubanza rimwe na rimwe rwitwa “urubanza kagenzuzi,' igihe Imana itsindishiriza abakiranutsi kandi igaciraho iteka abanyabyaha.

None se bigenda bite? Ubwa mbere, Imana ikura ubwoko bwayo mu banyabyaha (Zaburi 97:10, Zaburi 146:9) kandi ibicisha bugufi ikabaha agakiza (Zaburi 149:4). Ubwa kabiri, abanyabyaha banze kwihana barimbuka by'iteka ryose (Zaburi 97:3). Zaburi zimwe na zimwe  zigaragaza mu buryo bw'ubusizi ukutagira umumaro kw'intwaro z'abantu mu kurwanya urubanza rwImana (Zaburi 76:3-6). Na none kandi, Imana ni Imana ibabarira, nubwo ihanira abantu ibikorwa byabo bibi (Zaburi 99:8). Ubwoko bw'Imana buzacirwa urubanza imbere y'Imana (Zaburi 50:4, Zaburi 135:14).

Zaburi zivuga ibintu bisa n'ibivugwa mu yindi mirongo Bibiliya yuko urubanza rw'mana rutangirira ku bwoko bw'Imana rukagera ku bantu bose bo ku isi (Gutegeka kwa Kabiri 32:36, 1 Petero 4:17). Umunyezaburi asaba Imana kumucira urubanza ariko akishingikiriza ku gukiranuka kw'Imana kugira ngo kumutsindishirize (Zaburi 7:8-11; Zaburi 139:23,24). 

`Zaburi zidukangurira kwishimira urubanza rw'Imana (Zaburi 67:5, Zaburi 96:10-13, Zaburi 98:4-9). Ni mu buhe buryo urubanza rw'Imana ari inkuru nziza ku bantu bejejwe n'amaraso Kristo? `