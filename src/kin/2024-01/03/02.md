---
title:  Uwiteka Yaraturemye
date:   14/01/2024
---

`Soma Zaburi 8 na Zaburi 100. Ni mu buhe buryo Imana n’abantu bagaragazwa muri izo Zaburi? Ni iki izi Zaburi zigaragaza cyerekeranye n'imico y'Imana?`

Muri Zaburi, irema rifite uruhare rukomeye mu gushyigikira ugukomera kw'Imana. Ijuru, ari ryo “mirimo y'intoki zayo” rigaragaza icyubahiro n'imbaraga byayo (Zaburi 19:1-4, Zaburi 97:6). Izina ry'Uwiteka ni ryiza mu isi yose (Zaburi 8:2, 10). Uwiteka yaremye byose; ntagira itangiriro (Zaburi 93:2) kandi ntagira iherezo (Zaburi 102:27-29). Uwiteka ahoraho kandi aruta ibigirwamana by'amahanga, kuko ibyo bigirwamana ari “umurimo w'intoki z'abantu” gusa (Zaburi 115:4), nta kindi kirenze ibyo. Ibigirwamana bifite “intoki, ariko ntibikorakora” (Zaburi 115:7); ariko  Uwiteka, “ikuzimu hari mu kuboko kwe...intoki ze ni zo zabumbye ubutaka” (Zaburi 95:4, 5).

Zaburi nyinshi zigaragaza ko imbaraga y'Imana iruta imbaraga andi mahanga yizeraga ko ari zo Mana (urugero: Zaburi 29, Zaburi 93, Zaburi 104). Izi Zaburi zishimangira ko Uwiteka ategeka ibyaremwe byose kandi ko ari Rudasumbwa mu mbaraga no mu cyubahiro. Zaburi 100:3  irwanya gusenga ibigirwamana -kumva ko wihagije, igashimangira ko Uwiteka ari we waturemye, kandi ko “turi abe.”

Na none kandi, ibyaremwe bihamya urukundo rw'Imana. Ibintu byose biriho, ni we bikesha kubaho kwabyo, yagize Isirayeli ya kera “intama zo mu cyanya cye” (Zaburi 100:3). Imvugo, “ubwoko” bwe, n “intama ze” zigaragaza ubushake bw'Imana bwo kugirana isano ya bugufi n'ubwoko bwayo. Umuremyi wenyine ni we ufite ububasha bwo guha ubwoko bwe umugisha no gutuma bugwira, kandi kubw'iyo mpamvu, ni we wenyine ukwiriye kuramywa no kwiringirwa. Zaburi nyinshi zirarikira igihumeka cyose, isi yose, inyanja, n'ibirimo byose kuvugiriza Uwiteka impundu. Icyubahiro cy'Imana kigaragarira mu byaremwe, ndetse no mu byaremwe biri mu isi yacumuye, kandi Zaburi zitugaragariza ko Imana ari yo yonyine dukwiriye kuramya.

`"Umuntu ni iki ko umwibuka, cyangwa umwana w'umuntu ko umugenderera?" Zaburi 8:5. Ni iki wakwitura Imana nk'Umuremyi wawe? Niba Imana ihamagara inyenyeri mu mazina yazo (Zaburi 147:4), ni mu buhe buryo utekereza ko Imana ikwitaho biruseho?`