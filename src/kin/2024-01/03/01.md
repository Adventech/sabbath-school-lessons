---
title:  Uwiteka ari ku Ngoma
date:   13/01/2024
---

### AHO ICYIGISHO CY'IKI CYUMWERU GISHINGIYE:
Zaburi 8, Zaburi 100, Zaburi 97, Zaburi 75, Zaburi 105:7-10, Abagalatiya 3:26-29, Zaburi 25:10.

><p>ICYO KWIBUKWA:</P>
> “Uwiteka ari ku ngoma yambaye icyubahiro, Uwiteka arambaye yikeneyeje imbaraga, kandi isi irakomeye ntibasha kunyeganyega” (Zaburi 93:1).

Zaburi zishyigikira zidakebakeba imyizerere shingiro y'ubwami bw’Imana bwigenga. Uwiteka yararemye kandi akomeza buri kintu cyose yaremye. Ni Umwami uri hejuru y'ibiri mu isi byose, kandi ategekesha isi ubutabera no gukiranuka. Amategeko n'amateka bye biratunganye kandi bihesha ubugingo ababyitondera. Uwiteka ni Umucamanza ukiranuka uharanira ko isi ikomeza kuba kuri gahunda nziza, kandi ibyo abikora binyuze mu kugororera abakiranutsi no guhana abakiranirwa, ariko mu gihe cye, atari mu gihe cyacu.

Isezerano Imana yagiranye na Isirayeli rigira uruhare rukomeye mu guhesha isi umutekano kuko rigaragaza agakiza k'Uwiteka. Uwiteka yatoranyije Isirayeli nk'umutungo wayo w'agaciro, iyigira ubwoko bwayo mu mahanga yose. Uwiteka akiranuka ku isezerano rye kandi akomeza kwita ku mukumbi we nubwo uwo mukumbi wakiranirwa, ndetse rimwe na rimwe ukigomeka.

Bityo, amategeko y'Uwiteka atuma isi ishikama kandi ikagira umutekano, Abanyezaburi bifuza ko umusomyi asobanukirwa n'uku kuri shingiro. Bashingiye kuri iyi mirebere nk'umucyo wabo, abanyezaburi bashaka gutera imbere mu bya Mwuka no gukorara Imana batizigamye.