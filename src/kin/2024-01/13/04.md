---
title:  Gutunda Imiba
date:   26/03/2024
---

`Soma Zaburi 126. Ni iki giha ubwoko bw’Imana imbaraga n’ibyiringiro? Ni iki kivugwa aha ngaha dushobora gushyira mu bikorwa mu mibereho yacu uyu munsi?`

Uburyo Imana yatabaye ubwoko bwayo mu buryo bw'igitangaza mu gihe cyatambutse ni isoko idakama yo guhumekerwa n'Imana kw'ubwoko bwayo n'isoko yabwo y’ibyiringiro by'ejo hazaza. Gutabarwa ko mu gihe cyatambutse kwari gukomeye ku buryo kwashoboraga gusobanurwa nk’inzozi zabaye impamo (Yesaya 29:7,8). Zirikana ko muri Zaburi 126 igisekuru gihimbaza Uwiteka kubw’ubutabazi bwe ku bwoko bwe abukura mu bunyage (Zaburi 126:1) noneho cyari kiri mu bunyage (Zaburi 126:4).

Ariko, ibyishimo no guhumurizwa byongeye kuvugururwa binyuze mu ndirimbo kandi bishyirwa muri iki gihe. Ibisekuru bishya bizirikana amateka Bibiliya nk'abantu bari bahari bakibonera ibyo bikorwa. Bityo, ibyiringiro bizima bivuga ibikorwa bikomeye Imana yakoreye ubwoko bwayo mu gihe cyatambutse nk’ikintu Uwiteka yadukoreye, atari nk'ibintu Uwiteka yabakoreye gusa (ibisekuru by’abizera bo mu gihe cyatambutse).

Mu byukuri, kwibuka igihe cyashize bituma habaho ibyiringiro bishya byo muri iki gihe. Ishusho “y’imigezi y'i Negebu” (Zaburi 126:4) ni imvugo shusho ikomeye yo gukora kw’Imana mu buryo butunguranye kandi bufite imbaraga ikorera ubwoko bwayo. Amajyepfo y'Ubuyuda yari ikirere cy’ubutayu bwumagaye. Nyuma y'igihe cy’imvura nyinshi yabaga imaze kugwa, amasoko yariremaga mu buryo butunguranye maze akuzura amazi atemba. Imvura y'umuhindo yagiraga uruhare rukomeye mu migendekere myiza y'umwaka w’ubuhinzi (Gutegeka kwa Kabiri 11:14, Gutegeka kwa kabiri 28:12). Ni cyo kimwe n’imvugo shusho yo kubiba urira no gusarura wishimye (Zaburi 126:5, 6) ni isezerano rikomeye ry’ubuyobozi bw'Imana kuva muri iki gihe gikomeye kugeza mu gihe kizaza cyuje umunezero. 

Iherezo ry'igihe cy'isarura cyari igihe abagenzi b'Abaheburayo ba kera bazanaga imbuto z'umusaruro bakazizana mu rusengero rw’Uwiteka i Yerusalemu (Kuva 34:22, 26). Imvugo shusho y’umusaruro yatangaga isomo ry'ibya Mwuka ry’ingenzi ku bantu muri icyo gihe. Nk'uko umurimo ukomeye wo kubiba, kwita ku murima, ubusitani n'uruzabibu, utera umunezero mu gihe cy'umusaruro mwinshi, ni nako ibigeragezo by’iki gihe by'ubwoko bw’Imana bizatuma ubwoko bw’Imana bwambikwa ikamba ry’ibyishimo by'agakiza ku iherezo ry'ibihe. Ishusho y’umusaruro ukomeye igaragaza kongera kwimikwa k'ubwami bw’Imana ku isi ubwo Kristo azaba agarutse (Amosi 9:13-15, Matayo 9:37). Hano kandi ingingo yo gutegereza iragarutse. Nk'uko bigenda ku musaruro, natwe tugomba gutegereza kubona imbuto n’umusaruro by’umurimo wacu.

`Ibande ku gihe wigeze kubona neza mu buryo butibeshya Uwiteka akora mu mibereho yawe cyangwa mu mibereho y’abandi. Ni mu buhe buryo ushobora gukura ibyiringiro muri ibyo, mu byo waba unyuramo byose uyu munsi?`