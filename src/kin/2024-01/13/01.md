---
title:  Tegereza Uwiteka
date:   23/03/2024
---

### AHO ICYIGISHO CY'IKI CYUMWERU GISHINGIYE:
Zaburi 27:14; Abaroma 8:18-25; Zaburi 131; Matayo 18:3; Zaburi 126; Zaburi 92; Mariko 16:1-8; 2 Petero 1:19.

><p>ICYO KWIBUKWA:</P>
> “Tegereza Uwiteka, komera umutima wawe uhumure, ujye utegereza Uwiteka” (Zaburi 27:14)

Tugeze mu cyumweru gisoza icyigisho cy’iki gihembwe cyavugaga ibya Zaburi. Urugendo rw’ibya Mwuka rwatunyujije mu gutangarira imbere y'Umuremyi ukomeye, Umwami, n’Umucamanza; rutunyuza mu byishimo byo gutabarwa n’ijuru, imbabazi, n'agakiza; rutunyuza mu bihe byo kwiyegurira Imana mu gihe dufite intimba n'akababaro; kandi rutunyuza mu masezerano akomeye yo kuzaba imbere y'Imana ibihe bidashira no kwitegura kuzahora turamya Imana bitagira iherezo. Urugendo rurakomeza, nubwo twizera kugaruka k'Umwami, ubwo kwifuza Imana  kwacu kuzuzura. Niba hari ijambo ry’ingenzi dushobora gukura muri Zaburi, rishobora kuba iri ngo: 'tegereza Uwiteka.'

Gutegereza Uwiteka ntabwo ari ukuba inkorabusa cyangwa gupfusha igihe ubusa. Ahubwo gutegereza Uwiteka ni igikorwa cyuje kwiringira no kwizera, kandi kwiringira no kwizera bigaragariwa mu bikorwa. Gutegereza Uwiteka bituma ibigoroba byacu byijimye bihinduka ibitondo bikeye (Zaburi 30:5; Zaburi 143:8). Bihumuriza imitima yacu bikayishyiramo ibyiringiro bishya n'amahoro. Bidutera umwete wo gukora cyane, dutunda imiba y'umusaruro mwinshi uturuka mu mirima y’Uwiteka (Zaburi 126:6; Matayo 9:36-38). Gutegereza Uwiteka ntabwo bizigera bidukoza isoni, ahubwo bizatuma duhabwa ingororano nyinshi, kuko Uwiteka ari uwo kwizerwa ku masezerano ye yose (Zaburi 37:7-11, 18, 34; Zaburi 71:1; Zaburi 119:138).