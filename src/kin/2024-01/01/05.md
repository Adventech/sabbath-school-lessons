---
title:  Amasengesho Yahumetswe
date:   03/01/2024
---

`Soma 2 Samweli 23:1, 2 na Abaroma 8:26, 27. Ni iki ayo masomo atwigisha cyerekeye isengesho?`

Zaburi ni amasengesho yahumetswe n'ibisingizo by'Abisirayeli, niyo mpamvu muri za Zaburi ijwi ry'Imana ryikiranya n'iry'ubwoko bwayo. Zaburi zirimo imbaraga igaragaza gukorana n'Imana.

Umunyezaburi avugana n'Imana imbonankubone ayibwira akoresheje aya magambo "Mana yanjye", "Uwiteka Mana", “Mwami wanjye” (Zaburi 5:2, Zaburi 84:3). Abanyezaburi akenshi basaba Imana kubatega amatwi “Uwiteka tegera ugutwi amagambo yanjye” (Zaburi 5:1), “Uwiteka, umva gusenga kwanjye” (Zaburi 39:12), “Reba umubabaro wanjye” (Zaburi 25:18), “Nsubiza vuba” (Zaburi 102:2), “Uwiteka, garuka, utabare umutima wanjye” (Zaburi 6:4). Ibyo ni ibyifuzo by'umuntu uri gusenga Imana afite ibyo ayisaba.

Ubwiza butagereranwa hamwe n'irarika biri muri za Zaburi bivugwa nk'amasengesho n'ibisingizo bigaragaza ko Zaburi ari Ijambo ry'Imana riri mu buryo bw'amasengesho n'ibisingizo by'abizera. Ni muri ubwo buryo Zaburi ziha abana b'Imana umwanya w'umwihariko wo gusabana nayo, nk'uvugwa mu Abaroma 8:26, 27: “Uko ni ko n'Umwuka adufasha mu ntege nke zacu, kuko tutazi uko dukwiriye gusenga; ariko Umwuka ubwe ni we udusabira, aniha iminiho itavugwa. Kandi Irondora imitima izi ibyo Umwuka atekereza, kuko Umwuka asabira  abera, nk'uko Imana ishaka".

Na Yesu yakoresheje amagambo yo muri Zaburi, nkayo dusanga muri Luka 20:42, 43, igihe yakoreshaga amagambo ya Zaburi 110:1: “Ko Dawidi ubwe avuga mu gitabo cya Zaburi, ati 'Uwiteka yabwiye Umwami wanijye ati: Icara iburyo bwanjye, Ugeze aho nzashyira abanzi bawe munsiy'ibirenge byawe'"'.

Nubwo Zaburi zimwe zakomotse, cyangwa zivuga ku mateka y'ibintu runaka byabayeho ndetse no ku mibereho y'abahimbyi bazo, hamwe no ku mibereho ya Isirayeli nk'igihugu, imibereho y'iby'umwuka y'abahimbyi ba zaburi ivuga ku buzima butandukanye ndetse bikarenga imbibi z'imico yose, amadini, ubwoko, n'itandukaniro hagati y'abagabo n'abagore. Mu yandi magambo, mu gihe usoma za Zaburi, uzasanga zigaragaza ibyiringingo, guhimbaza, ubwoba, uburakari, umubabaro, n'agahinda, ibintu abantu bose, bo mu mahanga yose, mu bigero byose, aho baba bari hose bahura nabyo. Zivuga ibyacu, zikatubwira twese uko tungana, kandi zikatubwira mu rurimi twumva twese, rw'imibereho tubayeho.

`Gukoresha Zaburi kwa Yesu, bitubwira iki ku ruhare rw'ingenzi izo Zaburi zifite mu mibereho yacu yo kwizera?`