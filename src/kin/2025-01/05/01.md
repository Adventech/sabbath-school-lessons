---
title:  Umujinya w'Urukundo rw'Imana
date:   25/01/2025
---

### Aho icyigisho cy'iki cyumweru gishingiye
Zaburi 78; Yona 4:1-4; Matayo 10:8; Matayo 21:12, 13; Yeremiya 51:24, 25; Abaroma 12:17-21.

> <p>Icyo kwibukwa:</P> 
> "Ariko yo, kuko yuzuye imbabazi, ibabarira gukiranirwa kwabo, ntiyabarimbura. Kandi kenshi isubiza inyuma uburakari bwayo, ntikangure umujinya wayo wose" (Zaburi 78:38).

Nubwo imbabazi z'Imana akenshi zinezeza, abenshi babona iby'umujinya wayo nk'ikintu kitumvikana. Niba Imana ari urukundo, bumva ko itagombye kugaragaza umujinya. Nyamara ibyo, ntabwo ari ukuri. Umujinya wayo uturuka mu rukundo rwayo.

Bamwe bavuga ko Imana yo mu Isezerano rya Kera ari Imana y'inyaburakari mu gihe iyo mu Isezerano Rishya ari Imana y'inyarukundo. Ariko kandi hariho Imana imwe rukumbi, kandi igaragazwa kimwe mu biragano byombi. Imana yuje urukundo irakazwa n'ikibi, ariko kuba ari urukundo byo ntibihinduka. Na Yesu ubwe yagaragazaga ko adashobora kwihanganira ikibi, kandi mu Isezerano Rishya yigishije inshuro zitari nke ibyerekeye gukiranuka n'umujinya ukwiriye w'Imana.

Umujinya w'Imana buri gihe ugaragaza gukiranuka kwayo n'uburyo yanga ikibi n'akarengane. Umujinya w'Imana ni uburakari bukiranuka buterwa n'ubugiraneza n'urukundo biboneye, kandi ushakisha ugutera imbere kw'ibiremwa byose. Muri make, umujinya w'Imana ni uburyo bwiza bwo kugaragaza uburyo Imana yanga ikibi n'akarengane. Bityo rero, ikibi gituma Imana igirira imbabazi abarenganywa n'ikibi kandi ikarakarira abateza ikibi. Umujinya w'Imana rero ni ubundi buryo bwo kugaragaza urukundo mvajuru.