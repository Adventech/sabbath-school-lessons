---
title:  Uburakari Bwera
date:   28/01/2025
---

Mu gihe hari ubwoko bwinshi bw'uburakari budakwiriye, Bibiliya kandi itwigisha ko hari n' "uburakari bwera."

Tekereza nk'umubyeyi w'umugore ureba aho umwana we w'imyaka itatu y'ubukuru akina, maze mu kanya gato, hakaza umuntu agahohotera uwo mwana w'umukobwa. Mbese uwo mubyeyi ntabwo yarakarira uwo muntu? Nibyo. Muri ubwo buryo, umujinya w'uwo mubyeyi waturuka mu rukundo akunda umwana we. Urwo rugero rudufasha gusobanukirwa iby'uburakari bw'Imana bwitwa "uburakari bwera."

`Soma muri Matayo 21:12, 13 na Yohana 2:14, 15. Ni mu buhe buryo icyo Yesu yakoze igihe yari ababajwe n'ibyakorerwaga mu rusengero kitubwira uburyo Imana irakarira ikibi?`

Muri ubwo buryo, Yesu agaragaza "ishyaka ry'Imana" ry'uburakari bwera yarakariye abafataga inzu y'Imana nk'ahantu hasanzwe, bakaba bari barayihinduye "isenga y'abambuzi" kugira ngo babone uko bikungahaza buririye ku bapfakazi, impfubyi n'abakene, (soma muri Matayo 21:13; gereranya na Yohana 2:16). Inzu y'Imana n'ibyakorerwagamo, byari bikwiriye kugaragaza imbabazi z'Imana no kwezwaho ibyaha kw'abanyabyaha, byagizwe ahubwo ibikoresho abambuzi buririraho ngo bigwizeho umutungo, bababeshya, bagakandamizwa kubera ko bari ba rubanda rugufi rutagira kivurira. Mbese ntibyari bikwiriye ko Yesu arakarira ibyo bizira byakorerwaga ahera h'Imana?

Muri Mariko 10:13, 14 na Mariko 3:4, 5 hatanga izindi ngero z'uburakari bwera. Igihe abantu bazaniraga Yesu abana bato maze "abigishwa be bakabacyaha", "Yesu ntabwo byamushimishije", mu yandi magambo yarabarakariye maze arababwira ati: "Mureke abana bato bansange" (Mariko 10:13, 14).

Ahandi byabaye, ni igihe Abafarisayo baregaga Yesu ko yica Isabato akiza umuntu kuri uwo munsi, maze Yesu arababaza ati: "Mbese amategeko yemera ko umuntu akora neza ku Isabato cyangwa akora nabi? Gukiza umuntu cyangwa kumwica?" (Mariko 3:4). "Abararanganyamo amaso arakaye, ababazwa n'uko binangiye imitima", maze abirengaho akiza uwo muntu (Mariko 3:5). Ahangaha, uburakari bwa Kristo bwatewe no kubabazwa no kwinangira imitima kwabo; ubwo ni uburakari bwera buturutse ku rukundo, nk'uko uburakari Imana yagaragazaga mu Isezerano rya Kera, bwabaga ari uburakari buturutse mu rukundo. Ni mu buhe buryo urukundo rudacibwa intege n'ikibi, cyane cyane igihe ikibi kibabaza abagenewe guhabwa urwo rukundo?

`Ni mu buhe buryo twakwirinda kuba twashaka guhuza uburakari bwo gushaka kwitsindishiriza "n'uburakari bwera"? Ni ukubera iki byoroshye kubikora, kandi ni mu buhe buryo dushobora kwirinda kuba twagwa mu mutego nk'uwo?`