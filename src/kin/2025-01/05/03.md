---
title:  Imana Itinda Kurakara
date:   27/01/2025
---

Imana irakarira ikibi kubera ko Imana ari urukundo. Imana ni inyampuhwe cyane kandi ikagira ubuntu ku buryo n'umuhanuzi umwe wo muri Bibiliya yayishinje kuba inyambabazi birenze urugero!

`Soma igitekerezo cya Yona muri Yona 4:1-4, ubihuze n'imyitwarire ye kubera ko Imana yagiriye impuhwe ikababarira ab'i Niniwe. Ibyo biratubwira iki cyerekeye Yona, n'ibyerekeye Imana? (Soma no muri Matayo 10:8).`

Inyifato ya Yona kubera imbabazi z'Imana itubwira ibintu bibiri. Icya mbere, igaragaza kwinangira umutima kwa Yona. Yanganga Abanyashuri cyane kubera ibyo bari barakoreye Abisirayeli akaba atarashakaga ko Imana ibababarira.

Mbega isomo kuri twe! Tugomba kwitonda cyane twirinda kugwa mu mutego w'imyitwarire nk'iyo, nubwo byaba bigaragara ko ishyize mu gaciro byumvika. Ku bantu bose, bagezweho n'ubuntu bw'Imana bagomba kumenya ko ubwo buntu butagira aho bugarukira, tukaba dusabwa kubugeza ku bandi.

Icya kabiri, imyifatire ya Yona irushaho kugaragaza uburyo impuhwe z'Imana n'ubuntu bwayo ari ishingiro ry'imico yayo. Yona yari amenyereye ko imbabazi z'Imana ari ihame, kubera ko Imana "igira ubuntu n'imbabazi", kandi "itinda kurakara, ikaba inafite kugira neza kwinshi" (Yona 4:2). Yona yari azi ko Umwami Imana adashobora guhana Abanyaniniwe. Imana ica urubanza ntawe irenganyije kandi ikagirira imbabazi abantu bose n'amahanga yose.

Interuro y'Ikigiriki yasobanuwemo aya magambo "itinda kurakara" cyangwa "yihangana" mu yindi mvugo ishobora gusobanura "kudahutiraho." Mu mizimizo y'Igiheburayo, uburakari, mu buryo bw'igereranya wasanishijwe n'izuru, kandi uburebure bw'izuru mu buryo bw'amashusho y'igereranya biganisha ku gihe byatwara umuntu kugira ngo arakare.

Kuba iyo mvugo yarakoreshejwe ku Mana "nk'uburebure bw'izuru," ni ukuvuga ko Imana idahutiraho, ahubwo biyitwara igihe kugira ngo irakare kandi ikaba yihangana. Kuba bidatwara umwanya kugira ngo umuntu arakare, Imana yo si ko bimeze, ahubwo irihangana, igashinyiriza, maze umuntu ikamuhundagazaho ubuntu bwayo itizigamye kandi ku bwinshi, ariko kandi itirengagije ikibi cyangwa ngo ikirenze amaso, ngo ibone uko ica urwakibera. Ahubwo, Imana ubwayo yatanze impongano y'icyaha n'iy'ikibi binyuze ku musaraba kugira ngo ibone uko ikora byombi, aribyo byo kuba intabera hamwe n'utsindishiriza abayizeye bose (Abaroma 3:25, 26).

`Mbese hari ubwo wigeze unanirwa kugaragariza impuhwe cyangwa ubuntu uwaguhemukiye? Ni mu buhe buryo bwiza wakwibuka iby'Imana yagukoreye kugira ngo ushobore guhinduka umunyabuntu ku bandi mu buryo bwo gusakaza ubuntu busaze Imana yakugaragarije? None se ibyo twabikora mu buhe buryo, kugaragaza impuhwe n'ubuntu, ariko ibyo ukabikora udahaye icyaha urwaho cyangwa ngo ube wagira uwo uhohotera cyangwa ukandamiza?`