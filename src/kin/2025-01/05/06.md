---
title:  Garagaza Impuhwe
date:   30/01/2025
---

Mu gihe umujinya w'Imana ari ikintu "giteye ubwoba," ntabwo uba uturutse ku bugome cyangwa ku kuba nta rukundo ruhari. Ahubwo, ni uko mu Isezerano rya Kera, Imana igaragaza umujinya igirira ikibi kubera urukundo rwayo. Umujinya/uburakari w'Imana ni ikintu giteye ubwoba kubera ububi n'imiterere y'ikibi ubigereranyije no kugira neza kw'Imana nʼubwiza bwayo.

Ni muri ubwo buryo, urukundo ari cyo kintu cy'ingenzi ku Mana; ariko umujinya siko bimeze. Ahatari ikibi cyangwa akarengane, nta mujinya uharangwa. Ku iherezo, igikorwa cy'urukundo kiruta ibindi Imana izakora, ni ugutsemba ikibi mu isi no gushyira iherezo ku burakari n'umujinya. Ibyo bizaba kubera ko nta karengane hamwe n'ibibi bizaba bikirangwa mu isi. Ibigeretse kuri ibyo, hazabaho umunezero wo kubaho iteka, n'ubutabera mu mubano w'urukundo rusesuye. Nta mujinya w'Imana uzongera kubaho kuko nta mpamvu yawo kuko uzaba udakenewe. Mbega igitekerezo cyiza!

`Bamwe baterwa umutima uhagaze n'uburakari bw'Imana bushobora kugera ku muntu butunguranye bikaba byafatwa nko guha urwaho kwihorera kwa muntu. Soma mu Gutegeka kwa Kabiri 32:35, Imigani 20:22, Imigani 24:29, Abaroma 12:17-21, na Abaheburayo 10:30. Ni mu buhe buryo ayo masomo tubonye haruguru arinda umuntu kwihorera?`

Dukurikije icyo Ibyanditswe byera bivuga, Imana ifite uburenganzira bwo guhana, kandi iyo ibikoze, buri gihe ibikora mu butabera bwuzuye. Ibiragano byombi, Isezerano rya Kera n'Isezerano Rishya byemera ibijyanye no guhora kw'Imana. Nk'uko Pawulo yabyanditse mu rwandiko yandikiye Abanyaroma 12:19, agira ati: "Bakundwa, ntimwihörere, ahubwo mureke Imana ihōreshe uburakari bwayo, kuko byanditswe ngo, 'guhora ni ukwanjye, ni jye uziītura, ni ko Uwiteka avuga.” (Pawulo yakoresheje amagambo yo mu Gutegeka kwa Kabiri 32:35).

Mu gihe byanze bikunze Imana izahana abarenganya abandi n'inkozi z'ibibi, Kristo yaciye inzira yo gukiriramo ku bazamwizera bose. Nyamara kandi, "Yesu ni we uzadukiza umujinya uzatera" (1 Abatesalonike 1:10; gereranya n' Abaroma 5:8, 9). Kandi ibyo byose, bibaho kubw'umugambi w'Imana: "Kuko Imana itatugeneye umujinya, ahubwo yatugeneye guheshwa agakiza n'Umwami wacu Yesu Kristo" (1 Abatesalonike 5:9). Umujinya w'Imana ntiwakuweho, ahubwo ku bizera Yesu nibo bazakizwa bene uwo mujinya kubera Kristo.

`Ni mu buhe buryo impongano ya Yesu yadutsindishirije, ikanatubatura umujinya w'Imana ntutugereho? Kumenya ko icyiru cyawe cyatanzwe, nubwo uri umunyabyaha, ni mu buhe buryo nawe wagirira abandi impuhwe?`