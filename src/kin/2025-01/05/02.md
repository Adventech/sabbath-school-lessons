---
title:  Gushavuzwa n'Ikibi
date:   26/01/2025
---

Imana ivugwa muri Bibiliya ikunda ubutabera ikanga ikibi. Niyo mpamvu, icyaha n'ikibi bituma igira imbabazi, imbabazi izigirira abakandamizwa n'abahohoterwa, kandi noneho, no mu gihe ikibi cy'umuntu kimugiraho ingaruka ubwe. Imana yanga ikibi kubera ko ikibi buri gihe kibabaza ibiremwa byayo, nubwo nyiri ubwite yaba ariwe nyirabayazana w'umubabaro we. Mu nkuru zivugwa na Bibiliya, umujinya w'Imana wagiye ubyutswa n'ibyo abahanga muri Bibiliya bavuga ko ari ukwigomeka kwagiye kugarukirana gukora uruziga rw'ibibi. Urwo ruziga, rukurikirana muri ubu buryo:

Abantu bigomeka ku Mana bagakora ibibi, rimwe na rimwe biba ari ibikorwa biteye ubwoba, nko gutamba ibitambo by'abana n'ibindi bizira mu maso y'Imana.

Imana yifata kubera amahitamo y'abantu.

Abantu bakandamizwa n'ibihugu by'amahanga.

Abantu batakambira Imana ngo ibatabare.

Kubw'ubuntu bw'Imana, itabara abantu.

Abantu barongera bakigomeka ku Mana, akenshi bakora ibibi birenze ibyambere.

Mu maso y'ibyo bibi bishishana bigenda bigarukirana no kutaba abizerwa, nyamara Imana yo ihora yiteguye guhangana n'ubuhemu bw'inyokomuntu, ifite ubudahemuka butagira igipimo, kwihangana, ubuntu butangaje, n'imbabazi zitarondoreka.

`Soma muri Zaburi ya 78. Ni iki aya magambo avuga cyerekeye uburyo Imana yitwara ku bwoko bwayo buhora buyigomekaho?`

Dukurikije ibyo Bibiliya ivuga, urukundo n'ubutabera ni isanga n'ingoyi. Umujinya w'Imana ni igisubizo nyakuri cy'uburyo ikunda kurwanya ikibi kubera ko ikibi kibabaza uwo Imana ikunda. Ntaho mu Byanditswe byera hagaragaza ko Imana irakazwa n'ubusa cyangwa igira umujinya udafite ishingiro.

Kandi ubwo abantu b'Imana bakomeza kuyitera umugongo no kuyitaba mu nama, uko ibinyejana byagiye bisimburanwa Imana ikomeza kwihangana no kugira imbabazi zirenze izo umuntu yatekereza (Nehemiya 9:7-33), ibyo bikaba bigaragaza imbabazi zayo zitarondoreka n'urukundo rwayo rugira neza. Nyamara, dukurikije ibivugwa muri Zaburi 78:38, Imana "yuzuye imbabazi, ibabarira gukiranirwa kw'abantu, ntiyabarimbura. Kandi akenshi isubiza inyuma uburakari bwayo, ntikangure umujinya wayo wose."

`Muby'ukuri, warakariye ikibi cyakorewe abandi. Ni mu buhe buryo ibyo bigufasha gusobanukirwa neza ibijyanye n'umujinya Imana igirira ikibi?`