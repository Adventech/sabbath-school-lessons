---
title:  Imana Ntigambirira Kubabaza Umuntu
date:   29/01/2025
---

Muri Bibiliya yose, Imana yagiye igaragaza ko igirira impuhwe abagirirwa nabi n'abakandamizwa kandi igirira uburakari bwera abarenganya n'abakandamiza. Iyo ikibi kitaza kubaho, nta mpamvu yari gutuma Imana irakara. Uburakari bwayo buri gihe ibugirira abababaza ibiremwa byayo.

Dukurikije ibivugwa mu gitabo cy'Amaganya 3:32, 33, Imana ntigambirira kugira uwo ibabaza, Imana nta mutima wo kugira nabi igira. Nta n'ubwo ishaka guhana inkozi z'ibibi, ariko kubera ko nta kundi byagenda, urukundo rukenera ubutabera.

Uko kuri kugaragazwa n'uburyo Imana ikomeza kwihanganira ubwoko bwayo igahora ibababarira, yongera no kubaha andi mahirwe kugira ngo bihane, bongere kwiyunga nayo. Igihe cyose, binyuze mu bahanuzi, Imana yagiye ihamagara ubwoko bwayo, ariko bwanze kuyumva (soma muri Yeremiya 35:14-17, Zaburi 81:11-14).

`Soma amagambo yo mu gitabo cya Ezira 5:12 maze uyagereranye n'ayanditswe mu gitabo cya Yeremiya 51:24, 25, 44. Ni iki ibyo bisobanura cyerekeye igihano cyageze kuri Yerusalemu hakoreshejwe Abanyababuloni? (Soma no mu cya 2 Ngoma 36:16).`

Dukurikije ibivugwa muri Ezira 5, nyuma y'uko abantu bigumuye ku Mana, bakabyutsa uburakari bwayo, yarabaretse, "ibagabiza Nebukadinezari Umwami w' i Babuloni" (Ezira 5:12). Ariko ibyo Imana yabikoze kubera ko "nta wundi muti" wari uhari (2 Ngoma 36:16), ariko Imana nyuma yaje no guha igihano Babuloni kuko bashogesheje mu kugirira nabi Abayuda (Yeremiya 51:24, 25, 44; gereranya na Zekariya 1:15).

Ibindi bihano bivugwa mu Byanditswe byera havuÄ£wa ko bigera ku bantu kubera ko bimuye Imana "ikabahana" mu maboko y'abanzi babo (Abacamanza 2:13, 14; Zaburi 106:41, 42), biba byatewe no guhitamo kw'abantu batera Imana umugongo bagakorera "izindi mana" z'andi mahanga (Abacamanza 10:6-16, Gutegeka kwa Kabiri 29:24-26). Uburakari Imana irakarira ikibi, amaherezo buzirundanya maze ku iherezo ry'ibihe, ibusuke ku kibi, ikirimbure by'iteka ryose. Ibyo bizaba biturutse mu rukundo ikunda abo yaremye bose kandi yifuza kugirira ibyiza. Ibyo byose byatewe n'ikibazo cy'icyaha no kwigomeka, n'ikibi aho kiva kikagera.

`Kuba Imana ntawe ishaka guhana cyangwa gucira urubanza ubyumva ute ubihuje n'uburakari n'umujinya byayo? Niba Imana itinda kurakara, mbese ntitwari dukwiriye gukomeza umutsi no kurushaho kwihanganira abatuzengurutse? Ibyo twabikora dute mu gihe tunarinda tunita ku barengana hamwe n'inkozi z'ibibi?`