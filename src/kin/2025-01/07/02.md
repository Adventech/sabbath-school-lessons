---
title:  "Bizageza Ryari, Mwami?"
date:   09/02/2025
---

Ikibazo cy'ikibi nticyumvikanye gusa mu mivugire y'ibiriho muri iki gihe ahubwo no mu Byanditswe byera ubwabyo.

`Soma muri Yobu 30:26, Yeremiya 12:1, Yeremiya 13:22, Malaki 2:17, na Zaburi 10:1. Ni mu buhe buryo ayo masomo ashyira ikibazo cy'ikibi giterwa n'icyaha imbere y'imibereho y'umuntu?`

Ayo masomo abyutsa ibibazo byinshi dufite muri iki gihe. Ni ukubera iki bisa nk'aho ababi baguwe neza n'inkozi z'ibibi zikungukira mu bibi byazo, nubwo tutavuga ko ari buri gihe ariko uko byamera kose akenshi ubona ko badamaraye. Ni ukubera iki abakiranutsi bababazwa cyane? Mbese Imana iba iri he igihe ibibi biba? Ni ukubera iki rimwe na rimwe Imana isa n'iri kure yacu, ndetse itwihishe?

Ibyo twavuga byose kuri ibyo bibazo n'ingorane ikibi kirushaho guteza muri rusange, tugomba kumenya ko tutagomba gupfobya ikibi. Ntabwo dukwiriye kugerageza gukemura ikibazo tukijenjekeye haba mu miterere no mu bugari bw'ikibi kiri mu isi. Ikibi ni ikintu kibi cyane - kandi Imana yo icyanga urunuka kuturenza. Kubw'ibyo rero, dukwiriye guhagurukira hamwe tukarangurura ijwi rivugira mu Byanditswe byera hose, nk'igisubizo ku bibi n'akarengane bikorerwa mu isi tugira duti: "Bizageza ryari, Mwami?"

`Soma muri Matayo 27:46. Ni mu buhe buryo usobanukiwemo ayo magambo ya Yesu? Ni iki akubwira cyerekeye uburyo ikibi cyababaje Imana mu buryo bukomeye?`

Ku musaraba, Yesu ubwe yumvikanishije icyo kibazo muri aya magambo: "Mana yanjye, Mana yanjye, ni iki kikundekesheje?" (Matayo 27:46). Icyo tubona ahangaha mu buryo bw'umwihariko, ni uburyo icyaha cyababaje n'Imana ubwayo, ikumva ingaruka zacyo, uko kukaba ari ukuri gutangaje kwagaragaye mu kubabara no gupfa bya Kristo ku musaraba, aho ibyaha by'isi yose byari ku mutwe we.

Ariko nubwo ibyo bimeze bityo, haracyari ibyiringiro. Icyo Kristo yakoze ku musaraba cyanesheje soko w'ibibi byose ariwe Satani, kandi ni nako bizamera ku iherezo ry'ibihe, kuko icyo yakoze nicyo kizatsembaho ikibi na nyirabayazana wacyo. Yesu yifashishije amagambo yo muri Zaburi ya 22:1, kandi iyo Zaburi yose irangirana intsinzi.

`Ku musaraba, Yesu yarebaga ibyiringiro biri imbere ye, muri icyo gihe atashoboraga kureba. Ni mu buhe buryo ibyo bishobora kudutera akanyabugabo, mu gihe natwe tudashobora kubona ibyiringiro biri imbere yacu?`