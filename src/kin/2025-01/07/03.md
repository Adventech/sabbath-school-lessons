---
title:  "Hari Ibintu Byinshi Tutazi"
date:   10/02/2025
---

Iherezo ry'igitekerezo rigendana no kunesha k'urukundo rutsinze ikibi. Ariko, hageti aho, ibibazo byinshi bihagarika umutima ntibizabura kubaho. Ni buryo ki dushobora gutekereza no kuvuga ku kibazo cy'ikibi mu buryo bugira icyo bufasha abantu?

`Soma muri Yobu 38:1-12. Ni mu buhe buryo igisubizo Imana yahaye Yobu gitanga umucyo ku kibazo cy'ikibi? Ni bingahe tuzi n'ibyo tutazi bibera aho tutareba?`

Nk'uko tubwirwa, Yobu yarababajwe mu buryo bukabije bituma abaza Imana ibibazo byinshi ayibaza impamvu ibibi byinshi no kubabazwa byamugezeho. Yabajije Imana ayisaba ko yamuha ibisubizo kuri ibyo bibazo, atazi imvo n'imvano y'ibyamubagaho, biturutse mu bikari byo mu ijuru (soma Yobu 1-2).

Igisubizo Imana yahaye Yobu kiratangaje. Nuko Uwiteka asubiriza Yobu muri serwakira ati: "Uri muntu ki uhinyura imigambi yanjye? Ni kuki uyihinyura uvuga amahomvu?" (Yobu 38:1, 2 BII). Hari ubundi busobanuro buri muri aya magambo: "Kuki usakuza kandi ibyo uzi ari bike?" (Yobu 38:2). Maze Imana yongera kubwira Yobu aya magambo: "Igihe nashingaga imfatiro z'isi wari he? Niba uzi ubwenge bivuge?" (Yobu 38:4).

`Soma muri Yobu 42:3. Ni mu buhe buryo igisubizo cya Yobu gikura igihu kubyo tugomba kumenya byerekeranye n'abo turibo?`

Ku gisubizo Imana yahaye Yobu, yamubwiye ko hari byinshi atazi kandi adasobanukiwe. Natwe rero tumeze nka Yobu, tugomba guca bugufi tukamenya ko hari ibintu byinshi bibera muri iyi si tutazi, n'ibibera aho tutazi, tutagize icyo tubiziho namba. Ukuri k'uko tutazi ibisubizo by'ibibazo byacu ntibivuze ko nta bisubizo byiza bihari cyangwa ko umunsi umwe bitazabonerwa ibisubizo. Kugeza icyo gihe rero, tugomba kwiringira ukugira neza kw'Imana, kwaduhishuriwe mu buryo bwinshi.

`Tekereza ku buryo tuzi bike cyane kubyo tugomba kumenya. Ni ukubera iki noneho, tugomba kumenya kubana n'ibibazo bidafitiwe ibisubizo byerekeye iyi ngingo ikomeye cyane: ikibi no kubabara?`