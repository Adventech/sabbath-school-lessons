---
title:  Urukundo n'Ikibi?
date:   13/02/2025
---

Imana yahaye ibiremwa byayo umudendezo wo kwishyira ukizana kubera ko ari ngombwa mu rukundo; gukoresha nabi uwo mudendezo ni intandaro y'ikibi. Ariko na none, ibyo ntibibujije ko ibibazo byinshi bikiriho. Imana ireka ikibi kikabaho (mu gihe runaka), nubwo icyanga urunuka, kubera ko igikuyeho, n'urukundo rwaba ruvuyeho, kandi gutsemba ikibi igihe cyacyo kitaragera byaba byononnye ukwizerana gukenerwa mu rukundo.

"Isi icura umwijima bitewe no kutagira ishusho y'Imana y'ukuri. Kugira ngo uwo mwijima weyurwe, kugira ngo isi igarukire Imana, imbaraga za Satani ziyobya zagombaga gusenywa. Ibi ntibyagombaga gukoresha agahato. Igikorwa cy'agahato kinyuranye n'amahame agenga ingoma y'Imana; Imana yifuza umurimo w'urukundo; kandi urukundo ntirubasha guhatirwa; ntirubasha kubonwa hakoreresheje agahato cyangwa imbaraga. Gusa urukundo nirwo rubyutsa urukundo. Kumemya Imana ni ukuyikunda; imico yayo igomba kugaragara ko ihabanye n'iya Satani."- Ellen G. White, _Uwifuzwa Ibihe Byose_, p. 15 (2018).

Umudendezo wo kwishyira ukizana uramutse udahari, urukundo ntirwabaho, kandi niba Imana ari urukundo, birumvikana ko nta kundi byagenda, Imana ntishobora gukuraho urukundo cyangwa umudendezo ukenewe kugira ngo urukundo rubeho. Umuntu yanavuga ndetse ko, iyo natwe tuza kumenyera iherezo mu itangiriro nk'Imana, ntabwo twari kuba twakwemera ko yakuraho umudendezo wacu. N'ubundi se, ni nde washaka kuba mu isi itagira urukundo?

`Soma mu Abaroma 8:18 n'Ibyahishuwe 21:3, 4. Ni mu buhe buryo iyo mirongo iduha icyizere cyo kwiringira ineza y'Imana, nubwo ikibi kiri ahantu hose muri iyi si yacu?`

Nubwo tudashobora kurebera mu mwijima, Imana ishobora kubona iherezo mu itangiriro. Natwe dushobora kureba impumeko y'ubugingo buhoraho bwasezeraniwe abashyira ibyiringiro byabo muri Yesu bose. Dukurikije ibivugwa mu Abaroma 8:18, "Mbonye ko imibabaro y'iki gihe idakwiriye kugereranwa n'ubwiza tuzahishurirwa." Mbese dufite kwizera no kwiringira ngo iri sezerano ry'agahozo tugirire iryacu?

Na none kandi, urukundo rurera, ntirukuka, ikindi umudendezo ushinze imizi mu rukundo, aho kugira ngo Yesu abe yarutwima, yahisemo ko rumujyana ku musaraba, aho yababarijwe bikomeye. Nyamara, uko byamera kose yaduhaye uwo mudendezo, azi neza ko bizamusaba gutanga ikiguzi gikomeye. Ni ukubera iki icyo gitekerezo ari ingenzi ku buryo dukwiriye guhora tukizirikana?

`Ni mu buhe buryo guhora tuzirikana ko yaduhaye umudendezo wo kwishyira ukizana bidufasha kuturinda gutekereza ko buri kintu cyose kibaye kiba giturutse mu bushake bw'Imana?`