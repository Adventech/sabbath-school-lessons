---
title:  Kurengera Umudendezo Wo Guhitamo
date:   12/02/2025
---

Nubwo tudashobora na gato gusobanukirwa n'inzira z'Imana ndetse n'ibyo yibwira, Ibyanditswe byera biduhishurira ibintu bimwe bifasha mu gukemura ikibazo cy'ikibi. Inzira imwe yo gukemura ikibazo cyumvikana giterwa n'ikibi izwi ku izina ryo kurengera umudendezo wo guhitamo.

Kurengera umudendezo wo guhitamo ni uburyo tubona ko ikibi ari ingaruka zo gukoresha nabi umudendezo wo guhitamo kw'ibiremwa. Imana rero siyo nyirabayazana yo kuryozwa ikibi, kubera ko ikibi ari ingaruka zo gukoresha nabi umudendezo Imana yaduhaye ku mpamvu nziza. Ni ukubera iki rero, Imana yatanze uwo mudendezo? Ni muri urwo rwego, uwitwa C. S. Lewis yigeze kwandika ko "umudendezo wo guhitamo, nubwo uha urwaho icyaha, ari nacyo kintu cyonyine gituma urukundo rushoboka, kugira neza cyangwa umunezero bibaho kandi tukaba tugomba kubigira. Isi irangwa n'iby'ikoranabuhanga - ifite ibiremwa byari gukora nk'imashini - ntibyari kuba bikwiriye ko bene iyo si iremwa/ibaho. Umunezero Imana yageneye ibiremwa byayo bifite isumbwe, ni umunezero [uzanwa] wo kuba bifite umudendezo, ubushake bwo kubana na Yo no kubana hagati yabyo. ... Kandi kubw'ibyo bikaba bigomba kugira umudendezo." - _Mere Christianity_ (NewYork: MacMillan, 1960), p. 52.

`Soma mu Itangiriro 2:16, 17. Ni mu buhe buryo iyo mirongo igaragaza umudendezo wahawe Adamu na Eva?`

Bari guhabwa iryo tegeko gute, iyo baba badafite umudendezo wo guhitamo kuva katanga ka mbere? Adamu na Eva bariye urubuto rw'igiti babujijwe kurya, kandi kuva icyo gihe, uyu mubumbe wacu wokamwe n'ikibi. Mu gitabo cy'Itangiriro 4, igice gikurikira inkuru yo kugwa mu cyaha, inkurikizi zacyo ziteye ubwoba zagaragaye mu kwicwa kwa Abeli yishwe n'umuvandimwe we. Inkuru yo kugwa mu cyaha igaragaza uburyo gukoresha nabi umudendezo kwa Adamu na Eva byazanye icyaha n'ikibi mu mateka y'uyu mubumbe wacu.

Mu Byanditswe byera hose, tuhabona ingero zo gukoresha umudendezo wo guhitamo bivuye ku mutimanama. (Soma mu Gutegeka kwa Kabiri 7:12, 13; Yosuwa 24:14, 15; Zaburi 81:11-14; na Yesaya 66:4). Buri munsi wo kubaho kwacu, ku rwego rumwe cyangwa urundi, natwe dushyira mu bikorwa umudendezo wacu wo guhitamo twahawe n'Umuremyi wacu. Tudafite uwo mudendezo, ntabwo twaba turi abantu. Twaba tumeze nk'imashini, cyangwa igisa n'umuntu kidatekereza (robo) cyakozwe n'abantu mu buryo bw'ikoranabuhanga.

`Ikigo cy'ikoranabuhanga cyitwa Sony [Soni] cyakoze imbwa y'inkorano (robo y'imbwa) yitwa Aibo. Iyo mbwa y'inkorano ntirwara, ntishobora kwandura imbaragasa, ntabwo iryana, nta n'ubwo ikenera gukingirwa, habe no gupfuka ubwoya. Mbese wakwemera kugurana imbwa yawe isanzwe nzima ugahabwa Aibo? Niba atari uko bimeze, ni mu buhe buryo guhitamo kwawe kugufasha gusobanukirwa neza n'impamvu Imana yakuremye nk'uko uri, ufite umudendezo wo guhitamo, nubwo hari ingorane uwo mudendezo uteza?`