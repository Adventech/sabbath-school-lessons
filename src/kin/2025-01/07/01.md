---
title:  Ikibazo cy'Ikibi
date:   08/02/2025
---

### Aho icyigisho cy'iki cyumweru gishingiye
Yobu 30:26; Matayo 27:46; Yobu 38:1-12; Zaburi 73; Itangiriro 2:16, 17; Ibyahishuwe 21:3, 4.

> <p>Icyo kwibukwa:</P> 
> "Izahanagura amarira yose ku maso yabo, kandi urupfu ntiruzabaho ukundi, kandi umuborogo cyangwa gutaka cyangwa kuribwa ntibizabaho ukundi: kuko ibya mbere bishize" (Ibyahishuwe 21:4).

Ahari ikibazo kiruta ibindi Abakristo bahura nacyo ni ikibazo cy'ikibi, n'ukuri k'uko Imana ari nziza bihebuje kandi yuje urukundo, ukabihuza n'ikibi cyayogoje iyi si. Mu buryo buvunaguye, niba Imana ari nziza mu buryo bwose kandi ikaba ifite ububasha bwose, ni ukubera iki yemera ko ikibi kibaho, ahubwo kikaba gishogesheje?

Icyo ntabwo ari ikibazo gisanzwe nk'icyo mu mashuri ahambaye, ahubwo ni ikintu giteje akaga gakomeye abantu benshi, kikanabuza bamwe gushaka kumenya Imana no kuyikunda.

"Ku bantu benshi, inkomoko y'icyaha n'impamvu kiriho byabaye isoko yo guhera mu rungabangabo. Iyo babonye ibikorwa by'icyaha n'ingaruka ziteye ubwoba z'amahano zigikomokaho, bibaza impamvu ibi byose bishobora kubaho mu butegetsi bw'Imana nyir'ubwenge, imbaraga n'urukundo bitagira iherezo. Aho hari iyobera batabonera ubusobanuro."-Ellen G. White, _Intambara Ikomeye_, p. 351.

Abenshi mu bahakamana bavuga ko ikibazo cy'ikibi kiyogoje isi ariyo mpamvu ibatera kuba abahakanyi. Ariko nk'uko tuzabibona mu cyigisho cy'iki cyumweru no mu byumweru bizakurikira, Imana ivugwa muri Bibiliya yose uko yakabaye ni nziza, kandi dushobora kuyiringira, nubwo ikibi gikomeza kuba gikwira muri iyi si yacu yacumuye.