---
title:  Ibindi byo Kwiga No Kuzirakanwa
date:   07/03/2025
---

**Soma igitabo cyanditswe na Ellen G. White cyitwa Ibihamya by'itorero, umuzingo wa 1, pp. 294-299, ingingo ivuga iby'Imbaraga ya Satani.**

"Umuntu wacumuye ni umunyago wa Satani mu buryo bwemewe n'amategeko. Umurimo wazanye Kristo wari uwo kurokora uwo muntu akamukura mu mbaraga y'umwanzi we ukomeye. Muri kamere ye, umuntu ahengamiye mu gukurikiza ibyongorero bya Satani, kandi ntashobora gutsinda rwose umwanzi gica, keretse gusa Kristo, Umuneshi ukomeye atuye muri uwo muntu, akayobora ibyifuzo bye kandi akamuha imbaraga. Imana yonyine ni yo ishobora gushyira urubibi ku mbaraga za Satani. Satani azerera hirya no hino mu isi, akazamuka akongera akamanuka. Satani ntahuga kuba maso n'umwanya na muto, atinya yuko yatakaza uburyo bwo kurimbura ubugingo. Ni ingenzi cyane ko ubwoko bw'Imana busobanukirwa iki kintu kugira ngo bushobore kurokoka imitego ye. Satani ari gutegura ibishuko bye, kugira ngo mu rugamba rwe ruheruka azibasiramo ubwoko bw'Imana, bwe kuzasobanukirwa yuko ari we. 2 Abakorinto 11:14: "Kandi ibyo si igitangaza, kuko na Satani ubwe yihindura nka marayika w'umucyo." Mu gihe abantu bamwe bayobejwe bavuga ko Satani atabaho, we aba abafata bunyago, maze akabakoreramo ku rwego rukomeye. Satani arusha abantu b'Imana kumenya ububasha bamugiraho igihe imbaraga zabo ziri muri Kristo. Igihe bicishije bugufi bakinginga Umuneshi w'umunyambaraga ngo abafashe, uwizera ukuri woroheje hanyuma y'abandi nyamara akishingikiriza kuri Kristo ashikamye, ashobora rwose gusubiza inyuma Satani n'ingabo ze zose. Satani ni inshakura bikabije ku buryo adashobora kuza ku mugaragaro, yihandagaje azanye ibishuko bye; kubera ko icyo gihe imbaraga z'Umukristo zari zisinziriye zakanguka, maze agashobora kwishingikiriza ku Murengezi ukomeye kandi w'umunyambaraga. Ahubwo Satani aza mu buryo butagaragara, maze agakora yiyoberanyije akoreye mu batumvira bavuga ko bubaha Imana."- Ellen G. White, _Ibihamya by'Itorero_, umuzingo wa 1, p. 294.

**IBIBAZO:**

`"Kuba umunyago wa Satani" bisobanuye iki? Mbese bisobanuye ko umwanzi ashobora gukoresha abantu icyo ashatse cyose? Niba atari ko biri, ni kuki? Ni mu buhe buryo ibi bifitanye isano n'icyo twakwita "amabwiriza y'urugamba" mu ntambara ibera mu isanzure?`

`Kuki Imana iha Satani imbaraga mu ntambara ibera mu isanzure, nubwo zaba ari iz'igihe gito? Ni iki ibi bitubwira yerekeranye n'uburyo Imana ishaka gusubiza ku birego bya Satani?`

`Ni iki wabwira abantu, ndetse n'Abakristo barimo, bahakana ko Satani ariho? Nubwo tudashobora kugaragaza ukubaho kwa Satani, ni ikihe gihamya ushobora gutanga gishobora gufasha umuntu runaka wayobejwe cyane?`