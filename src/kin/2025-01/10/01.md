---
title:  Amabwiriza y'Urugamba
date:   01/03/2025
---

### Aho icyigisho cy'iki cyumweru gishingiye
Daniyeli 10:1-14, Ibyahishuwe 13:1-8, Yobu 1:1-12, Yobu 2:1-7, Yohana 12:31,Yohana 14:30, Mariko 6:5, Mariko 9:29.

> <p>Icyo kwibukwa:</P>
> "Ukora ibyaha ni uwa Satani, kuko uhereye mbere na mbere Satani akora ibyaha. Ibyo Umwana w'Imana yerekaniwe ni ibi: ni ukugira ngo amareho imirimo ya Satani" (1 Yohana 3:8).

Inkuru ikomeye igaragaza imiterere y'intambara ibera mu isanzure ishobora kuboneka mu gitabo cya 1 Abami 18:19-40, ivuga ibya Eliya ari ku musozi Karumeli, aho Uwiteka yatamāje "ibigirwamana by'amahanga." Ariko, hari ikindi kintu cyari cyihishe inyuma y'ibyabaye kuri ibyo "bigirwamana" kuruta uko byari ibihangano bya gipagani gusa. Hari ikindi kintu cyari cyihishe inyuma y'ibigirwamana amahanga yari azengurutse Isirayeli yatekerezaga ko aramya.

"Batambiye abadayimoni batari Imana nyakuri, batambiye imana batigeze kumenya, imana nshya z'inzaduka, izo ba sekuruza banyu batatinyaga" (Gutegeka kwa Kabiri 32:17). Pawulo yongeraho ati: "ibyo abapagani baterekereza babiterekereza abadayimoni batabitura Imana, nanjye sinshaka ko musangira n'abadayimoni" (1 Abakorinto 10:20).

Inyuma y'ibigirwamana by'amahanga, hari abadayimoni biyoberanyije. Ibi bisobanuye ko imirongo yose yo mu Byanditswe Byera ivuga ku gusenga ibishushanyo ndetse n'ibigirwamana by'amahanga yose ni imirongo ivuga iby'"intambara ibera mu isanzure."

Dushingiye kuri ibyo bivuzwe byose, tubona ko ingingo irebana n'intambara ibera mu isanzure irushaho kumvikana neza, kandi uku kuri kudufasha gusobanukirwa neza ibyerekeranye n'imiterere y'iyi ntambara ndetse n'uburyo itugaragariza ikibazo cyatewe n'icyaha.