---
title:  Gahunda yo Kugarurira Icyacumi no Gutura Amaturo
date:   07/03/2025
---

### Sintanga

*"Menyereza umwana inzira ukwiriye kunyuramo, azarinda asaza atarayivamo" (Imigani 22:6).*

Keziya n'abagize umuryango we babaga muri Lusaka, umurwa mukuru wa Zambia. Babaga mu kibanza cy'itorero, mu icumbi ry'abakozi ba Yunyoni. Kubera ko bari batuye hafi y'urusengero, ntabwo Keziya yakoraga urugendo rurerure ajya ku rusengero. Umunsi umwe ubwo bari mu materaniro ya nimugoroba, ikiganiro cyabo cyibanze kuri kimwe mu icumi n'amaturo. Iyo yari ingingo y'ingenzi cyane kuko se wa Keziya yari umuyobozi w'icyiciro cy'ubusonga muri Yunyoni. Ubwo ikiganiro cyakomezaga, se wa Keziya yashishikarije buri wese kugarura kimwe mu icumi akiranuka no gutanga amaturo y'ubushake.

Mbere yo gusenga isengesho risoza, Keziya yazamuye ikiganza, maze se amuha uburenganzira bwo kugira icyo avuga. Keziya yarabajije ati: "Papa, uvuze ko twese tugarura icyacumi kandi tugatanga n'amaturo y'ubushake?" Se yarasubije ati: "Yego rwose." Keziya yazunguje umutwe aravuga ati: "Oya Papa. Njyewe ntabwo ngarura icyacumi kandi sintanga amaturo ku giti cyanjye." Ababyeyi ba Keziya bahise bumva icyo avuze kuko bari basanzwe bagarura icyacumi kandi bagatanga n'amaturo [bagatangira umuryango wose muri rusange]. Ababyeyi ba Keziya batekerezaga ko bihagije ariko si ko byari biri kuri Keziya.

Mu cyumweru cyakurikiyeho, ababyeyi ba Keziya bahaye buri mwana amafaraga kandi babibutsa kwibuka Imana. Ubwo bari mu materaniro ya nimugoroba ubwo Isabato yari irangiye, mbere yuko hagira umuntu uhabwa umwanya wo gutanga ubuhamya bw'icyo yigiye mu rusengero, Keziya yazamuye ikiganza, maze ubwo yahabwaga uburenganzira bwo kuvuga, aravuga ati: "Papa, uyu munsi nagaruye icyacumi kandi natanze n'amaturo." Buri wese aramwenyura kandi aravuga ati: "Amena." Kuva icyo gihe ababyeyi ba Keziya bahaga abana babo amafaranga kugira ngo babashe kwiga kugarura icyacumi no gutura amaturo ku giti cyabo.

Ubuhamya bwa Keziya butera ababyeyi umwete wo guha abana babo amafaranga, kugira ngo na bo babashe kwiga kuramya Imana binyuze mu kugarura icyacumi no gutura amaturo.  

><p>ICYO DUHAMAGARIRWA:</p>
> Mu gihe dutura amaturo uyu munsi ndetse n'igihe kizaza, reka dusabire abana bameze nka Keziya kugira ngo batangire kwiga gutanga igihe cyose bagize icyo bakira.

**IMANA MBERE YA BYOSE!**

**DUSENGE:**