---
title:  Ibyabaye kuri Yobu
date:   04/03/2025
---

Mu gitabo cya Yobu, duhabwa bumwe mu busobanuro butangaje bw'intambara ikomeye.

`Soma Yobu 1:1-12 na Yobu 2:1-7. Ni ayahe mahame y'intambara ikomeye tubona ahishurwa hano?`

Ubusobanuro bwinshi burambuye bushobora kuboneka muri iyi mirongo. Icya mbere, bigaragara ko mu ijuru habereye inama, atari ikiganiro hagati y'Imana na Satani gusa; ahubwo n'ibindi biremwa byo mu kirere byabigizemo uruhare.

Icya kabiri, habaye impaka zitewe nuko Imana yabajije Satani niba yitegereje Yobu. Ni kuki Satani yagombaga kwitegereza Yobu? Iki kibazo cyumvikana neza mu mpaka zakurikiyeho.

Icya gatatu, igihe Imana yavugaga ko Yobu atagira inenge, akiranuka, kandi yubaha Imana, Satani yavuze ko Yobu yubaha Imana kubera ko Imana imurinda. Ibi bigaragaza kurwanya imico ya Yobu ndetse n'imico y'Imana (gereranya n'Ibyahishuwe 12:10, Zekariya 3).

Icya kane, Satani arega Imana akavuga yuko kuba Imana irinda Yobu bidakwiriye kandi ko bituma Satani atagaragaza ibirego bye. Ibi bigaragaza ko hari imbibe (amabwiriza y'urugamba) Satani adashobora kurenga, kandi yuko Satani yagerageje kubabaza Yobu.

Imana yagize icyo isubiza ku kirego cya Satani imbere y'inama yabereye mu ijuru binyuze mu kwemerera Satani kugerageza uburyo bwe, ariko Imana ishyiriraho imbibi Satani atagombaga kurenga. Imana yabanje guha Satani ububasha ku byo Yobu yari atunze byose, ariko imubuza kugira icyo atwara ubugingo bwa Yobu (Yobu 1:12). Nyuma yaho, ubwo Satani yari amaze kuvuga ko Yobu yiyitaho wenyine, Imana yemeye ko Satani ateza Yobu umubabaro, ariko akirinda gukora ku bugingo bwa Yobu (Yobu 2:3-6).

Satani yateje Yobu ibyago byinshi bitandukanye, ariko muri buri kigeragezo, Yobu yakomeje gushima Imana (Yobu 1:20-22; Yobu 2:9,10), ahinyuza ibirego bya Satani.

Aha tuhigira ibintu byinshi, harimo amabwiriza y'urugamba mu ntambara ibera mu isanzure. Mu rukiko rwo mu ijuru hari uburyo ibirego biregwa Imana bishobora gukemurwa, ariko Imana itavogereye amabwiriza y'urukundo, urufatiro rw'ingoma y'Imana ndetse n'uburyo itegeka isanzure ndetse n'ibiremwa biyirimo bifite ubwenge.

`Ibyo byabereye mu ijuru dusanga mu gitabo cya Yobu biduha ubusobanuro bw'ukuri kw'intambara ikomeye, ndetse n'uburyo ibera hano ku isi.`