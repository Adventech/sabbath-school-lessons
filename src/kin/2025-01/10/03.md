---
title:  Ikiyoka Kivugwa Mu Byahishuwe
date:   03/03/2025
---

Imiterere itangaje y'abatware bo mu kirere mu ntambara ibera mu isanzure igaragazwa mu gitabo cy'Ibyahishuwe, aho umwanzi agaragazwa "nk'ikiyoka" kirwanya Imana kandi "kikayobya abo mu isi bose" (Ibyahishuwe 12:9).

`Soma Ibyahishuwe 13:1-8. Ni iki ibi bigaragaza cyerekeranye n'ububasha bw'ikiyoka?`

Ikiyoka (Satani) ntabwo kirwanya Imana (Ibyahishuwe 12:7-9) n'abagaragu bayo gusa (Ibyahishuwe 12:1-6), ahubwo kinagaragazwa nk'umutware uri inyuma y'ubwami bwo mu isi burenganya ubwoko bw'Imana bwo mu bihe byose.

Ikiyoka cyahaye inyamaswa yavuye mu nyanja imbaraga zacyo, intebe yacyo y'ubwami n'ubutware bukomeye (Ibyahishuwe 13:2, gereranya n'ibivugwa mu gitabo cy' Ibyahishuwe 13:5, Ibyahishuwe 17:13, 14). Iyi nyamaswa yavuye mu nyanja yahawe "akanwa kavuga ibikomeye n'ibyo gutuka Imana, ihabwa no kurama ngo imare amezi mirongo ine n'abiri" (Ibyahishuwe 13:5).

Bityo, Satani (ikiyoka) aha inyamaswa ubutware bwo gutegeka (ububasha mu by'idini ndetse no mu bya Politike ku isi). Iyi mbaraga ikoreshwa mu gushaka kwigabiza ukuramywa kugenewe Imana yonyine. Inyamaswa ituka izina ry'Imana; ikarwanya abera kandi ikabatsinda. Ubu butware bwo ku isi hose ndetse n'ububasha ibuhabwa n'ikiyoka, umutware ushaka kwigabiza iyi si.

Ariko, hari imbibi zigaragara Satani n'ingabo ze badashobora kurenga, harimo n'imbibi z'igihe. "Nuko rero wa juru we, namwe abaririmo nimwishime. Naho wowe wa si we, nawe wa nyanja we, mugushije ishyano kuko Satabi yabamanukiye afite umujinya mwinshi, azi yuko afite igihe gito" (Ibyahishuwe 12:12).

Satani "azi yuko afite igihe gito" (Ibyahishuwe 12:12), kandi ibivugwa mu gitabo cy'Ibyahishuwe bikomeza bigaragaza igihe cya gihanuzi, kigaragaza imbibe (Soma Ibyahishuwe 12:14, Ibyahishuwe 13:5) kuri izo mbaraga z'ubwami bw'umwanzi.

Amaherezo, Imana izanesha. "Izahanagura amarira yose ku maso yabo kandi urupfu ntiruzabaho ukundi, kandi umuborogo cyangwa gutaka cyangwa kuribwa ntibizabaho ukundi kuko ibya mbere bishize" (Ibyahishuwe 21:4).

`Uburyo bwose byaba bidukomeye kubibona uyu munsi, ku iherezo icyiza kizatsinda ikibi. Kuki kutibagirwa iri sezerano ryiza cyane ari ingenzi cyane?`