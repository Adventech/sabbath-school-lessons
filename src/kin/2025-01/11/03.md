---
title:  Ukiranuka Kandi Utsindishiriza
date:   10/03/2025
---

Buri gihe, umurimo wa Kristo uburizamo umurimo wa Satani. Kandi mu rwandiko rwa 1 Yohana 3:8 havuga ko ibyo Yesu "yerekaniwe ni ibi, ni ukugira ngo amareho imirimo ya Satani" ndetse ngo "urupfu rwe aruhinduze ubusa ufite ubutware bw'urupfu ari we Satani" (Abaheburayo 2:14). Nyamara gutsindwa kw'ubutegetsi bwa Satani kuba mu byiciro bibiri. Icya mbere, binyuze mu murimo wo ku musaraba, Kristo yavuguruje ibirego bisebanya bya Satani. Na none, amaherezo, Satani n'ubwami bwe bazarimburwa.

`Soma Abaroma 3:23-26 n'Abaroma 5:8. Ni iki iyi mirongo igaragaza cyerekeranye n'uburyo Kristo atsinda ibirego bya Satani?`

Nk'uko twabibonye, ibirego by'umwanzi bivuga ko Imana idakiranuka mu buryo bwuzuye kandi ko itagira urukundo. Nyamara, binyuze muri Kristo, Imana igaragaza gukiranuka kwayo ndetse n'urukundo rwayo, kandi yabikoze binyuze ku musaraba.

Nyuma y'urupfu rwa Yesu, "Satani yabonye ko kwiyoberanye kwe kwamenyekanye. Imitegekere ye yagaragariye abamarayika batacumuye n'abatuye ku yandi masi. Yigaragaje ko ari umwicanyi. Yishe Umwana w'Imana, bituma abatuye ijuru no ku yandi masi hose bamuvanaho icyizere." - Ellen G. White, _Uwifuzwa Ibihe Byose_, p. 601.

`Soma Ibyahishuwe 12:10-12 uhagereranye n' Itangiriro 3:15. Ni mu buhe buryo uyu murongo utanga umucyo ku kamaro k'intsinzi ya Kristo yo ku musaraba?`

Amateka yo gucungurwa atanga igihamya gikomeye kidutera ibyiringiro by'uko buri gihe Imana ikora kugira ngo ihesha abantu bose ibyiza. Imana ivugwa mu Byanditswe Byera ikora ibyiza kandi bitunganye, dukurikije inzira ifite mu ntambara ikomeye (Gutegeka kwa Kabiri 32:4, 1Samweri 3:18, Zaburi 145:17, Daniyeli 4:37, Habakuki 1:13, Ibyahishuwe 15:3, Itangiriro 18:25).

`Kuki kugaragaza gukiranuka kw'Imana n'urukundo rwayo mu ntambara ibera mu isanzure ari ingenzi cyane? Iyo utekereje ibyabereye ku musaraba ndetse n'imirimo yose y'Imana mu mugambi w'agakiza, ni mu buhe buryo imirimo y'Imana igutera kwiringira urukundo rwayo, nubwo waba uri mu bigeragezo ndetse n'imibabaro?`