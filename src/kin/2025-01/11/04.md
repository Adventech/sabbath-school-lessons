---
title:  Indirimbo y'Umukunzi Wanjye
date:   11/03/2025
---

Mu buryo butangaje, Imana yagaragaje urukundo rwayo ndetse no gukiranuka kwayo mu ntambara ibera mu isanzure. Nyamara, bamwe bashobora kwibaza bati: "Mbese Imana yashoboraga gukora ibirenze ibyo yakoze kugira ngo ikumire cyangwa ikureho ikibi?" Twabonye imiterere y'intambara ibera mu isanzure igaragaza ko Imana yagize icvo ikora kugira ngo yubahirize umudendezo wo guhitamo mu buryo bwo kugaragaza isano y'urukundo iri hagati yayo na mwenemuntu. Nanone kandi, Imana yubahirije amabwiriza y'urugamba ku byerekeranye n'impaka zerekeranye n'imico yayo, zishobora gukemurwa gusa no kugararaza urukundo rwayo.

`Soma Yesaya 5:1-4. Ni nde uvuga muri iyi mirongo? Ninde Yesaya avuga? Mbese uruzabibu ndetse na nyir'uruzabibu bihagarariye bande? Ni akahe kamaro k'ibikorwa nyir'uruzabibu akorera uruzabibu? Umusaruro ni uwuhe?`

Muri iyi mirongo, Yesaya aririmba indirimbo y'umukunzi we, uruzabibu. Nyir' uruzabibu ni Imana ubwayo, kandi uruzabibu ruhagarariye ubwoko bw'Imana (Soma Yesaya 1:8, Yeremiya 2:21). Ariko ibivugwa ahangaha bishobora kugereranywa n'umurimo wagutse w'Imana muri iyi si. Iyo mirongo ivuga yuko nyir' uruzabibu (Imana) yakoze ibyo yashoboraga gukora byose kugira ngo uruzabibu rwere imbuto. Uruzabibu rwagombaga kuba rwareze imbuto nziza, ariko rwera "indibu," ahandi zisobanurwa ko ari imbuto "zidafite akamaro." Mu by'ukuri, ijambo ry'Igiheburayo rishobora gusobanurwa nk' _imbuto zinuka_. Uruzabibu rw'Imana rweze imbuto zaboze.

Yesaya 5:3 hagaruka ku Mana ubwayo, irarikira abantu "kuyikiranura" (BII) n'uruzabibu rwayo. Kandi muri Yesaya 5:4, Imana ubwayo ibaza ibibazo by'ingenzi: "Ikintu nari nkwiriye gukorera uruzabibu rwanjye nasize ni ikihe? Ko nari niringiye ko ruzera inzabibu, ni iki cyatumye rwera indibu?" Ikindi kintu Imana yagombaga gukora ni ikihe? Mbega uburyo bitangaje kubona Imana isaba abantu gusuzuma ibyo yakoze (kuyikiranura)!

`Iyo urebye ku musaraba, aho Imana yitanze nk'igitambo kubw'ibyaha byacu, ni mu buhe buryo amagambo yayo agira ati: "Ikintu nari nkwiriye gukorera uruzabibu rwanjye nasize ni ikihe" agira ubusobanuro butangaje?`