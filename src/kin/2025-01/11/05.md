---
title:  Umugani wa Yesu w'Uruzabibu
date:   12/03/2025
---

Mu mugani wa nyir' uruzabibu, dusanga muri Matayo 21, Yesu akomereza aho Yesaya yari yacumbikiye, atanga umucyo uruseho ku mico ndetse n'ibikorwa bya nyir'uruzabibu akorera uruzabibu rwe.

`Soma Matayo 21:33-39 uzirikane ikibazo cyabajijwe muri Yesaya 5:4. Ni ikihe kintu kindi Imana yagombaga gukora itakoze?`

Umugabane wa mbere w'umuganÄ± wa Yesu ukoresha amagambo y'indirimbo iboneka muri Yesaya 5 yerekeranye na nyir' uruzabibu ndetse n'uruzabibu rwe. Maze Yesu akongeraho ko nyir' uruzabibu "yasizemo abakozi akajya mu kindi gihugu cya kure" (Matayo 21:33). Ariko, nyir' uruzabibu yohereje abagaragu be (abahanuzi) inshuro eshatu ngo bajye kwegeranya umusaruro, abahinzi bari bararagijwe uruzabibu bakubise kandi bica abagaragu be (Matayo 21:34-36). Amaherezo, nyir'uruzabibu yohereje umwana we (Yesu), avuga ati: "Bazubaha umwana wanjye" (Matayo 21:37). Ariko na we bakimnubona baravuze bati: "Uyu ni we mutware, nimucyo tumwice ubutware bube ubwacu. Nuko baramufata bamwirukana mu ruzabibu, baramwica" (Matayo 21:38, 39).

Ni iki Imana yagombaga gukora itakoze? Data wa twese yaradukunze cyane kuburyo byatumye atanga Umwana We (Yohana 3:16). Niba intambara ibera mu isanzure iri mu bwoko bw'intambara ivugwa hano, ntabwo iyo ntambara yagombaga gukemurwa no gukoresha imbaraga z'Imana igihe kitaragera ahubwo byasabaga ko abantu babanza kugaragarizwa imico y'Imana. Iyi mico y'Imana yagaragarijwe mu murimo wa Kristo (Abaroma 3:25, 26; Abaroma 5:8). Ni ikihe kintu kindi twashoboraga gusaba Imana gukora kirenze kuba Imana, binyuze muri Kristo, yaritanze kugira ngo idupfire, kugira ngo ibashe kudutsindishiriza mu buryo buhuje n'ubutabera bwayo ndetse n'urukundo rwayo rukiranuka?

Ibyabereye ku musaraba bigaragaza yuko Imana yakoze ibyo yagombaga gukora byose kugira ngo ice intege ikibi kandi igikureho, ariko idakuyeho urukundo nyakuri. Mbese iyo haba hari ikindi kintu gishoboka, mbese Imana ntiyari kugihitamo? Mu gihe abantu bababazwa cyane mu ntambara ibera mu isanzure, Imana ubwayo ni yo ibabara cyane. Iyo turebye ku musaraba, dushobora kureba umubabaro ndetse n'uburibwe icyaha cyazanye ku Mana ubwayo. Nyamara, umudendezo wo guhitamo ukomoka ku rukundo urera cyane ku buryo Kristo yemeye kubyihanganira mu cyimbo cyacu.

`Soma Yesaya 53:4. Mbese "intimba" n' "imibabaro" Kristo yihanganiye ku musaraba ni ibyande? Ni iki ibi byari bikwiriye kutubwira cyerekeraye n'ibyo Imana yadukoreye byose ndetse n'ikiguzi agakiza kayisabye?`