---
title:  Ikindi Nagombaga Gukora Ni Ikihe?
date:   08/03/2025
---

### Aho icyigisho cy'iki cyumweru gishingiye
Yohana 18:37, Abaroma 3:23-26, Abaroma 5:8, Yesaya 5:1-4, Matayo 21:33-39, Yesaya 53:4, Abaroma 3:1-4.

> <p>Icyo kwibukwa:</P>
> "Pilato aramubaza ati: 'Noneho ga uri umwami? Yesu aramusubiza ati: 'Wakabimenye ko ndi umwami. Iki ni cyo navukiye kandi ni cyo cyanzanye mu isi; ni ukugira ngo mpamye ukuri, uw'ukuri wese yumva ijwi ryanjye' " (Yohana 18:37).

Mu myaka myinshi ishize, hari inkuru ikora ku mutima yasohotse mu kinyamakuru. Iyo nkuru yavugaga iby'umwana witwaga Denis, umwana w'imfubyi warererwaga mu muryango atavukagamo. Denis yangaga umwami w'igihugu cyabo kubera ko igihe ababyeyi be bari barwaye, abasirikare b'umwami bamutandukanyije n'ababyeyi be, maze bituma atongera kubabona ukundi. Nyuma y'igihe kitari gito nibwo Denis yaje kumenya ko umwami yamutandukanyije n'ababyeyi be kugira ngo amukize icyorezo [dore ko ababyeyi ba Denis bari bamaze gufatwa n'icyorezo]. Ukuri kwerekeye umwami kwatumye Denis areka urwango yari afitiye umwami mu mibereho ye hafi ya yose. Umwami yari yarakoze icyo ashoboye cyose abitewe n'urukundo yakundaga abaturage be.

Uyu munsi, abantu benshi babona Imana nk'uko Denis yabonaga umwami mbere. Ibibi babonye cyangwa byabagezeho bituma banga cyangwa bagatera Imana umugongo. Mbese iyo hari umubabaro, Imana iba irihe? Niba Imana ari nziza, kuki hari ibibi byinshi? Intambara ibera mu isanzure iduha umucyo kuri iki kibazo, ariko hari ibindi bibazo byinshi bisigara bidasubijwe. Ariko iyo imbaraga zacu dushyira mu gusubiza zitageze ku ntego, dushobora gutumbira Yesu ku musaraba tukabonera muri We yuko Imana ishobora kwiringirwa, kabone nubwo twaba dufite ibibazo byinshi tudafitiye ibusubizo uyu munsi.  