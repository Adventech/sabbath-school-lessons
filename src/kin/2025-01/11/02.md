---
title:  Kristo Umuneshi
date:   09/03/2025
---

Nubwo hari umwanzi uri ku murimo Kristo ubwe yita "umutware w'ab'iyi si," Umwami nyakuri w'isi n'ijuru ni Yesu Kristo. Yesu yaradutsindiye, kandi muri We dushobora kubona intsinzi, nubwo twaba tunyura mu birushya ndetse n'imibabaro. Mu by'ukuri, umurimo wa Kristo, buri gihe, utsinda umwanzi.

Twabonye ko Ibyanditswe Byera bigaragaza umwanzi:

1 Nk'umushukanyi w'abari mu isi yose (Ibyahishuwe 12:9, Matayo 4:3, Yohana 8:44, 2 Abakorinto 11:3, 1 Yohana 3:8).

2 Nk'umurezi uhora urega kandi asebya Imana ndetse n'ubwoko bwayo mu ijuru (Ibyahishuwe 12:10; Ibyahishuwe 13:6; Yobu 1-2; Zekariya 3:1, 2; Yuda 9).

3 Nk'umutware ushaka kwigabiza iyi si (Yohana 12:31, Yohana 14:30, Yohana 16:11, Ibyakozwe n'Intumwa 26:18, 2 Abakorinto 4:4, Abefeso 2:2, 1 Yohana 5:19).

`Soma Yohana 18:37. Ni iki ibi bitubwira cyerekeranye n'umurimo wa Kristo wo gutsinda ibishuko by'umwanzi? Kuba Yesu ari Umwami bisobanuye iki?`

Ibyanditswe Byera bitwigisha yuko Satani ari umushukanyi, usebanya, umurezi ndetse n'umutware w'ab'iyi si. Nanone kandi bitwigisha yuko Yesu ari Umuneshi wanesheje Satani mu buryo bwose.

1 Yesu "yazanywe no guhamya ukuri" (Yohana 18:37);

2 Binyuze ku musaraba, Yesu yagaragaje ugukiranuka kw'Imana ndetse n'urukundo rwayo (Abaroma 3:25, 26, Abaroma 5:8), bityo avuguruza ibirego by'umwanzi (Ibyahishuwe 12:10, 11);

3 Amaherezo Yesu azarimbura ubwami bwa Satani, "uzi yuko afite igihe gito" (Ibyahishuwe 12:12, gereranya n' Abaroma 16:20), kandi Kristo "azahora ku ngoma iteka ryose" (Ibyahishuwe 11:15).

Ibyo Satani yaba akora byose, dukwiriye kuzirikana yuko ari umwanzi watsinzwe, kandi icy'ingenzi kuri twe ni ukumenya ko intsinzi ya Kristo ari iyacu buri munsi, buri gihe, kandi amasezerano umusaraba waduhaye tukayagira ayacu.

`Mu ntambara ikomeye, tuzi uruhande ruzatsinda. Ni mu buhe buryo amahitamo yacu ya buri munsi agira uruhare mu kugena uruhande duherereyemo? Ni mu buhe buryo dushobora kumenya ko n'uyu munsi turi mu ruhande ruzatsinda?`