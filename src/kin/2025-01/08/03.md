---
title:  Imana Ishobora Byose
date:   17/02/2025
---

Mu Byanditswe byera byose, hagaragazwa imbaraga y'Imana itangaje. Muri Bibiliya handitswemo inkuru zitabarika zivuga iby' ububasha bw'Imana ndetse n'ibikorwa by'ibitangaza byayo. Nyamara nubwo bimeze bityo, hari ibintu byinshi bibaho Imana idashaka ko bibaho.

`Soma Ibyahishuwe 11:17, Yeremiya 32:17-20, Luka 1:37, na Matayo 19:26. Soma n' Abaheburayo 1:3. Ni iki iyo mirongo yose yigisha cyerekeranye n' imbaraga y'Imana?`

Iyo mirongo dusomye haruguru ndetse n'iyindi myinshi yigisha ko Imana ishobora byose kandi ikaba ibeshejeho isi kubw'ububasha bwayo. Mu by'ukuri, Ibyahishuwe bisubiramo inshuro zitari nke ko Imana ari "Umwami Imana Ishobora byose" _(nk'urugero, soma Ibyahishuwe 11:17; bigereranye n'ibivugwa mu 2 Abakorinto 6:18, Ibyahishuwe 16:14, Ibyahishuwe 19:15, Ibyahishuwe 21:22)_ kandi ijambo risobanura "Utegeka Ibintu Byose" (_pantokrator_) rivuze "Nyirububasha bwose." Kuba Imana ari Nyirububasha bwose" ntabwo bigaragarira mu magambo gusa, ahubwo bigaragarira no ngero nyinshi zitangaje, aho Imana ikoresha ububasha bwayo igatabara abantu bayo cyangwa igahagarika ibyari bigiye kuba ku isi mu buryo bw'igitangaza.

Nyamara, kuvuga ko Imana ari "Nyirububasha bwose" ntibivuze ko ishobora gukora icyo ari cyo cyose. Ibyanditswe byera byigisha ko hari ibintu Imana idashobora gukora; nk'urugero, mu 2 Timoteyo 2:13 haravuga ngo, Imana "itabasha kwivuguruza".

Uko bigaragara, Abakristo benshi bemera ko Imana ari Nyirububasha bwose (Ishobora byose), bisobanuye ko Imana ishobora gukora buri kintu cyose kitayivuguruza, ni ukuvuga ikintu cyose kiri mu kuri kandi kijyanye na kamere yayo. Kuba hari ibintu bimwe bidashobokera Imana kubera ko biba bivuguruza imiterere yayo bigaragarira mu isengesho Kristo yasenze ubwo yari i Getsemani. Mu gihe Kristo ahamya ko "ku Mana byose bishoboka" (Matayo 19:26), ubwo igihe cyo kubambwa kwe cyari cyegereje, yasenze asaba Data muri aya magambo: "Data niba bishoboka, iki gikombe kindenge; ariko bye kuba uko njyewe nshaka, ahubwo bibe uko wowe ushaka." (Matayo 26:39).

Muby'ukuri, Imana Data yari ifite ububasha bwose bwo gukiza Yesu ntababarire ku musaraba, ariko ntiyari kubikora mu gihe [Yesu] yari mu gikorwa cyo gukiza abanyabyaha. Hagombaga gukorwa igikorwa kimwe, ntabwo ibyo bikorwa byombi byagombaga gukorerwa icyarimwe.

`Ibyanditswe byera binatwigisha ko Imana ishaka gukiza buri muntu (nk'urugero, 1 Timoteyo 2:4-6, Tito 2:11, 2 Petero 3:9, Ezekiyeli 33:11), ariko si ko buri wese azakizwa. Ni iki iyo ngingo yigisha cyerekeranye n'umudendezo wo guhitamo ndetse n'aho ububasha bw'Imana bugarukira ku biremwamuntu byahawe uwo mudendezo?`