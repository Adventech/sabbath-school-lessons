---
title:  Kristo Yanesheje Isi
date:   20/02/2025
---

Iyo buri kintu cyose kiza kuba gikurikije ubushake bw'Imana, nta kibi cyajyaga kuzabaho, hari kubaho ibyiza gusa birangwa n'urukundo n'umushyikirano. Ariko ntibitinze, isi igiye kongera kunagurwa, ibe isi itunganye, igengwa n'ubushake bw'Imana bukiranuka. Hagati aho, Imana irashyira mu bikorwa ubushake bwayo mu buryo ishyira mu bikorwa umudendezo wo guhitamo w'ibiremwa byayo.

Tekereza haramutse hari amarushanwa yo guteka imigati, aho abarushanwa bose basabwa gukoresha ibirungo byihariye bateka imigati, ariko bakaba bashobora no kongeramo ibindi birungo ibyo ari byo byose bashaka kugira ngo bashobore kuba bateka undi mugati bashaka. Ku iherezo, buri bwoko bw'umugati buzagaragazwa n'ibikoresho bimwe na bimwe uwateguye ayo marushanwa atahisemo.

Ibisa nk'ibyo (muri uko kutavogerwa kw'amahitamo y'umuntu), kubera ko Imana yiyemeje guha agaciro umudendezo wo guhitamo kw'ibiremwa byayo, bigererenwa n'ibirungo byinshi bituma amateka y'isi atari Imana iyahitamo ahubwo ari ikinyuranyo cy'iby'Imana ishaka.

Ni muri uwo mujyo, igeno ry'Imana ritaba mu cyerekezo kimwe gusa, nk'aho Imana igenga ibibaho byose. Ahubwo, ibyo bisaba (byibuze) ibyerekezo bibiri ku birebana n'igeno ry'Imana. Bimwe mu bintu byo muri iyi si bibaho kubera ko Imana yabishatse, ariko ibindi bibaho ari ingaruka cyangwa biturutse ku mahitamo y'abantu bitewe na wa mudendezo wo guhitamo wahawe abantu. Ibintu byinshi bibaho Imana idashaka ko bibaho.

`Soma Yohana 16:33. Ni ibihe byiringiro iryo somo riduha, nubwo haba hari ibirushya byinshi ?`

Hari ubwo rimwe na rimwe mu gihe cy'umubabaro cyangwa ikigeragezo, kwizera kw'abantu gushobora guhubangana kubera ko kwizera kuba kubakiye ku byiringiro bidafashije byo kumva ko byanze bikunze Imana igomba kubarinda imibabaro n'ibigeragezo mu mibereho yabo. Ariko Yesu we atubwira ibitandukanye n'ibyo, aburira abayoboke be ko bazahura n'ibibagerageza ndetse bakanyura no mu bihe bibakomereye muri iyi si, ariko haracyariho ibyiringiro, kubera ko Yesu yanesheje isi (Yohana 16:33).

Kuba tugerwaho n'imibabaro ndetse n'ibigeragezo ntibivuze ko ibyo ari byo Imana idushakira. Tugomba guhora tuzirikana ko iryo atari ryo herezo ry'ibintu, ahubwo tukamenya ko turi mu ntambara ikomeye iri hagati y'icyiza n'ikibi. Nyamara, tugomba kwiringira ko, mu gihe tubona ko nta cyiza tubona, Imana yo ishobora gukura icyiza mu bibi. Kandi, iyo twiringiye Imana, Iba ishobora no gukoresha imibabaro yacu kugira ngo turusheho kuyegera no gutuma tugira kwihangana no kugirira abandi impuhwe no kubitaho.