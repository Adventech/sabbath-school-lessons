---
title:  Gukunda Imana
date:   18/02/2025
---

Kuba Imana ifite ubushobozi bwose ntibivuze ko ishobora gukora ibidashoboka. Uko bigaragara, Imana ntishobora kugena ko umuntu ahitamo kuyikunda. Niba kugira umudendezo wo gukora ikintu bisobanuye gukora icyo kintu utabihatiriwe, bisobanuye ko bidashoboka guhatira umuntu gukora icyo adashaka. Muri make, nk'uko twabibonye, Imana ntishobora guhatira umuntu kuyikunda, kuko igihe bibaye agahato, ntabwo biba bikiri urukundo.

`Soma Matayo 22:37 no Gutegeka kwa Kabiri 6:4, 5. Iyo mirongo yigisha iki cyerekeranye n' ukuri k'umudendezo wo guhitamo?`

Itegeko riruta ayandi, rivuga gukunda Imana, ritanga igihamya cy'uko Imana ishaka ko buri muntu ayikunda. Nyamara, si ko buri wese akunda Imana. Kubera iki? Mbese Imana ntishobora gutuma buri wese ayikunda? Nonese, kubera iki Imana itagira uwo ihatira kuyikunda? Nanone kandi ni yo mpamvu gukunda no gukundwa bigomba gukorwa ku bushake bw'umuntu.

`Soma Abaheburayo 6:17, 18 na Tito 1:2. Iyo mirongo yigisha iki cyerekeranye n' Imana?`

Dukurikije ibivugwa mu gitabo cyo Kubara 23:19, "Imana si umuntu ngo ibeshye". Imana ntiyigera ibeshya (Tito 1:2); buri gihe Imana isohoza icyo yavuze kandi ntabwo ijya yica isezerano (Abaheburayo 6:17, 18). Uko bigaragara, iyo Imana itanze isezerano cyangwa iyo yiyemeje gukora ikintu runaka, icyo ikurikizaho ni ugusohoza iryo sezerano yatanze.

Ibyo bivuze ko iyo Imana ihaye abantu umudendezo wo guhitamo, ariko abantu bakihitiramo gukora ibihabanye n'ubushake bwayo, icyo gihe Imana ntabwo iba irebwa n'amahitamo y'abantu. Niba Imana yariyemeje guha abantu umudendezo wo guhitamo, abantu bafite ubushobozi bwo gushyira mu bikorwa uwo mudendezo no mu buryo bubangamira icyifuzo cy'Imana. Igiteje akaga, abantu benshi bashyira mu bikorwa umudendezo wabo wo guhitamo muri ubwo buryo kandi bitari bikwiriye, kuko burya hari ibintu byinshi biba Imana iba yifuza ko bitaba, ariko kandi tuvugishije ukuri, ibyo ntibyabazwa Imana.

`Mbese ni ibiki waba warakoze uzi neza ko Imana itashakaga ko ukora? Ibyo byigisha iki cyerekereanye n' ukuri kw'ibifatika ndetse n'ingaruka zishobora guterwa n'umudendezo wo guhitamo?`