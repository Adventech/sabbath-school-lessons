---
title:  "Urukundo n'Ubutabera: Amategeko Abiri Arusha Ayandi Gukomera"
date:   15/03/2025
---

### Aho icyigisho cy'iki cyumweru gishingiye
Matayo 22:34-40, Zekariya 7:9-12, Zaburi ya 82, Mika 6:8, Matayo 23:23-30, Luka 10:25-37.

> <p>Icyo kwibukwa:</P>
> "Umuntu navuga ati: 'Nkunda Imana, akanga mwene Se aba ari umunyabinyoma, kuko udakunda mwene Se yabonye atabasha gukunda Imana atabonye" (1 Yohana 4:20).

Nubwo dufite ibyiringiro by'uko ku iherezo Imana izatunganya ibintu byose, haracyari ikibazo nk'Abakrito dukwiriye kwibaza ku cyo dukora ubu muri ubu buzima. Nubwo hari akarengane kenshi ndetse n'ibibi Imana itararandura (bitewe n'imbibi z'intambara ibera mu isanzure), ibi ntibivuze yuko tudashobora gukoreshwa mu gufasha abandi koroshya ubukana bw'umubabaro ndetse n'ibibi duhura na byo, byibuze ku rugero urwo ari rwo rwose rushoboka. Mu by'ukuri, nk'Abakristo dutegetswe gukora ibyo.

Nk'uko twabibonye, urukundo n'ubutabera birajyana; ntabwo bishobora gutandukanywa. Imana ikunda ubutabera. Byanze bikunze, nidukunda Imana tuzakunda n'ubutabera.

Ni ko biri, nidukunda Imana, natwe ubwacu tuzakundana hagati yacu. Umugabane umwe ugize gukundana hagati yacu ni uguharanira ibyiza by'abatuzengurutse. Igihe abandi bugarijwe n'ubukene, gukandamizwa, cyangwa akandi karengane k'uburyo ubwo ari bwo bwose, tuba tugomba kubabazwa na byo. Iyo abandi bakandamizwa, ntabwo tuba tugomba kubirengagiza. Ahubwo, tuba dukwiriye kwibaza icyo dushobora gukora, umuntu ku giti cye cyangwa twese muri rusange, kugira ngo tugaragaze urukundo ndetse n'ubutabera by'Imana mu buryo bugaragariza abatuye isi yacu yacumuye imico itunganye y'Imana yo gukiranuka n'urukundo.