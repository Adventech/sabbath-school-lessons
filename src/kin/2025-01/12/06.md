---
title:  Mugenzi Wanjye Ninde?
date:   20/03/2025
---

Mu nkuru dusanga muri Luka, nyuma yuko Yesu avuze amategeko abiri arusha ayandi gukomera ari yo gukunda Imana no gukunda mugenzi wawe, umunyamategeko "washatse kwigira shyashya yabajije Yesu ati: 'Harya mugenzi wanjye ninde?" (Luka 10:29). Mu kumusubiza, Yesu yamubwiye iby'umugani umenyerewe uyu munsi ariko wari ubabaje icyo gihe, w'umusamariya mwiza.

`Soma uwo mugani w'umusamariya mwiza uboneka muri Luka 10:25-37. Ni iki iri somo rivuga ukigereranyije no gutaka kw'abahanuzi basaba ko habaho imbabazi n'ubutabera ku karengane amatsinda amwe y'abantu yateje "abandi" mu mateka ya muntu?`

Ntabwo Yesu yavuze ku butabera gusa; yazanye n'ubutabera; Yesu azahora ari ugusohora k'umuhamagaro wa Gihanuzi no kwifuza ubutabera (Soma Luka 4:16-21 uhagereranye na Yesaya 61:1, 2). Ni we wifuzwa n'amahanga yose, by'umwihariko abazi ko bakeneye gutabarwa.

Mu guhangana n'umwanzi, warwananaga imbaraga ashaka kwigabiza intebe y'ubwami y'Imana, Yesu yicishije bugufi, yisanisha n'abari munsi y'icyaha, akarengane, ndetse no gukandamizwa (ariko ntiyigeze yanduzwa n'icyaha), kandi yatsinze umwanzi binyuze mu kwitanga mu rukundo kugira ngo ashyireho ubutabera nk'Ukiranuka ndetse n'Utsindishiriza abizera. Ni gute twavuga ko turebwa n'amategeko, Yesu yapfuye kugira ngo ayashyigikire, niba tutita ku cyo Kristo yita icy'ingenzi mu mategeko?

Zaburi 9:8, 9 haragira hati: "Azacira abari mu isi imanza zitabera, azaha amahanga imanza z'ukuri. Kandi Uwiteka azabera abahatwa igihome kirekire kibakingira, igihome kirekire kibakingira mu bihe bv'amakuba." Zaburi 146:7-9 hongeraho hati: "Aca imanza zitabera zirenganura abarenganwa, agaburira abashonji ibyokurya, Uwiteka ni we ubohora imbohe, Uwiteka ni we uhumı ra impumyi, Uwiteka ni we wemesha abahetamye, Uwiteka ni we ukunda abakiranutsi. Uwiteka ni we urinda abasuhuke, aramira impfubyi n'umupfakazi, ariko inzira y'abanyabyaha ırayigoreka."

Ni mu buhe buryo ijambo ry'Imana rikwiriye gusobanuka neza ku byerekeranye n'uburyo dukwiriye gushaka gukorera abatuzengurutse bakeneye ubufasha kandi bababaye?

`Ni iki dushobora kwigira ku mibereho ndetse n'umurimo bya Yesu cyerekeranye no kujya gufasha abakeneye ubufasha? Nubwo tudashobora gukora ibitangaza nk'ibyo yakoze, ni mu buhe buryo ubufasha bwacu bushobora gufatwa nk'ibitangaza mu buryo buhagije?`