---
title:  Guhamagarirwa Gusohoza Ubutabera
date:   19/03/2025
---

Mu Byanditswe Byera, abahanuzi bakomeza gushimangira ko Imana ihamagarira abantu kugaragaza ubutabera mu muryango mugari w'abantu. Ibyanditswe Byera ntabwo bihwema kugaruka ku bibazo biterwa n'akarengane ndetse no gukandamizwa. Mu by'ukuri, irarika ry'Imana ryo kuzana urubanza ni irarika ryo gushyiraho ubutabera.

Urugero, umuhanuzi Yesaya ntabwo yigeze ahwema kuvuga ibyerekeranye n'akarengane kari muri Isirayeli y'icyo gihe. Amagambo ye ndetse no guhamagarira abantu gukoresha ubutabera bigomba kumvikana cyane mu matwi yacu uyu munsi: "Mwige gukora neza, mushake imanza zitabera, murengere abarengana, mucire imfubyi urubanza, muburanire abapfakazi" (Yesaya 1:17). Akomeza avuga ati; "Bazabona ishyano abategeka amategeko yo guca urwa kibera, n'abanditsi bandikira ibigoramye kugira ngo birengagize abakene badaca urubanza rwabo, bagahuguza abatindi bo mu bantu banjye, n'abapfakazi bakaba umunyago wabo, kandi imfubyi bazigira umuhigo wabo" (Yesaya 10:1, 2). Umuhanuzi akomeza atanga umuburo ati: "None se ku munsi w'amakuba no mu irimbura rizaturuka kure muzamera mute? Muzahungira kuri nde ngo abakize, kandi icyubahiro cyawe uzagisiga he?" (Yesaya 10:3).

Umuhanuzi Yeremiya na we yatanze ubutumwa bw'Imana avuga ati: "Azabona ishyano uwubakishije inzu ye gukiranirwa n'ibyumba byo muri yo uburiganya, nukoresha mugenzi we ntamuhembe, ntamuhe icyo yakoreye .... Ariko se kwihatira kubakisha imyerezi, ni byo byatuma uba umwami? Mbese so ntiyaryaga kandi akanywa, agaca imanza zitabera kandi zikiranuka? Icyo gihe yari aguwe neza. Yacaga urubanza rw'umukene n'umutindi, icyo gihe byari bitunganye. Mbese uko si ko kumenya? Ni ko Uwiteka abaza" (Yeremiya 22:13,15,16).

`Soma Matayo 23:23-30. Ni iki Yesu yigisha hano cyerekeranye n'ikintu cy'ingenzi cyane? Utekereza ko yashakaga kuvuga iki ubwo yavugaga "ibikomeye?"`

Kugira ngo hatagira utekereza ko akarengane kavuzwe n'abahanuzi bo mu Isezerano rya Kera gusa, tubona neza ko mu murimo wa Yesu ibi byari umwihariko we. Yaravuze ati : "Mwebwe banditsi n'Abafarisayo, mwa ndyarya mwe, muzabona ishyano kuko mutanga kimwe mu icumi cy'isogi na anisi na kumino, mukirengagiza amagambo akomeye yo mu mategeko, ari yo kutabera n'imbabazi no kwizera. Ibyo mwari mukwiriye kubikora, na bya bindi ntimubireke." (Matayo 23:23). Mu isomo rimeze nk'iryo ryo muri Luka, Yesu yavuze ko "birengagiza gukiranuka no gukunda Imana" (Luka 11:42).

`Uramutse witaye ku "bikomeye" uyu munsi, byaba ibihe ubigereranyije no gutanga icya cumi "cy'isogi na anisi na kumino" twakagombye kuba twitaho?`