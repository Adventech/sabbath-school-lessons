---
title:  Amategeko Abiri Arusha Ayandi Gukomera
date:   16/03/2025
---

Kugira ngo tubashe kugaragaza icyo dukwiriye gukora, haba umuntu ku giti cye cyangwa muri rusange, kugira ngo tugaragaze urukundo rw'Imana ndetse n'ubutabera mu isi yacu. birakwiriye ko tubanza kwibanda ku cyo Imana yadutegetse.

`Soma Matayo 22:34-40. Ni mu buhe buryo Yesu yasubije ikibazo cy'umunyamategeko?`

Yesu ubwe yarivugiye ati: itegeko rya mbere kandi riruta ayandi ni iri ngo: "Ukundishe Uwiteka Imana yawe umutima wawe wose, n'ubugingo bwawe bwose n'ubwenge bwawe bwose," kandi Yesu yongeraho ati: "Irya kabiri rihwanye na ryo: 'ukunde mugenzi wawe nk'uko wikunda.' " Nyamara, ayo si yo mategeko yonyine. Yesu yongeyeho ati: "Muri ayo mategeko yombi, amategeko yose n'ibyahanuwe ni yo yuririraho" (Matayo 22:37-40). Mu by'ukuri ayo mategeko tuyasanga mu Isezerano rya Kera.

`Soma Matayo 19:16-23. Ni mu buhe buryo igisubizo Yesu yatanze ku kibazo cy'umusore w'umutunzi gifitanye isano n'igisubizo yatanze ku kibazo cy'umunyamategeko dusanga muri Matayo 22?`

Ni iki cyabaye hano? Kuki Yesu yasubije uyu mugabo nk'uko yamusubije? Kandi ni iki uko guhura gukwiriye kutubwira twese, imyanya twaba turimo yose mu buzima?

"Imvugo n'amagambo Kristo yakorehseje byashoboraga gushyira uwo mutware aho yari kugera ku butungane bwa Gikristo. Amagambo ya Kristo yari amagambo y'ubwenge nubwo yasaga nk'aho akaze kandi atyaye. Kwemera ayo magambo no kuyumvira, ni byo byari ibyiringiro byonyine by'agakiza by'uwo mutware. Umwanya we w'icyubahiro n'ubutunzi bwe, byerekezaga imico ye mu nzira y'ibibi. Iyo yihambira kuri icyo cyubahiro n'ubutunzi, byashoboraga kwimura Imana mu mutima we. Kugira ibyo yima Imana, byaba bike cyangwa byinshi, byari ukugumana ibyari gutuma imbaraga ze no kuba ingirakamaro kwe bikendera; kuko iyo umuntu yihambiye ku butunzi bw'isi, nubwo butiringirwa kandi ntibugire agaciro, bumutwara umutima." - Ellen G. White, _Uwifuzwa Ibihe Byose_, p. 409.

`Nubwo twese atariko dushobora guhamagarirwa kugurisha ibyo dutunze byose, nk'uko byagenze kuri uyu musore w'umutunzi, ni iki ushobora kuba wizirikaho ku giti cyawe, kuburyo uramutse utakiretse, cyazakugeza ku kurimbuka by'iteka ryose?`