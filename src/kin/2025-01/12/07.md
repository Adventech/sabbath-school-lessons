---
title:  Ibindi byo Kwiga No Kuzirakanwa
date:   21/03/2025
---

Soma igitabo cyanditswe na Ellen G. White cyitwa _Uwifuzwa Ibihe Byose_, igice cyivuga iby'Isabato, pp. 216-222.

"Ntabwo abo batasi bahangaye gusubiriza Yesu mu maso y'imbaga y'abantu kubera gutinya kwishyira mu ngorane. Bari bazi ko ibyo yababwiye ari ukuri. Mu cyimbo cyo kurenga ku migenzo yabo, bashoboraga kureka umuntu akababara, mu gihe inyamaswa yo bayikizaga kubera ko kuyirengagiza byari kubera nyirayo igihombo. Bityo rero bitaga cyane ku nyamaswa itavuga kurenza uko bitaga ku muntu waremwe mu ishusho y'Imana. Ibi ni byo bigaragaza imikorere y'amadini y'ibinyoma yose. Atangirira mu byifuzo by'umuntu byo kwishyira hejuru y'Imana, nyamara iherezo ryayo ni uguhenebera k'umuntu agasigara ari munsi y'inyamaswa. Buri dini yose irwanya ubutware bw'Imana yambura umuntu icyubahiro yahawe mu irema, kandi akaba agomba kukigarurirwa binyuze muri Kristo. Buri dini y'ibinyoma yigisha abayoboke bayo kutita ku byo abantu bakeneye, ku mibabaro yabo, no ku burenganzira bwabo. Ubutumwa bwiza buha umuntu agaciro kanini nk'uwaguzwe amaraso ya Kristo, kandi bwigisha kwita ku byo umuntu akeneye n'ibimubabaza. Uwiteka aravuga ati: "Nzatubya abantu babe ingume kurusha izahabu nziza, ndetse umuntu azaba ingume arushe izahabu nziza ya Ofiri." Yesaya 13:12.

"Igihe Yesu yahindukiriraga Abafarisayo akababaza niba amategeko yemera gukora icyiza cyangwa ikibi, gukiza cyangwa kwica ku munsi w'Isabato, yahanganye na bo yifashishije imigambi bo ubwabo bari bafite. Barimo bahigisha ubugingo Bwe urwango rukaze, mu gihe we yarimo arokora ubugingo bw'abantu kandi akazanira abantu benshi umunezero. Mbese guhotora umuntu ku Isabato nk'uko bari babigambiriye ni byo byari byiza kurusha gukiza imbabare uburwayi nk'uko yari yamaze kubigenza? Mbese gukorera ubwicanyi mu mutima ku munsi w'Isabato ni byo byari bitunganye kurusha gukunda abantu bose bigaragarira mu bikorwa by'impuhwe?"- Ellen G. White, _Uwifuzwa Ibihe Byose_, pp. 220-221.

**IBIBAZO:**

`Ni ukubera iki kandi bishoboka bite ko "buri torero ritari iry'ukuri" ryigisha abayoboke baryo kutita ku byo abantu bakeneye? Ni buryo ki dushobora gukora tubikuye ku mutima kugira ngo twirinde kwirengegiza abantu bo mu itorero ryacu ndetse n'ahandi?`

`Mugenzi wanjye ninde? Mugenzi wawe ninde? Ni mu buhe buryo bufatika gukurikira Yesu byari bikwiriye gutuma turushaho kuba nk'umusamariya warenze imbibi zariho mu gihe cye agakora igikorwa cy'urukundo?`

`Niba Imana ikunda ubutabera n'imbabazi, ni mu buhe buryo dukwiriye gukora twita ku by'ingenzi kurusha ibindi byose ku Mana? Ni mu buhe buryo dushobora kurushaho kwita ku cyo Yesu yise "icy'ingenzi kurusha ibindi mu mategeko"?`

`Iyo dutekereza kandi tukavuga ku rubanza, ni kangahe dushimangira ko uburyo bw'ibanze Yesu avuga ku rubanza ari urwego dukundaho abandi, by'umwihariko abakandamizwa n'abarenganywa? Tekereza kuri ibyo ubigereranya n'ibivugwa muri Matayo 25:31-46.`