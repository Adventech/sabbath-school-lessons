---
title:  Imana Ikunda Ubutabera
date:   18/03/2025
---

Ibyanditswe Byera bivuga yuko Imana ikunda ubutabera kandi ko yanga ikibi (Soma Zaburi 33:5, Yesaya 61:8), kandi yita cyane ku butabera, ari byo bigaragaza uburakari bwera iterwa no kubona abantu bakorerwa akarengane. Mu Isezerano rya Kera ndetse no mu Isezerano Rishya, Imana igirira impuhwe abakandamizwa mu gihe igirira ababakandamiza uburakari bwera.

`Soma Zaburi 82. Ni mu buhe buryo iyi zaburi igaragaza uburyo Imana yita ku butabera muri iyi si. Ibyo byari bikwiriye kutubwira iki uyu munsi?`

Abasesenguzi benshi basobanukiwe yuko iri somo rigaragaza ko abatware bo ku isi ari bo bakwiriye kubazwa iby'akarengane kabera mu muryango mugari kandi rigaragaza igihe Imana icira imanza abatware bo mu kirere (ibigirwamana) bihishe inyuma y'imanza zigoretse ndetse n'imbaraga z'abadayimaoni. By'umwihariko, abatware barabazwa ngo: "Muzageza he guca imanza zibera, zita ku cyubahiro cy'abanyabyaha?" (Zaburi 82:2).

Nanone kandi basabwa "Guca imanza zikwiriye uworoheje n'imfubyi, guca imanza zirenganura umunyamubabaro n'umutindi, gutabara uworoheje n'umukene no kubakiza amaboko y'abanyabaha" (Zaburi 82:3, 4). Aha ndetse n'ahandi hantu, abahanuzi bo mu Isezerano rya Kera bahamagariraga abantu gukoresha ubutabera. Ibi ntabwo Ibyanditswe Byera bibivugaho amajyejuru, ahubwo ni ipfundo ry'ubutumwa bw'abahanuzi mu bo mu Isezerano rya kera ndetse no ku cyo Yesu yavuze ubwo yari hano ku isi nk'umuntu.

Icyo Imana yifuza ku bantu bavuga ko bayikunda kandi bayubaha ntabwo ari ibanga. Icyo Imana ibifuzaho igisobanura neza muri Mika 6:8 (ndetse no mu wundi murongo usa na wo): "Yewe mwana w'umuntu we, yakweretse icyiza icyo ari cyo. Icyo Uwiteka agushakaho ni iki? Ni ugukora ibyo gukiranuka no gukunda kubabarira, no kugendana n'Imana yawe wicishije bugufi" (Mika 6:8). Aya magambo agarukwaho kenshi mu Byanditswe Byera. Urugero, Yesu yaravuze ati: "Ibyo ni byo bose bazabamenyeraho ko muri abigishwa banjye, nimukundana" (Yohana 13:35, gereranya na 1 Yohana 4:8-16).

`Mbese imiryango yacu ndetse n'amatorero yacu yamera ate turamutse dukurikije ibivugwa muri Mika 6:8 kandi tukabishyira mu bikorwa bivuye ku mutima maze amagambo akajyana n'ibikorwa? Mu bihe waba urimo byose, ni mu buhe buryo gushyira ibyo mu bikorwa byagaragara neza?`