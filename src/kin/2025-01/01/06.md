---
title:  Yaratubambiwe
date:   02/01/2025
---

Imana irarikira buri muntu wese kugirana na Yo umubano ushingiye ku rukundo, ariko abemera irarika ku bushake bwabo ni bo bonyine bazishimira umusaruro uzahoraho. Nk'uko twabibonye mu mugani w'ibirori by'ubukwe, benshi mu bo umwami yahamagaye "banze kuza" (Matayo 22:3).

Icyakurikiyeho rero, mbere gato yo kubambwa Kwe, Kristo yaririye Yerusalemu: "Yerusalemu, Yerusalemu, wica abahanuzi, ugatera amabuye abagutumweho, ni kangahe nshaka kubundikira abana bawe, nk'uko inkoko ibundikira imishwi yayo mu mababa yayo; ntimunkundire!" (Matayo 23:37). Yesu yashakaga kubabundikira ariko ntibabishaka, baranga. Iyo nshinga y'Ikigiriki isobanura "gushaka" (_thelo_) yakoreshejwe hombi, kuri Kristo ushaka kubakiza no kuri bo badashaka gukizwa (kandi iryo jambo ni na ryo dusanga muri Matayo 22:3).

Nanone kandi, Kristo yagiye ku musaraba kubw'abo bantu no ku bwacu. Mbega urukundo rutangaje! Mu gihe icyaha cya muntu cyagombaga guhanishwa igihano cy'urupfu, Imana ubwayo (binyuze muri Kristo) yarishye ikiguzi maze ishyiraho inzira yo gusana isano yari yavukuweho hagati y'ijuru n'isi. Hagati aho, Ikomeje kudusesekazaho urukundo rwayo, nubwo nta kiyitegeka gukora ibyo ku buryo burenze ubwitange bwayo bwo kubikora ibishaka.

`Soma Yohana 10:17, 18. Hagereranye n'Abagalatiya 2:20. Ni ubuhe butumwa butureba dusanga muri iyi mirongo.`

Mu buryo burenze urugero Imana yerekaniyemo urukundo rwayo - ku Musaraba, tubona ko Kristo ubwe yitanze kubwacu bivuye mu bushake bwe bwite. Kristo yatanze ubugingo bwe "abyishakiye ubwe." Nta n'umwe wiha ubugingo Bwe abumukuyeho; Yabutanze ku bushake, hakurikijwe inama y'agakiza yemejwe mu ijuru mbere yo kuremwa kw'isi.

"Inama yo gucungurwa kwacu ntabwo ari igikorwa cyatunguranye, igikorwa cyaba cyaratekerejwe nyuma yo kugwa kwa Adamu. Kwari uguhishurwa 'kw'ibanga ryari rihishwe uhereye kera kose.' Abaroma 16:25. Kwari ugushyira ku mugaragaro amahame agize urufatiro rw'ingoma y'Imana uhereye kera kose. Kuva mw'itangiriro, Imana na Kristo bari bazi ubwigomeke bwa Satani, no kugwa kw'umuntu bikomotse ku mbaraga z'uwo wigometse. Ntabwo byari muri gahunda y'Imana ngo habeho icyaha, ariko yabibonye mbere y'igihe ko bizaba, iteganya ingoboka, kugira ngo ihangane n'icyo kibi. Urukundo rwayo ruhebuje yari ifitiye isi, rwatumye itanga Umwana wayo w'ikinege, "kugira ngo umwizera wese atarimbuka, ahubwo ahabwe ubugingo buhoraho.' Yohana 3:16." - Ellen G. White, _Uwifuzwa Ibihe Byose_, p. 15 (2018).