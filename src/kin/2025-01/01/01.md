---
title:  Imana Ikunda Ibikuye Ku Umutima
date:   28/12/2024
---

### Aho icyigisho cy'iki cyumweru gishingiye
Kuva 33:15-22; Hoseya 14:1-4; Ibyahishuwe 4:11; Yohana 17:24; Matayo 22:1-14; Yohana 10:17, 18.

> <p>Icyo kwibukwa:</P> 
> "Nzabakiza indwara yo kunteshukaho, nzabakunda mbikuye ku mutima, nta burakari nkibafitiye" (Hoseya 14:4, BII).

Nubwo Petero yihakanye Yesu inshuro eshatu, nk'uko Yesu yari yarabihanuye (Matayo 26:34), uku kumwihakana si ko kwabaye iherezo ry'inkuru. Nyuma yo kuzuka, Yesu yabajije Petero ati, "Simoni mwene Yona, urusha aba kunkunda?" Maze Petero aramusubiza, "Yee, Mwami, uziko ngukunda." Na Yesu aramubwira ati, "Ragira abana b'intama banjye." Maze Yesu yongera kubaza Petero ati, "Urankunda?" Na Petero arasubiza ati, "Yee, Mwami, uzi ko ngukunda." Maze Yesu aramubwira ati, "Ragira intama zanjye." Nuko Yesu yongera kubaza Petero ubwa gatatu ati, "Urankunda?" Nuko "Petero ababazwa n'uko amubajije ubwa gatatu ati, 'Urankunda?" Maze Petero arasubiza ati, "Mwami, umenya byose, uzi kandi ko ngukunda." Na Yesu aramubwira ati, "Ragira intama zanjye." (Yohana 21:15-17). Nk'uko Petero yihakanye Yesu inshuro eshatu, Yesu akoresheje ikibazo gikomeye, "Urankunda?" yavuguruye Petero inshuro eshatu.

Nubwo ibyo tunyuramo byaba bitandukanye n'ibya Petero, mu buryo bwinshi ihame ni rimwe. Ni ukuvuga, ikibazo Yesu yabajije Petero ni cyo kibazo nyirizina Imana ibaza buri wese muri twe mu gihe cyacu n'ahantu turi: Urankunda?

Ibintu byose bishingiye ku gisubizo dutanga kuri iki kibazo.