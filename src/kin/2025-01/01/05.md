---
title:  Abatowe Ni Benshi, Ariko Abatoranyijwe Ni Bake
date:   01/01/2025
---

Imana ntikunda ubwoko bwayo bivuye ku bushake bwayo bwite gusa, ahubwo na bwo iburarikira kuyikunda. Kuba Imana ibaha ububasha bwo kwihitiramo ku bushake niba bemera cyangwa bakanga urukundo rwayo bigaragarira (aha ndetse n'ahandi) mu mugani Kristo yigishirijemo w'ibirori by'ubukwe.

`Soma muri Matayo 22:1-14. Ni ubuhe busobanuro bw'uyu mugani?`

Mu mugani Kristo yaciye w'ibirori by'ubukwe, umwami yateguriye ubukwe umuhungu we maze atuma abagaragu be kujya "guhamagara abatorewe gutaha ubukwe" ariko "banga kuza" (Matayo 22:2, 3). Incuro nyinshi uwo mwami yakomeje gutuma abagaragu be guhamagara abantu, ariko ntibita ku guhamagara kwe, maze ikibabaje kurutaho, bafata abagaragu be maze barabica (Matayo 22:4-6).

Hanyuma y'aho, ubwo yari amaze kuvuga iby'abari barishe bamwe mu bagaragu be, umwami yabwiye abagaragu ati, "Ubukwe bwiteguwe, ariko abari babutorewe ntibari babukwiriye. Nuko mujye mu nzira nyabagendwa, abo muri buboneyo bose mubahamagare baze batahe ubukwe" (Matayo 22:8, 9). Nyuma y'indi nkuru y'umuntu waje mu bukwe atambaye umwambaro w'ubukwe agasubizwa hanze, bisobanura gukenera guhabwa umwambaro w'ubukwe n'umwami kugira ngo uzabashe kuba mu birori by'ubukwe, Yesu yasoje uyu mugani akoresha imvugo izimije ariko ifite ubusobanuro bukomeye agira ati, "Kuko abatowe ari benshi, ariko abatoranyijwe bakaba bake" (Matayo 22:14).

Ni iki ibi bisobanuye? Ku iherezo, "abatoranyijwe," "intoranywa," ni abemeye irarika ry'Umwami Imana mu bukwe. Ijambo ryasobanuwe "guhamagara" no "gutorwa" cyangwa "kurarika" mu mugani wose ni ijambo _kaleo_ mu rurimi rw'Ikigiriki (guhamagara, kurarika, gutora), kandi ni ryo ryerekana mu buryo bwuzuye abo "batoranyijwe" cyangwa "intoranywa" (_eklektos_) bivuga ko ari umuntu wemeye irarika ku bushake bwe. Mu by'ukuri, Imana irararika (ni ukuvuga iratumira) buri wese mu birori by'ubukwe. Nyamara, buri wese muri twe ashobora kwanga urukundo rw'Imana. Umudendezo ni ingenzi ku rukundo. Imana ntizigera ihatira urukundo rwayo uwo ari we wese. Nubwo bibabaje kubivuga, dushobora kwanga kugirana n'Imana umubano wuje urukundo.

"Abatoranyijwe" ni abemera irarika. Ku bakunda Imana, Imana yabateguriye ibintu birusha ibindi kuba byiza cyane tudashobora kwiyumvisha. Nanone, bigaruka ku kibazo cy'urukundo n'umudendezo ukomoka mu rukundo.

`Ni ibiki bigaragarira mu mibereho yawe byerekana ko wemeye irarika ry'ubukwe kandi ukaba wambaye umwambaro ukwiriye?`