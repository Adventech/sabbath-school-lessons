---
title:  Burenze Ibyo Twiyumvisha
date:   29/12/2024
---

Imana ntitubaza gusa ngo, "Urankunda?" ahubwo Imana ubwayo ikunda buri muntu wese, kandi ikabikora itizigamye. Mu by'ukuri, Igukunda itizigamye nanjye ikankunda itizigamye ndetse igakunda ityo n'undi muntu wese kurenza uko tubasha kubitekereza. Kandi tumenya urwo rukundo binyuze mu nzira yakoresheje mu mateka y'ubwoko bwayo.

`Soma Kuva 33:15-22 kandi wite ku byavugwaga muri iyi mirongo n'imvugiro bigaragaramo. Ni iki iyi mirongo, by'umwihariko umurongo wa 19, iduhishurira ku bushake bw'Imana ndetse n'urukundo rwayo?`

Byose byasaga nk'ibyarangiye. Nta gihe kinini cyari gishize Imana icunguye ubwoko bwayo ikabukura mu buretwa bwa Egiputa, umwoko bw'Abisirayeli bwaje kwigomeka ku Mana maze buramya inyana ya zahabu. Igihe Mose yamanukaga ku musozi, yabonye ibyo bakoze, maze ajugunya hasi ibisate bibiri by'Amategeko Cumi, maze biramenagurika. Nubwo ubwo bwoko bwari bwatakaje uburenganzira ubwo ari bwo bwose bwari bufite ku mahirwe y'isezerano ndetse n'imigisha Imana yari yarabuhereye ubuntu itizigamye, Imana yahisemo ku bushake bwayo gukomeza isezerano yagiranye na bwo - ititaye ku kuba batari bakwiriye imigisha y'isezerano.

Amagambo yo mu Kuva 33:19 ngo, "Nzagirira ubuntu uwo nzagirira ubuntu, kandi nzababarira uwo nzababarira," akenshi hari abayumva nabi bakibwira ko Imana ku bushake bwayo ihitamo kugirira impuhwe n'imbabazi abantu bamwe, hakaba n'abo itabigirira. Nyamara, mu mivugirwe y'iri somo, Imana ntivuga ahangaha ko izahitamo ku bushake bwayo kugirira ubuntu n'imbabazi bamwe ngo abandi ibareke. Uko si ko Imana ikora, nk'uko binyuranye n'iyobokamana rya rusange rivuga ko Imana yateguriye bamwe kurimbuka bakazahabwa igihano cyo gucirwaho iteka.

Nonese ni iki Imana ivuga ahangaha? Mu buryo bwumvikana, Imana irivugira yuko, Yo Umuremyi wa bose, ifite uburenganzira n'ububasha bwo gutanga itizigamye ubuntu n'imbabazi byayo ikabiha n'abantu batabikwiriye na mba. Kandi ni cyo ikora ahangaha, na nyuma yo kwigomeka k'ubwoko bw'Abasirayeli buramya inyana ya zahabu, Imana yabugiriye imbabazi, nubwo butari buzikwiriye na mba.

Uru ni rumwe mu ngero nyinshi zigaragaza yuko Imana igaragaza urukundo rwayo kandi Ikabikora birenze uko umuntu yabyiyumvisha. Mbega inkuru nziza no kuri twebwe, mbese si byo?

`Ni mu zihe nzira Imana yakomeje kuguhishurira no kukwereka urukundo rwayo - ndetse birenze uko wabyiyumvisha?`