---
title:  Urukundo Rutiturwa
date:   30/12/2024
---

Urugero rukomeye rw'urukundo Imana yakunze mwenemuntu wacumuye ruboneka mu nkuru ya Hoseya. Imana yategetse umuhanuzi Hoseya iti, "Genda ucyure umugore wa maraya ufite abana b'ibinyandaro; kuko iki gihugu cyakabije ubusambanyi bwo kureka Uwiteka" (Hoseya 1:2). Hoseya n'umugore we udakiranuka bagombaga kuba isomo rizima ry'urukundo Imana ikunda ubwoko bwayo, nubwo Isirayeli yakiraniwe ikiyandarika mu busambanyi mu bya Mwuka. Ni ukuvuga ngo, iyi ni inkuru y'urukundo rutizigamye rw'Imana ku batarukwiriye.

Mu kuri, nubwo Imana yababereye indahemuka ikanabakunda, inshuro nyinshi abantu bayigometseho. Muri ubwo buryo, Ibyanditswe Byera bikomeza kwerekana Imana nk'umukunzi urangwa n'urukundo rutagabanyije akunda umugore ukiranirwa. Yakunze ubwoko Bwayo urukundo ruvuye ku mutima kandi rukiranuka, ariko ubwoko bwayo bwarayanze maze bukorera kandi buramya izindi mana, bwayiteye agahinda kandi bwica isezerano, bumera nk'ubudafite igaruriro.

`Soma muri Hoseya 14:1-4. Ni iki iyi mirongo ihishura ku byerekeranye n'urukundo rutagajuka Imana ikunda ubwoko bwayo?`

Nyuma y'ubwigomeke budacogora bw'ubwoko bwayo, Imana igira iti: "Nzakiza gusubira inyuma kwabo, nzabakunda urukundo rutagabanije" Ijambo "rutagabanije" mu nteruro "Nzabakunda urukundo rutagabanije" ryasobanuwe mu Giheburayo rivuye ku ijambo _nedabah_, rishatse kuvuga ikintu gitangiwe ubushake. Ni kimwe n'ijambo ryakoreshwejwe ku maturo atanganwa ubushake muri gahunda y'ubuturo bwera.

Mu gitabo cyose cya Hoseya, no mu nyandiko zose zo mu Byanditswe Byera, Imana yerekana isezerano ritangaje n'impuhwe ifitiye ubwoko bwayo. Ndetse nubwo bakomeje gukurikira abandi bakunzi, bakica isezerano ry'umubano wabo n'Imana, bigasa ndetse n'ibidafite igaruriro, Imana yakomeje kubagaragariza urukundo rwayo biturutse ku bushake bwayo bwite. Abantu ntibari bakwiriye urukundo rw'Imana; bari baratakaje uburenganzira bwose bari bafite kuri urwo rukundo. Ariko kandi, Imana yakomeje kubagaragariza urukundo rutagira ikigombero ibakunda nta gahato. Aha kimwe n'ahandi, Ibyanditswe byera bikomeza kwerekana urukundo rw'Imana nk'impano itagabanije, yuje ubuntu n'ubushake.

`Abantu benshi batekereza Imana nk'umutegetsi witaruye abantu, w'umunyabukana, n'umucamanza. Ni buryo ki ishusho y'imiterere y'Imana yababajwe ikanashavuzwa nk'umukunzi urangwa n'urukundo rutagabanije ikunda umugore udakiranuka igufasha kubona Imana ukundi? Ni buryo ki iyo shusho yahindura uko ubona umubano wawe n'Imana cyangwa uko ubanye na Yo?`