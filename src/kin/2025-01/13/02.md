---
title:  Amategeko y'Urukundo
date:   23/03/2025
---

Amategeko y'Imana ntabwo ari amabwiriza adafatika; ahubwo amategeko y'Imana agaragaza isano dufitanye n'Imana. Ibi bishobora kugaragarira mu Mategeko Cumi. Amahame shingiro y'amategeko yariho mu ngobyi ya Edeni, amahame y'urukundo rwagombaga kugenga umubano hagati y'Imana n'abantu ndetse no hagati y'abantu ubwabo.

Ubwo amategeko cumi yatangwaga mu gitabo cyo Kuva 20 yari yanditswe ku bisate by'amabuye, yahawe Abisirayeli nk'isezerano ry'umubano. Ayo mategeko yanditswe nyuma yuko Uwiteka yari yarakuye ubwoko bwayo muri Egiputa, kandi ayo mategeko yari ashingiye ku rukundo rw'Imana ndetse no ku isezerano yagiranye n'ishyanga ryayo (Soma Kuva 6:7,8 n'Abalewi 26:12). Umuntu ashobora kubona ko imigabane ibiri y'Amategeko Cumi igamije guteza imbere umubano hagati y'abantu n'Imana ndetse n'umubano hagati y'abantu ubwabo.

`Soma Kuva 20:1-17. Ni mu buhe buryo iyo mirongo igaragaza amahame abiri, iryo gukunda Imana ndetse n'iryo gukunda abandi?`

Amategeko ane abanza avuga iby'umubano abantu bakwiriye kugirana n'Imana, kandi amategeko atandatu ya nyuma avuga iby'umubano hagati y'abantu ubwabo. Umubano tugirana n'Imana ndetse na bagenzi bacu ugomba kugengwa n'amahame y'amategeko y'Imana.

Iyo migabane ibiri y'amategeko ihuje n'ibyo Yesu yita "amategeko abiri arusha ayandi gukomera"- Ukundishe Uwiteka umutima wawe wose (Matayo 22:37, gereranya no Gutegeka kwa kabiri 6:5) na "ukunde mugenzi wawe nk'uko wikunda" (Matayo 19:18).

Amategeko ane abanza agaragaza uburyo dukwiriye gukunda Imana n'impagarike yacu yose, kandi amategeko atandatu asoza agaragaza uburyo dukwiriye gukundana hagati yacu. Yesu asobanura neza yuko amategeko abiri y'urukundo aruta ayandi afitanye isano n'andi mategeko. "Muri ayo mategeko yombi, amategeko yose n'ibyahanuwe ni yo yuririraho" (Matayo 22:40).

Amategeko y'Imana yose ashingiye ku rukundo rw'Imana. Urukundo rw'Imana n'amategeko yayo ntibishobora gutandukanywa. Akenshi dukunze kumva abantu bavuga bati: "Ntabwo dukeneye gukurikiza amategeko, icyo dukeneye ni ugukunda Imana no gukunda abantu gusa." Kuki igitekerezo nk'icyo kitumvikana?

`Ni mu buhe buryo dushobora kugaragaza urukundo dukunda Imana, cyangwa urukundo dukunda abandi, niba twica rimwe mu Mategeko Cumi?"`