---
title:  Urukundo ni Rwo Rusohoza Amategeko
date:   26/03/2025
---

Isano iri hagati y'urukundo n'amategeko ntishobora kuba amakabyankuru. Mu by'ukuri, Ibyanditswe Byera bivuga yuko gukunda ari ugusohoza amategeko.

Mu Abaroma 13:8-10, Pawulo yigisha yuko "ukunda undi aba asohoje amategeko" (Abaroma 13:8). Nyuma yo gutondagura amenshi mu mategeko atandatu aheruka yo mu Mategeko Cumi, Pawulo avuga yuko "bihurira muri iri jambo ngo 'ukunde mugenzi wawe nk'uko wikunda"" (Abaroma 13:9). Mu by'ukuri, Pawulo yigisha neza yuko "urukundo ari rwo rusohoza amategeko" (Abaroma13:10). Nanone kandi mu Bagalatiya 5:14, Pawulo asobanura yuko "amategeko yose asohorera mu ijambo rimwe ngo 'ukunde mugenzi wawe nk'uko wikunda"" (Abagalatiya 5:14). Ariko se urukundo rusohoza amategeko ni uruhe? Mbese urwo rukundo rumeze rute?

`Soma Matayo 23:23, 24. Ni ayahe "magambo akomeye yo mu mategeko? Soma Gutegeka kwa kabiri 5:12-15 na Yesaya 58:13, 14. Ni mu buhe buryo iyo mirongo igaragaza isano iri hagati y'amategeko (by'umwihariko itegeko ry'Isabato) ndetse n'uburyo Imana yita ku butabera ndetse no gukiza?`

Yesu avuga ko "amagambo akomeye yo mu mategeko" ari "ugukiranuka, imbabazi no kwizera." Kandi ku byerekeranye n'itegeko ry'Isabato, dushobora kubona mu Byanditswe yuko Isabato ubwayo ifitanye isano no gucungurwa ndetse n'ubutabera.

Mu Gutegeka kwa kabiri 5, itegeko ry'Isabato rishingiye ku gikorwa cy'Imana cyo gucungura Isirayeli iyikura mu bubata. Ni ukuvuga yuko Isabato atari urwibutso rw'irema gusa ahubwo ni n'urwibutso rwo gukurwa mu bubata, kandi ibyerekeranye no guhindukira k'umuntu akava mu binezeza bye ku giti cye akita Isabato umunezero binyuze mu kwakira umucyo w'Uwiteka (Yesaya 58:13,14), hibandwa cyane ku bikorwa by'urukundo ndetse n'ubutabera bikorerwa abandi-gukora ibyiza, kugaburira tabashonji, gucumbikira abatagira aho baba (Yesaya 58:3-10).

Dushingiye kuri izo nyigisho zose (hamwe n'izindi nyinshi), abifuza gusohoza amategeko binyuze mu rukundo ntabwo bakwiriye kwirinda icyaha cyo gukora ibibuzanyijwe gusa ahubwo bakwiriye no kwirinda icyaha cyo kwanga gukora ibitegetswe. Gukunda nko gusohoza amategeko ntabwo ari ugukurikiza amategeko gusa ahubwo bikubiyemo no gukora ibyiza- gukora imirimo y'urukundo iteza imbere ubutabera n'imbabazi. Kwizera Imana bifite ubusobanuro burenze kutirengagiza inyuguti y'amategeko.