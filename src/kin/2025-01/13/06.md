---
title:  Ikiruta Byose, Mukundane
date:   27/03/2025
---

Niba urukundo ari rwo rusohoza amategeko, ubwo umuntu ntiyabasha gukurikiza amategeko mu buryo bwuzuye binyuze mu kwirinda gukora ibintu bibi gusa. Itegeko ry'urukundo ubwaryo (risobanurwa mu buryo bwuzuye mu Byanditswe Byera) ntabwo ritudegeka kwirinda gukora ikibi gusa, ahubwo iryo tegeko rinadutegeka gukora ibikorwa bigaragaza urukundo Imana ikunda abantu-bitari ku bandi bizera gusa ahubwo no ku batuye isi bose muri rusange, bakeneye ubuhamya nyakuri bwa Gikristo.

_Soma Yakobo 2:1-9. Ni ubuhe butumwa bw'ingenzi duhabwa hano?_

Hano, Yakobo acyaha akarengane kari mu muryango mugari w'abantu, by'umwihariko akagaragaza gusuzugurwa kw'abakene ndetse no gukandamizwa bikorwa n'abakire. Bityo, atwibutsa itegeko ryo gukunda bagenzi bacu, avuga ko iyo dukurikije iri tegeko, "tuba dukoze neza" (Yakobo 2:8).

Nk'uko Ellen G. White abivuga: "Urukundo tugirira abandi, ni uburyo bwo kwerekanira hano ku isi urukundo rw'Imana. Umwami w'icyubahiro yazanywe ku isi no kwerekana urwo rukundo, kutugira abana b'umuryango umwe, kandi na we aba umwe natwe. Kandi iyo dushohoje amagambo yadutegetse ati, "Ngiri itegeko ryanjye: Mukundane nk'uko nabakunze." (Yohana 15:12); Iyo dukunze abatuye isi nk'uko yabakunze, icyo gihe inshingano yaduhaye iba igeze ku ntego. Icyo gihe tuba tunogeye ijuru; kuko ijuru riri mu mitima yacu."- Ellen G. White, _Uwifuzwa Ibihe Byose_, p. 506.

Iyo dukunze abatuye isi nk'uko Kristo yabakunze, icyo gihe tuba dukwiriye ijuru. Mbega imvugo ikomeye y'icyo gukurikira Yesu bisobanuye!

Yesu ategeka abayoboke be "gukundana" nk'uko yadukunze (Yohana 13:34). Nanone kandi Yesu aravuga ati: "Ibyo ni byo bose bazabamenyeraho ko muri abigishwa banjye, nimukundana" (Yohana 13:35). Urukundo ni urufatiro rwo kwizera kwa Gikristo kuko Imana ari Urukundo (1 Yohana 4:8, 16). Kandi abavuga ko bakunda Imana bagomba gukundana (gereranya na 1 Yohana 3:11; 4:20, 21).

Nanone kandi 1 Petero 4:8 hashishikariza Abakristo "gukundana urukundo rwinshi, kuko urukundo rutwikira ibyaha byinshi" (soma na none Abaheburayo 10:24 na 1 Abatesalonike 3:12).

`Ongera wibande ku gitekerezo cyo gukunda abatuye isi nk'uko Kristo yabakunze. Ni iki ibi bishobora kudufasha mu kurushaho gusobanukirwa ugutungana kwa Gikristo ndetse n'uburyo tugirwa abakwiriye kuzahabwa ubugingo buhoraho. Zana igisubizo cyawe mu itsinda ryawe ry'Ishuri ryo ku Isabato.`