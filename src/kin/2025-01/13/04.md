---
title:  Amategeko n'Ubuntu
date:   25/03/2025
---

Nk'uko twabibonye, amategeko n'ubuntu ntabwo bivuguruzanya, ahubwo bikora inshingano zitandukanye hakurikijwe urukundo ndetse n'ubutabera bw Imana. Iyo haza kubaho itandukaniro (nubwo ryaba rito) hagati y'amategeko n'ubuntu, iryo tandukaniro ryajyaga guteza urujijo Abisirayeli ba kera, babonye Imana ubwayo itanga amategeko nko kugaragaza ubuntu bw'Imana mu buryo bukomeye. Mu gihe "ibigirwamana" by'amahanga yari abakikije byahoraga bihindagurika, byasigaga abantu badafite uburyo bwo kumenya ibyo ibigirwamana byifuza ndetse n'ibibishimisha. Imana ivugwa muri Bibiliya yahaye ubwoko bwayo amabwiriza asobanutse yerekeranye n'ibiyishimisha, kandi ikiyishimisha ni ikizanira ubwoko bwayo ibyiza, haba umuntu ku giti cye cyangwa muri rusange.

Ariko, amategeko ntabwo ashobora kudukiza icyaha cyangwa ngo ahindure imitima y'abantu. Bitewe n'ubunyacyaha bwacu tuvukana, dukeneye gushyirwamo umutima w'ibya Mwuka.

`Soma Yeremiya 31:31-34. Ni iki ibi bitwigisha cyerekeranye n'amasezerano y'Imana yo kuduha umutima mushya? Gereranya ibyo n'amagambo Yesu yabwiye Nikodemu dusanga muri Yohana 3:1-21 yerekeranye no kuvuka ubwa kabiri. Soma n'Abaheburayo 8:10.`

Amategeko Cumi yanditswe n'Imana ubwayo ku bisate by'amabuye (Kuva 31:18), ariko amategeko yanagombaga kwandikwa mu mitima y'ubwoko bw'Imana (Zaburi ya 37:30, 31). Itegeko ry'urukundo ntabwo ryagombaga kuba inyuma kuri twe ahubwo ryagombaga kuba imbere muri twe mu mico yacu. Imana yonyine ni yo yashoboraga kwandika amategeko yayo mu mitima yacu, kandi yasezeranye kubikorera ityo ubwoko bwayo bw'isezerano (Soma Abaheburayo 8:10).

Ntabwo dushobora kwikiza ubwacu binyuze mu kubahiriza amategeko, ahubwo dukizwa n'ubuntu kubwo kwizera, ntabwo ari kubwacu, ahubwo ni impano ituruka ku Mana (Abefeso 2:8). Ntabwo twubahiriza amategeko kugira ngo dukizwe; ahubwo twubahiriza amategeko kuko twakijijwe. Ntabwo twubahiriza amategeko kugira ngo dukundwe ahubwo twubahiriza amatego kuko twakunzwe, kandi kubw'iyo mpamvu, dukeneye gukunda Imana na bagenzi bacu (Yohana 14:15).

Nanone kandi, amategeko atwereka icyaha (Yakobo 1:22-25, Abaroma7:7), atwereka ko dukeneye Umucunguzi (Abagalatiya 3:22-24), atuyobora mu nzira nziza y'ubugingo kandi akagaragaza imico y'Imana y'urukundo.

`Mbese ibyiringiro byawe mu rubanza ni ibihe? Mbese ibyiringiro byawe bishingiye mu mwete ugira mu gukurikiza amategeko cyangwa bishingiye ku gukiranuka kwa Kristo kugutwikira? Ni iki igisubizo cyawe kikubwira ku kamaro k'amategeko y'Imana cyerekeranye n'icyo amategeko ashobora gukora ndetse n'icyo adashobora gukora?`