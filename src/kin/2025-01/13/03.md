---
title:  Amategeko Arera, Arakiranuka Kandi Ni Meza
date:   24/03/2025
---

Urukundo ni urufatiro rw'amategeko y'Imana. Iyo Imana yerereje amategeko, iba yerereje urukundo. Iyi ni yo mpamvu Yesu yapfuye kugira ngo akize abanyabyaha, kugira ngo abashe gushyigikira amategeko mu gihe anaducunshumuriraho ubuntu bwe. Bityo, yashoboraga kuba Umukiranutsi kandi agatsindishiriza abamwizeye (Abaroma 3:25, 26). Mbega ukugaragaza urukundo! Amategeko ntabwo ateshwa agaciro n'inzira yo gucungurwa, ahubwo gucungurwa gushimangira amategeko.

`Soma Abaroma 6:1-3 n' Abaroma 7:7-12, wibande ku murongo wa 12. Ni iki iyi mirongo itubwira cyerekeranye n'amategeko, ndetse na nyuma yo gupfa kwa Kristo?`

Mu gihe abantu bamwe bizera ko ubuntu no gucungurwa bikuraho amategeko, Pawulo agaragaza ko tudakwiriye gukomeza gukora ibyaha kugira ngo ubuntu busage. Ahubwo abari muri Kristo kubwo kwizera "babatirijwe mu rupfu rwe" kandi bafatwa nk'abapfuye ku cyaha kandi bakaba bariho ku bwa Kristo.

Amategeko y'Imana ntabwo ari icyaha, ahubwo atugaragariza icyaha ndetse n'ubunyacyaha bwacu. Ni yo mpamvu, "amategeko ari ayera, ndetse n'itegeko ryose ni iryera, rirakiranuka kandi ni ryiza" (Abaroma 7:12). Amategeko agaragaza ko dukeneye agakiza no gucungurwa kurusha ikindi kintu cyose-agakiza no gucungurwa bikomoka kuri Kristo wenyine. Ntabwo "duhinduza ubusa amategeko kwizera, ntibikabeho, ahubwo turayakomeza" (Abaroma 3:31).

Ntabwo Kristo yaje gukuraho amategeko ahubwo yaje gusohoza ibyari byarasezeranwe mu mategeko ndetse n'abahanuzi. Bityo, yashimangiye yuko "ijuru n'isi kugeza aho bizashirira, amategeko atazavaho inyuguti imwe cyangwa agace kayo gato, kugeza aho byose bizarangirira" (Matayo 5:18).

Amategeko y'Imana ubwayo agaragaza ukwera kw'Imana-Imico yayo ikiranuka y'urukundo, gukiranuka, kugira neza, n'ukuri (Abalewi 19:2; Zaburi 19:7, 8; Zaburi 119:142, 172). Kubw'iyo mpamvu, biragaragara ko mu Kuva 31:18, Imana yanditse amategeko yayo ku bisate by'amabuye. Kuba yaranditswe ku mabuye, ayo mategeko ni ubuhamya bugaragaza imico y'Imana idahindagurika ndetse n'ingoma yayo, bishingiye ku rukundo-ingingo y'ingenzi y'intambara ikomeye.

`Ni mu buhe buryo iyi sano iri hagati y'amategeko n'urukundo idufasha kurushaho gusobanukirwa n'amagambo ya Yesu agira ati: "Nimunkunda, muzitondera amategko yanjye" (Yohana 14:15)?`