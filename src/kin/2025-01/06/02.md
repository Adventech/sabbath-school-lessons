---
title:  Urukundo n'Ubutabera
date:   02/02/2025
---

Mu Byanditswe byera hose, urukundo n'ubutabera biragendana. Urukundo nyakuri rukenera ubutabera, kandi ubutabera nyakuri bushobora gushoboka kandi bugashyira mu bikorwa ibyarwo bikomotse gusa mu rukundo. Ntabwo dukunze gutekereza ko ibyo bintu bibiri bidasigana, ariko kandi ni ukubera ko byombi, urukundo n'ubutabera byagiye bigorekwa mu buryo bukomeye n'umuntu.

`Soma muri Zaburi ya 33:5, Yesaya 61:8, Yeremiya 9:24, Zaburi 85:10, na Zaburi 89:14. Ni mu buhe buryo iyo mirongo isongera icyifuzo cy'Imana kijyanye n'ubutabera?`

Iyo mirongo isobanura neza ko Imana ikunda ubutabera (Zaburi 33:5, Yesaya 61:8). Mu Byanditswe Byera, igitekerezo cy'urukundo n'ubutabera ni agati gakubiranye. Urukundo rw'Imana no gukiranuka kwayo ntibisigana, kandi yita cyane ku kubona gukiranuka n'ubutabera bikorwa mu isi.

Kubw'impamvu nziza rero, abahanuzi bakunze gusobanura ko akarengane kose ari kabi, harimo n'amategeko abogamira ku kibi, ibipimo bibeshya, akarengane n'ikandamizwa ry'abakene n'abapfakazi cyangwa undi wundi ubabaye mu buryo butandukanye. Nubwo abantu bakora ibibi byinshi bagashyigikira n'akarengane, "Imana niyo igira imbabazi no kutabera no gukiranuka mu isi" (Yeremiya 9:24). Nk'uko bisanzwe iteka, mu Byanditswe Byera hose, ab'indahemuka ku Mana baba biteze kurenganurwa n'Imana nk'ikintu cyiza cyane kubera ko izahana inkozi z'ibibi n'abakandamiza abandi, kandi izarenganura abarengana maze ibature abakandamijwe bakarenganwa.

Muby'ukuri, gukiranuka n'ubutabera ni ishingiro ry'ubutegetsi bw'Imana. Ubutegetsi bw'Imana butunganye kandi bwubakiye ku rukundo ni ubw'ukuri kandi burakiranuka, butandukanye by'ihabya n'ubw'iyi si yononekaye, akenshi bwimika akarengane kubw'inyungu y'umuntu ku giti cye n'ububasha afite. Mu Mana, "imbabazi n'umurava birahuye, gukiranuka n'amahoro birahoberanye" (Zaburi 85:10).

Kandi Imana isobanura neza icyo itwifuzaho. "Yewe mwana w'umuntu we, yakweretse icyiza icyo ari cyo. Icyo Uwiteka agushakaho ni iki? Ni ugukora ibyo gukiranuka, no gukunda kubabarira, no kugendana n'Imana yawe wicisha bugufi?" (Mika 6:8). Niba hari ikintu dukwiriye kugaragaza mu mico y'Imana, ni urukundo n'ubutabera n'imbabazi bikaba aribyo biba ishingiro ry'ibindi byose.

`Ni izihe ngero, zigaragara no muri iki gihe, z'ubutabera bwa muntu bwagoretswe? Noneho rero, ni mu buhe buryo, tutabura gusaba ko ubutabera bw'Imana bugomba kuza umunsi runaka?`