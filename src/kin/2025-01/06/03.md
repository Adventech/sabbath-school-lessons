---
title:  Imana Ni Nziza Kandi Irakiranuka Rwose
date:   03/02/2025
---

Imana ntisaba gusa abantu gukunda ubutabera no kurangwa nabwo, ahubwo nayo ubwayo ni urugero rwiza rw'iyo mico. Ibyanditswe byera byigisha ko Imana ari iyera, ikiranuka kandi itunganye ikaba ari Rukundo. Buri gihe Imana ikora iby'urukundo, ibyo gukiranuka n'ubutabera gusa. Nta kibi na kimwe kiyirangwaho.

`Soma mu gitabo cyo Gutegeka kwa Kabiri 32:4 na Zaburi 92:15. Ni iki iyo mirongo yigisha cyerekeye gukiranuka no gutungana kw'Imana?`

Iyo mirongo hamwe n'indi myinshi ivuga ko Imana ari ukuri kandi yuje urukundo "ntirimo gukiranirwa na guke" (Zaburi 92:15, gereranya n'ibivugwa muri ya Zaburi 25:8, Zaburi 129:4). "Uwiteka uri muri wo arakiranuka; ntazakora ibibi; uko bukeye agaragaza gukiranuka kwe mu mucyo, ntabwo asiba; ariko ibigoryi nta soni bigira" (Zefaniya 3:5). Reba itandukaniro riri hagati y'imico y'Imana n'iy'abakunda kurenganya abandi.

Imana izi icyiza cyagirira umumaro buri muntu wese, buri muntu imwifuriza ibyiza, kandi ikomeza gukora byose kugira ngo ibyiza bigere kuri uwo muntu ikoresheje ababirimo.

`Soma muri Zaburi ya 9:7, 8 na Zaburi 145:9-17. Ni iki iyo mirongo yigisha cyerekeye Imana?`

Imana ivugwa muri Bibiliya ni "umucamanza utabera" (Zaburi 7:11), nta kibi kiyegera (Zaburi 5:4). Nk'uko mu 1 Yohana 1:5 higisha, "Imana ni umucyo, kandi muri yo nta mwijima na muke uharangwa". Muby'ukuri, Imana ntabwo itunganye gusa, ahubwo dukurikije ibyo Yakobo avuga, muri Yakobo 1:13, "Imana ntigira uwo ishuka ngo akore ibibi" (gereranya n'ibivugwa muri Habakuki 1:13).

Muri ibyo byose, ineza y'Imana n'icyubahiro cyayo ntibishobora gutandukanwa. Mu gihe benshi biringira imbaraga z'ibigirwamana, Imana niyo nyiri ububasha buheranije, ariko ubwo bubasha ibukoresha gusa mu kuri no mu rukundo. Ntabwo byari impanuka kuba igihe Mose yasabaga Imana kumwereka ubwiza bwayo burabagirana, Uwiteka Imana yaramubwiye iti: "Ubwanjye nzanyuza kugira neza kwanjye kose imbere yawe, nzivugira mu izina imbere yawe ko ndi Uwiteka; kandi nzagirira ubuntu uwo nzagirira ubuntu, kandi nzababarira uwo nzababarira" (Kuva 33:18, 19).

`Ni ukubera iki Imana nziza gutyo yemera ibibi ko biba kuri iyi si? Nimwungurane ibitekerezo ku gisubizo muri butange mu mutwe wanyu w'Ishuri ryo ku Isabato.`