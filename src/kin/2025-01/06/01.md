---
title:  Imana Ikunda Ubutabera
date:   01/02/2025
---

### Aho icyigisho cy'iki cyumweru gishingiye
Zaburi 33:5; Zaburi 85:10; Gutegeka kwa Kabiri 32:4; Yakobo 1:17; Tito 1:2; Kuva 32:14; Matayo 5:43-48.

> <p>Icyo kwibukwa:</P> 
> "Ahubwo uwirata yirate ibi, yuko asobanukiwe, akamenya yuko ari jye Uwiteka, ugira imbabazi no kutabera no gukiranuka mu isi; kuko ibyo aribyo nishimira. Ni ko Uwiteka avuga." (Yeremiya 9:24).

Mu Burasirazuba bwa Hafi bwo mu gihe cya kera, ibyitwaga "imana" z'ibihugu byari ibintu bihindagurika, by'urukozasoni, n'ibintu bidahamye gusa, ariko na none zategekaga ibintu biteye ubwoba, nko gutamba ibitambo by'abana. Ndetse n'icyo gihe, imbaga nyamwinshi y'abapagani ntibashoboraga kubitegaho amakiriro, kandi ntibari no gutinyuka guhangana n' "ibigirwamana" byo mu moko yabo.

Dukurikije ibivugwa mu gitabo cyo Gutegeka kwa Kabiri 32:17, inyuma y'izo "mana" hari abadayimoni (soma no 1 Abakorinto 10:20, 21). Kandi uburyo bw'imisengere yabo bwari bugamije inyungu zabo, bigasiga abantu mu rujijo rw'iby'umwuka no mu icuraburindi mu bijyanye n'imico mbonera.

Imana yo muri Bibiliya ntiyashoboraga kuba itandukanye biruseho n'izo mbaraga z'abadayimoni. Yahwe aratunganye rwose kandi imico ye ntihinduka. Kandi ni ukubera ukugiraneza kw'Imana guhoraho gutuma tugira ibyiringiro, ubu n'iteka ryose.

Mu gutandukana by'ihabya kw'ibigirwamana byo mu isi ya kera, ndetse n'ibigirwamana bigezweho byo muri iki gihe na byo, icyo Yahwe yitaho cyane n'ikirebana n'ikibi, akababaro, akarengane, n'ikandamizwa, aribyo yanga urunuka kandi akabyamagana. Kandi icy'ingenzi cyane, ni uko umunsi umwe azabitsembaho byose.