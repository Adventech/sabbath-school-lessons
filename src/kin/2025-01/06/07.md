---
title:  Ibindi byo Kwiga No Kuzirakanwa
date:   07/02/2025
---

**Soma mu gitabo cya Ellen G. White, cyitwa "Kugana Yesu," igice cyacyo cyitwa: 'Urukundo Imana Ifitiye Umuntu', pp. 7-16.**

"Ijambo ry'Imana rihishura imico yayo. Yo ubwayo yivugiye ko urukundo rwayo rutarondoreka kandi igira n'impuhwe. Igihe Mose yasengaga, yasabye Imana ngo imwereke 'ubwiza bwayo burabagirana', Uwiteka Imana aramusubiza ati: "Nzanyuza kugira neza kwanjye kose imbere yawe" (Kuva 33:18, 19). Ubwo nibwo bwiza bwe. Uwiteka Imana yanyuze imbere ya Mose maze arivuga ati, "Uwiteka, Uwiteka, Imana y'ibambe n'imbabazi itinda kurakara, ifite kugira neza kwinshi n'umurava mwinshi, igumanira abantu imbabazi, ikageza ku buzukuruza b'ibihe ibihumbi, ibababarira gukiranirwa n'ibicumuro by'ibyaha" (Kuva 34:6, 7). 'Itinda kurakara, ikagira n'impuhwe nyinshi, 'kubera ko yishimira kugira imbabazi' (Yona 4:2; Mika 7:18).

"Mu isanzure ry'ijuru no mu isi Imana yahadushyiriye ibimenyetso byinshi by'ineza yayo. Ariko rero, nubwo bimeze bityo, umwanzi w'ibyiza yahumye imitima y'abantu kugira ngo barebane Imana ubwoba, ngo igira umwaga kandi yanga kubabarira. Satani atuma abantu batekereza ko ingeso ya mbere y'Imana ari uguca imanza zitabera, ngo ni umucamanza w'ubukana, ngo ni umwishyuza w'intavumera uzimbuza.

"Agereranya Rurema n'umunyeshyari ugenzurira abantu kubashakaho ibicumuro n'ibyo bafudikamo ngo abone uko yabagirira nabi. Kugira ngo uwo mwijima w'icuraburindi ubatamururweho ni cyo cyatumye Yesu aza guturana n'abantu, ngo abahishurire urukundo rw'Imana ruhebuje" -Ellen G. White, _Kugana Yesu_, p. 10.

**IBIBAZO:**

`Ni ukubera iki ari ingenzi kumenya ko icyubahiro cy'Imana kigizwe n'ineza yayo? Ni mu buhe buryo ibyo bikosora inyigisho ivuga ku bwiza bw'Imana ishimangira ububasha bwayo hirengagijwe urukundo n'imico y'Imana?`

`Mbese hari ubwo wigeze wibaza ku kugira neza kw'Imana? Mbese hari uwo waba uzi washidikanyije ku kugira neza kw'Imana kubera ko abavuga ko ari abayoboke bayo, rimwe na rimwe bitwara, cyangwa kubera gusa ibibi byose bikorwa muri iyi si? Ni mu buhe buryo ukora kugira ngo ube wakemura icyo kibazo ubwawe, kandi ni mu buhe buryo ushobora kugira uwo ufasha urwana n'ikibazo nkicyo cy'ubugiraneza bw'Imana? Ibyo muzabibona mu cyigisho cy'icyumweru gitaha.`

`Mu itsinda ryanyu ry'ishuri ryo ku Isabato, mwongere mwiyibutse igisubizo mwatanze ku kibazo cyo mu cyigisho cyo ku wa Kabiri. Ni mu buhe buryo ukuri k'uko intambara ikomeye iriho bidufasha gusobanukirwa ibibi byose biriho ubungubu?`