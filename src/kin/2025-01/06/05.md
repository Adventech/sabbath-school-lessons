---
title:  Shikama Kurukundo N'Ubutabera
date:   05/02/2025
---

Ibyanditswe byera bihora byigisha ko tugomba kumenya ko, "Uwiteka Imana ariyo Mana: ni Imana yo kwizerwa, ikomeza gusohoreza isezerano no kugirira ibambe abayikunda, bakitondera amategeko yayo, ikageza ku buzukuruza babo b'ibihe ibihumbi" (Gutegeka kwa Kabiri 7:9). Imico yayo yo kugiraneza n'urukundo yerekanwe ku rwego rwo hejuru na Yesu ku musaraba (soma mu Abaroma 3:25,26; Abaroma 5:8). Dukurikije ibivugwa muri Zaburi 100:5, "Kuko Uwiteka ari mwiza; imbabazi ze zihoraho iteka ryose; umurava we uhoraho ibihe byose, umurava we uhoraho uko ibihe bihaye ibindi." (Gereranya n'ibivugwa muri Zaburi 89:2). Imana ni iyo kwizerwa; itanga impano nziza gusa ku bana bayo (Yakobo 1:17; gereranya n'ibivugwa muri Luka 11:11-13). Mu by'ukuri, Imana iha ibintu byiza n'abishyira mu mwanya w'abanzi bayo.

`Soma muri Matayo 5:43-48. Ni iki ibyo bitwigisha kijyanye n'urukundo rutangaje rw'Imana? Ni mu buhe buryo twakwitwara ku bandi mu mucyo w'iyo nyigisho ya Yesu?`

Muri Matayo 5 hasobanura urukundo rw'Imana nk'urukundo rutagira amakemwa. Urukundo rutuzuye ni rwa rukundo rukunda ugukunda gusa. Ariko Imana Yo ikunda n'abayanga, ndetse n'abishyira mu mwanya w'abanzi bayo. Urukundo rwayo rurashyitse kandi ntirugira amakemwa.

Nubwo urukundo rw'Imana n'imbabazi zayo birenze uko umuntu yabitekereza, ntabwo ijya yirengagiza cyangwa ngo yice itegeko rigenga ubutabera. Ku rundi ruhande, urukundo n'imbabazi byayo bihurizwa hamwe (Zaburi 85:10). Ku bisa nk'ibyo, Bibiliya ibitangaho umucyo: "Komeza imbabazi no kutabera, kandi ujye uhora utegereje Imana yawe" (Hoseya 12:6). Dore uko indi ngeri ya Bibiliya ibivuga, "Nimujye mugira imbabazi n'ubutabera" (Hoseya 12:6,BII; bigereranye n'ibivugwa muri Luka 11:42).

Ku iherezo ry'ibihe, Umwami Imana ubwe azashyiraho ubutabera bwuzuye. Mu Abaroma 2:5 higisha ko "Ubutabera bw'Imana budaca ku ruhande buzahishurwa" (Abaroma 2:5). Hanyuma y'ibyo, abacunguwe bazaririmba: "Indirimbo ya Mose imbata y'Imana, n'indirimbo y'Umwana w'Intama bati, Mwami Imana ishobora byose, imirimo yawe irakomeye kandi iratangaje. Mugaba w'amahanga, inzira zawe n'izo gukiranuka n'ukuri. Mwami, ni nde utazakubaha, cyangwa ngo ye guhimbaza izina ryawe, ko ari wowe wenyine wera? Amahanga yose azaza akwikubite imbere, akuramye, kuko imirimo yawe yo gukiranuka igaragajwe." (Ibyahishuwe 15:3, 4;gereranya n'ibivugwa mu Ibyahishuwe 19:1, 2).

`Umuhanuzi Yesaya 25:1 arangurura ijwi agira ati: "Uwiteka Nyagasani, ni wowe Mana yanjye; nzajya nkogeza, mpimbaze izina ryawe; kuko ukoze ibitangaza wagambiri ye kera, ugira umurava n'ukuri." Ni mu buhe buryo twakwiea guhimbaza Imana, ndetse no mu bihe bibi? Ni gute imibereho yawe yaba ituro ryo guhimbaza Imana mu buryo uteza imbere ubutabera ahakuzengurutse?`