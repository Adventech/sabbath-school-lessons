---
title:  Ibindi byo Kwiga No Kuzirakanwa
date:   17/01/2025
---

Soma igitabo cyanditswe na Ellen G. White cyitwa _Uwifuzwa Ibihe Byose_, igice cya 73 kivuga ngo "Ntimuhagarike Imitima Yanyu," pp.523-537.

"Bibabaza Imana iyo ibona abantu bayo biha agaciro gake. Imana yifuza ko abaragwa bayo biha agaciro kangana n'ikiguzi cyatanzwe ku bwabo. Imana yakunze abayo, iyo bitaba bityo ntiyari kohereza Umwana wayo mu butumwa bukomeye gutyo kugira ngo ibacungure. Imana ibafitiye umurimo ukomeye, kandi birayishimisha iyo bayisabye iby'agaciro kenshi, kugira ngo baheshe izina ryayo icyubahiro. Bazagera ku bikomeye nibaramuka bizeye amasezerano yayo.

"Ariko gusenga mu izina rya Kristo bifite ubusobanuro bugari cyane. Bisobanura ko dukwiriye kwakira imico ye, tukagaragaza umwuka wari uri muri we, kandi tugakora imirimo yakoraga. Isezerano ry'Umukiza ridusaba ko natwe hari uruhare tugaragaza. Yesu aravuga ati, 'Nimunkunda, muzitondera amategeko yanjye.' Yesu akiza abantu, ntabwo abakiriza mu cyaha, ahubwo abakiza icyaha; kandi abamukunda bazagaragaza urukundo rwabo bamwumvira.

"Kumvira kose gukomoka mu mutima. Umurimo Kristo yakoraga wageraga ku mitima y'abantu. Natwe nitumwemerera, azihanga mu ntekerezo zacu no mu migambi yacu, maze imitima yacu n'intekerezo zacu bigendane n'ubushake bwe, ku buryo kumwumvira bizaba ari ugukora ibiturimo. Ubushake bwacu, kuko buzaba butunganye kandi bwejejwe, buzashimishwa no gukora umurimo we. Nitumara kumenya Imana nk'uko ari umugisha wacu kumumenya, imibereho yacu izarangwa no kumvira ibihe byose. Tuzagira imibereho yo kunyurwa n'imico ya Kristo, turusheho gusabana n'Imana, ubwo kandi nibwo tuzarushaho kwanga icyaha." - Ellen G. White, _Uwifuzwa Ibihe Byose_, pp. 526, 527 (2018).

**IBIBAZO:**

`Bisobanura iki "kwakirana umutima utikanyiza"? Utekereza ute uburyo isano yo gutanga no kwakira izaba imeze mu ijuru no mu isi nshya?`

`Intumwa zo mu ijuru zaje ziturutse ahantu hitaruye cyane umubumbe w'isi - kure cyane ndetse hadashobora kuboneshwa amaso akoresha icyuma kabuhariwe mu kureba kure cyitwa Telesikopi ya James Webb ireba mu kirere, maze baza basanga umuhanuzi Daniyeli bamwita izina ngo, _chamudot_, "ukundwa, uwifuzwa, uw'igiciro." Ibyo babivuga incuro eshatu. Muri Daniyeli 9:23, Gaburiyeli agira ati, ki chamudot attah, "kuko ukundwa cyane." Muri Daniyeli 10:11, ikiremwa cyo mu ijuru (ahari nanone yari Gaburiyeli) amuhamagara ngo, ish chamudot, "mugabo ukundwa cyane," amagambo yasubiwemo nyuma muri Danieli 10:19. Tekereza ku cyo bivuze ku Mana n'uburyo Imana ituba hafi. Ni byiringiro ki wowe ubwawe ukura muri uku kuri kw'agahebuzo?`

`Ni buryo ki ingero z'intwari mu kwizera zivugwa mu Abaheburayo 11 zifitanye isano n'ibyo twize muri iki cyumweru? By'umwihariko, ni iki ingero nk'izo zihishura cyerekeranye n'uburyo umuntu abasha "kunezeza Imana" kubwo kwizera? Ni iki ubasha kwigira ku ngero nk'izo zirangwa no kwizera no gukiranuka ukajya ugishyira mu bikorwa mu mibereho yawe ya buri munsi?`