---
title:  Intego Ikwiriye
date:   16/01/2025
---

Kubw'imbabazi zayo n'ubuhuza bwayo, Imana inezezwa n'igisubizo cyiza gitanzwe ku rukundo rwayo nubwo cyaba ari gito. Kubw' Uwo wenyine ukwiriye urukundo kandi ubwe akaba ari We ukiranuka byuzuye, buri wese muri twe abasha kubarwa nk'umukiranutsi kandi akabarwa mu bakundwa b'Imana bazabana na Yo mu rukundo rutunganye rw'iteka n'iteka. Ibi ni byo byiringiro bikomeye cyane byo gucungurwa, bikubiyemo umurimo Kristo adukorera mu ijuru.

Ariko, ubasha kwibaza uti, mbese ibi nanjye mbifitemo uruhare? Nonese byamera bite mbaye ntari mwiza bihagije? Nonese byamera bite mbaye mfite ubwoba butewe no kutagira kwizera guhagije?

`Soma muri Mariko 9:17-29. Ni buryo ki Imana isubiza umuntu uvugwa muri iyi nkuru? Ni ikihe gipimo ukwizera gukeneye kugira ngo kube guhagije ?`

Abigishwa ntibashoboraga kumenesha umudayimoni ; ibyiringiro byose byasaga nk'ibyayoyotse. Ariko Yesu yaraje maze abwira se w'umwana ati, "Byose bishobokera uwizeye" (Mariko 9 :23). Maze se w'umwana asubizanya amarira ati, "Ndizeye, nkiza kutizera !" (Mariko 9 :24).

Zirikana ko Yesu atigeze abwira uwo mugabo ati, "Uzagaruke kundeba igihe kwizera kwawe kuzaba kwiyongereye." Ahubwo, gutaka kwe agira ati, "Nkiza kutizera," kwari guhagije.

Nta kwizera, ntibishoboka kunezeza Imana (Abaheburayo 11 :6), kandi Yesu yemera no kwizera guke cyane, ndetse kubwo kwizera (binyuze mu buvugizi Kristo adukorera), dushobora kunezeza Imana. Kubwo kwizera kandi bitewe n'umurimo Kristo adukorera, dushobora gusubiza tunyuze mu nzira inezeza Imana, imeze nk'inzira inezeza umubyeyi igihe ahawe n'umwana we impano idafite agaciro nyamara akayishimira.

Nuko rero, tugomba gukurikiza inama Pawulo aduha tukayigira intego yo kubaho kwacu, ari yo "kugira umwete wo kunezeza" Imana (2 Abakorinto 5:9,10; hagereranye n'Abakolosayi 1:10 ; 1 Abatesalonike 4 :1 ; Abaheburayo 11 :5). Kandi dukwiriye gusaba Imana guhindura inyungu zacu zikongerwamo inyungu ziruta izindi z'abo dukunda, no kwagura urukundo rwacu kugira ngo rugere ku bandi. "Ku byo gukunda bene Data, mukundane rwose ; ku by'icyubahiro, umuntu wese ashyire imbere mugenzi we; ku by'umwete, ntimube ibyangwe : muhirimbane mu mitima, mukorere Umwami wacu, Mwishime mufite ibyiringiro mwihanganira amakuba ; mukomeze gusenga mushikamye ; mugabanye abera uko bakennye ; mushishikarire gucumbikira abashyitsi" (Abaroma 12:10-13).

`Niba Imana itwemera binyuze muri Kristo, mbese twebwe dukwiriye kwemera abandi bingana iki ? Ni uwuhe mucyo itegeko ryo gukunda mugenzi wawe nk'uko wikunda (Abalewi 19:18; Matayo 22:39) hamwe n'itegeko ry'izahabu rigusaba kugirira abandi uko wifuza kugirirwa nawe yongera kuri iki gitekerezo ?`