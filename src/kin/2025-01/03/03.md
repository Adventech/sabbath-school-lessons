---
title:  Kwishimana Umunezero
date:   13/01/2025
---

Nubwo bidukomereye kubyiyumvisha, Imana iha umuntu wese agaciro katagira ingano, akaba ari yo mpamvu yishimira agakiza k'umuntu naho yaba ari umwe.

`Soma ibyanditswe muri Zefaniya 3:17. Ni buryo ki iri somo ritanga umucyo ku mugani w'umwana w'ikirara?`

Zefaniya 3:17 herekana mu buryo bwimbitse uburyo Imana yishimira abantu bayo yacunguye. Hafi y'ijambo ryose rivuga ibyishimo n'umunezero mu rurimi rw'Igiheburayo ryarakoreshejwe muri uyu murongo umwe rukumbi, mu kwerekana umunezero Imana igirira abantu bayo yacunguye. Ni nkaho ahari ijambo rimwe muri aya magambo akoreshwa ridahagije mu kwerekana ugusendera k'umunezero w'Imana kuri uwo munsi.

Zirikana kandi, ukurikije uyu murongo, aho Uwiteka Imana ari - "ari kumwe" n'ubwoko bwe (BII), "iri muri wowe." (Bibiliya Yera). Kuba Imana iri kumwe n'ubwoko bwayo bizana ubwiyunge buturuka ku isano y'urukundo ikunda abantu bayo. Nka wa mubyeyi igihe yabonaga umuhungu we akiri kure, yaje yirukanka - ahangaha Imana iri kumwe n'ubwoko bwayo.

Muri Yesaya 62:4, ishusho isa nk'iyo ikoreshwa mu mvugoshusho igendana n'ubukwe. Dukurikije ibyanditswe muri Yesaya 62:4, ubwoko bw'Imana buzitwa "inkundwakazi," bisobanura ngo "ibyishimo byanjye biri muri we," kandi igihugu kizitwa "umugeni (BII)," bisobanura "uwashyingiwe." Kuki? Kuko isomo rivuga ngo, "Kuko Uwiteka akwishimiye, kandi igihugu cyawe kizashyingirwa." Umwuzuro w'ibyishimo by'Imana ubikiwe umunsi ibintu byose bizahindurwa bishya, ubwo Izakira ubwoko bwayo maze Ikatwishimira, nk'uko umubyeyi yishimiye wa mwana we w'ikirara.

`Soma Abefeso 5:25-28. Ni iki aya magambo atubwira cyerekeranye n'ubwoko bw'urukundo natwe twahamagariwe kugaragarizanya?`

Iri somo rishishikariza abagabo gukunda abagore babo "nk'uko Kristo yakunze itorero akaryitangira," kandi bagakunda abagore babo "nk'uko bakunda imibiri yabo" (Abefeso 5:25, 28). Aya masomo ntiyerekana gusa ubwoko bw'urukundo rutikubira kandi rwitanga umugabo agomba kugaragariza umugore we ahubwo anerekana ko Kristo ubwe akunda ubwoko Bwe (itorero) nk'irigize umubiri We.