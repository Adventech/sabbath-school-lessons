---
title:  Urukundo Ruhoraho rw'Imana
date:   05/01/2025
---

Ibyanditswe birasobanutse: Imana ikunda umuntu wese. Isomo ry'ikirangirire ryo mu Byanditswe, Yohana 3:16, rivuga ryeruye uku kuri: "Kuko Imana yakunze abari mu isi cyane, byatumye itanga Umwana wayo w'ikinege, kugira ngo umwizera wese atarimbuka, ahubwo ahabwe ubugingo buhoraho."

`Soma Zaburi ya 33:5 na Zaburi ya 145:9. Ni iki aya masomo atwigisha cy'ahantu kugiraneza kw'Imana, impuhwe nʼimbabazi zayo bigera?`

Bamwe bashobora kwibwira ko badakunzwe, cyangwa ko Imana ishobora kuba ikunda abandi uretse bo. Nyamara, buri gihe Bibiliya ivuga yeruye ko _umuntu uwo ari we wese_ akunzwe n'Imana. Nta n'umwe Imana idakunda. Kandi kuko Imana ikunda umuntu wese, Inashaka ko buri wese akizwa.

`Soma 2 Petero 3:9, 1 Timoteyo 2:4, na Ezekiyeli 33:11. Ni iki aya masomo atwigisha cyerekeranye n'uburyo Imana yifuza gukiza umuntu wese?`

Umurongo ukurikira Yohana 3:16 wongeraho aya magambo ngo, "Kuko Imana itatumye Umwana wayo mu isi gucira abari mu isi ho iteka: ahubwo yabikoreye kugira ngo abari mu isi bakizwe na we" (Yohana 3:17). Iyaba byarebaga Imana gusa, buri muntu wese wakwemera urukundo rwayo yakizwa. Nyamara, Imana ntikoresha imbaraga ihatira umuntu uwo ari we wese urukundo rwayo. Abantu bafite umudendezo wo kurwemera cyangwa kurwanga.

Kandi nubwo bamwe barwanga, Imana ntirekeraho kubakunda. Muri Yeremiya 31:3, Ibwira abantu bayo iti, "Ni ukuri nagukunze urukundo ruhoraho; ni cyo cyatumye ngukuruza ineza, nkakwiyegereza." Ahandi kandi, Bibiliya ikomeza kuvuga ko urukundo rw'Imana ruhoraho iteka ryose (soma nka Zaburi ya 136). Urukundo rw'Imana ntirujya rushira. Ruhoraho iteka. Ibi biradukomereye kubyumva twebwe kuko akenshi tworoherwa no kudakunda abandi. Mbese si ko biri?

Nyamara, iyaba twebwe nk'abantu twabashaga kwiga tukamenya ukuri k'urwo rukundo - ni ukuvuga, tukamenya ububuryo Imana idukunda - mbega uburyo twabaho imibereho itandukanye n'iyo tubaho nʼuburyo dufata abandi.

`Niba Imana ikunda umuntu wese, ibyo bivuze ko Igomba gukunda n'abantu basuzuguritse bihagije, kuko abo bantu bari hirya no hino (kandi ni benshi). Ni iki urukundo Imana ikunda abo bantu rutwigisha cyirebana n'uburyo natwe tugomba kubagenzereza?`