---
title:  Mwaherewe Ubuntu; Namwe Mutangire Ubuntu
date:   09/01/2025
---

Nk'uko umugaragu atashoboraga kwishyura umwenda yari afitiye shebuja, natwe ntidushobora kwishyura Imana. Ntidushobora na mba kugura cyangwa guhabwa urukundo rw'Imana. "Ariko Imana yerekanye urukundo rwayo idukunda, ubwo Kristo yadupfiraga tukiri abanyabyaha" (Abaroma 5:8). Mbega urukundo rutangaje! Nk'uko tubibwirwa mu rwandiko rwa 1 Yohana 3:1 ngo, "Nimurebe urukundo ruhebuje Data wa twese yadukunze, rwatumye twitwa abana b'Imana!"

Nyamara, icyo dushobora kandi dukwiriye gukora ni ukugaragariza abandi urukundo rw'Imana uko tubishoboye kose. Niba twarahawe impuhwe n'imbabazi zikomeye gutyo, mbese twebwe twagirira abandi impuhwe n'imbabazi mu buryo bungana iki? Ibuka ko wa mugaragu yatesheje agaciro impuhwe n'imbabazi shebuja yamugiriye kubera ko yananiwe kuzigirira umugaragu mugenzi we. Niba dukunda Imana by'ukuri, ntituzananirwa kwereka abandi urukundo rwayo.

`Soma muri Yohana 15:12, urwa 1 Yohana 3:16, n'urwa 1 Yohana 4:7-12. Ni iki aya masomo atwigisha cyerekeranye n'isano iri hagati y'urukundo rw'Imana, urukundo dukunda Imana, n'urukundo dukunda abandi?`

Akimara kuvuga amagambo yo muri Yohana 15:12, Yesu yahise abwira abigishwa be ati, "Muri incuti zanjye, nimukora ibyo mbategeka" (Yohana 15:14). Ni iki Yesu yabategetse gukora? Mu byo Yesu yabategetse (natwe adutegeka) gukora, hakubiyemo gukunda abandi nk'uko na We yabakunze. Aha, kimwe n'ahandi, Uwiteka adutegeka gukunda Imana no gukundana ubwacu.

Muri make, tugomba kwemera ko twababariwe umwenda utagira akagero, uwo tutashoboraga kwiyishurira na mba, umwenda wishyuriwe gusa ku musaraba kubwacu. Ni yo mpamvu dukwiriye gukunda no guhimbaza Imana tukabaho turangwa no gukunda no kugirira abandi ubuntu. Nk'uko muri Luka 7:47 hatwigisha, uwababariwe byinshi, akunda cyane, ariko "ubabarirwa bike, akunda buke." Kandi ninde muri twe utabona ko yababariwe cyane?

Niba gukunda Imana bidusaba gukunda abandi, tugomba kwihutira gusangira n'abandi ubutumwa bw'urukundo rw'Imana, haba mu magambo no mu bikorwa. Tugomba gufasha abantu mu mibereho yabo ya buri munsi aho turi hose kandi uwo mwanya, maze tukaba imiyoboro y'urukundo rw'Imana tukageza abantu kuri Wa wundi ubaha isezerano ry'ubugingo buhoraho tuzabonera mu ijuru rishya n'isi nshya - ahazaba harangwa n'iremwa rishya ritandukanye n'iyi si, yuzuye ibibi kandi yahindanijwe n'icyaha n'urupfu, ari wo musaruro uteye agahinda wo kwanga urukundo rw'Imana.

`Ni izihe ntambwe zihariye ukeneye gutera ngo ukunde Imana kandi ukunde n'abandi? Ni iki ubasha gukora uyu munsi no mu minsi izaza kugira ngo wereke abantu urukundo rw'Imana kandi unabararikire kwishimira isezerano ryo kuzabona ubugingo buhoraho?`