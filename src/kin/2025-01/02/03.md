---
title:  Urukundo Rushingiye Ku Isezerano
date:   06/01/2025
---

Akenshi Bibiliya yerekana umubano ushingiye ku rukundo rwihariye Imana ifitanye natwe ikoresheje imvugoshusho z'umuryango cyangwa z'isano muzi, by'umwihariko imvugoshusho z'urukundo ruri hagati y'umugabo n'umugore cyangwa urw'umubyeyi mwiza akunda umwana we. Izi mvugoshusho zikoreshwa by'umwihariko mu kwerekana isano yihariye iri hagati y'Imana n'ubwoko bwayo bw'isezerano. Iyo ni isano y'urukundo rushingiye ku isezerano, rudakubiyemo urukundo Imana ikunda ubwoko bwayo gusa, ahubwo n'ibyo abantu ibatezeho byo kwemera uru rukundo kandi bakayikunda (bagakundana na bo ubwabo).

`Soma mu gitabo cyo Gutegeka kwa Kabiri 7:6-9. Ni iki aya masomo atwigisha cyerekeranye n'isano iri hagati y'Imana itanga amasezerano n'Imana irangwa no kugira neza?`

Gutegeka kwa Kabiri 7:9 hagaragaza ubwoko budasanzwe bw'urukundo Imana ikunda ubwoko bwayo bw'isezerano, isano igendera ku kuba bakomeza cyangwa ntibakomeze kuyibera indahemuka. Urukundo rw'Imana ntirugira ikigombero, ariko isano y'isezerano yagiranye n'ubwoko bwayo irarufite.

Ijambo ryasobanuwe ngo "kugira neza" cyangwa "ibambe" mu Gutegeka kwa Kabiri 7:9, hesed [mu Giheburayo], ubwaryo ryumvikanisha ubwoko bw'isezerano ry'urukundo rw'Imana (n'ibindi byinshi). Akenshi iryo jambo rikoreshwa mu kwerekana ugukomera kw'ibambe ry'Imana, ineza yayo, n'urukundo. Hamwe n'ibindi bintu, ijambo Hesed rishaka kuvuga ukugira neza, cyangwa urukundo ruhoraho, bigirirwa undi mu mubano ushingiye ku isano y'urukundo rubaranga bombi. Ni rwo kandi rufata iya mbere muri uwo mubano, hagamijwe ko urundi ruhande na rwo ruzagaragaza uko kugira neza nk'inyiturano.

Imana yerekana ku buryo burenze urugero ko kugira neza kwayo ari uko kwizerwa, kudahinduka, kandi guhoraho iteka ryose. Na none kandi, kwakira imigisha bifite icyo bisaba, biterwa n'ubushake bw'ubwoko bwayo bwo kumvira no gukomeza umubano wabo n'Imana (soma 2 Samweli 22:26, 1 Abami 8:23, Zaburi 25:10, Zaburi 32:10, 2 Ngoma 6:14).

Urukundo rudahinduka rw'Imana ni urufatiro rw'amasano yose y'urukundo, kandi ntitwabasha kugira icyo twarugereranyaho. Imana mu bushake bwayo ntiyatubeshejeho gusa, ahubwo Yo ubwayo ibyishakiye yaratwihaye binyuze muri Kristo. "Nta wufite urukundo ruruta urw'umuntu upfira incuti ze" (Yohana 15:13). Nta kibazo, ukwigaragaza gukomeye k'urukundo rw'Imana kwahishuwe igihe Umwami Imana "yicisha bugufi, araganduka ntiyanga no gupfa, ndetse urupfu rwo ku musaraba" (Abafilipi 2:8).

`Ni mu buhe buryo ushobora gukomeza kuzirikana ukuri k'urukundo rw'Imana mu ntekerezo zawe? Ni kuki ari ingenzi gukomeza kubikora?`