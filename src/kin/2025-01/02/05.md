---
title:  Imbabazi Zahinduwe Ubusa
date:   08/01/2025
---

Urukundo rw'Imana ruhoraho kandi igihe cyose ntituba turukwiriye. Nyamara, abantu bashobora kurwanga. Ariko bitewe n'uko Imana idukunda ibyishakiye urukundo rwayo rwuzuye, urukundo ruhoraho, mbere yuko tugira ikindi kintu dukora (Yeremiya 31 :3), dufite amahirwe yo kwemera cyangwa kwanga urwo rukundo.

`Soma 1 Yohana 4:7-20, wibande cyane ku murongo wa 7 n'uwa 19. Ni iki ibi bitubwira ku byerekeranye n'uburyo Imana ifata iya mbere mu kudukunda ?`

Igihe cyose urukundo rw'Imana rufata iya mbere. Iyo Imana itabanza kudukunda, ntitwashoboraga natwe kuyikunda. Mu gihe Imana yaturemanye ubushobozi bwo gukunda no gukundwa, Imana ubwayo ni Yo shingiro n'isoko by'urukundo rwose. Nyamara, dufite amahitamo, yo kurwemera maze tukarugaragariza mu mibereho yacu. Uku kuri kwerekanywe na Kristo mu mugani yigishije w'umugaragu utababarira (soma Matayo 18:23-35).

Muri uyu mugani, tubona ko bitari gushobokera uyu mugaragu kwishyura umwenda yari abereyemo shebuja. Dukurikije ibivugwa muri Matayo 18, umugaragu yari abereyemo shebuja umwenda ungana n'amatalanto 10,000. Italanto imwe yari ifite agaciro k'amadenariyo hafi ibihumbi bitandatu. Kandi idenariyo imwe yanganaga n'igihembo (umubyizi) umukozi akorera ku munsi umwe w'akazi (bigereranye na Matayo 20:2). Bityo, byari gusaba umukozi usanzwe iminsi 6,000 y'akazi kugira ngo abone italanto imwe. Tuvuge ko umuntu abaye akuyemo iminsi itari iy'akazi, yuko umukozi usanzwe yabashaga gukora iminsi 300 mu mwaka, kugira ngo noneho abone amadenariyo 300 ku mwaka. Ibyo rero byari gusaba umukozi usanzwe hafi nk'imyaka 20 kugira ngo yishyure italanto imwe, ari byo bingana n'amadenariyo 6,000 (6,000/300=20). Kugira ngo rero abone amatalanto 10,000, umukozi usanzwe yagombaga gukora imyaka 200,000. Muri make, uyu mugaragu ntiyari kuzabasha na mba kwishura uyu mwenda. Nyamara, shebuja amugirira impuhwe maze ku bushake bwe amubabarira (amusonera) uwo mwenda munini bikabije.

Nyamara, igihe uyu mugaragu wababariwe umwenda yangaga kubabarira umwenda muto, umwenda muto bikabije w'amadenariyo 100 w'umwe mu bagaragu bagenzi be maze akamushyirisha mu nzu y'imbohe kubera uwo mwenda, shebuja yagize uburakari maze amwambura imbabazi yari yaramugiriye. Umugaragu yahinduye ubusa urukundo n'imbabazi bya shebuja. Nubwo impuhwe n'imbabazi by'Imana bitajya bishira, nyamara umuntu abasha kubyanga, ndetse agahindura ubusa imigisha izanwa n'imbabazi n'impuhwe z'Imana.

`Tekereza ku byo wababariwe n'ikiguzi byagusabye ngo ubabarirwe na Yesu. Ni iki ibi bikwiriye kukubwira cyerekeranye no kubabarira abandi ?`