---
title:  Isano Ishingiye ku Kigombero
date:   07/01/2025
---

Imana ihamagara kandi ikararikira umuntu wese kugirana na Yo isano ikomeye y'urukundo (Matayo 22 :1-14). Gusubiza neza iryo rarika bigendana no kumvira itegeko ry'Imana ryo gukunda Imana, no gukunda abandi (soma Matayo 22 :37-39). Kugira ngo umuntu abone imigisha izanwa n'iyo sano agirana n'Imana biterwa n'uko ahitamo abyishakiye kwemera cyangwa kwanga urukundo rwayo.

`Soma amagambo ari muri Hoseya 9:15, Yeremiya 16:5, Abaroma 11:22, na Yuda 21. Ni iki aya masomo atwigisha cyerekeranye n'ingaruka yo kwanga cyangwa kureka kwishimira ibyiza by'imigisha y'urukundo rw ºImana ?`

Muri aya masomo kimwe no mu yandi, kwishimira imigisha izanwa n'isano y'urukundo tugirana n'Imana byakomeje kugaragazwa nk'ikigombero cy'uko umuntu yitwara imbere y'urukundo rw'Imana. Nanone kandi, ntidukwiriye kwibeshya ngo twibwire ko Imana ijya irekeraho kugira uwo ikunda. Nk'uko twabibonye, urukundo rw'Imana ruhoraho iteka. Kandi nubwo dusanga muri Hoseya 9 :15 Imana ibwira ubwoko bwayo iti, "sinzongera kubakunda ukundi," ni ingenzi cyane ko twibuka ko nyuma y'aho muri icyo gitabo Imana yongera kubwira ubwoko bwayo iti, "nzabakunda urukundo rutagabanije" (Hoseya 14:4). Amagambo yo muri Hoseya 9:15 ntasobanura ko Imana ireka burundu gukunda ubwoko bwayo. Ibiramambu, ashobora gusobanura uburyo bw'ikigombero kigendana n'ubwoko runaka bw'imigisha izanwa na ya sano y'urukundo abantu bagirana n'Imana. Kandi uko twitwara imbere y'urukundo rwayo ni ingenzi cyane mu gutuma iyo sano ikomeza kubaho.

"Ufite amategeko yanjye akayitondera, ni we unkunda : kandi unkunda, azakundwa na Data, nanjye nzamukunda, mwiyereke" (Yohana 14 :21). Muri uwo murongo, Yesu abwira abigishwa be ati, "Kuko Data na We abakunda ubwe, kuko mwankunze mukizera yuko navuye ku Mana" (Yohana 16 :27).

Aya masomo kimwe n'ayandi atwigisha ko gukomeza kubona imigisha y'isano y'agakiza duhabwa n'Imana biterwa no kuba twemera kandi tukakira urukundo rw'Imana (rukubiyemo kandi ubushake bwo kwemera kuba imiyoboro y'urwo rukundo). Nanone kandi, ibi ntibishatse kuvuga ko urukundo rw'Imana rujya rurangira. Ahubwo, nk'uko tutabasha guhagarika izuba ngo rye gutanga umucyo ahubwo tubasha ubwacu kwanga kumurikirwa (kwitandukanya) n'umucyo w'izuba, niko tudashobora kugira icyo twakora ngo duhagarike urukundo ruhoraho rw'Imana, ahubwo tubasha kwanga isano yacu n'Imana, bityo, tukitandukanya n'ibyo iduha, cyane cyane isezerano ry'ubugingo buhoraho.

`Ni buryo ki abantu babasha kubona, no kwishimira ukuri k'urukundo rw'Imana, nubwo baba barwishimiye cyangwa batarwishimiye ? Nk'urugero, ni buryo ki iyi si yacu, na nyuma y'icyaha, ihishura urukundo rwayo ?`