---
title:  Urukundo Rushingiye Ku Isezerano
date:   04/01/2025
---

### Aho icyigisho cy'iki cyumweru gishingiye
2 Petero 3 :9, Gutegeka kwa Kabiri 7:6-9, Abaroma 11:22, 1 Yohana 4:7-20, Yohana 15:12, 1 Yohana 3:16. 

> <p>Icyo kwibukwa:</P> 
> "Yesu aramusubiza ati, 'Umuntu nankunda, azitondere ijambo ryanjye, na Data azamukunda; tuzaza aho ari, tugumane na we'" (Yohana 14:23).

Benshi bigishijwe ko ijambo ry'Ikigiriki _agape_ rivuga urukundo rwihariye rukoreshwa ku Mana, mu gihe andi magambo akoreshwa ku rukundo, nka _phileo [filewo]_, avuga amoko atandukanye y'urukundo, rutanganya uburemere na _agape_. Bamwe kandi bavuga ko urukundo rwa _agape_ rusobanura urukundo rwihariye rufitwe n'uruhande rumwe, urukundo rutanga gusa ariko ntiruhabwe, urukundo rudashingira na mba ku cyo umuntu yarukorera (ku gisubizo cya muntu).

Nyamara, mu kwiga neza iby'urukundo rw'Imana, Ibyanditswe byera uko byakabaye byerekana ko ibi bitekerezo, nubwo bimenyerewe, birimo kwibeshya. Ubwa mbere, ijambo ry'Ikigiriki _agape_ ntirikoreshwa ku rukundo rw'Imana gusa ahubwo rinakoreshwa ku rukundo rwa muntu, nubwo rimwe na rimwe ruba ari urukundo ruyobowe nabi (2 Timoteyo 4:10). Ubwa kabiri, dusanga mu Byanditswe byera, hirya no hino andi magambo atari agape yakoreshejwe avuga urukundo rw'Imana. Nk'urugero, muri Yohana 16:27 dusoma amagambo ngo, "Kuko Data na we abakunda [_phileo_] ubwe, kuko mwankunze [_phileo_] mukizera yuko navuye ku Mana." Aha, ijambo ry'Ikigiriki _phileo_ ntirikoreshwa ku rukundo rwa muntu gusa, ahubwo rinakoreshwa no ku rukundo Imana ikunda abantu. Nuko rero, ijambo _phileo_ ntirikoreshwa ku bwoko bw'urukundo rutaremereye, ahubwo rikoreshwa no ku rukundo rw'Imana ubwarwo.

Ibyanditswe byera kandi byigisha ko urukundo rw'Imana atari urw'uruhande rumwe, ahubwo ko rukubiye cyane ku isano, mu buryo rugaragaza itandukaniro rikomeye ku Mana, hashingiwe niba abantu na bo bakunda Imana na bagenzi babo cyangwa batabakunda.