---
title:  Umwanzi Ni We Wagize Atyo
date:   23/02/2025
---

`Soma Matayo 13:24-27. Ni mu buhe buryo uyu mugani udufasha gusobanukirwa inkomoko y'ikibi muri iyi si yacu?`

Yesu avuga inkuru ya nyir'umurima wabibye imbuto nziza gusa mu murima we. Nyamara, hari urukungu rwaje kumera mu masaka. Ubwo abagaragu barubonaga, babajije nyir'umurima bati: "Mutware, ntiwabibye imbuto nziza mu murima wawe? None urukungu rurimo rwavuye he?" (Matayo 13:27). Iki kibazo gisa n'ikibazo gikunze kwibazwa uyu munsi kirebana n'inkomoko y'ikibi: Niba Imana yararemye isi ari nziza, kuki mu isi harimo ikibi?

`Soma Matayo 13:28-30 wifashishije ubusobanuro bwatanzwe na Yesu dusanga muri Matayo 13:37-40. Ni mu buhe buryo ibi bitanga umucyo ku miterere y'intambara ibera mu isanzure?`

Umutware yasubije ikibazo abagaragu be bari bamubajije aravuga ati: "Umwanzi ni we wagize atyo" (Matayo 13:28). Nyuma yaho Yesu yagaragaje ko "Ubiba imbuto nziza ari umwana w'umuntu" ari we Yesu ubwe (Matayo 13:37), kandi asobanura ko "Umurima ari isi" (Matayo 13:38) kandi ko "umwanzi wabibye urukungu ari Satani" (Matayo 13:39), ari byo bigaragaza intambara ibera mu isanzure iri hagati ya Kristo na Satani. Kuki mu isi hari ikibi? Ikibi cyazanywe n'umwanzi (umubi) urwanya Imana. "Umwanzi ni we wagize atyo" (Matayo 13:28).

Nyamara iki gisubizo gituma hibazwa ikindi kibazo kiza kigishamikiyeho. "Noneho urashaka ko tugenda tukarurandura? Na we ati: 'Oya, ahari nimurandura urukungu murarurandurana n'amasaka, mureke bikurane byombi bigeze igihe cyo gusarura"(Matayo 13:29-30, gereranya na Mariko 4:29). Dukurikije ibivugwa muri uyu mugani, Imana izashyira iherezo ku kibi [Izakirimbura], ariko kurandura ikibi mbere y'igihe byatuma imbuto nziza na zo zigerwaho n'ingaruka mbi.

`Ni akahe kaga kari mu gushaka kurandura urukungu ukarukura mu masaka ubu ngubu? Nanone kandi ni kuki ibi bidasobanuye kwirengagiza ibibi duhura na byo?`