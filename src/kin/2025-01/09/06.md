---
title:  Imiterere y'Intambara Ibera Mu Isanzure
date:   27/02/2025
---

Twabonye imirongo yo muri Bibiliya yigisha iby'intambara iri hagati y'Imana na Satani ibera mu isanzure. Ariko se intambara nk'iyo ishoboka ite? Ni gute umuntu yarwanya Imana Ishoborabyose? Iyaba iyi ntambara ibera mu isanzure yabaga ishingiye ku mbaraga, iba yararangiye mbere yuko itangira. Iyi ntambara ishobora kuba itandukanye n'izindi ntambara. Mu by'ukuri, Ibyanditswe Byera bigaragaza ko iyo ntambara ari impaka zishingiye ku mico y'Imana-intambara ishingiye ku birego byo gusebanya byatangijwe n'umwanzi yibasira Imana, avuga ko Imana Itari nziza kandi ko Itagira urukundo. Ibyo birego ntabwo bishobora kuvuguruzwa hifashishijwe ubushobozi cyangwa imbaraga z'umurengera ahubwo hagomba kubaho kugereranya impande zombi zihanganye.

"Mu mikorere yayo mu guhangana n'icyaha, Imana yakoresheje ubutungane n'ukuri. Satani we yagombaga gukoresha ibyo Imana itashoboraga gukoresha ari byo: uburyarya n'ubushukanyi. Yashatse uko agoreka ijambo ry'Imana kandi agaragariza nabi imigambi y'ubutegetsi bw'Imana imbere y'abamarayika, akavuga ko Imana atari intabera mu gushyiriraho amategeko n'amabwiriza abaturage bo mu ijuru. Yavugaga kandi ko iyo Imana isaba ibiremwa byayo kuyiyoboka no kuyumvira, ngo ubwo Imana ubwayo iba yishakira kwishyira hejuru. Kubw'ibyo rero, byagombaga kugaragazwa imbere y'abaturage bo mu ijuru n'abo mu yandi masi ko ubutegetsi bw'Imana butabera kandi amategeko yayo atunganye. Satani yari yaratumye bigaragara ko we ubwe ashaka ko mu isi no mu ijuru n'isanzure ryose bamererwa neza. Imico nyakuri y'uwo mugome ndetse n'intego ze nyakuri bigomba kumenywa n'abantu bose. Akwiriye guhabwa igihe cyo kwigaragaza binyuze mu bikorwa bye bibi." Ellen G. White, _Intambara Ikomeye_, p. 355.

`Soma Yohana 8:44, 45 ugereranye n'Ibyahishuwe 12:7-9. Ni iki iyi mirongo igaragaza cyerekeranye n'imico y'umwanzi ndetse n'imikorere ye?`

Kuva mbere hose, umugambi w'umwanzi ni ukugerageza gutuma ibiremwa byizera ko Imana idakiranuka kandi ko itagira urukundo kandi ko amategeko yayo akandamiza kandi yangiza. Nta gitangaza, kubona Yesu yita umwanzi, "umunyabinyoma na se w'ibinyoma" (Yohana 8:44). Ibihabanye n'ibyo, Yesu yazanywe "no guhamya ukuri" (Yohana 18:37) kandi yahanganye n'ibinyoma ndetse no gusebanya bya Satani, arabinesha kandi amaherezo azarimbura umwanzi n'imbaraga ze (1 Yohana 3:8, Abaheburayo 2:14).

Mu Byahishuwe 12:9,10 hagaragaza Satani nka (1) inzoka ya kera, (2) nk'uri mu rukiko rwo mu ijuru arega ubwoko bw'Imana ndetse (3) nk'umutegetsi ugereranywa n'ikiyoka kiyobya abari mu isi. Ijambo ry'Ikigiriki risobanura "Umwanzi" risobanura "usebanya", bigaragaza nanone imiterere y'intambara ishingiye ku myizerere, harimo n'imyizerere yerekeranye n'imico y'Imana.