---
title:  Inkomoko y'Intambara ku Isi
date:   24/02/2025
---

Usibye ikibazo dusanga mu mugani [twabonye mu ngingo yo ku wa mbere]-cyerekeranye n'impamvu hari imbuto mbi mu murima niba nyir'umurima yarabibye imbuto nziza gusa- hari ikindi kibazo gifitanye isano na cyo kigira kiti: niba Imana yararemye isi itunganye, ikibi cyageze ku isi gute?

`Soma Itangiriro 1:31. Ni iki amagambo y'Imana agaragaza cyerekeranye n'uko ibyaremwe byari bimeze bikimara kuremwa, kandi ni kuki iki gisubizo ari ingenzi cyane?`

Mu gitabo cy' Itangiriro 1:31, hatubwira ko ubwo Imana yari imaze kurema isi, yari "nziza cyane." Mu gitabo cy'Itangiriro 1, nta kintu kigaragaza ikibi mu byo Imana yari imaze kurema kuri uyu mubumbe. None se ikibi cyaje gite mu mibereho y'umuntu?

Soma Itangiriro 3:1-7. Ibi bitubwira iki cyerekeranye n'uburyo ikibi cyaje ku isi? Ibi biduha uwuhe mucyo ku miterere y'intambara ibera mu isanzure? (Soma Ibyahishuwe 12:7-9).

Muri iyi nkuru, tubonamo ibinyoma bivugwa ku mico y'Imana bizanywe n'inzoka, igaragazwa nk'umwanzi (ya "nzoka ya kera") ivugwa mu Ibyahishuwe 12:7-9. Inzoka yabanje gukoresha ikibazo igamije guteza [Eva] gushidikanya ku itegeko ry'Imana, maze mu kibazo yabajije [Eva], igoreka ibyo Imana yari yarategetse. Inzoka yavuguruje icyo Imana yari yavuze, ibwira Eva iti: "Gupfa ntimuzapfa" (Itangiriro 3:4).

Hagati y'Imana n'inzoka hari uwabeshye Eva, kandi Eva yagombaga guhitamo kwizera ibyo Imana yamubwiye cyangwa akizera ibyo inzoka imubwiye.

Mu Byanditswe Byera, imiterere y'iyi ntambara ishingiye ku cyo twizera cyangwa uwo twizera, ari byo bifitanye isano no gukunda. Wizera umuntu bitewe n'uwo ari we, niba ashobora kwiringirwa, ibyo byose bigira ingaruka zigutera gukunda no kwiringira uwo muntu, kandi ugatega amatwi ibyo akubwira.

`Soma Itangiriro 3:15. Amagambo Imana yabwiye inzoka yuko urubyaro rw'umugore [aha yavugaga Mesiya] ruzajanjagura inzoka umutwe, akenshi agaragazwa nk'ubutumwa bwiza bwa mbere mu Byanditswe Byera. Ni mu buhe buryo ibi byombi biduhamiriza ko intambara ihari kandi bigatanga ibyiringiro kuri twe muri iyo ntambara?`