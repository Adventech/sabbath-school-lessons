---
title:  Nundamya
date:   26/02/2025
---

Icyifuzo cya Satani cyo gushaka kwigabiza intebe y'ubwami y'Imana kigaragarira no mu nkuru zo kugeragezwa [kwa Yesu] ziboneka muri Matayo 4 na Luka 4. Mu guhangana kwabaye hagati ya Yesu ndetse n'umushukanyi, hari byinshi bigaragazwa byerekeranye n'imiterere y'intambara. Aha, tuhabona ukuri kwerekeranye n'intambara ikomeye iri hagati ya Kristo na Satani, ariko kugaragarizwa mu mvugo shusho.

`Soma Matayo 4:1-11. Ni mu buhe buryo ukuri kwerekeranye n'intambara ikomeye iri hagati ya Kristo na Satani kugaragazwa hano?`

Umwuka "yajyanye" Yesu mu butayu kubw'umugambi wo kugira ngo Yesu "ageragezwe n'umwanzi" (Matayo 4:1). Kandi mbere yuko ahangana n'umwanzi, Yesu yamaze iminsi 40 atarya. Ubwo umwanzi yazaga, yagerageresheje Yesu [amusaba] guhindura amabuye imitsima, yitwaza inzara nyinshi Yesu yari afite. Ariko Yesu yahanganye n'iki kigeragezo yifashishije Ibyanditswe byera, maze Satani ntiyagera ku mugambi we.

Noneho, mu gushaka ko Yesu akorana ubwibone, umwanzi yamugerageresheje gusimbukira hasi avuye ku gasongero k'urusengero. Satani yagoretse Ibyanditswe Byera avuga ko niba Yesu ari Umwana w'Imana, abamarayika baza kumurinda. Ariko kubwo gusoma Ibyanditswe Byera neza, icyo kigeragezo na cyo Yesu yaragitsinze.

Ikigeragezo cya gatatu kigaragaza neza icyo umwanzi agerageza kugeraho. Ashaka ko Yesu amuramya. Satani agerageza kwigabiza ukuramywa kugenewe Imana yonyine.

Kugira ngo abigereho, yeretse Yesu "ubwami bwose bwo mu isi n'ubwiza bwabwo aramubwira ati: "Biriya byose ndabiguha nupfukama ukandamya" (Matayo 4:8, 9). Mu by'ukuri, muri Luka 4:6, havuga ibihwanye n'ibivugwa muri Matayo, umwanzi yaravuze ati: "Ndaguha ubu butware bwose n'ikuzo ryabwo, kuko ari njye wabugabanye kandi mbugabira uwo nshaka wese" (Luka 4:6). Nanone kandi, Yesu yahanganye n'iki kigeragezo yifashishije Ibyanditswe Byera, maze Satani yongera gutsindwa.

Izo ncuro zose uko ari eshatu, Yesu yifashishije Ibyanditswe Byera kugira ngo atsinde ibitero by'umwanzi.

`Mu rwandiko Pawulo yandikiye Abefeso 6:12 hatwibutsa ko, "tudakirana n'abafite amaraso n'umubiri, ahubwo dukirana n'abatware n'abafite ubushobozi n'abategeka iyi si y'umwijima, n'imyuka mibi y'ahantu ho mu ijuru." Nubwo tudakwiriye kubaho dufite ubwoba, kuki buri gihe dukwiriye kwibuka ukuri kwerekeranye n'intambara ibera ahatuzengurutse?`