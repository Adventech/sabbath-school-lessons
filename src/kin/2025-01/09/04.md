---
title:  Inkomoko y'Intambara ku Isi
date:   25/02/2025
---

Mu Itangiriro 1-3 honyine hagaragaza yuko ikibi cyariho na mbere yo gucumura kwa Adamu na Eva. Nubwo ikibi kitari ikintu kigaragarira amaso muri Edeni, mu bitekerezo, "ikibi" cyari cyaramaze kugaragara, mu izina ry' "igiti cy'ubwenge bumenyesha icyiza n'ikibi" (Itangiriro 2:9, 17). Inzoka yareze Imana ko Ibeshya, mu gihe mu by'ukuri, inzoka ari yo yabeshyaga. Kubaho kw'inzoka (Ibyahishuwe12:9), ndetse no kubeshya, bigaragaza yuko ikibi cyariho. Bityo, mu ngombyi ya Edeni mbere yo gucumura, bigaragara ko ikibi cyariho.

`Soma Ezekiyeli 28:12-19 ugereranye n'ibivugwa mu gitabo cyo Kuva 25:19, 20. Ni iyihe miterere yo gucumura kw'iki kiremwa?`

Dukurikije ibivugwa muri iyi nkuru, tubona ko ikibi ndetse n'intambara ibera mu isanzure byatangiriye mu ijuru.

Mbere yo gucumura, ikiremwa cyaje kumenyekana nka Satani cyari umukerubi utwikira. Usibye kuba umukerubi, "yari intungane rwose, yuzuye ubwenge n'ubwiza buhebuje. Yahoze muri Edeni, ya ngombyi y'Imana" (Ezekiyeli 28:12,13). Nta kintu na kimwe muri ibyo cyashoboraga kuvugwa ku mwami w'umuntu w'i Tiro (cyangwa undi muntu uwo ari we wese). Ni yo mpamvu tuzi yuko aha duhabwa inshamake yo kugwa kwa Lusifero.

`Soma Yesaya 14:12-15. Ni uwuhe mucyo w'inyongera ibi biduha ku nkomoko y'intambara ikomeye?`

Muri Yesaya 14 hatubwira ko Lusifero yashatse kwishyira hejuru no kwigira nk'Imana. Uyu murongo wuzuzanya n'ibyo twabonye muri Ezekiyeli 28, yuko "ubwiza bwe ari bwo bwateye umutima we kwishyira hejuru" (Ezekiyeli 28:17), mu gihe ubwiza bwe bwakagombye gutuma ahimbaza Imana yamuhaye ubwo bwiza. Nyamara aho guhimbaza Imana, Lusiferi yishyize hejuru. Ikibabaje cyane, muri ubwo bwibone, yashatse kwihesha umwanya w'Imana ndetse no kuyisebya. Ijambo ry'Igiheburayo risobanura "Ubugenza" riboneka muri Ezekiyeli 28:16 rinasobanura "gusebanya,"ibi bikaba bigaragaza uburyo Satani azarwanya Imana ndetse natwe.

`Ni mu buhe buryo dusobanukirwa ukuri kuvuga yuko Lusiferi, wacumuye yahoze "atunganye ... uhereye umunsi yaremeweho kugeza igihe yabonetsweho gukiranirwa (Ezekiyeli 28:15)? Ni mu buhe buryo ikiremwa gitunganye cyashoboraga gucumura (keretse niba uko gutungana kwari gukubiyemo umudendezo nyakuri wo guhitamo)?`