---
title:  Imana Ni Inyarukundo n'Inyampuhwe
date:   18/01/2025
---

### Aho icyigisho cy'iki cyumweru gishingiye
Zaburi 103:13; Yesaya 49:15; Hoseya 11:1-9; Matayo 23:37; 2 Abakorinto 11:2; 1 Abakorinto 13:4-8.

> <p>Icyo kwibukwa:</P> 
> "Mbese umugore yakwibagirwa umwana yonsa, ntababarire uwo yibyariye? Icyakora bo babasha kwibagirwa, ariko jye sinzakwibagirwa." (Yesaya 49:15).


Amarangamutima akunze gufatwa nk'ikintu kitifuzwa kandi kigomba kwirindwa. Ku bantu bamwe, amarangamutima ameze nk'adatekereza cyangwa nk'adashyira mu gaciro, bityo, umugabo cyangwa umugore mwiza ntibarangwa no kugira "amarangamutima." Mu iyigamitekerereze (ubucurabwenge) rya kera ry'Abagiriki, igitekerezo cy'umuntu "ushyira mu gaciro", udatwarwa (cyane cyane) n'ibyifuzo by'urukundo cyangwa utegeka amarangamutima ye akoresheje impamvu zidashingiye ku marangamutima, ahabwa agaciro k'umuntu ukwiriye.

Yego amarangamutima atayobowe ashobora kuba ikibazo. Nyamara, Imana yaremye abantu bafite ubushobozi bwo kugira amarangamutima, kandi Imana ubwayo yerekanwa mu Byanditswe Byera hose nk'irangwa no kugira amarangamutima yimbitse. Niba Imana ishobora kugira amarangamutima yimbitse, nk'uko Bibiliya ikomeza kubyerekana, rero amarangamutima muri yo ubwayo ntashobora kuba mabi cyangwa ngo abe adashyira mu gaciro - kuko Imana ivugwa muri Bibiliya itunganye rwose kandi ifite ubwenge no gushyira mu gaciro byuzuye.

Mu kuri, hari ukuri kw'agahebuzo tubasha gukura mu kumenya ko urukundo Imana idukunda ari urukundo rushingiye ku marangamutima yimbitse, ariko buri gihe tukazirikana ko nubwo urukundo rw'Imana (rushingiye ku marangamutima cyangwa ahandi) rutunganye, ntirukwiriye gutekerezwa nk'aho rumeze nk'amarangamutima nkuko abantu bayibwira. 