---
title:  Rurenze Kure Urukundo Rw'Umubyeyi
date:   19/01/2025
---

Ahari urukundo rurenze urwo dusanzwe tuzi mu bantu ni urukundo umubyeyi akunda umwana. Akenshi Bibiliya ikoresha imvugoshusho y'isano y'umubyeyi n'umwana mu kwerekana impuhwe zitangaje Imana ifitiye ubwoko bwayo, mu gushimangira ko impuhwe z'Imana zirenze kure cyane imvugo yose y'amarangamutima yimbitse kandi nziza cyane ya muntu.

`Soma Zaburi ya 103:13; Yesaya 49:15; na Yeremiya 31:20. Ni iki izi mvugo zitubwira ku byerekeranye n'imiterere ndetse n'uburebure bw'impuhwe z'urukundo rw'Imana?`

Dukurikije aya masomo, Imana ibana natwe nk'abana bayo ikunda bitangaje, idukunda nk'uko umubyeyi mwiza w'umugabo n'uw'umugore bakunda abana babo. Kandi, nk'uko Yesaya 49:15 habisobanura, nubwo umubyeyi w'umugore yabasha "kwibagirwa umwana we yonsa" cyangwa "akareka gukunda umwana yabyaye," Imana ntiyigera yibagirwa abana bayo, kandi impuhwe zayo ntizijya zishira (Amaganya 3:22).

Zirikana ko, ijambo ry'Igiheburayo _raham_ ryakoreshejwe hano mu kuvuga imbabazi/ impuhwe ndetse riri no mu yandi masomo menshi agaragaza urukundo rwuje impuhwe rw'Imana, ryemezwa ko rikomoka ku ijambo ry'Igiheburayo rivuga inda (_rehem_). Niyo mpamvu, nk'uko abahanga mu bya Bibiliya babibonye, impuhwe z'Imana ni "urukundo rw'umubyeyi rusa nk'inda y'umubyeyi." Nuko rero, ziruta birenze urugero impuhwe za muntu, ndetse n'iz'umubyeyi akunda umwana yonsa.

Dukurikije amagambo yo muri Yeremiya 31:20, Imana ibona ubwoko bwayo bw'isezerano nk' "umwana wayo ikunda" kandi "umwana ufite igikundiro," nubwo bwose bagendaga bayigomera bakanayibabaza. Nubwo bimeze bityo, Imana iravuga iti, "ni cyo gituma umutima wanjye umufitiye agahinda" kandi "nzamugirira imbabazi." Ijambo ryasobanuwemo imbabazi ahangaha ni rya jambo ryakoreshejwe mbere rivuga impuhwe z'Imana (_raham_). Ikindi kandi, amagambo "umutima wanjye umufitiye" ashobora gusobanurwa uko yakabaye ngo, "ibindimo biragurumana." Iyi mvugoshusho igaragaza uburyo bw'imivugire yimbitse y'imbamutima z'Imana, isobanura uburebure bwimbitse cyane bw'impuhwe z'urukundo Imana ifitiye ubwoko bwayo. Nubwo ubwoko bw'Imana bwahemutse, Imana ikomeza gutanga imbabazi n'impuhwe zayo nyinshi cyane ku bwoko bwayo kandi ibyo ikabikora mu buryo burenze uko umuntu abyibwira.

`Kuri bamwe muri twe, kumenya ko impuhwe Imana itugirira zimeze nk'iz'umubyeyi w'umugabo cyangwa w'umugore biradukomeza ku buryo burenze. Nyamara, abantu bamwe babasha kuba batorohewe no kubyumva kuko ababyeyi babo (cyangwa umubyeyi wabo) batarangwa n'urukundo. Ni mu zihe nzira zindi abo bantu bashobora guhishurirwa impuhwe z'Imana?`