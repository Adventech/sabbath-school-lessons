---
title:  Gahunda yo Kugarurira Icyacumi no Gutura Amaturo
date:   24/01/2025
---

### Kwerekana Ishimwe

"Ubwo Yesu yari i Betaniya mu nzu ya Simoni umubembe, yicaye arya, haza umukobwa ufite umukondo w'amavuta meza y'igiciro cyinshi cyane, ameze nk'amadahano y'agati kitwa narada: nuko amena umukondo, amavuta ayamusuka ku mutwe." (Mariko 14:3).

Umugore uvugwa muri uyu murongo yasize Yesu amavuta "y'igiciro cyinshi cyane y'agati kitwa narada." Mu bigaragara, agaciro kaya mavuta ni ko kateye abigishwa kutishimira igikorwa cy'uyu mugore. Bisa nk'aho batari kugira ikibazo iyo aya mavuta aza kuba afite agaciro gake.

Nubwo Bibiliya idasobanura cyane icyateye uyu mugore gusuka aya mavuta y'igiciro cyinshi ku mutwe wa Yesu, bigaragara ko yamubonyemo uw'agaciro gakomeye birenze. Iyo ataza kubona Yesu nk'ufite agaciro gakomeye cyane mu mibereho ye, ntaba yarakoze igikorwa yakoze.

Avuga kuri icyo gikorwa, Ellen G. White yaranditse ati, "Nyamara abantu bake ni bo bishimira icyo Yesu ari cyo kubwabo. Iyaba banyurwaga na Yesu, bagaragaza urukundo nk'urwa Mariya kandi amavuta nk'ayasizwe Yesu yatanganwa umutima wuje ubuntu. Ntibavuga ko amavuta y'igiciro cyinshi apfuye ubusa. Nta kintu na kimwe cyafatwa ko gihenze ku buryo kitahabwa Kristo, nta kwitanga kutakwihanganirwa kubwa Kristo." (_Uwifuzwa Ibihe Byose_, p. 441). Igipimo cyacu cy'ishimwe biha agaciro gutanga kwacu!  

><p>ICYO DUHAMAGARIRWA:</p> 
> Mu gihe dutanga icyacumi n'amaturo yacu uyu munsi,
nimureke dutangane ubuntu nk'abantu bazi kandi bishimira icyo Yesu ari cyo kubwacu.

**IMANA MBERE YA BYOSE**

**DUSENGE**