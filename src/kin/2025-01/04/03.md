---
title:  Urukundo Rushengura Umutima
date:   20/01/2025
---

Uburebure butabarika bw'impuhwe z'urukundo Imana ikunda mwenemuntu bugaragarira mu gitabo cya Hoseya. Imana yategetse umuhanuzi Hoseya iti, "Genda ucyure umugore wa maraya ufite abana b'ibinyandaro; kuko iki gihugu cyakabije ubusambanyi bwo kureka Uwiteka" (Hoseya 1:2). Hanyuma Hoseya 11 herekana isano y'Imana n'ubwoko bwayo, ariko hagakoreshwa imvugoshusho y'umubyeyi w'umugabo ukunda umwana we.

`Soma Hoseya 11:1-9. Ni buryo ki ishusho ikoreshwa muri iyi mirongo yongera gutuma uburyo Imana ikunda kandi ikita ku bwoko bwayo busubirana ubuzima?`

Urukundo Imana ifitiye abantu bayo rusanishwa n'impuhwe zikomeye umubyeyi agirira umwana we. Ibyanditswe bikoresha imvugoshusho yo kwigisha umwana muto gutambuka akagenda; gufata umwana ukunda mu maboko ukamuhagatira; kumuvuza no kumuha ibimubeshaho; uko ni ko yagiye igaragaza impuhwe no kwita ku bwoko bwayo. Ibyanditswe kandi bivuga ko Imana ari Yo "yahetse" ubwoko bwayo "nk'uko umugabo aheka umuhungu we" (Gutegeka 1:31). "Urukundo rwe n'imbabazi ze ni byo byamuteye kubacungura" kandi "yarabateruraga akabaheka iminsi yose ya kera" (Yesaya 63:9).

Bitandukanye n'ubudahemuka bw'Imana butajegajega, ubwoko bwayo bwagiye buyihemukira inshuro nyinshi, amaherezo bigizayo Imana kandi bizanira ubwabo imanza maze barayibabaza cyane. Imana ni inyampuhwe, ariko ntizigera ikuraho ubutabera. (Nk'uko tuzabibona mu byigisho biheruka, urukundo n'ubutabera biragendana).

Waba warigeze kubabazwa n'ikintu runaka ku buryo byatumye uribwa mu gifu? Ubwo ni ubwoko bw'ishusho yakoreshejwe mu kwerekana uburemere bw'amarangamutima y'Imana ku bantu bayo. Ishusho y'umutima w'umuntu uhinduka n'impuhwe zigurumana ni imvugoshusho idasanzwe y'amarangamutima yimbitse, ikoreshwa haba ku Mana no ku bantu.

Iyi shusho y'impuhwe zigurumana (_kamar_), yakoreshejwe mu nkuru y'abagore babiri baje imbere ya Salomo, buri wese asaba avuga ko umwana ari uwe. Igihe Salomo yategekaga ko umwana acibwamo kabiri (adafite umugambi wo kubabaza umwana), iyi shusho yerekanye igisubizo cy'amarangamutima y'umubyeyi nyakuri w'uyu mwana (1 Abami 3:26; hagereranye n'Itangiriro 43:30).

`Umuntu wese wabaye umubyeyi azi icyo iki cyigisho kivuga. Nta rundi rukundo rwo ku isi wagereranya n'uru. Ni buryo ki ibi bidufasha gusobanukirwa ukuri k'urukundo Imana idukunda, kandi ni ukuhe gukomezwa dushobora, kandi dukwiriye gukura muri ubu busobanuro?`