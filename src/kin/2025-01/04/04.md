---
title:  Impuhwe Za Yesu
date:   21/01/2025
---

Mu Isezerano Rishya, ishusho imwe nk'ikoreshwa mu Isezerano rya Kera yakoreshejwe mu kwerekana impuhwe z'Imana. Pawulo avuga Imana Data ko ari "Data wa twese w'imbabazi n'Imana nyir'ihumure ryose" (2 Abakorinto 1:3). Ahandi na none, Pawulo asobanura mu rwandiko yandikiye Abefeso 2:4 ko Imana ari "umutunzi w'imbabazi" kandi ko yaducunguye "kubw'urukundo rwinshi yadukunze" (Abefeso 2:5).

Mu migani itandukanye, Kristo Ubwe akoresha inshuro nyinshi amagambo y'amarangamutima yimbitse kandi agurumana mu kwerekana impuhwe za Data (Matayo 18:27; Luka 10:33; Luka 15:20). Kandi imvugo nk'iyo yerekana impuhwe z'Imana dusanga mu Isezerano rya Kera no mu Isezerano Rishya ni yo inakoreshwa mu Butumwa Bwiza yerekana uburyo Yesu yagaragarizaga impuhwe abababaye.

`Soma Matayo 9:36; Matayo 14:14; Mariko 1:41; Mariko 6:34; na Luka 7:13. Soma na Matayo 23:37. Aya masomo atanga uwuhe mucyo werekana uburyo Kristo yumvaga akozweho n'imibereho mibi y'abantu?`

Kenshi na kenshi mu Butumwa bwiza, Kristo yavugwaga ko yagiriraga impuhwe abantu bababaye cyangwa bafite ibyo bakeneye. Kandi si ukubagirira impuhwe gusa, ahubwo yanakemuraga n'ibibazo byabo.

Kandi mu kuri, Yesu yanaririye abantu be. Umuntu ashobora gutekereza amarira abunga mu maso ya Yesu ubwo yari ahanze amaso umurwa, avuga aya magambo ati, "Ni kangahe nshaka kubundikira abana bawe, nk'uko inkoko ibundikira imishwi yayo mu mababa yayo; ntimunkundire!" (Matayo 23:37). Aha tubona ko amarira ya Kristo ahura neza n'amarira y'Imana avugwa hose mu Isezerano rya Kera. Mu by'ukuri, benshi mu bahanga mu bya Bibiliya bavuga ko ishusho y'inyoni ibundikira umwana wayo ari ishusho yakoreshejwe gusa ku Mana mu gice cy'Uburasirazuba bwa Hafi. Aha, benshi babona ko harengurira ku ishusho yo mu Gutegeka kwa Kabiri 32:11, herekana Imana mu ishusho y'ikizu kibundikira, kirinda, kandi cyita ku byana byacyo.

`Nta rugero rurenze izindi zose rutwereka imbabazi nyinshi Imana yatugiriye nk'urwa Yesu Kristo ubwe - watwitangiye ubwe akatwereka urukundo adukunda ku buryo burenze urugero. Na none kandi, Kristo ni we wenyine shusho yuzuye y'Imana. Ariko kandi, ni n'urugero ruboneye rwa mwenemuntu. Ni buryo ki twasanisha imibereho yacu n'imibereho ya Kristo, tukita ku byifuzo by'abandi, bityo ntitube abantu babwiriza amagambo gusa ahubwo tukerekana n'ibikorwa bifatika?`