---
title:  Imana Ifuha?
date:   22/01/2025
---

Imana ivugwa muri Bibiliya ni "Imana y'inyampuhwe." Mu Giheburayo, Imana yitwa _el rahum_ (Gutegeka kwa Kabiri 4:31). Ijambo "_el_" risobanura "Imana," naho rahum rikaba rifite ikindi gicumbi gitandukanye cy'ijambo impuhwe (_raham_ - ibambe). Na none kandi, Imana ntiyitwa Imana y'inyampuhwe gusa ahubwo initwa Imana ifuha, el qana. Nk'uko Gutegeka kwa Kabiri 4:24 habivuga, "Kuko Uwiteka Imana yawe ari umuriro ukongora, ari Imana ifuha [_el qana_]." (soma Gutegeka kwa Kabiri 4:24; Gutegeka kwa Kabiri 6:15; Yoshuwa 24:19; Nahumu 1:2).

`Urwa 1 Abakorinto 13:4 haravuga ngo "urukundo ntirugira ishyari." Bishoboka bite se noneho ko Imana yaba "Imana ifuha" ? Soma 2 Abakorinto 11:2 urebe ukuntu ubwoko bw'Imana butayikiranukiye mu mateka yo muri Bibiliya (urugero, soma Zaburi ya 78:58). Ni uwuhe mucyo aya masomo aduha kugira ngo dusobanukirwe n'iyi Mana "ifuha"?`

"Ifuhe" ry'Imana akenshi abantu ntibarisobanukirwa neza. Iyo uvuze ko umuntu ari umugabo ufuha cyangwa umugore ufuha, uba umuvuzeho ikintu kitari cyiza. Akenshi ijambo ifuhe ryumvikana nabi mu ndimi nyinshi. Nyamara, muri Bibiliya, ifuhe ry'Imana ntiryumvikanisha ibintu bibi. Ni amarangamutima akiranuka y'umugabo urangwa no gukunda akanafuhira isano ye n'umugore we.

Nubwo hariho ubwoko bw'ifuhe rinyuranye n'urukundo (1 Abakorinto 13:4), ibivugwa mu rwa 2 Abakorinto 11:2 byerekana ko hariho "ifuhe" ryiza kandi rikiranuka. Pawulo aryita "ifuhe ryo mu buryo bw'Imana" (2 Abakorinto 11:2). Ifuhe ry'Imana ni ryo ryihariye kandi igihe cyose rikiranuka ribasha gukoreshwa rivuga neza amarangamutima y'urukundo Imana ifitiye ubwoko bwayo.

Ifuhe (_qana_) Imana ifitiye ubwoko bwayo rituruka mu rukundo rwayo rwimbitse ibafitiye. Imana yifuza umubano wihariye n'ubwoko bwayo; Yo yonyine ni Yo igomba kuba Imana yabo. Nyamara, kenshi Imana igaragazwa nk'umukunzi wanzwe, ufite urukundo rutitaweho (reba Hoseya 1-3; Yeremiya 2:2; Yeremiya 3:1-12). Bityo, "ifuhe" ry'Imana cyangwa "impuhwe" zayo ntibipfa kwizana gusa, ahubwo buri gihe bibaho bitewe n'ubuhemu ndetse n'abantu babi. Ifuhe ry'Imana (cyangwa urukundo rwimbitse) ntirirangwa n'ibibi tubonana ifuhe (ishyari) ry'abantu. Ntirijya rirarikira ahubwo igihe cyose rihora ribogamiye ku cyifuzo cyayo gikiranuka cy'umubano wayo wihariye ifitanye n'ubwoko bwayo iba ishakira ibyiza.

`Ni buryo ki twakwimenyereza kurangwa n'ubwo bwoko bw'ifuhe tukarigaragariza abandi nk'uko Imana iritugaragariza?`