---
title:  Inyampuhwe n'Inyarukundo
date:   23/01/2025
---

Imana ivugwa muri Bibiliya irangwa n'impuhwe no kwita ku bantu, kandi ayo marangamutima y'Imana yagaragariye ku rugero ruhebuje muri Yesu Kristo. Imana ni inyampuhwe (gereranya n'ibivugwa muri Yesaya 63:9; Abaheburayo 4:15), igerwaho bikomeye n'umubabaro w'ubwoko bwayo (Abacamanza 10:16; Luka 19:41), kandi ihora yiteguye kumva, gusubiza, no guhumuriza abana bayo (Yesaya 49:10, 15; Matayo 9:36; Matayo 14:14).

`Soma urwa 1 Abakorinto 13:4-8. Ni mu buhe buryo aya masomo aturarikira kwerekana impuhwe n'urukundo rutangaje by'Imana mu mibanire yacu n'abandi?`

Dukenera kubana n'abantu batugaragariza urukundo rumeze nk'uruvugwa mu rwandiko rwa 1 Abakorinto 13:4-8. Ariko se ni kangahe natwe dushaka kubera abandi bene abo bantu ? Ntidushobora kwihindura ubwacu abantu bihangana kandi barangwa n'ineza; ntidushobora ubwacu kwikuramo ishyari, kwirarira, ubwibone no kwiyemera cyangwa kwihimbaza. Ntidushobora ubwacu kwishakamo urukundo "rubabarira byose, rwizera byose, rwiringira byose, rwihanganira byose," kandi "rutazashira" (1 Abakorinto 13:7, 8). Bene urwo rukundo rushobora kugaragarira mu mibereho yacu gusa nk'imbuto dukura kuri Mwuka Wera. Kandi Imana ishimwe ko Mwuka Wera asuka urukundo rw'Imana mu mitima y'abantu bose bari muri Yesu Kristo kubwo kwizera (Abaroma 5:5).

  Kubw'ubuntu bw'Imana n'ubushobozi bwa Mwuka Wera, ni mu buhe buryo bufatika tubasha gusubiza, no kwerekana amarangamutima yimbitse y'urukundo rw'Imana, kandi igihe cyose rugahora ari urukundo rukiranuka kandi rw'ukuri? Bwa mbere, igisubizo rukumbi kiboneye ni ukuramya Imana ari Yo rukundo. Ubwa kabiri, dukwiriye gusubiza urukundo rw'Imana turangwa no kugirira abandi impuhwe n'ubugiraneza. Ntidukwiriye gushaka gukomezwa n'abandi mu Bukristo bwacu gusa ahubwo tugomba guhora dushaka uko dukomeza abandi. Ubwa nyuma, dukwiriye kuzirikana ko tudashobora guhindura imitima yacu, ahubwo ko Imana ari Yo yonyine yabidushoboza.

Nuko rero, nimureke dusabe Imana iduhe umutima mushya kubwayo no kubw'abandi - urukundo ruboneye kandi rutunganyijwe rutuzamuramo ibyiza rukadukuramo imyanda.

Mureke gusenga kwacu kube: "Umwami wacu abuzuze, abasesekaze gukundana no gukunda abandi bose, ... kugira ngo abakomeze imitima, itabaho umugayo, yere mu maso y'Imana yacu, ni yo Data wa twese, ubwo Umwami wacu Yesu azazana n'abera be bose" (1 Abatesalonike 3:12, 13).

`Kuki gupfa ku inarijye no ku kwikunda hamwe no kuranduka kw'imitima ya kamere yacu ari bwo buryo rukumbi bwatuma twerekana bene uru rukundo? Ni ayahe mahitamo tugomba gukora kugira ngo tubashe gupfa ku inarijye?`