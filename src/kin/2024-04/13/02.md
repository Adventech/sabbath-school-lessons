---
title:  Guhurira I Galilaya
date:   22/12/2024
---

`Soma Yohana 21:1-19. Ni ukuhe kuri kw'ingenzi kugaragara hano, by'umwihariko kwerekeranye n'ubuntu bw'Imana-no guca bugufi kw'abantu?`

Yohana 20 hasoza hagaragaza umugambi w'iki gitabo, ariho hakagombye kuba ahantu heza ho gusoreza, ariko hari ikindi gice. Igice cya 21 gitangira kivuga iby'abigishwa bamwe basubiye i Galilaya, bajyanye na Petero bakamara ijoro ryose bari ku nyanja. Bisa naho ibihe bya kera byari bigarutse, kandi abigishwa bari bagarutse ku mirimo yabo ya kera ndetse no kuroba. Ariko iryo joro nta kintu bigeze bafata.

Mu gitondo, umushyitsi udasanzwe yabasanze ku nkombe abasaba kujugunya inshundura zabo mu ruhande ry'iburyo bw'ubwato. Bafashe ifi nyinshi kuburyo batabashaga gukurura inshundura. Byasaga n'intangiriro y'umurimo wabo bari kumwe na Yesu (Soma Luka 5:1- 11).

Yohana yahise amenya ko ari Yesu maze abibwira Petero, na we wahise yiroha mu nyanja yoga agana ku nkombe. Yesu yabajije Petero ibibazo bitatu, byose byari byerekeranye n'urukundo afitiye Shebuja. Mbere yo kubambwa kwa Yesu, Petero yari yarashimangiye ko azatanga ubugingo bwe ku bwa Yesu (Yohana 13:37). Icyo gihe nibwo Yesu yahanuye ko Petero azamwihakana gatatu (Yohana 13:38). Muri uku guhurira i Galilaya, Petero ntabwo yigeze yitangaho ubuhamya ahubwo Yesu ni we yagize igihamya: "Mwami, umenya byose, uzi kandi ko ngukunda" (Yohana 21:17).

Bamwe bavuga ko Yesu yabajije Petero akoresha inshinga _agapaō_, isobanura gukunda (uretse inshuro ya nyuma gusa), kandi ko buri gihe Petero yasubizaga akoresheje inshinga _phileō_, isobanuye gukunda, ariko bya gicuti gusa. Ibyo bisobanuye ko Petero atari yakageze ku rukundo rwo ku ntera ihanitse. Ubusanzwe igisubizo cya Petero cyibanda ku kwicisha bugufi. Mu gutsindwa kwa Petero ari imbere ye, bigaragaza ko yakoresheje "imvugo yoroheje" atagerageza kwisabira byinshi. Kandi uku kwicisha bugufi ni ko Yesu yemera, kandi kwabaye ukw'ingenzi mu kugarura Petero ku murimo. Nta gushidikanya, kwicisha bugufi ni kimwe mu biranga umurimo, kuko Yesu ari we wibandwaho, ntabwo ari umuntu ku giti cye.

Kugarurwa mu murimo kwa Petero ndetse n'uruhare rwe nk'umuyobozi mu itorero rya mbere ni kimwe mu bihamya bikomeye bigaragaza ko Yesu yazutse mu bapfuye. Byari kuba bikomeye gusobanura ukwamamara kwa Petero iyo Yesu atamugarura mu murimo we abandi bigishwa na bo bahari.

`Kuki kwicisha bugufi ari ingenzi kuri buri wese ushaka kumenya Umwami Yesu? Ku byerekeranye n'umusaraba, ni iki buri wese muri twe akwiriye kwirata?`