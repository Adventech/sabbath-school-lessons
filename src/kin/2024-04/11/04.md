---
title:  Kumenya Mwana Ni Ukumenya Data
date:   10/12/2024
---

Mu butumwa bwiza bwanditswe na Yohana, intumwa igaragaza uburyo Yesu, Umwana w'Imana, akora ibikorwa bigaragaza Se.Yesu asobanura uwo Data ari we kandi akagaragaza isano afitanye n'isi yacu. Uko ni ukuzirikana ibyanditswe muri Yohanal:18, havuga yuko yamenyekanishije Se (mu Kigiriki ni _exēgeomai_: bisobanura, _kugaragaza_). Buri gihe Yesu yakoraga imirimo imenyekanisha Se. Ijambo Data (Patēr) rigaragara incuro 136 muri Yohana kandi rikagaragara incuro 18 muri Yohana 1-3, ni ukuvuga, incuro zirenze kimwe cya gatatu cy'imikoreshereze yaryo yose mu Isezerano Rishya. Mu ijambo ryo gusezera [Yesu yavuze asezera ku bigishwa be] ni hamwe mu hantu ho mu Butumwa bwiza Yesu yamenyekanisheje Se.

Yesu yari ahagarariye Se ku isi, kandi yaraje, abaho nk'umuntu wubahiriza ubushake bwa Se[Imana]. Mu by'ukuri, Yesu yavuze ko yashakaga gukora ibyo Se ashaka muri byose, kandi ko atashakaga gukora ibyo yishakiye ubwe (Yohana 5:30). Ibi bishobora gutangira bigaragara nk'ibitangaje, ariko bigaragaza uburyo Yesu, ubwo yigiraga umuntu, yari yariyeguriye Se atizigamye.

Na none kandi Yesu yavuze ko yari yaroherejwe na Se kugira ngo arangize umurimo we- agakiza k'abantu-kandi kugira ngo Data ubwe ahamye imirimo ye (Yohana 5:36-38). Yesu yatangaje ko Se yamutumye kugira ngo akore nk'umuntu umwe rukumbi abantu bashobora kunyuraho bagana kuri Se (Yohana 6:40, 44). Data ashaka ko abantu bagira ubugingo buhoraho bubonerwa muri Yesu, we wasezeranye ko azabazura mu gihe cy'umuzuko.

`Ni iki aya masomo akurikira atwigisha cyerekeranye na Yesu ndetse n'isano afitanye na Se? Yohana 7:16; Yohana 8:38, Yohana 14:10, 23; Yohana 15:1, 9, 10; Yohana 16:27, 28, Yohana 17:3.`

Uburyo Yesu agaragaza isano afitanye na Se buratangaje.Yemeza ko inyigisho ze zose ari inyigisho za Se, ko ibyo avuga byose yabyumvanye Se, ko kumwizera ari ukwizera Se, ko amagambo ye ndetse n'ibikorwa bye ari ibya Se; kandi ko We na Se bahujwe n'urukundo ndetse bakaba bakorera hamwe kubw'agakiza ka mwene muntu. Mbega ubuhamya bukomeye bugaragaza isano Yesu afitanye na Se!

`Ubuzima bwawe bwahinduka bute ibitekerezo byawe n'ibikorwa byawe biramutse bigaragaza ubushake bw'Imana mu mibereho yawe?Ni ukuvuga, ni ubuhe buryo bwiza dushobora gukora ibyo twigiye kuri Yesu ko ari ubushake bw'Imana mu mibereho yacu?`