---
title:  Mwuka Wera
date:   11/12/2024
---

Mwuka Wera ntabwo avugwa cyane mu butumwa bwiza bwanditswe na Yohana nk'uko Data n'Umwana bavugwa.

`Soma muri Yohana 1:10-13. Ni iki iri somo ritwigisha cyerekeranye n'akamaro ka Mwuka Wera kugira ngo habeho guhinduka?`

Mu gice cya mbere cya Yohana ubwacyo, dushobora kubona uburyo akamaro ka Mwuka Wera kagaragara cyane. Yohana atubwira yuko uko abantu benshi bakiriye ijambo, ni ukuvuga, abantu bamwakiriye, bahindutse abana b'Imana, abantu, "batabyawe n'amaraso cyangwa n'ubushake bw'umubiri, cyangwa n'ubushake bw'umugabo, ahubwo babyawe n'Imana" (Yohana 1:13). Ibi bikomoka ku murimo wa Mwuka Wera gusa.

`Ni iki iyi mirongo ikurikira itubwira ku bikorwa bya Mwuka Wera? Yohana 3:5-8, Yohana 6:63, Yohana 14:26, Yohana 15:26, Yohana 16:7-11.`

"Ubwo yasobanuriraga abigishwa be ibyerekeye umurimo wa Mwuka Wera, Yesu yifuzaga kubatera ibyishimo ndetse no kubaha ibyiringiro byarangwaga mu mutima we. Yashimishijwe n'ubufasha butangaje yageneye itorero rye. Mwuka Wera ni we mpano isumba izindi zose yashoboraga gusaba Se wo mu ijuru kugira ngo abantu be bongerwe imbaraga. Mwuka Wera yagombaga gutangwa mu buryo buhoraho, kuko bitabaye bityo igitambo cya Kristo cyari kuba nta mumaro gifite. Imbaraga ya Satani yari imaze igihe yiyungikanya, kandi abantu benshi bari barabaswe n'iyo mbaraga ku buryo bukomeye. Kwitarura icyaha no kugitsinda byari gushoboka gusa binyuze mu mbaraga z'Uwa Gatatu mu Butatu Buziranenge, ari na we wagombaga kuza mu mbaraga ze zuzuye z'Ubumana." Ellen G. White, _Uwifuzwa Ibihe Byose_, p. 529.

Mbega uburyo ari umugisha kwakira Mwuka Wera, we wemeza ko Imana ari ukuri (Yohana 3:33). Mwuka Wera ni we wemeza abantu icyaha, gukiranuka, ndetse n'urubanza (Yohana 16:8-11). Bityo, ibanga ryo kumenya ukuri, igikwiriye, icyiza, ni ukumvira Ijambo ry'Imana binyuze mu mbaraga ya Mwuka Wera.