---
title:  Isengesho Rya Yesu
date:   12/12/2024
---

Igice cya 17 cya Yohana rimwe na rimwe cyitwa isengesho ry'ubutambyi bukuru bwa Yesu. Gikubiyemo ijambo ryo gusezera. Yesu yaje kuri iyi si kugira ngo abantu babashe kubaturwa, bongere bagarurirwe isano bari basanzwe bafitanye n'Imana.Yakoze ibimenyetso Imana yari yaramuhaye gukora. Mu magambo no mu bikorwa, yamenyesheje abantu Imana.

Ubwo Yesu yari hafi kuva kuri iyi si, yifuje kongera kugaragariza abantu urukundo akunda abigishwa be.Yashakaga ko basobanukirwa isano yari hagati ye na Se ndetse na Mwuka Wera. Kandi yashakaga ko na bo bagirana isano n'Imana Data ndetse na Mwuka Wera nk'uko na we yari ayifite.

`Soma muri Yohana 17:1-26. Ni ayahe magambo cyangwa interuro ziri muri iki gice zigaragaza icyifuzo cya Yesu cyo kugirana isano ya bugufi y'urukundo hagati ye ubwe, Data ndetse n'abigishwa be?`

Abantu benshi basoma muri Yohana 17 maze bakavuga ko ikintu cy'ingenzi ari ubumwe n'urukundo. Nta gushidikanya, umugambi w'Imana ni ukutugarurira isano twari dusanzwe dufitanye na yo ndetse n'abantu be bose. Ariko iyo usomye witonze urushaho kubona isano iri hagati y'urukundo n'ukuri.

"Ubu ni bwo bugingo buhoraho, ko bakumenya, bakamenya ko ari wowe Mana y'ukuri yonyine" (Yohana 17:3).

"Abo wampaye mu isi mbamenyesheje izina ryawe. Bari abawe urampa none dore bitondeye ijambo ryawe. None bamenye yuko ibyo wampaye byose byaturutse kuri wowe" (Yohana 17:6). "Ubereshe ukuri: ijambo ryawe ni ryo kuri"(Yohana 17:17).

Kristo yaje kumenyekanisha Data. Iri hishurwa ryari ingenzi kubera ko abantu benshi bari bazi Imana mu buryo butari bwo. Ubutumwa bwiza bwanditswe na Yohana bugaragaza uburyo Yesu yakoraga umurimo we atajenjetse. Yahagarariye neza Ijambo ry'Imana n'ibikorwa byayo. Niba ukuri kutari ingenzi, kuki yaba yarakoze ibyo?

Yesu yabayeho mu buzima bugoye cyane, yangwa n'abayobozi b'idini. Ntabwo yitaweho n'abantu ndetse n'abigishwa be. Umwe mu bigishwa be yaramugambaniye, undi amwihakana gatatu kose. Yanyuze mu bigeregezo bikomeye maze apfira ku musaraba, yicwa n'abo yari yaraje gukiza.

`Ni mu buhe buryo bwiza ushobora gutekereza ku rukundo rw'Imana, nk'ururi hagati ya Yesu na Se, mu mibereho yawe?`