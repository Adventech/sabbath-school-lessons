---
title:  Gahunda yo Kugarurira Icyacumi no Gutura Amaturo
date:   13/12/2024
---

### Gukora Uharanira Guhesha Imana Icyubahiro

"Umurimo wawe wose werekejeho amaboko yawe uwukorane umwete, kuko ikuzimu aho uzajya nta mirimo nta n'imigambi uzahabona, haba no kumenya cyangwa ubwenge" (Umubwiriza 9:10).

Mu gihe kingana n'imyaka 50, umuntu aba amaze gukora amasaha 100,000. Nyamara ikibabaje ni uko abantu benshi bapfa kwihanganira akazi kabo. Nyamara umurimo washyizweho n'Imana iwuha abantu mbere yuko icyaha cyinjira mu isi. Itangiriro 2:15 haragira hati: "Uwiteka Imana ijyana wa muntu, imushyira muri iyo ngobyi yo muri Edeni, ngo ahingire ibirimo, ayirinde." Ikintu cya mbere Imana yakoreye umuntu cyari ukumuha umurimo. Hatitawe ku byo abantu benshi bavuga, umurimo washyiriweho kuduhesha inyungu ahantu hatari icyaha mu ngobyi ya Edeni. Bityo, tugomba guhimbarisha Imana umurimo wacu binyuze mu kuba inyangamugayo, gukiranuka, ubuhamya bwiza, no guhora dukora uko dushoboye kose. Uru ni rwo rwari urufatiro rw'abantu bamwe na bamwe dusanga muri Bibiliya mu mirimo yabo ya buri munsi. Daniyeli yari azwi nk'intungane (Daniyeli 6:5), Yozefu yari azwi nk'inyangamugayo ndetse n'umukiranutsi (Itangiriro 39:21-23), kandi Yakobo yari azwiho kuba yarakoze imyaka 20 akorera sebukwe Labani, imyaka irenze iyo twari tumwitezeho (Itangiriro 31:38-40). Izo ni ingero nziza zo muri Bibiliya dukwiriye gukurikiza. Nyamara, imyitwarire yitezwe ku mu Kristo mu murimo we ni ugukora buri kintu cyose agamije guhimbaza Imana. Umuhimbyi w'indirimbo w'Umudage witwa Jahann Sebastian Bach yanditse indirimbo nyinshi zikoreshwa muri gahunda z'itorero. Kuri buri mutwe wa buri ndirimbo ye, yakundaga kwandikaho amagambo agira ati 'Yesu, mfasha', maze ku musozo wa buri ndirimbo akandika amagambo agira ati 'Kubw'icyubahio cy'Imana gusa.' Ayo magambo yandikaga ku ntangiriro ndetse no ku musozo wa buri ndirimbo yagaragazaga ko Bach yishingikirije ku Mana mu gihe cy'ubuhanzi bwe bwaje kuvamo indirimbo nyinshi kandi zikora ku mitima y'abantu benshi.

><p>ICYO DUHAMAGARIRWA:</p> > Byagenda bite mu ntangiriro za buri munsi tugiye tugirana isezerano na Kristo, tukamusaba kuduherekeza mu mirimo yacu ya buri munsi, tukizera ubuyobozi bwe bwo gukemura ibibazo ndetse no gutsinda ingorane zifitanye isano n'umurimo? Kandi byagenda bite, ku mpera za buri munsi, tugiye tuvuga tuti: "Ibyiza byose nakoze uyu munsi, ndizera ko ari ibyo guhesha Imana icyubahiro?" Imana ikubashishe kuyihesha icyubahiro binyuze mu murimo wawe.

**IMANA MBERE YA BYOSE!**

**DUSENGE:**
