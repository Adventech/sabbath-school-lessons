---
title:  Gahunda yo Kugarurira Icyacumi no Gutura Amaturo
date:   22/11/2024
---

### Umuganga w'Amenyo Udasanzwe

_"Erega ibirenge by'uzanye inkuru nziza ni byiza ku misozi, akamamaza iby'amahoro, akazana inkuru z'ibyiza" (Yesaya 52:7)._

Umugore n'umugabo we bahoraga barwana, bafata umwanzuro wo gutandukana, bemeranya umunsi bazajya imbere y'umucamanza akabatandukanya. Muri iryo joro, umugore yagize ikibazo cy'iryinyo ryamuryaga azindukira kwa muganga w'amenyo ngo amufashe. Igihe umuganga yari kumuvura harimo umuziki mwiza w'indirimbo y'Imana. Uwo mugore yakunze uwo muziki asaba muganga ko yamusobanurira amagambo y'iyo ndirimbo. Muganga w'amenyo yamusobanuriye iyo ndirimbo yavugaga ibyerekeye icyaha n'agakiza. Mu buryo butunguranye uwo mugore yasabye uwo muganga niba yamubonera Bibiliya. Bibiliya yarayimuhaye, amusaba ko yakwemera akazamusura azanye na pasitoro. Uwo mugore yaremeye. Nyuma y'iminsi mike baramusuye, ahita ahana na pasitoro gahunda yo kuzajya amwigisha ibyigisho bya Bibiliya. Wa mugore yaje kubaza pasitoro icyo Bibiliya ivuga ku gutandukana kw'abashakanye. Pasitoro yamubwiye icyo Yesu yabivuzeho, maze uwo mugore ahita arakara kuko yashakaga cyane gatanya, maze abwira pasitoro ati: "Ariko ibyo ntabwo bishoboka mu rushako rw'iki gihe?"

Pasitoro yamushishikarije gukomeza kwiga Bibiliya no gusengera umugabo we ndetse n'urushako rwabo. Yatangiye gusenga, bidatinze yumva hari ikintu gitangiye guhinduka muri we. Ijoro ribanziriza umunsi wo gutandukana kwabo yabwiye umugabo we ko yamaze kwisubiraho, akaba yifuza gukomeza kubana nawe. Umugabo we byaramutangaje maze abaza umugore we ikibimuteye, maze amusubiza muri aya magambo: "Ubu namaze kwakira Yesu nk'Umukiza wanjye, kandi gutandukana kw'abashakanye ntabwo bimushimisha."

Bukeye bwaho, yabwiye umucamanza ko yahinduye igitekerezo cye cyo gutandukana n'umugabo we. Umucamanza abajije umugabo w'uwo mugore icyo abivugaho, yamushubije ko nawe atakibishaka. Ubwo noneho umugabo niwe wasigaranye amatsiko yo kumenya uwo mugabo witwa Yesu uwo ariwe. Umugore we yamuhaye Bibiliya, kuva ubwo atangira kuyisoma, ntibyatinda asaba kwiga ibyigisho bya Bibiliya no kujya ajya mu rusengero gusenga. Imibereho y'uwo mugabo nawe yarahindutse. Muri iki gihe abo bombi babanye neza, uwo mugore akaba ashimira muganga w'amenyo watumye amenya ubutumwa bwiza binyuze mu murimo we w'ubuganga bw'amenyo.

><p>ICYO DUHAMAGARIRWA:</p>
> Hari ahantu henshi ku isi aho abakozi b'itorero barushywa no kubona inzandiko z'inzira n'icyemezo cyemeza ko uri umukozi wemewe. Ariko abakora umwuga nk'ubuganga, ba injiniyeri, abaforomo, n'abarimu barakenerwa cyane ahantu hataragera ubutumwa bwiza. Tubita "ababoshyi b'amahema" nk'intumwa Pawulo, kubera ko umurimo wabo ari ingirakamaro. Amaturo yawe azafasha bene abo bantu kujya hirya no hino ku isi.

**Imana Mbere ya Byose!**

**DUSENGE:**