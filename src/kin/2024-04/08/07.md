---
title:  Ibindi byo Kwiga No Kuzirakanwa
date:   22/11/2024
---

Soma igitabo cyanditswe na Ellen G.White cyitwa "Uwifuzwa Ibihe Byose,"ingingo ivuga ngo "Ntimuhagarike Imitima Yanyu" p.523.

"No ku Bayuda ni ko byari bimeze. Abayuda bari barabikijwe ukuri nk'ubutunzi bw'izahabu. Ubukungu bw'Abayuda bwari bufite ikimenyetso cy'ijuru cyashyizweho na Kristo ubwe. Ukuri kw'inama yo gucungurwa kwari guhishwe muri gahunda y'ibitambo n'ibimenyetso, nyamara Kristo aje, Abayuda ntibamumenye, kandi ari We ibyo byose byashushanyaga. Bari bafite Ijambo ry'Imana mu biganza byabo; ariko uruhererekane rw'imigenzo bagiraga uko ibisekuru bihaye ibindi, n'uburyo abantu basobanuraga Ibyanditswe Byera byabahishe ukuri nk'uko kuri muri Yesu. Bari barataye icyerekezo cy'Ibyanditswe Byera mu buryo bw'ibya Mwuka. Inzu y'ubutunzi bwo kumenya kose yari ibakinguriwe, ariko ntibarakabimenya.

"Imana ntihisha abantu ukuri kwayo. Abantu ni bo birindagiza maze ukuri kukababera umwijima ku bw'ibikorwa byabo ubwabo. Kristo yahaye Abayuda ibihamya byinshi by'uko yari Mesiya; ariko inyigisho ze zararikiraga abantu guhinduka batizigamye mu mibereho yabo. Babonye ko nibakira Kristo bizaba ngombwa ko bareka imigenzo n'imihango byabo, kwikanyiza n'ibikorwa bibi bakundaga. Kwakira ukuri kw'iteka ryose kudahinduka byasabaga kwitanga. Bityo ntibashoboraga kwemera igihamya simusiga Imana yashoboraga gutanga kugira ngo ishyireho kwizera Kristo. Bavugaga ko bizera Ibyanditswe mu Isezerano rya Kera nyamara bakanga kwemera ubuhamya buririmo bwerekeye kubaho kwa Kristo n'imico ye. Batinyaga kwemezwa ngo badahinduka kandi bagasunikirwa kureka ibyo bari basanzwe bazi. Ubutunzi bw'ubutumwa bwiza, inzira, ukuri n'ubugingo byari muri bo ariko banga kwakira impano ihebuje ijuru ryabahaye. "Christ Object Lessons, p.105.

**IBIBAZO:**   

`Ni mu buhe buryo ubuhanuzi bwasohoreye mu mibereho ya Yesu bwubatse kwizera?`

`Ni izihe mbogamizi eshatu cyangwa enye zatumye abayobozi b'idini batizera Yesu? Ni mu buye buryo izo mbogamizi zigaragaza n'uyu munsi?`

`Suzuma aho kwizera kwawe gushingiye uyu munsi. Ni izihe ntambwe utekereza ko zishobora gukomeza kwizera kwawe?`

`Ni iki igisubizo cyawe ku kibazo gisoza ingingo yo ku wa kabiri kitwigisha cyerekeranye n' ububasha bw'Ibyanditswe byera, kandi kuki tugomba kwanga ikintu cyose cyazana gushidikanya ku bubasha bw'ibyanditswe byera?`