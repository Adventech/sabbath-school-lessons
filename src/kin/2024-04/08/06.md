---
title:  Mukomoka mu Isi 
date:   21/11/2024
---

Mu cyigisho cyacu dusanga mu Butumwa Bwiza bwanditswe na Yohana, twabonye ko Yohana yerekana uburyo Yesu ari Mesiya wasezeranywe, ibyiringiro bikomeye Abayuda bamaze igihe kirekire bategereje.

Ariko kandi, abenshi mu bayobozi b'idini, abayobozi b'ibya mwuka b'abantu, ni bo bari abanzi be bakomeye. Kubera iki?

`Soma muri Yohana 8:12-30. Ni irihe tandukaniro riri hano ryari hagati ya Yesu ndetse n'abayobozi b'idini? Ni ayahe masomo adufasha gusobanura neza impamvu abenshi banze kumwakira?`

Yesu avuga ko batamuzi kandi ko batazi na Se (Yohana 8:19). Bagombaga kubamenya bombi, ariko abo bantu bari barihenze. Bari bahugiranye mu migenzo yabo ndetse n'ubucurabwenge bwabo kugeza ubwo n'igihe yari imbere yabo akora ibyo yakoze byose kandi avuga ibintu yavuze-byose bigaragaza Se-na bwo ntabwo bamwemeye.

Icya kabiri, Yesu aravuga ati: "Mukomoka ku isi" (Yohana 8:23, BII). Mu yandi magambo, uko baba bari abanyedini kose, ntabwo bari bafite ibya mwuka, nta n'ubwo bari abantu bubaha Imana. Bari "bafite ishusho yo kwera" (2Timoteyo 5:3), ariko bikarangirira aho gusa. Inyuma bagaragaraga nk'abubaha Imana, ariko imbere mu mitima batizera.

Ibi ntabwo byari bishya: "Kuko abantu banyegera bakanyubahisha akanwa kabo n'Iminwa yabo, ariko imitima yabo imba kure, no kubaha banyubaha akaba ari itegeko ry'abantu bigishijwe" (Yesaya 29:13). Iki giteketezo cyari cyaravuzwe na Yesu mu binyejana byinshi byari byarashize, ubwo yavugaga ati: "Bansengera ubusa kuko inyigisho bigisha ari amategeko y'abantu" (Mariko 7:7). Inyigisho zabo z'abantu, amategeko yabo y'abantu byari "iby'iyi si" (Yohana 8:23), mu gihe Yesu yavugaga ati: "Sindi uw'iyi si" (Yohana 8:23). Kuba aba bantu barihenze ubwabyo byari bibi bihagije; ariko ibintu byarushijeho kuba bibi kuko bayobeje n'abandi, nubwo mu buryo butangaje, Yohana yanditse ku ngaruka z'iki kiganiro muri iyi mirongo, "Abantu benshi baramwizera" (Yohana 8:30). Bityo, nubwo hari ubuyobozi bubi, Abayuda benshi bashoboraga kuburenga maze bakareba, bo ubwabo, uwo Yesu yari we.

`Ni ayahe masomo wigira ku kiganiro Yesu yagiranye n'abayobozi b'idini? Ni mu buhe buryo dushobora kuba "ab'ijuru" ntitube "ab'isi"-kandi ni gute dushobora kumenya itandukaniro?`