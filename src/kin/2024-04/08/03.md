---
title:  Akamaro Gakomeye k'Ibyanditswe Byera
date:   18/11/2024
---

Icyiyongera ku bimenyetso bigaragara ndetse n'ubuhamya Yohana yakoresheje agaragaza Yesu nka Mesiya, Yohana yanakoresheje ububasha bw'Isezerano rya Kera ndetse n'ubuhanuzi bwaryo, bwari bwaravuze ku murimo wa Kristo. Isezerano rya Kera ni ingenzi, atari mu butumwa bwa Yohana gusa ahubwo mu Isezerano Rishya ryose. Ibihamya bya Yesu, uwo yari we, aho yaturutse, icyo yakoze, ndetse n'ibyo azakora-bishingiye ku Byanditswe Byera, mu Isezerano rya Kera.

`Soma imirongo ikurikira: Yohana 5:39, 40, 46, 47. Ni iki iyo mirongo itwigisha cyerekeranye n'uburyo Yesu yabonaga ububasha Ibyanditswe Byera bifite?`

Mu Butumwa Bwiza, incuro nyinshi Yesu yagiye agaragaza ko Ibyandistwe Byera ari ibihamya bimuhamya. Urugero, incuro nyinshi Yesu akoresha ibikorwa byo mu Isezerano rya Kera kugira ngo bimufashe kwigaragaza ndetse no kugaragaza ibyo akora. Uru ni urugero rumwe, aho yakoresheje igikorwa cyo mu gitabo cyo Kubara 21:5-9. "Kandi nk'uko Mose yamanitse inzoka mu butayu, ni ko Umwana w'umuntu akwiriye kumanikwa "(Yohana 3:14). Hano, ntabwo Yesu akoresha igitekerezo gusa, ahubwo mu kugikoresha kugira ngo yigaragaze, abanza kuduha ubusobanuro bw'icyo inkuru igamije kugaragaza.

Kandi ntabwo ari Yesu gusa, ahubwo n'abandi na bo bakoresha Isezerano rya Kera bagaragaza Yesu. Urugero, mu Butumwa Bwiza bwanditswe na Yohana, tuhasoma amagambo yavuzwe na Filipo: "Uwo Mose yanditse mu mategeko, n'abahanuzi bakamwandika twamubonye"(Yohana 1:45).

`Soma imirongo ikurikira: Yohana 13:18; Yohana 17:12; Yohana 19:24, 28, 36. Ni iki iyo mirongo itwigisha cyerekeranye n'ububasha bw'Ibyanditswe nk'uko byumvikana kuri Yesu ndetse na-Yohana? Ni iki ibi bikwiriye kutubwira cyerekeranye n'akamaro gakomeye Ibyanditswe Byera byose bigomba kugira ku kwizera kwacu?`

`Uyu munsi, ni izihe mbaraga zikora rwihishwa cyangwa ku mugaragaro kugira ngo zitume dutesha agaciro ububasha bwa Bibiliya? Zana igisubizo cyawe mu itsinda ry'Ishuri ryo ku Isabato.`