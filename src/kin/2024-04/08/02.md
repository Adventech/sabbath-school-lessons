---
title:  Ibimenyetso, Imirimo, Ndetse n'Ibitangaza
date:   17/11/2024
---

Icyiyongera ku bitangaza bigaragara Yohana yakoresheje agaragaza Yesu nka Mesiya, yananditse ibiganiro byagutse byerekeranye n'ibimenyetso, imirimo ndetse n'ibitangaza Yesu yakoze.

Ibimenyetso n'ibitangaza, byo ubwabyo ntabwo byari igihamya bigaragaza ko ari Mesiya, kuko abahanuzi benshi, rimwe na rimwe b'ibinyoma, na bo bakoraga ibitangaza. Ntabwo Yahana yanditse ibimenyetso kubera ko byagaragazaga ukora ibitangaza ko akomeye gusa. Ibimenyetso Yohana yanditseho byari bifite umwihariko wo kwerekana Yesu nka Mesiya no kwerekana ko mu by'ukuri yaje aturutse ku Mana Data wa twese ubwayo.

`Soma muri Yohana 5:17, 20, 36-38. Ni mu buhe buryo iyo mirongo igaragaza isano iri hagati ya Yesu ndetse n'Imana Data wa twese, by'umihariko mu cyerekezo cy'ibimenyetso?`

Yesu yakoresheje ibimenyetso kugira ngo agaragaze ko akorana na Se. Bombi ni umwe. Imirimo yagaragaje ko "Data ari muri njye, nanjye nkaba ndi muri Data" (Yohana 10:38, soma na Yohana 14:10, 11).

Intego yo kuza kwa Yesu yari iyo gukora imirimo y'uwamutumye, kugira ngo iyo mirimo igaragarizwe isi. Ni ukuvuga ko yaje gukora imirimo Se yamutumye gukora, kandi imirimo yakoze yahamije ko yari yaraturutse kuri Se.

Ariko na none nk'uko twamaze kubibona, nubwo hariho ibimenyetso bikomeye ndetse n'ibihamya biturutse ku bantu benshi, abantu bakomeje guhitamo kutamwizera. Abayobozi b'idini babajije Yesu bati: "Uzageza he kwiyoberanya? Niba uri Kristo utwerurire. Yesu arabasubiza ati: 'Narababwiye ariko ntimwizera, kandi n'imirimo nkora mu izina rya Data na yo irampamya'"(Yohana 10:24, 25).

Iyo Yesu aza agahita avuga ko ari Mesiya, abayobozi b'idini, bahoraga bashakisha ikintu bamurega-bagombaga guhita bamusingira. Kuko yari abizi, Yesu yagaragaje imirimo yari yarakoze. Iyo Yesu avuga ko ari Kristo, bari kubihakana mu buryo bworoshye. Ariko se ni gute bari guhakana ibimenyetso, imirimo, ndetse n'ibitangaza? Ibyo byari ibihamya bikomeye bigaragaza uwo yari we ndetse n'ho yari yaraturutse.

`Ni mu buhe buryo dushobora kwirinda kugira imitima yinangiye tubona mu bayobozi b'idini? Ni mu buhe buryo dushobora kuba turwanya Umurimo w'Imana mu mibereho yacu?`