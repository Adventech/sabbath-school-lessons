---
title:  Jambo Yabaye Umuntu
date:   14/10/2024
---

`Soma muri Yohana 1:1-3, 14. Ni iki iyi mirongo itubwira cy'icyo Yesu, Imana Ubwe, yakoze, kandi ni kuki uku kuri ari ingenzi ku rwego rwo hejuru dukeneye kumenya?`

Yohana atangira Ubutumwa bwiza adakoresha izina "Yesu" cyangwa ngo atangire avuga umurimo We nka Mesiya/Kristo, ahubwo akoresha izina Jambo (_logos_). Mu gihe Yohana yandikaga, ubucurabwenge butandukanye bwakoreshaga ijambo _logos_ bushaka kuvuga imiterere y'isanzure ishingiye ku mitekerereze, cyangwa kugaragaza igitekerezo cy'ibintu byumvikana, bisobanutse, n'ibitekerezo ubwabyo.

Nanone kandi, inyigisho z'umucurabwenge w'ikirangirire wa kera witwa Plato zagabanyije ukuri mo imigabane ibiri. Umwe ni umugabane udahinduka wo mu ijuru, ahaba ubutungane budahinduka. Undi ni umugabane wa hano - ushira, uhinduka, udatunganye uhagarariye umugabane utunganye wo hejuru, igihe cyose wabereyeho. (Plato ntiyigeze asubiza icyo kibazo). Ubucurabwenge bumwe bwerekanye _logos_ nk'ikintu kidafatika kiri hagati y'ibintu bihoraho n'ibishira, bifite ishusho ya hano ku isi.

Yohana akoresha iryo jambo mu buryo buhabanye n'ibyo cyane. Yemeza ko ukuri, jambo, atari ikintu runaka kidafatika kireremba hagati y'ijuru n'isi. _logos_ ni umuntu: Yesu Kristo, wabaye umuntu akabana natwe (Yohana 1:14).

Kuri Yohana, _Logos_ ni Jambo w'Imana. By'umwihariko, imvugo y'Imana; ni ukuvuga, ukwihishura Kwayo bwite akiyereka abantu mu buryo bwuzuye: Imana yahindutse umwe muri twe. Mu Butumwa bwanditswe na Yohana, _logos_ ahagarariye Imana ihoraho, itegeka ibihe n'ikirere, ivuga, igakora, igasabana n'abantu ku rwego rwa kimuntu. Imana ihoraho yahindutse umuntu, umwe muri twe.

Kuri Yohana, _logos_ ni Jambo w'Imana. By'umwihariko, imvugo y'Imana; ni ukuvuga, ukwihishura Kwayo bwite akiyereka abantu mu buryo bwuzuye: Imana yahindutse umwe muri twe. Mu Butumwa bwanditswe na Yohana, _logos_ ahagarariye Imana ihoraho, itegeka ibihe n'ikirere, ivuga, igakora, igasabana n'abantu ku rwego rwa kimuntu. Imana ihoraho yahindutse umuntu, umwe muri twe.

Muri Yohana 1:14, intumwa igaragaza ko _logos_ "yabaye umuntu, abana natwe." Ijambo ryakoreshejwe mu Kigiriki rigasobanurwa ngo "abana" risobanuye gushinga ihema. Yohana atujyana mu Kuva 25:8, aho Imana yabwiye Abisirayeli kuyubakira ubuturo bwera, inyubako y'ihema, kugira ngo Ibe hagati muri bo [ibane na bo]. Muri ubwo buryo, mu Kwigira umuntu Kwe, Yesu, Umwana w'Imana mvajuru, yafashe umubiri wa kimuntu, ahisha ikuzo Rye kugira ngo abantu babashe kubana na We.

`Ibande ku byerekezo by'icyo Yohana yanditseho ahangaha. Imana ubwayo, Umuremyi, yahindutse umuntu, umwe muri twe, maze abana natwe. (Ntituragera kandi aho yemeye kudupfira!) Ni iki ibi bitubwira ku kuri k'urukundo Imana yakunze mwenemuntu? Kuki dukwiriye gukura imbaraga nyinshi zidukomereza muri uku kuri gutangaje?`