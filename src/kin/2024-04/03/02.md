---
title:  Mbere na Mbere - Jambo ari we Mana
date:   13/10/2024
---

`Soma muri Yohana 1:1-5. Aya magambo ahishura ate Jambo, ari we Yesu Kristo?`

Ubutumwa bwiza bwanditswe na Yohana butangirana n'iyi ngingo y'ingenzi kandi itangaje ivuga ngo, "Mbere na mbere hariho Jambo, Jambo uwo yahoranye n'Imana, kandi Jambo yari Imana" (Yohana 1:1). Iyi nteruro imwe nziza cyane ikubiyemo igitekerezo cyimbitse tudashobora kwiyumvisha mu buryo bworoshye.

Ubwa mbere, umuvugabutumwa atujyana ku gitekerezo cy'Irema, mu Itangiriro 1:1, "Mbere na mbere." Jambo yariho na mbere yuko isanzure ribaho. Bityo, Yohana yemeza ukubaho kwa Yesu kw'iteka ryose.

Akomeza yandika ati, "Jambo uwo yahoranye n'Imana." Muri Yohana 1:18, Yohana yerekana ko [Yesu] Ari "mu gituza cya Se." Uko twagerageza kwiyumvisha icyo ibi bisobanuye kose, hari ikintu kimwe kidashidikanywaho: Yesu na Data babana mu buryo bw'isanga n'ingoyi.

Hanyuma kandi akavuga ati, "Jambo yari Imana." Ariko se bishoboka bite ko Jambo yari kumwe n'Imana kandi na none akaba n'Imana? Igisubizo kiboneka mu Kigiriki. Ikigiriki gikoresha ikinyazina gifutura, aho gukoresha ikinyazina ndafutura. Icy'ingenzi kuri twe rero, ni uko ikinyazina gifutura gikoreshwa mu Kigiriki cyerekana umwihariko, ikintu cyihariye cyangwa umuntu wihariye.

Mu nteruro "Jambo uwo yahoranye n'Imana," ijambo "Imana" rifite ikinyazina, bityo, ryerekana umuntu wihariye, Data. _Kandi Jambo yari kumwe n'Imana Data._ Mu nteruro, "kandi Jambo yari Imana," ijambo Imana ntirifite ikinyazina, ari byo biganisha ahangaha, ku biranga ubumana. Yesu ni Imana - si Data, ahubwo ni Umwana w'Imana wuje ubumana, uwa Kabiri mu bagize Ubumana.

Intumwa itanga igihamya cy'ubu busobanuro, kuko Yohana 1:3, 4 havuga ko Yesu ari Umuremyi w'ibyaremwe byose. Ikintu cyose kitari gisanzwe kiriho, hanyuma kikaza kubeshwaho gusa na Yesu, Imana Umuremyi.

"Uhereye kera kose Umwami Yesu Kristo yari umwe na Se; yari 'ishusho y'Imana,' ishusho yo gukomera n'ubutware bwayo, 'ukurabagirana k'ubwiza bwayo.'" - Ellen G. White, _Uwifuzwa Ibihe Byose_, p. 13 (2018).

`Kuki ubumana bwuzuye bwa Kristo ari umugabane w'ingenzi w'iyobokamana ryacu? Ni iki twari kubura iyo Yesu, mu buryo runaka, aza kuba nk'ibiremwa bindi? Zana igisubizo cyawe mu ishuri ryo ku Isabato, kandi ube witeguye kuganira n'abandi impamvu ubumana buhoraho bwa Kristo ari ingenzi cyane ku kwizera kwacu.`