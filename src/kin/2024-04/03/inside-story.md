---
title:  Gahunda yo Kugarurira Icyacumi no Gutura Amaturo
date:   18/10/2024
---

### Amahame Yo Gukiranuka

_"Umukozi akwiriye guhemberwa umurimo akora"_ (1 Timoteyo 5:18, BII).  Ijambo ry'Imana ntiritwigisha uburyo tugomba gutanga gusa, ahubwo rinatwigisha uburyo bwiza bwo kubikora! Uburyo dukwiriye kugarura icyacumi no gutura amaturo ntitwabuhishuriwe gusa, ahubwo twanahishuriwe uburyo bukwiriye n'ubudakwiriye gukoreshwa muri ibyo bikorwa byo gukiranuka. Si ibyo twikorera gusa. Igifite akamaro cyane ni uburyo tubikora kuko uburyo tubikoramo bwerekana kumvira kwacu tugaragariza amahame asobanutse y'Ijambo ry'Imana. Bibiliya iduha inama nyinshi z'uburyo nyakuri dukoresha muri uko gukiranuka. Ikibazo gikunze kubazwa ku buryo imigabane ikoreshwa ni iki ngo, "Niba kugarura icyacumi ari inshingano yera, mbese ntigishobora gukoreshwa no mu mirimo yera nk'imirimo y'ubugiraneza cyangwa kubaka urusengero?"

Amahame y'imikoreshereze y'icyacumi yahishuriwe Mose, maze ayakwirakwizwa mu bitabo bitanu bibanza. Mu gitabo cyo Kubara, dusoma ngo: "Abalewi dore mbahaye kimwe mu icumi cya byose, kizatangwa n'Abisirayeli, kibe gakondo yabo, nkibahembeye imirimo bakora yo mu ihema ry'ibonaniro" (Kubara 18:21). Abalewi bahembwaga icyacumi cyabaga cyatanzwe. Umugambi wo guhemba Abalewi wari uwo gutuma babasha kwitanga rwose bagakoresha igihe cyabo mu mirimo y'itorero.

Pawulo yongera gushimangira iryo hame agira ati: "Ntimuzi yuko abakora imirimo yo mu rusengero batungwa n'iby'urusengero, kandi abakora imirimo y'igicaniro bakagabana iby'igicaniro? N'Umwami wacu ni ko yategetse, ko abavuga ubutumwa bwiza batungwa n'ubutumwa" (1 Abakorinto 9:13, 14).

Ellen G. White na we ashimangira iryo hame mu magambo akurikira:

"Nahawe ubutumwa bwuzuye kandi busobanutse bugenewe abizera bacu:
Nategetswe kubabwira ko igihe bakoresha icyacumi ibindi bintu binyuranye baba bakora ikosa, nubwo byaba ari byiza gute, ariko atari ibyo Umwami Imana yavuze ko icyacumi kigomba gukoreshwa. Abakoresha icyacumi ibyo bintu baba banyuranyije n'icyo Umwami Imana yakigeneye. Imana izabacira urubanza kubw'ibyo bintu (Testimonies for the Church, vol. 9, p. 248). Ibi ntibivuze ko tutagomba gufasha abari mu bibazo cyangwa ngo dutange ubutunzi bwo kubaka insengero nshya cyangwa tuvugurure izishaje. Inama duhawe ni uko ibi bikorwa tutagomba kubikoresha umutungo uvuye mu cyacumi. Iri ni ihame ry'ukuri kandi risobanutse. Ntitwabihakana, kandi ntidushobora kuvuga ko iri atari ihame ryumvikana rikomoka ku ijambo ngo, "Niko Uwiteka avuga." 


> <p>ICYO DUHAMAGARIRWA:</p>
> Mbese witeguye gukurikiza amahame weretswe n'Imana yerekeranye no gukoresha icyacumi n'amaturo? Umwami Imana aguhe umugisha ubwo witangira gutanga ukiranuka.

**IMANA MBERE YA BYOSE!**

**DUSENGE:**