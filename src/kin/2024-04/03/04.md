---
title:  Kumva Cyangwa Kutumva Jambo
date:   15/10/2024
---

`Soma Yohana 1:9-13. Ni ukuhe kuri gushishana Yohana yerekana hano kwerekeranve n'ukuntu abantu bitwaye kuri Yesu?`

Amagambo y'ibanze tubona muri Yohana 1:1-18, ntagaragaza uwo Yesu Kristo, Jambo (Logos), ari We gusa, ahubwo anerekana ukuntu abantu bo mu isi bamwitwayeho. Muri Yohana 1:9, yitwa Umucyo nyakuri, umurikira umuntu wese ubwo yazaga ku isi. Uwo mucyo umurikira isi, ugatuma isobanuka. Nk'uko umwanditsi Lewis abivuga agira ati, Â« Nizera Ubukristo nk'uko nizera ko izuba ryarashe, atari uko ndibona gusa, ahubwo kubera ko rituma mbona ikintu cyose." - "_Is Theology Poetry?_" (n.p .: Samizdat University Press, 2014), p. 15, cyasohotse mu mwaka wa 1944.

Nanone kandi, zirikana ingaruka z'ikivugwa muri Yohana 1:9. Umucyo umurikira umuntu wese, ariko si ko buri wese yemera kwakira umucyo. Nk'uko tuzabibona mu cyigisho cy'ejo hazaza, insanganyamatsiko y'ingenzi dusanga mu Butumwa bwanditswe na Yohana ni uburyo abantu bakira cyangwa bakanga Yesu. Aha ni ho iyo nsanganyamatsiko itangirira. Ikibabaje muri ibyo byose ni uko Mesiya yaje mu bwoko Bwe, ubwoko bw'Abisirayeli, ariko benshi muri bo ntibamwakire nka Mesiya.

Mu Rwandiko yandikiye Abaroma 9-11, intumwa Pawulo yibanda kuri iyo nsanganyamatsiko iteye agahinda, yo kuba Abayuda benshi baranze Yesu. Ariko Pawulo ntarangiriza ku ijambo ribabaje, ahubwo avuga ko mu by'ukuri hariho Abayuda benshi, kimwe n'Abanyamahanga, bazemera Yesu nka Mesiya wabo. Ni yo mpamvu aha umuburo ukomeye Abanyamahanga wo kwirinda kwirata ku Bayuda. "Ko wahwanyuwe ku giti cyavutse ari umunzenze, ugaterwa nk'ingurukira kuri elayo nziza utavutseho, nkanswe ba bandi bene yo, ntibazarushaho cyane guterwa mu elayo yabo?" (Abaroma 11:24).

Mu mwuka nk'uwo, Yohana avuga ko abemera Yesu bose nk'Umukiza wabo bahinduka abana b'Imana. Ibi bibaho binyuze mu kwizera Izina Rye (soma Yohana 1:12, 13).  Aha ni ho tubona isano iri hagati y'amagambo abanza n'umusozo w'Ubutumwa bwiza. Muri Yohana 20:31, intumwa yerekana icyatumye yandika - kugira ngo mwizere ko Yesu ari Kristo, Umwana w'Imana, kandi nimumwizera muhabwe ubugingo mu Izina Rye. Nuko rero, intangiriro n'umusozo bihuriye ku kintu kimeze nk'ubumwe, ku ngingo zifitanye isano zihurira ku bibaho hagati yazo. Uku guhuza kuganisha ku ntego y'Ubutumwa bwiza bwanditswe na Yohana - yuko abantu bashobora gukizwa bitewe no kwizera Yesu Kristo nk'Umukiza wabo.

`Mbese imibereho yawe yahindutse ite ubwo wari umaze kuba umuhungu cyangwa umukobwa w'Imana?`