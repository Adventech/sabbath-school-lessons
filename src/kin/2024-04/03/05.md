---
title:  Insanganyamatsiko Zigenda Zigaruka - Kwizera/Kutizera
date:   16/10/2024
---

`Soma Yohana 3:16-21, Yohana 9:35-41, na Yohana 12:36-46. Ni buryo ki aya masomo agaruka ku nsanganyamatsiko yo kwizera/kutizera iboneka mu iriburiro ry'amagambo abanza y'Ubutumwa bwiza?`

Mu Butumwa bwiza bwanditswe na Yohana, abantu basa n'abigabanyijemo amatsinda abiri muri rusange: hari abizera Yesu bakamwemera nka Mesiya, hari n'ababonye amahirwe yo kumwizera, ariko bagahitamo kutabikora.

Cumi n'umwe mu bigishwa ni bo bari mu itsinda rya mbere, nk'uko hari n'abandi barimo Nikodemu (watangiye yizera buhoro buhoro), umugore wari ku iriba, na wa mugabo wavutse ari impumyi. Mu itsinda rya kabiri, harimo Abafarisayo n'abatambyi bakuru, abantu babonye igitangaza cyo guhaza abantu 5,000, ndetse n'umwe mu bigishwa witwa Yuda.

Biratangaje kuba ijambo, cyangwa se izina _ukwizera/imyizerere_ (mu Kigiriki ni pistis) ritaboneką na gato mu Butumwa bwiza bwa Yohana. Nyamara, inshinga kwizera (pisteuō) iboneka inshuro 98, tuyigereranyije n'inshuro 241 zose ikoreshwa mu Isezerano Rishya! Nta gushidikanya, iyi nshinga ni yo nsanganyamatsiko ikomeye cyane dusanga muri Yohana. Uku gukoresha inshinga mu mwanya w'izina bibasha kwerekeza ku gisobanuro nyakuri cyo kuba Umukristo. Kwizera Yesu ni ikintu dukora, kandi kikagaragarira mu buryo tubaho aho kugaragarira mu mahame y'ibyo twizera. Nk'uko tubizi, umudayimoni na we yizera ibya Yesu (Yakobo 2:19).

Mu butumwa bwanditswe na Yohana, itandukaniro ry'ingenzi ry'ayo matsinda yombi rishingiye ku buryo [abantu] babanye na Yesu. Abizera, cyangwa abatangiye kwizera, baba bamufunguriye umutima, ndetse n'igihe ahanganye na bo cyangwa akabacyaha. Basanga Yesu, ntabwo bamuhunga. Ni Umucyo ubamurikira. Maze kubwo kwizera, kubwo kumwemera no kumwiringira, bahinduka abana b'Imana.

Abatizera, ku rundi ruhande, na bo basanga Yesu kugira ngo bamurwanye. Barangwa no gukunda umwijima bakawurutisha umucyo. Babona ko biruhije kwemera amagambo Ye cyangwa bakabona ko [Yesu] yica imihango ya kera ntiyuzuze ibyifuzo byabo. Bamucira urubanza aho kureka ngo umucyo We ubereke ibyabo kandi ubacire urubanza. Bigaragara ko iyi myifatire yakomeje kugenda irushaho kugaragarira mu bayobozi b'idini, ari bo mu by'ukuri, nk'abayobozi mu by'umwuka b'ubu bwoko, bakagombye kuba barafashe iya mbere mu kwemera Yesu.

`Ubayeho ute imibereho yawe yo kwizera Yesu, aho kuba wakwishingikiriza ku bumenyi bw'ibyo umuziho nka Mesiya? Ni kuki ari ingenzi kuzirikana iri tandukaniro ? (Matayo 7:21-23).`