---
title:  Ubuhamya bwa Rubanda
date:   07/11/2024
---

"Nuko ku munsi uheruka w'iyo minsi mikuru, ariwo munsi uruta iyindi, Yesu arahagarara avuga cyane ati: 'Umuntu nagira inyota, aze aho ndi anywe. Unyizera, imigezi y'amazi y'ubugingo izatemba iva mu nda ye, nk'uko Ibyanditswe bivuga.'" (Yohana 7:37, 38).

Yohana yanditse incuro nyinshi aho Yesu yagiye yivuga ubwe ashize amanga, avuga uwo ariwe, n'icyo yaje gukora muri iyi si.

Imirongo tubonye haruguru yo muri Yohana 7:37, 38, ni ikindi gihamya cy'ibyo Yesu yivuzeho ubwe n'icyo azakorera abo bose baza aho ari. Ibyo nabyo ni ibihamya bitangaje yivuzeho.

`Igihe Yesu yabwiraga Abayuda bari baje mu minsi mikuru y'ingando, abenshi mu mbaga y'abantu bari bateraniye aho babyakiriye bate? Soma muri Yohana 7:37-53.`

Bamwe bavuze ko ari Umuhanuzi mu bakera nka Mose (soma Gutegeka kwa Kabiri 18:15-19). Abandi batekereje ko Yesu ariwe Kristo. Ariko ibyo byabyukije impaka z'uko Mesiya ataturuka I Galileya, kandi ko agomba kuba akomoka mu gisekuru cya Dawidi, na none akaba yaravukiye i Betelehemu, nyamara ibyo byose byari ukuri ku bijyanye n'inkomoko ya Yesu (bigereranye n'ibivugwa muri Matayo 1-2), nubwo ibyo benshi basaga n'abatabizi!

Ndetse n'abategetsi bashatse kumufata bazitiwe nawe n'imvugo ye itarangwamo ubwoba na buke. Abafarisayo bashubije abategetsi bababaza ikindi kibazo: "Mbese mwabonye mu batware cyangwa mu Bafarisayo hari n'umwe wigeze amwemera?" (Yohana 7:48). Icyo kibazo cyahaye Yohana amahirwe yo kuzana Nikodemu, kuko Nikodemu yari yaramaze guhura na Yesu, yashakishaga uburyo bwo kumurinda ingenza zabo. "Mbese amategeko yacu acira umuntu urubanza atabanje, kumwumva no kumenya ibyo yakoze" (Yohana 7:51).

Mbese Nikodemu yigeze yemera Yesu ko ari Mesiya? Nubwo ibyo bitagaragazaga ko yamwemeye, hagati y'icyo gikorwa n'ibyo yakoze Yesu amaze gupfa (soma muri Yohana 19:39, 40), Bibiliya iduha igihamya gikomeye cy'uko Nikodemu yari yaramwemeye.

Ubwo rero ni ukuvuga ko igisubizo cy'ikibazo cyabo cyari yego, muby'ukuri twavuga ko ari umwe mu Bafarisayo wamwemeye, akamwizera.

`Soma muri Yohana 7:49. Ni iki abakuru b'Abafarisayo bavuga cyagaragaje guhinyura imbaga nyamwinshi yakurikiraga Yesu? Ni irihe somo natwe twakura aho ngaho?`