---
title:  Gahunda yo Kugarurira Icyacumi no Gutura Amaturo
date:   08/11/2024
---

### Ibirenze Gukoresha Umuti

_"Twe gucogora gukora neza, kuko igihe nigisohora, tuzasarura nitutagwa isari"_ (Abagalatiya 6:9).

Iteka iyo twumvise ijambo "Umuvugabutumwa akaba n'umuganga", dukunda gutekereza umuganga w'abantu ufata inzira akava iwabo, yaba agenda n'amaguru, ubwato se, cyangwa indege akajya ahantu mu kitumva ingoma, akavura abantu baba basa n'abatereranywe, ku buryo kujya bene aho hantu ari ukwigerezaho, kuko bishoboka ko yahasiga n'ubuzima bwe. Ariko ntabwo ari abantu biyo kure mu giturage baba bakeneye bene abo bavugabutumwa, ahubwo ni abo mu migi barabakenera!

Ibyo nibyo byabaye kuri Dr. George H. Rue nk'umuganga, wigoywe ubuzima bwiza, akiyemeza gukora umurimo w'ubuvugabutumwa binyuze mu mwuga we w'ubuganga, akajya I Seoul, umurwa mukuru w'igihugu cya Koreya y'Amajyepfo (South Korea). Dr. Rue n'umuryango we bageze mu mugi witwa Sunan mu mwaka 1929. Nyuma yaho gato, barahavuye bajya I Seoul, aho bashinze ivuriro (Clinic), baryita Seoul Sanatorium, nyuma ryaje kwitwa Seoul Hospital. Iryo vuriro ryatangiranye ibitanda byo kuryamishaho abarwayi umunani gusa. Iryo vuriro ryaje kubona inkunga ivuye mu maturo y'Isabato ya cumi na gatatu yo mu mwaka 1935, yatumwe bagura inyubako bagira ahantu ho gushyira ibitanda 138 by'abarwayi. Uwo muhati utangaje wa Dr. Rue wakoze mu mutima umuyobozi w'Inteko Nkuru Rusange y'Itorero ry'Abadiventisiti ku isi w'icyo gihe witwa Rhee wahaye akazi Dr. Rue ko kumubera umuganga we w'umwihariko. Ariko mu mwaka 1950, kubera intambara y'Abanyakoreya, imirimo y'ibyo bitaro yarahagaze, maze Dr. Rue yimurirwa mu Mu majyepfo y'igihugu kwita ku mpunzi zari zahahungiye biba ngombwa ko ahafungura ivuriro rishya. Kubera gushengurwa umutima n'abana benshi bari bagizwe impfubyi n'iyo ntambara, we n'umugore we bagize igitekerezo cyo kuhafungura ikigo cy'impfubyi. Mu mwaka 1954, Perezida Rhee yagororeye Dr. Rue umudari w'ishimwe utangwa na Repuburika ya Korea, ishimwe ryo mu rwego rwo hejuru ritangwa n'icyo gihugu, iryo shimwe rigahabwa umuntu wakoreye igihugu ibikorwa by'indashyikirwa.

Mu buryo bw'igitangaza, ibitaro bya Seoul intambara ntiyigeze ibisenya nubwo ahandi hari habaye umuyonga. Ibyo bishoboka bite? Nyuma intambara yararangiye, Dr. Rue yaje kumenya ko umwe mu basirikari bakuru bari bayoboye urugamba wigeze kuba umurwayi we amuvura, yategetse ingabo yari ayoboye kurinda ibyo bitaro ntihagira igisasu na kimwe kibigeraho. Inkuru ya Dr. Rue ni imwe mu bihumbi bw'izindi nyinshi zivuga akamaro k'ituro ry'Isabato ya cumi na gatatu rikora umurimo w'ivugabutumwa ku isi yose.

> <p>Icyo Duhamagarirwa:</p>
> Umugabane w'amaturo tuzatura ku Isabato ya cumi na gatatu y'iki gihembwe azafasha imiryango 400 ikeneye kugezwaho ubutumwa. Tugushimiye ituro ryawe uri gutegura kuzatanga kuri iyo Sabato.

**IMANA MBERE YA BYOSE,**

**DUSENGE:**