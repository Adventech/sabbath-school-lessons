---
title:  Imyumvire Mishya Kuri Mesiya
date:   04/11/2024
---

`Soma mu butumwa bwiza bwanditswe na Yohana 1:32-36. Ni iki Yohana Umubatiza avuga ahangaha cyerekeye Yesu abantu batari biteguye kubera kumara igihe kinini bategereje Mesiya?`

Abayuda bari bategereje Mesiya wari kuzababatura ubutegetsi bw'Abaroma. Kubera ko bari bamaze igihe kinini bakandamizwa, Abayuda bizeraga ko Mesiya atazakuraho ingoma y'Abaroma gusa, ahubwo ko azanashyiraho ingoma y'Abayuda, bagahinduka igihugu gikomeye kandi cy'igihangange. Nyamara amagambo ya Yohana wise Yesu "Umwana w'Intama w'Imana", nubwo ibyo byerekezaga ku kuzaba impongano y'ibyaha, umubare munini wabo ntiwabisobanukiwe. Bashobora kuba batarigeze bamenya ibyo Yohana yavugaga namba.

Niyo mpamvu, mu butumwa bwe, Yohana yashatse guhindura imyumvire yabo ku byerekeye Mesiya kugira ngo bamenye Yesu nk'Umwami wari kuzaza asohoza ubuhanuzi bw'ibyavuzwe kuri Mesiya, n'ibyo azakora. Ntabwo yari kuza nk'umutegetsi mu bya politiki na gisirikare ahubwo ko yari kuza aje kwitambaho igitambo cy'ibyaha by'ab'isi. Uwo niwo wari umugambi we nyamukuru. Gusa nyuma y'icyo gihe, igihe byose byari kuba birangiye, yari kuzimika ingoma ye itazahangaka (soma muri Daniyeli 7:18).

"Mu kubatizwa kwa Yesu, igihe Yohana yamwerekanaga nka Ntama w'Imana, hari hongerewe umucyo mushya mu murimo wa Mesiya. Ibitekerezo by'umuhanuzi byari byerekeje ku magambo ya Yesaya ngo: "Ntiyabumbura akanwa nk'umwana w'intama bajyana kubaga." Yesaya 53:7." -Ellen White, _Uwifuzwa Ibihe Byose_, p. 96 (ingeri ya 2018).

Muri Yohana 1:31, Yohana Umubatiza aravuga ngo: "Icyakora, sinari muzi". None se Yohana Umubatiza yaje kumenya ate ko Yesu ari we Mesiya? Igisubizo ni uko Uwiteka Imana wohereje Yohana Umubatiza yari yaramubwiye mbere hose aya magambo: "Uwo uzabona Mwuka amumanukiyeho maze akamugumaho, ni we ubatirisha Mwuka Muziranenge. 'Narabyiboneye none ndahamya ko uwo ari we Mwana w'Imana""(Yohana 1:33, 34)BII. Mu yandi magambo, Imana yahishuriye Yohana ko Yesu yari Mesiya.

"Kristo ni we mbaraga z'Imana kandi ni ubwenge bwayo" (1 Abakorinto 1:24). Yesu ni bwenge kandi akaba na Kristo wavuye ku Mana ubwayo binyuze mu bubasha buhindura bwa Mwuka. Iyo ntero iboneka incuro nyinshi mu butumwa bwiza bwanditswe na Yohana. Agakiza ntikava mu bucurabwenge bw'ab'isi, ubumenyi bwa siyansi, cyangwa mu buhanga bunitse. Gaturuka gusa ku Mana, kagahabwa ufite umutima wiyeguriye Imana binyuze mu kwizera no kumvira Yesu.

`Mbese twamenya dute ukuri kw'ibya Yesu n'impongano y'ibyaha byacu, tutabanje kumuhishurirwa tukamumenya? Noneho rero, ni kuki kumenya Bibiliya n'ibyo itwigisha byerekeye Yesu ari ingenzi cyane kuri twe?`