---
title:  Uwo Muntu Nguyu!
date:   16/12/2024
---

`Soma Yohana 18:38-19:5. Ni mu buhe buryo Pilato yagerageje kwemeza abantu kugira ngo basabe ko Yesu abohorwa?`

Ntabwo Pilato yategereje igisubizo cya Yesu kirebana n'ukuri. Ahubwo yasubiye hanze agerageza kwemeza abantu. Binyuze mu kuganira na bo aho kureka ngo Yesu agende, Pilato yishyize ahantu hatari heza. Abayobozi b'idini bari bazi ko bashobora gukoresha umutegeka icyo bashaka bifashishije iyo mbaga y'abantu bari aho.

Pilato yifashishije umuhango wo kubohora imbohe wakorwaga mu gihe cya Pasika, maze abaza abo bantu niba bashaka ko ababohorera "Umwami w'Abayuda." Mu buryo butangaje, kandi bwo gushinyagura, abantu basabye ko babohorerwa igisambo cyitwa Baraba; aho kubohora Yesu wari intungane.

Aha, abantu batangiye gukwēna no guköba Yesu. Abasirikare b'Abaroma baboshye ikamba ry'amahwa [barimwambika mu mutwe], bamwambika n'umwenda w'umuhengeri, kandi bakomeza kuza bamukoba bamuramutsa nk'umwami w'Abayuda. Ubu buryo bw'indamukanyo bwakoreshejwe n'abasirikare bwari bumwe mu buryo bwakoreshwaga baramutsa umwami w'abami, ariko hano bwakoreshejwe mu buryo bwo guköba Yesu.

Avugana n'iyo mbaga y'abantu, Pilato asa n'uwashakaga uburyo bwo kubohora Yesu. Yasohoye Yesu yambaye ikamba ry'amahwa ndetse n'umwenda w'umuhengeri. Aha hantu Yohana atavuzeho byinshi hagaragaza Yesu yambaye imyambaro ya cyami, maze umutegeka abwira abantu ati, "Uwo muntu nguyu!" (Yohana 19:5). Ibi byibutsa umusomyi amagambo ya Yohana Umubatiza aboneka muri Yohana 1:29. "Nguyu umwana w'intama w'Imana ukuraho ibyaha by'abari mu isi" Ni ugushinyagura kubona umutegeka w'umupagani agaragaza Mesiya yambaye imyenda ya cyami imbere y'Abisirayeli.

Nyamara nk'uko muri Yohana 19:6-16 habigaragaza, imbaga y'abantu yasabye ko Yesu abambwa, ishingiye ku magambo Yesu yari amaze kuvuga ko ari umwana w'Imana. Ibi byateye ubwoba Pilato washakaga gukora ibyo ashoboye byose ngo Yesu abohorwe. Ariko abayobozi bemeje ko Yesu agomba gupfa binyuze mu kuvuga ko kubohora Yesu ari ukwigomeka kuri Kayisari. Bari bazi ko ubudahemuka bwa Pilato kuri Kayisari busobanuye kutabohora umuntu uwo ari we wese uvuga ko ari umwami.

Abo bayobozi bavuze ko ntawundi mwami bafite uretse Kayisari. Bityo, urwango rwinshi bari bafitiye Yesu rwasumbaga ibyifuzo bari bafitiye igihugu cyabo. Kugira ngo bikize Yesu, ubusugire bw'igihugu cyabo ni bwo bagize urwitwazo.

`Mbega uburyo biteye ubwoba-kubona umutegetsi w'umupagani ashaka kubohora Yesu mu gihe abayobozi b'idini b'icyo gihugu, bagakwiriye kuba bari bazi Yesu, barashakaga kumubamba! Ni ayahe masomo dushobora kwigira kuri ibyo?`