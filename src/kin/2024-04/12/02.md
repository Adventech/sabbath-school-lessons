---
title:  Ukuri Ni Iki?
date:   15/12/2024
---

Muri Yohana 18:28-32, urubanza rwa Yesu ntabwo rusobanurwa mu buryo burambuye. Icyibandwaho ni uburyo Yesu yazanywe imbere y'umutegeka Pilato.

`Soma Yohana 18:33-38. Pilato na Yesu bavuganye iki?`

Umutegeka yabajije Yesu niba ari umwami w'Abayuda (Yohana 18:33). Aha ni ho iri zina ryakoreshejwe bwa mbere ariko ntabwo ari ho hanyuma. Yesu yabajije Pilato niba abajije icyo kibazo kubwe cyangwa niba hari abandi bantu bavuze ko ari umwami. Ikibazo cye cyagarukiye umutegeka, amubaza niba asobanukiwe n'uwo yarimo avugana na we. Umusomyi ahita amenya ko Yesu ari Umwami. Mbese ni ko byagenze no ku Mutegeka [Pilato]?

Pilato na we yasubije akoresheje kubaza ikindi kibazo : "Uragira ngo ndi Umuyuda? Ab'ubwoko bwanyu nʼabatambyi bakuru ni bo bakunzaniye.Wakoze iki?” (Yohana 18:35). Kwari ugushaka guhunga ikibazo gushingiye ku burakari butewe n'ikibazo Yesu yari amubajije.Yari intambwe ya mbere y'umutegeka ihunga ukuri, yemeye ko urwikekwe rufunga inzira yo gusobanukirwa.

Yesu yasubije ko ubwami bwe atari ubw'isi (Yohana 18:36). Pilato yaje kumenya ko Yesu yemeje ko ari umwami (Yohana 18:37). Ibi byatumye Yesu atanga ubusobanuro bw'ingenzi avuga ko yavukiye guhamya ukuri kandi ko "uw'ukuri" wese yumva ijwi rye (Yohana 18:37).

Noneho Pilato aramubaza ati, "Ukuri ni iki?" (Yohana 18:38). Ariko Pilato ntabwo yategereje igisubizo cy'ikibazo yari amaze kubaza Yesu, ahubwo yahise asohoka ajya hanze, kugira ngo agerageze gukiza Yesu iyo mbaga y'abantu.

Ukuri ni ingingo y'ingenzi mu Butumwa Bwiza bwanditswe na Yohana. Nka Jambo wahozeho (_logos_, Yohana 1;1-5), Yesu ni Umucyo kandi akaba n'Ukuri. Ibi byose bitandukanye n'umwijima ndetse n'ibinyoma. Yesu yuzuye ubuntu n'ukuri (Yohana 1:14). Ubuntu n'ukuri bikomoka kuri We (Yohana 1:17). Yohana Umubatiza yahamije ukuri (Yohana 5:33). Yesu yemeje ko Se ari "ukuri"(Yohana 7:28). Yesu ubwe yumviye ukuri kuri Se (Yohana 8:40). Yesu ni "Inzira, Ukuri, n'Ubugingo" (Yohana 14:6). Ijambo ry'Imana ni "Ukuri" (Yohana 17:17). Nubwo yabajije icyo kibazo, Pilato yibujije amahirwe yo kumenya ukuri bitewe n'urwikekwe rwe, imyanzuro yari yarafashe, ndetse n'igitutu yari ashyizweho.

`Ni mu buhe buryo usobanukiwe ko Yesu ari Ukuri?`