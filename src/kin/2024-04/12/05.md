---
title:  Imva Irimo Ubusa
date:   18/12/2024
---

`Soma muri Yohana 20:1-7. Mbese ibivugwa muri iyo mirongo bidufitye akahe kamaro?`

Yesu yapfuye ku wa Gatandatu nimugoroba, maze azuka ku wa Mbere w'iminsi irindwi mu museke. Kubera ko ubwo Yesu yahambwaga Isabato yari hafi gutangira (Yohana 19:42), igikorwa cyo kumushyingura cyakozwe vuba vuba, bituma kitarangira neza. Nyamara nubwo abayoboke be bamukundaga cyane, baruhutse Isabato, ntibajya ku mva (gereranya na Mariko 16:1, Luka 23:56). Ubwo Isabato yari irangiye, abagore baguze ibihumura neza byo kujyana ku gituro ku Cyumweru mugitondo. Ubwo bari bahageze, batangajwe nuko basanze igitare kibirinduwe kandi n'imva irimo ubusa.

Mariya Magadalena yari umwe muri abo bagore bagiye ku gituro mu gitondo kare. Yarirukanse ajya kubwira Petero na Yohana ibyo abonye. Abo bagabo bombi na bo bagiye biruka bajya ku gituro. Yohana yasize Petero maze agerayo mbere ye. Ubwo yari ageze ku gituro, yarebye mu mva abona imyenda umurambo wa Yesu wari uzingiyemo irambitse aho. Ariko ntabwo yinjiyemo.

Nyamara Petero we yinjiye mu mva abona iyo myenda irambitse aho. Na we yabonye igitambaro cyari mu mutwe wa Yesu kidashyizwe hamwe n'indi myenda. Cyari kiri ukwacyo, kizinze.

`Soma Yohana 20:8-10. Ni ubuhe busobanuro bw'igitambaro cyo mu mutwe cyari kizinze?`

Ubwo Petero yari amaze kwinjira mu mva, Yohana na we yarinjiye. Muri Yohana 20:8 havuga ko yinjiye akareba maze akizera. Kuki kubona imyenda yari mumva irambitse aho ndetse n'igitambaro cyari gisanzwe gitwikiriye umutwe wa Yesu gitandukanyijwe n'indi myenda byatumye Yohana yizera yuko Yesu yari yazutse mu bapfuye?

Kugira ngo dusubize iki kibazo, ni ngombwa kwibaza impamvu imva yarimo ubusa bwa mbere. Igisubizo cyahita kiza mu ntekerezo z'abantu ni uko abajura ari bo bashobora kuba baribye umurambo wa Yesu. Ariko icyo gisubizo ntabwo ari cyo bitewe n'impamvu eshatu. Iya mbere, Matayo atubwira ko imva yari irinzwe (Matayo 27:62-66), bisobanuye ko kwiba iyo mva bitari gushoboka. Iya kabiri, abajura biba ibintu bifite agaciro, ntabwo bari kwiba umurambo watangiye kubora. Iya gatatu, abajura baba bafite ubwira, nta mwanya babona wo kuzinga imyenda. Nta gitangaje, kubona yuko igihe Yohana yabonaga icyo gitambaro cyari gisanzwe gitwikiriye umutwe wa Yesu kizinze, yizeye ko Yesu yazutse mu bapfuye.