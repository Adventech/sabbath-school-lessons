---
title:  "Igihe Cyo Guhabwa Ikuzo: Umusaraba n'Umuzuko"
date:   14/12/2024
---

### Aho icyigisho cy'iki cyumweru gishingiye
Yohana 18:33-19:5; Yohana 19:17-22; Yohana 19:25-27; Luka 2:34,35; Yohana 20:1-18; 1 Abakorinto 15:12-20.

> <p>Icyo kwibukwa:</P> 
> "Pilato aramubaza ati, 'Noneho ga uri umwami?' Yesu aramusubiza ati, 'Wakabimenye ko ndi umwami. Iki ni cyo navukiye kandi ni cyo cyanzanye mu isi: ni ukugira ngo mpamye ukuri, uw'ukuri wese yumva ijwi ryanjye" (Yohana 18:37).

Kubambwa kwa Yesu no kuzuka kwe ni byo bigize ipfundo ry'Ubutumwa Bwiza bwanditswe na Yohana. Ibice 10 bibanza bivuga ibyabaye mu myaka itatu n'igice, nyamara kuva ku gice cya 11 kugeza ku gice cya 20 havuga ibyabaye mu gihe cyenda kungana n'icyumweru kimwe kugeza kuri bibiri.

Abanditsi bane b'Ubutumwa bwiza bavuga ku rupfu rwa Yesu mu buryo butandukanye. Nubwo bose bavuga inkuru zuzuzanya, buri mwanditsi yibanda ku ngingo z'ingenzi zishimangira insanganyamatsiko ye y'Ubutumwa bwiza. Matayo yibanda ku gusohora kw'Ibyanditswe byera; Mariko yibanda ku isano iri hagati y'umubatizo wa Yesu ndetse n'umusaraba; Luka yibanda ku musaraba nko gukira ndetse n'agakiza (inkuru y'igisambo ku musaraba).

Ariko Yohana we agaragaza umusaraba nko kwimikwa kwa Yesu, by'umwihariko bishingiye ku gitekerezo cy'igihe, kivugwa incuro nyinshi muri icyo gitabo (Yohana 7:30, Yohana 8:20, Yohana 12:27). Iki gitekerezo cyo kwimikwa ni uburyo bwo gushinyagurira Yesu kuko kubambwa ni cyo cyari igihano kibi cyane kandi gikojeje isoni kurusha ibindi byose mu muco w' Abaroma. Iri tandukaniro rigaragaza ibintu bibiri bihabanye Yohana akoresha: Yesu yapfuye mu buryo bukojeje isoni, ariko nanone urupfu rwe ni ukwimikwa mu buryo bw'icyubahiro nk'Umukiza.