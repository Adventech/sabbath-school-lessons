---
title:  Yesu na Mariya
date:   19/12/2024
---

`Soma Yohana 20:11-13. Ni iki cyabaye hano kigaragaza ko Mariya Magadalena atari asobanukiwe n'impamvu imva yarimo ubusa?`

Incuro ya nyuma ibanziriza iyi ngiyi Mariya avugwamo ni igihe yabwiraga Petero na Yohana iby'imva yarimo ubusa (Yohana 20:2). Barirukanse bajya ku mva, maze aza kugaruka aho nyuma y'igihe gito. Ubwo Petero na Yohana bari bamaze gusura imva, baragiye. Ariko Mariya yaragarutse, ararira, akomeza gutinda aho hantu. Nta gushidikanya ko iyo minsi ya nyuma Mariya yayimaze arira. None uyu mwanya? Arongera kandi ? Ahagaze aho, arebamo imbere.

Ubwo yarungurukaga mu mva, yatangajwe no kubona abamarayika babiri bambaye imyenda yera bicaye aho Yesu yari yarashyizwe. Baramubajije bati, "Mugore, urarizwa n'iki?" Mu kababaro kenshi, Mariya yababwiye ko bakuyeho umurambo w'umwami we, kandi ko atazi aho bamushyize.

`Soma Yohana 20:14-18. Ni iki cyahinduye ibintu byose kuri Mariya?`

Soma Yohana 20:14-18. Ni iki cyahinduye ibintu byose kuri Mariya?  Ubwo mu maso ye hazengaga amarira, Mariya yarahindukiye abona umuntu uhagaze inyuma ye. Mu magambo asa na yayandi y'abamarayika, uwo muntu yaramubajije ati, "Mugore, urarizwa n'iki? Urashaka nde?" (Yohana 20:15). Mariya yatekereje ko ari kuvugana n'umurinzi w'agashyamba maze amusaba ubufasha bwo gushakisha umurambo wa Yesu.

Uwo muntu yavuze ijambo rimwe ati, "Mariya." Iryo ni ihishurwa rigizwe n'ijambo rimwe ryahinduye isi. Mu buryo butunguranye, Mariya wari utangaye yaje kumenya ko Yesu wazutse ari We uvugana na we kandi aramumenya.Yesu yashimangiye ko Mariya atagomba kumukoraho, atarasubira kwa Se. Ahubwo inshingano ye yari iyo kugenda akabwira abigishwa ko [Yesu] azamutse kwa "Data... kandi ku Mana." (Yohana 20:17). Mariya yasohoje inshingano ye. Yabwiye abigishwa ba Yesu yuko yabonye Umwami kandi ababwira amakuru arambuye yari yamuhaye (Yohana 20:18).

`Soma 1 Abakorinto 15:12-20. Dushingiye ku byo Pawulo avuga, ukwizera kwacu kwa Gikristo kwaba kutumariye iki, Kristo abaye atarazutse mu bapfuye?`