---
title:  "Birarangiye"
date:   17/12/2024
---

Nk'uko muri Yohana 19:17-22 habigaragaza, Pilato yanditse amagambo mu Ruroma (mu Kilatini), mu Ruheburayo, no mu Rugiriki agira ati, "Yesu w'i Nazareti, Umwami w'Abayuda" (Yohana 19:19). Abayobozi b'idini bashakaga ko ibyo bihinduka, ariko Pitalo ntiyabyemera, maze bituma iyo nyandiko igumaho, iba igihamya cya bucece gihamya ukuri kwerekeye Yesu kandi iba kimwe mu bigaragaza yuko Yesu yimitswe ku musaraba nk'umwami. Aha, Yesu, Umwami wabo, Umwami w'Abayuda, yari amanitswe ku musaraba nk'umunyabyaha usanzwe.

"Ububasha busumba ubwa Pilato cyangwa ubw'Abayuda ni bwo bwatanze amabwiriza yo gushyira iyo nyandiko [ku musaraba] hejuru y'umutwe wa Yesu. Mu bushake bw'Imana, iyo nyandiko yari iyo gutuma abantu bakanguka mu ntekerezo, maze bagashakisha mu Byanditswe."- Ellen G. White, _Uwifuzwa Ibihe Byose_, p. 588.

`Soma muri Yohana 19:25-27. Ni ikihe kintu kigukora ku mutima cyerekeranye na nyina wa Yesu cyabereye ku musaraba?`

Mu bantu bari bahagaze hafi y'umusaraba uwo munsi harimo Yohana, umwigishwa wakundwaga, hamwe na Mariya nyina wa Yesu, ndetse n'abandi. Mu myaka myinshi yari ishize, Simoni yari yarahanuye ibyo, igihe Yozefu na Mariya bazanaga Yesu mu rusengero kumumurikira Imana (gereranya na Luka 2:34, 35). Noneho ubwo Yesu yari hafi gupfa, yavuganye na nyina aramubwira ati, "Mubyeyi, nguyu umwana wawe!"kandi abwira Yohana ati, "Nguyu nyoko"(Yohana 19:26, 27).

`Soma Yohana 19:28-30. Ni ubuhe busobanuro bw'amagambo Yesu yavuze ubwo yari hafi gupfa, "Birarangiye"?`

Inshinga y'Ikigiriki _teleō_ (kurangira, kuzura, gusoza) iri ku murongo wa 28 ("byose byari birangiye") ni kimwe n'inshinga yakoreshejwe ku murongo wa 30 "Birarangiye." Nanone kandi, ijambo rivugwa, teleioō (kurangira, gukora ikintu ukakinoza) na ryo rigaragara ku murongo wa 28 rigaragaza gusohora kw'Ibyanditswe ("gusohoza Ibyanditswe"). Nyamara nubwo ibyo byari biteye ubwoba, ibintu byose byari bisohojwe, birangijwe, byuzuye. Ubwo Yesu yavugaga ati, "Birarangiye", yari arangije, cyangwa asohoje umurimo Data yamuhaye ngo awukore.

`Ubwo Yesu yavugaga ati, "Birarangiye", ni iki ibyo bisobanuye kuri buri wese muri twe? Mbese ibyari birangiye ni ibiki, kandi ni mu buhe buryo ibyo bifitanye isano n'imibereho yacu?`