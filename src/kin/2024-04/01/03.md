---
title:  Ikimenyetso Cya Kabiri Cyabereye I Galileya
date:   30/09/2024
---

Mu gihe cyose yari mu murimo we hano ku isi, Yesu yakoze ibitangaza byafashije abantu kumwizera. Yohana yanditse ibi bitangaza kugira ngo n'abandi bizere Yesu.

`Soma muri Yohana 4:46-54. Ni kuki uyu muvugabutumwa asubira inyuma agahuza iki gitangaza n'igitangaza [Yesu] yakoreye mu birori by'ubukwe bw'i Kana?`

Mu kutwandikira iyi nkuru y'ikimenyetso Yesu yakoreye i Galileya, Yohana yatugaruye ku kimenyetso cya mbere, cy'ubukwe bwabereye i Kana. Bisa nk'aho Yohana ari kutubwira ngo, Ibimenyetso Yesu yakoze bizabafasha kubona Yesu uwo ari we. Maze Yohana yongeraho ati, "Iki ni cyo kimenyetso cya kabiri Yesu yakoze, avuye i Yudaya, ageze i Galilaya" (Yohana 4:54).

Rugikubita, ubona ko igisubizo Yesu yahaye uyu mutware wamusabye amwinginga cyasa nk'igisharira. Ariko kandi, uyu mutware yari yarafashe ko ugukira k'umuhungu we wari urwaye ari ikimenyetso kimutera kwizera Yesu. Yesu yasomye mu mutima we maze amwereka ko indwara y'iby'umwuka afite ari yo yari iremereye kurusha uburwayi buteye ubwoba bw'umuhungu we. Mu buryo bumeze nk'umurabyo urasiye mu ijuru rikenkemuye, uwo mwanya uyu mugabo yahise amenya ko uburwayi bwe bw'iby'umwuka bwashoboraga kumutwara ubuzima bw'umuhungu we.

Ni ingenzi gusobanukirwa ko ibitangaza ubwabyo bidahamyaga ko Yesu yari Mesiya. Hari abandi na bo bakoraga ibitangaza. Bamwe bari abahanuzi nyakuri, abandi ari abanyabinyoma. Ibitangaza bihishura gusa imbaraga ndengakamere; ubwabyo ntibisobanuye ko Imana ari Yo iri kubikora byanze bikunze. (Satani abasha gukora "ibitangaza," niba mu gihe tuvuga ijambo "ibitangaza" tuba dusobanura ibikorwa ndengakamere).

Uyu mutware wari ufite agahinda, yikubise imbere ya Yesu, amusaba kumukiriza umwana we w'umuhungu. Igisubizo cya Yesu cyamuhaye ibyiringiro. Yaramubwiye ati, " Genda, umwana wawe arakize'" (Yohana 4:50, BII). Inshinga "arakize" mu by'ukuri itondaguwe mu ndagihe mu rurimi rw'Ikigiriki. Ubu buryo bwo gukoresha inshinga uyitondaguye mu ndagihe babwita "indagihe y'igihe kizaza," aho igikorwa cy'ahazaza kivuganwa guhamya kudashidikanywaho nk'aho cyamaze gusohora. Uyu mutware ntiyahise yihutira kujya mu rugo rwe, ahubwo, kuko yizeye ibyo Yesu amubwiye, yageze iwe ku munsi wakurikiyeho, aza gusanga neza neza ko igihe Yesu yamubwiriye ayo magambo, aribwo ubuganga bwaviriye mu muhungu we.

Mbega impamvu ikomeye idutera kwizera Yesu !

`Nubwo twaba tugomba kubona igitangaza, ni ikihe kimenyetso kindi tugomba gusuzuma mbere yuko twakwibwira ko icyo gitangaza kivuye ku Mana?`