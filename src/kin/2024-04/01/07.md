---
title:  Ibindi byo Kwiga No Kuzirakanwa
date:   04/10/2024
---

"Nta cyizere Yesu yari yigeze amuha cy'uko Imana iri bumufashe. Uwo muntu byari kumushobokera gushidikanya maze akaba atakaje amahirwe rukumbi yari abonye yo gukira. Ahubwo yizeye ijambo Kristo amubwiye, maze abonera imbaraga mu kurikurikiza.

"Dushobora kwakira gukira mu by'umwuka binyuze mu kwizera nk'uko. Icyaha cyadutandukanyije n'ubugingo bw'Imana. Ubugingo bwacu bwaguye ikinya. Twebwe ubwacu nta bushobozi dufite bwo kubaho imibereho itunganye burengeje ubwo icyo kirema cyari gifite bwo kwigenza ... Mwene abo bantu bihebye kandi bari mu ntambara nibararame barebe hejuru. Umukiza yubitse umutwe areba uwo yaguze amaraso Ye akamubwirana ineza n'impuhwe bitarondoreka agira ati, "Mbese urashaka gukira?" Aragutegeka ngo uhaguruke ufite ubuzima buzira umuze n'amahoro. Ntutegereze kwiyumvamo ko wakize. Izere ijambo Rye, ibyo birasohora. Shyira ubushake bwawe muri Kristo. Gira ubushake bwo kumukorera kandi uzabonera imbaraga mu gushaka gukurikiza ijambo Rye. Uko ingeso mbi yaba iri kose, ibyifuzo bibi biboha ubugingo n'umubiri kubera gusayisha, Kristo ashoboye kandi arashaka kubikubohora. Ubugingo "bwapfuye buzize ibicumuro n'ibyaha" azabuha kubaho. Abefeso 2:1. Azaha umudendezo imbohe yazahajwe n'intege nke, ibyago n'iminyururu y'icyaha. - Ellen G. White, Uwifuzwa Ibihe Byose, p. 126 (2010).

"Yesu yamaganye ikirego cyo kwigereranya n'Imana. Yaravuze ati, 'ubushobozi bwanjye bwo gukora imirimo munshinja mbuterwa n'uko ndi Umwana w'Imana, nkaba ndi umwe na Yo muri kamere, mu bushake, no mu migambi.'" - Uwifuzwa Ibihe Byose, p. 130 (2010).

**IBIBAZO:**

`Tekereza ku cyigisho cy'iki cyumweru. Kwizera ni rwo rufunguzo rwatumye ibi bitangaza byo gukira bishoboka. Ibiramambu, abayobozi bagaragaje akaga ko gushidikanya no kutizera. Kuki tutagomba kwitiranya kugira ibibazo (twese tuba dufite) no kugira gushidikanya? Kuki ibyo byombi atari ibintu bimwe, kandi ni kuki ari ngombwa kumenya itandukaniro riri hagati yabyo byombi?`

`Reba ikibazo gisoza ingingo yo ku wa Gatanu. Kuki twebwe Abadiventisti b'Umunsi wa Karindwi by'umwihariko, tugomba kwitondera ako kaga ? Nk'urugero, nubwo ari ingenzi kumenya ndetse bikaba ari ngombwa ko twitondera Isabato y'ukuri, cyangwa tugasobanukirwa n'inyigisho y'uko abapfuye bamera - ni kuki ukuri kw'izi nyigisho kutadukiza? Ni iki kidukiza, kandi ni mu buhe buryo ?`

`Suzuma witonze amagambo yo muri Yohana 5:47. Ni buryo ki muri iki gihe usanga nk'urugero, abahakana ko habayeho umwuzure wakwiriye isi yose, cyangwa bagahakana ko nta minsi itandatu y'Irema isanzwe yigeze ibaho, baba basohoza ibyo Yesu yihanangirije abantu muri uriya murongo?`