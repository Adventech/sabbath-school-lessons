---
title:  Gahunda yo Kugarurira Icyacumi no Gutura Amaturo
date:   04/10/2024
---

## Kwigishanya Ubwenge

"Menyereza umwana inzira akwiriye kunyuramo; azarinda asaza, atarayivamo" (Imigani 22:6). Imwe mu nyigisho z'ibanze z'ubusonga bwa Gikristo itwigisha ko buri munsi dukeneye kwishingikiriza ku Mana kugira ngo idukize kwikunda kwabase imitima y'abantu. Kwigisha no gushyira mu bikorwa ibyo ubusonga budusaba ni imigabane ibiri y'imikorere ihoraho y'uburezi bukomeza kwigaragaza mu mibereho y'inguni zose z'ubuzima bwacu. Nk'uko kurandura inarijye no kwimenyereza imico y'ubumana atari umurimo w'umunsi umwe, bene ubwo burezi ni urugendo rw'ubuzima bwose.

Bitewe n'uko kwikunda komatanye n'umutima wa buri muntu wese, ni ngombwa ko abana bacu n'abakuze bahora bigishwa bagafashwa. Ariko se ni ryari kandi ni buryo ki umurimo wo kwigisha ubusonga bwa Gikristo utangira?

Ingo zacu zigomba kuba ibyicaro by'aho umurimo wo kwigisha inyigisho z'Ijambo ry'Imana ku bana bacu utangirira.

Ellen G. White aragira ati: "Uwiteka yategetse ko umuryango uzaba ikigo cy'uburezi gikomeye kurusha ibindi byose. Uburere bw'umwana bugomba gutangirira mu rugo iwabo. Aho mu rugo ni ryo shuri rye rya mbere. Ari kumwe n'ababyeyi be nk'abigisha be, aho mu rugo ni ho agomba kwigira amsomo azamuyobora mu buzima bwe bwose" (Ellen G. White, Urugo rwa Gikristo,) pp. 175, 176.

Nyamara, buri kigero cy'imyaka kigira ibyo gisaba, ni yo mpamvu tugomba kwigisha inyigisho zo gukiranukira Imana dukurikije buri kigero cy'imyaka y'abana:

Hagati y'imyaka 3 na 5, abana bashobora gufata ibintu byoroshye gusa. Mubigishe gutandukanya buri giceri, buri note, n'ukuntu zifite agaciro. Mubigishe mu magambo yoroheje icyo kuzigama ari cyo. Hagati y'imyaka 6 na 11, ibikoreshwa mu kwezi bifasha umwana kumenya gutegura ingengo y'imari ifasha gucunga umutungo. Ni igihe baba bakwiriye kwigishwa gutandukanya icyacumi kandi bakagena n'umubare w'amaturo bazajya batura kimwe n'izindi ngero.

Hagati y'imyaka 12 na 15, umwongerera umutungo wo gukoresha. Ibyo bimuha inshingano zo kwishyira akizana mu kubitegura. Mufashe kumenya gutegura ingengo y'imari ikubiyemo ibintu bitandukanye. Mumenyereze gukoresha umudendezo mu gufata ibyemezo.

Kuva ku myaka 16, abana baba biteguye kumenyerezwa ibyo kwicungira umutungo ku buryo bwuzuye. Mwereke uko utegura ingengo y'imari yawe, uko ucunga umutungo mu buryo bukiranuka, uko uzigama (ubitsa), uko usohora amafranga, n'uko uyakoresha.

> <p>ICYO DUHAMAGARIRWA:</p>
> Uburyo buruta ubundi bwo kwigisha abana bawe uburyo bwo gukoresha amafaranga ni ukubikora ubaha icyitegererezo. Uko ubikora ni ko bazabikurikiza. Imana igufashe kwigishanya ubwenge no kwiringirwa.

**IMANA MBERE YA BYOSE**

**DUSENGE:**