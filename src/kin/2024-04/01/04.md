---
title:  Igitangaza Cyabereye Ku Kidendezi Cy'I Betesida
date:   01/10/2024
---

Ikindi kimenyetso Yohana yanditse ni igitangaza cyabereye ku Kidendezi cy'i Betesida (Yohana 5:1-9). Byizerwaga ko umumarayika [yamanukaga] agatuma amazi yihinduriza maze umurwayi wayajyagamo bwa mbere agakira. Ibyo byaje gutuma habaho umubare munini cyane w'abarwayi babaga birunze ku miryango y'ikidendezi bafite icyizere cyo gukira igihe ibyo byabaga bigiye kubaho. Yesu yagiye i Yerusalemu, maze ubwo yanyuraga kuri icyo kidendezi, yabonye umurongo w'abarwayi bategereje.

Mbega ukuntu kubibona byari bitangaje! Abo bantu bose, ndetse bamwe ari indembe, bategereje bagakomeza gutegereza ko babasha kubona ikibakiza binyuze mu mazi kandi wenda kitazanaboneka [kuri bo]. Mbega amahirwe kuri Yesu!

`Soma Yohana 5:1-9. Ni kuki Yesu yabajije uyu muntu wamugaye niba ashaka gukira, kandi bigaragara ko uwabaga ari kuri icyo kidendezi wese yabaga ashakaga gukira (Yohana 5:6)?`

Iyo umuntu yarwaye igihe kirekire, uburwayi buhinduka twibanire maze, nubwo ari ikintu kidasanzwe, rimwe na rimwe bubasha gutera umuntu kumva atakwigobotora ubwo bumuga ngo bumuveho. Mu gisubizo cye, uyu muntu yerekanye ko ashaka gukira. Ikibazo ni uko yabishakiraga ahatari ho - mu gihe Uwaremye amaguru y'umuntu yari ahagaze imbere ye.

Uyu murwayi abasha kuba atari afite icyo azi ku wo bavuganaga; nubwo nyuma yo gukira, aribwo yabashije gutangira gusobanukirwa ko Yesu ari Umuntu udasanzwe.

"Ntabwo Yesu yigeze asaba iyi mbabare kumwizera. Yaravuze gusa ati, 'Byuka ufate akarago kawe maze ugende.' Nyamara kwizera k'uyu mugabo kwagundiriye iryo jambo. Ubuzima bushyashya bwanyeganyeje buri rugingo na buri mutsi, maze mu maguru ye yari yarahinamiranye hazamo umurego w'ubuzima bwiza. Atiriwe ashidikanya, yagize ubushake bwo kumvira itegeko rya Kristo maze imitsi ye yose yikiriza ubwo bushake. Mu gusimbagurikira ku birenge bye, yisanze yabaye umunyambaraga .... Nta cyizere Yesu yari yigeze amuha cy'uko Imana iri bumufashe. Uwo muntu byari kumushobokera gushidikanya maze akaba atakaje amahirwe rukumbi yari abonye yo gukira. Ahubwo yizeye ijambo Kristo amubwiye, maze abonera imbaraga mu kurikurikiza." - Ellen G. White, Uwifuzwa Ibihe Byose, p. 126 (2010).

`Nyuma y'aho Yesu yaje guhurira n'uwo muntu mu rusengero maze aramubwira ati, " 'Dore ubaye muzima; ntukongere gukora icyaha, utazabona ishyano riruta irya mbere'" (Yohana 5:14). Ni iyihe sano iri hagati y'indwara n'icyaha? Ni kuki tugomba gusobanukirwa yuko indwara zose atariko zishobora kuba ingaruka z'ibyaha runaka mu mibereho yacu?`