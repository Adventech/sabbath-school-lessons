---
title:  Ibimenyetso Byerekana Inzira
date:   28/09/2024
---

### Aho icyigisho cy'iki cyumweru gishingiye
Yohana 2:1-11; Yohana 4:46-54; Yohana 5:1-16; Mariko 3:22, 23; Matayo 12:9-14; Yohana 5:16-47.

> <p>Icyo kwibukwa:</P>
> "Hariho n'ibindi bimenyetso byinshi Yesu yakoreye imbere y'abigishwa, bitanditswe muri iki gitabo. Ariko ibi byandikiwe kugira ngo mwizere yuko Yesu ari Kristo Umwana w'Imana, kandi ngo nimwizera muherwa ubugingo mu izina rye" (Yohana 20:30, 31).

Ni kuki Yohana yanditse igitabo cye cy'Ubutumwa bwiza? Mbese yifuzaga gushimangira ibitangaza bya Yesu? Cyangwa gushimangira inyigisho runaka zihariye za Yesu? Ni iyihe mpamvu yamuteye kwandika ibyo yanditse?

Ayobowe n'imbaraga hamwe n'ubushobozi bya Mwuka Wera, Yohana adusobanurira icyamuteye kwandika. Avuga ko nubwo hari ibintu byinshi byabasha kuba byakwandikwa byerekeranye n'imibereho ya Yesu (Yohana 21:25), inkuru yanditse zandikiwe "kugira ngo mwizere yuko Yesu ari Kristo Umwana w'Imana; kandi ngo nimwizera, muherwe ubugingo mu izina Rye" (Yohana 20:31).

Muri iki cyumweru tugiye kurebera hamwe zimwe mu nkuru za Yohana yanditse avuga ku bitangaza bya mbere yakoze - kuva ku gitangaza cyo guhindura amazi divayi mu bukwe, igitangaza cyo gukiza umuhungu w'umutware wari urwaye cyane, n'igitangaza cyo gukiza umugabo wari ku kidendezi cy'i Betesida.

Ibi bitangaza Yohana abyita "ibimenyetso." Ntabwo aba ashatse kuvuga ibimenyetso nk'ibyo mu muhanda, ahubwo ni ibintu bitangaje bibaho bitujyana ku gusobanukirwa ukuri kwimbitse: Yesu ni We Mesiya. Muri izi nkuru zose, tugenda tubona abantu bazakiriye bakabigaragarisha kwizera. Kandi ibyitegererezo baduhaye natwe biturarikira kubigenza dutyo.