---
title:  Ubuhamya bwa Toma
date:   13/11/2024
---

`Soma muri Yohana 20 :19-31. Ni iki dushobora kwigira ku nkuru ya Toma cyerekeranye no kwizera ndetse no gushidikanya? Ni irihe kosa rikomeye Toma yakoze ?`

Kristo yiyeretse abigishwa be nyuma yo kuzuka kwe, igihe bari bikingiraniye mu nzu bari kumwe kubera ubwoba. Icyo gihe ntabwo Toma yari kumwe na bo. Nyuma yaho, yumvise amakuru yerekeranye no kuzuka ayumvanye abandi bigishwa, ariko ntiyayizera. Ntabwo yahise abyiyumvisha. Kandi nanone, ashobora kuba yaribajije impamvu Yesu yiyeretse abandi bigishwa mu gihe we ubwe atari ahari.

Toma aravuga ati : "Nintabona inkovu z'imbere mu biganza bye ngo nzishyiremo urutoki rwanjye, sinshyire n'ikiganza cyanjye mu rubavu rwe sinzemera " (Yohana 20 :25).

Toma yarimo agaragaza ibigombero byo kwizera kwe. Kwizera Yesu muri ubwo buryo kwagiye kugaragara kenshi mu Butumwa bwiza bwanditswe na Yohana. Nikodemu yabajije Yesu ati: "Mbese umuntu yabasha ate kubyarwa akuze?" (Yohana 3 :4). Umugore wo ku iriba yabajije Yesu ati : Â« Databuja, ko udafite icyo uvomesha n'iriba rikaba ari rirerire, none ayo mazi y'ubugingo wayakura he ?" (Yohana 4 :11). Abantu bari bagaburiwe umutsima n'amafi barabajije bati : " Urakora kimenyetso ki ngo tukirebe tukwizere ?"(Yohana 6:30).

Uko "kubanza kureba maze ukabona kwizera " ni ko Ubutumwa Bwiza bwanditswe na Yohana bwamagana. Ubwo Yesu yiyerekaga Toma nyuma yo kuzuka kwe, yamurarikiye kuza, akareba kandi agakora ku mubiri we wazutse. Ariko aravuga ati : "Hahirwa abizeye batambonye"(Yohana 20 :29).

"Ntabwo Imana yigera idusaba kwizera, itaduhaye ibihamya bihagije dushobora gushingiraho kwizera kwacu. Kubaho kwayo, imico yayo, ukuri kw'ijambo ryayo, byose byashyizweho n'ibihamya bireshya intekerezo zacu; kandi ibyo bihamya bihari ari byinshi. Ariko ntabwo Imana yigeze ikuraho ko dushobora gushidikanya. Kwizera kwacu ntikugomba gushingira ku bihamya."-Ellen G'White, Steps to Christ, p.105.

Binyuze mu Ijambo ry'Imana, mu byaremwe, ndetse n'ibyo tubona, twahawe ibihamya bidashidikanywaho byatuma twizera Yesu.

`Hagize umuntu ukubaza ati, "Kuki wizera Yesu?" Wamusubiza iki?`