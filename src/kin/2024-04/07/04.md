---
title:  Ubuhamya bwa Pilato Butari Bugambiriwe
date:   12/11/2024
---

Incuro nyinshi Yohana avuga uburyo abayobozi b'idini bashatse gufata Yesu, kugira ngo bamujyane mu rukiko kandi bamucire urubanza rwo gupfa. Ingingo igenda igaruka mu Butumwa Bwiza, akenshi igaragazwa na Yesu, ni uko igihe cye cyabaga kitaragera, kandi yavugaga igihe cyo kubambwa kwe (Yohana 2:4; Yohana 7:6,8,30; Yohana 12:7,23,27; Yohana 13:1; Yohana 17:1).

Noneho igihe cyari kigeze. Yesu yafatiwe mu gashyamba ka Getsemane, azanwa imbere ya Ana, ajyanwa kwa Kayafa umutambi mukuru, maze ajyanwa imbere ya Pilato incuro ebyiri zose.

Yohana yakoresheje ibihamya byinshi akuye muri buri rugendo rw'imibereho kugira ngo ahamye ko Yesu ari Kristo. Noneho Yohana yifashisha Pilato, umutegeka waciriye Yesu urubanza. Ubu bwari ubuhamya bukomeye kubera ko Pilato yari Umuroma, umutegeka, ndetse n'umucamanza; mu gihe abandi bahamya bari Abayuda ndetse n'abantu basanzwe.

`Ni mu buhe buryo umwanzuro wa Pilato ufitanye isano n'ingingo y'Ubutumwa Bwiza bwa Yohana ? Yohana 18:38, Yohana 19:4-22.`

Yesu yazanywe kwa Pilato ku wa Gatandatu mu gitondo kare (Yohana 18 :28). Umugambi wa Pilato wari uwo guhita acira iyi mfungwa urubanza. Ariko imyifatire ya Yesu yateye Pilato amatsiko. Uwo mutegeka yabajije Yesu amwegereye kandi yumva amagambo aturuka mu kanwa ke: "Iki ni cyo navukiye kandi ni cyo cyanzanye mu isi : ni ukugira ngo mpamye ukuri, uw'ukuri wese yumva ijwi ryanjye. "(Yohana 18:37).

Nubwo amaherezo uyu mutegeka yaciriye Yesu urubanza rwo gupfa, incuro eshatu zose yavuze ko nta cyaha amubonaho (Yohana 18 :38, Yohana 19 :4, 6). Kandi ku musaraba hejuru yarahanditse ngo "Yesu w'i Nazareti, Umwami w'Abayuda "(Yohana 19 :19), mu buryo bwo kuzuza ubuhamya bwe bw'uwo Yesu ari we. Ariko nubwo yavuze ko Yesu ari intungane, ntibyatumye atamucira urubanza rwo gupfa.

Pilato ubwe yari azi ukuri ariko kubwo kwemera gukoreshwa n'imbaga y'abantu-Pilato yaciriye Yesu urubanza rwo gupfa! Mbega urugero rubabaje rwo kutemera gukurikiza ibyo umutimanama wawe ukubwira ko ari ukuri!

`Ni iki dushobora kwigira ku rugero rwa Pilato cyerekeranye n'akaga gaterwa no gukurikiza amarangamutima y'abantu benshi, ndetse no kotswa igitutu, bitubuza gukora icyo twizera ko gikwiriye ?`