---
title:  Ubuhamya bwa Mariya
date:   11/11/2024
---

Iminsi itandatu mbere ya Pasika, Yesu yaje gusura Mariya, Marita, ndetse na musaza wabo Lazaro, uwo Yesu yari yarazuye. Simoni, wari warakijijwe ibibembe, yakoresheje ibirori mu buryo bwo gushimira Yesu ibyo yari yaramukoreye. Marita yarimo agabura, kandi Lazaro yari yicaye ku meza ari kumwe n'abashyitsi (Yohana 12:1-8).

`Ni ubuhe busobanuro bw'igikorwa cya Mariya hano ? Ni mu buhe buryo icyo ari igihamya kigaragaza uwo Yesu mu by'ukuri yari we? Yohana 12:1-3.`

Ayo mavuta yari ahenze cyane, yari afite agaciro kajya kungana n'umushahara w'umwaka w'umukozi usanzwe. Mariya ashobora kuba yarazanye iyi mpano mu buryo bwo kugaragariza Umukiza ko yanyuzwe n'imbabazi z'ibyaha bye ndetse no kuzuka kwa musaza we. Yashakaga ko ayo mavuta azakoreshwa umunsi umwe mu gihe cyo gushyingura Yesu. Ariko aza kumva ko mu gihe gito Yesu yendaga gusigwa nk'umwami. Icyo gihe, Mariya ni we wabaye uwa mbere mu kumuha icyubahiro. Ahari Mariya ntabwo yari agamije ko igikorwa cye kigaragara, ariko Yohana aravuga ati : "Inzu yose itamamo ayo mavuta"(Yohana 12:3). Yuda yahise amucyaha, avuga ko ayo mavuta yakagombye kugurishwa maze amafaranga avuyemo agafashishwa abakene. Yesu yahise ashyigikira Mariya aravuga ati : "Nimumureke ...... kuko abakene muri kumwe na bo iteka, ariko njyeweho nti turi kumwe itekaÂ«(Yohana 12:7,8). Hari ingingo igenda igaruka mu Butumwa Bwiza. Yesu azi ibiri mu mitima y'abantu (Yohana 2:24,25; Yohana 6:70,71; Yohana 13:11; Yohana 16:19). Muri ibyo birori byo kwa Simoni, Yesu yamenye ibyari mu mutima wa Yuda. Yohana akorana ubushishozi mu kugaragaza uwo Yuda yari we - umujura (Yohana 12:6).

"Iyo mpano y'amavuta ahumura neza Mariya yari yaratekereje kuzashyira ku mubiri w'Umukiza amaze gupfa, ariko yayisutse ku mubiri w'Umukiza akiri muzima. Iyo aza kubikora mu gushyingura, uwo mubavu wari gutama mu gituro gusa; ariko noneho Yesu yanezejwe no kubona igihamya cyo kwizera n'urukundo Mariya yari afite. Yosefu wo mu Arimataya na Nikodemu ntibahaye impano yabo y'urukundo Yesu ubwo yari akiri muzima. Bafite amarira menshi, bazanye imibavu ihenze kugira ngo bayishyire ku murambo wa Yesu. Ba bagore bazanye imibavu ku gituro, babonye ko urugendo rwabo ari imfabusa kuko basanze Yesu yazutse. Ariko Mariya we, yagaragarije Umukiza urukundo rwe akiri muzima kandi agishobora kubona guhimbaza kwe, maze amusiga amavuta amutunganyiriza guhambwa. Igihe Yesu yinjiraga mu mwijima w'ibihe bikomeye byo kugeragezwa kwe, yagumanye urwo rwibutso rw'icyo gikorwa, kigaragaza urukundo nyakuri abacunguwe bazagirira Umukiza ibihe bidashira"-_Uwifuzwa Ibihe Byose_, p. 438 (ingeri ya 2018).

`Yesu yari azi ibiri mu mutima wa Mariya ndetse n'i byari mu mutima wa Yuda. Azi n' ibiri mu mutima wawe. Ni iki uko kuri kwari gukwiriye kutubwira cyerekeranye n'uburyo dukeneye Kristo nko gukiranuka kwacu kuduhindura kandi kukanaturinda?`