---
title:  Ubuhamya bwa Yohana Umubatiza
date:   20/10/2024
---

Mu byo twabonye mu cyigisho cy'icyumweru gishize, Ubutumwa bwiza bwanditswe na Yohana butangirana na Yesu Kristo, Jambo, Uwahozeho mbere yo kuremwa kw'isi. Ariko kandi muri ayo magambo y'ibanze, tubonamo Yohana Umubatiza waje ari umuhamya wa Yesu. Mu gihe cya Yesu, Abayuda bamwe bari bategereje ba Mesiya babiri, umwe wo mu batambyi, undi w'ibwami. Yohana atwereka neza ko Yohana Umubatiza ataje yemera ko ari umwe muri aba ba mesiya, ko ahubwo ari umuhamya waje guhamya Mesiya nyakuri.

`Soma muri Yohana 1:19-23. Yohana Umubatiza asobanura ate umurimo we n'inshingano ye?`

Abayobozi b'idini bohereje abatambyi n'Abalewi kubaza Yohana uwo yari we. Kubera ko muri Yudeya bari biteze kubona Mesiya, byari ngombwa ko Yohana Umubatiza atanga ubusobanuro bw'isano ye n'ibyo bari biteze kubona. Si we wari umucyo, ahubwo yoherejwe atumwe n'Imana kuba umuhamya w'Umucyo no gutegura kuza kwa Mesiya (Yohana 1:6-8). Ni yo mpamvu yabasubije nta mbebya akaberurira agira ati: "Si jye Kristo" (Yohana 1:20).

Kandi, Yohana yabatirishaga amazi, ariko Kristo akabatirisha Mwuka (Yohana 1:26, 33). Yohana yemezaga ko bitamukwiriye gupfundura udushumi tw'inkweto za Yesu (Yohana 1:27). Kristo yari yarabanjirije Yohana, kuko yahozeho [Yohana] atarabaho (Yohana 1:30). Yesu yari Umwana w'Imana, naho Yohana akamuhamya (Yohana 1:34).

`Soma Yesaya 40:1-5 na Yohana 1:23. Yohana akoresha ate iyi mirongo?`

Mu bihe imihanda yabaga yuzuye ibinogo irimo n'amabuye, abagaragu bajyaga boherezwa mbere yo kuza k'umwami kugira ngo batunganye imihanda kandi bagorore ahataringaniye maze bakaringaniza inzira (umuhanda) umwami azanyuramo. Mu gusohoza ubuhanuzi rero, Yohana yaje kugira ngo ategure imitima y'ubwoko bwa Yesu.

`Nkatwe Abadiventisti b'Umunsi wa Karindwi, ni buryo ki twasohoza umurimo nk'uwo Yohana Umubatiza yakoze? Ni ibiki imirimo yacu yombi ihuriraho?`