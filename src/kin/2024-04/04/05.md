---
title:  Filipo na Natanayeli
date:   23/10/2024
---

`Soma muri Yohana 1:43-46. Ubutumwa bwa Filipo buhishura bute ko yizeraga Yesu?`

Filipo yakomokaga i Betsayida, kimwe na Andereya na Petero. Aza kubona incuti ye Natanayeli amubwira ibya Yesu. Yohana Umubatiza yari yarise Yesu "Umwana w'Intama w'Imana." Andereya yari yabwiye Petero ko yabonye "Mesiya." Ariko Filipo yita Yesu uwo Mose n'abahanuzi banditse ibye kandi yongeraho izina rya "Yesu w'i Nazareti." Kuvuga i Nazareti byateye ikibazo mu ntekerezo z'incuti ye.

Natanayeli yasaga nk'uwari ufite urwikekwe n'amakuru mabi ku mugi muto wa Nazareti. Yumvaga ko mu kuri umwami adashobora gukomoka ahantu nk'aho. Urwikekwe akenshi rutera ubuhumyi mu maso bigatuma abantu batabonwa uko bakwiriye kubonwa. Filipo we yabaye nk'ubona ko, ahari bitewe n'ibiganiro bya mbere yagiranye na Natanayeli, ko uburyo bwiza bwo guhangana n'urwikekwe atari ukujya mu mpaka ndende z'imitekerereze cyangwa iz'iby'iyobokamana, ko ahubwo ibyiza ari ukurarika umuntu akibonera ukuri kukaba ukwe bwite. Yarivugiye ati, "Ngwino urebe." Kandi icyo ni cyo yakoze. Yaragiye arareba.

`Soma Yohana 1:47-51. Ni buryo ki Yesu yemeje Natanayeli uwo yari We, kandi Natanayeli yabisubijeho iki?`

Hagati y'umurongo wa 46 n'umurongo wa 47 habura ikintu cy'ingenzi cy'ukuntu Natanayeli yasubije irarika rya Filipo. Nyamara yarahagurutse ajya kureba. Ubucuti bwe na Filipo bwari bukomeye cyane kuruta urwikekwe rwe, kandi kuva icyo gihe imibereho ye yari igiye guhinduka.

Yesu yavuze amagambo meza kuri Natanayeli, amwita Umwisirayeli udafite uburiganya (Yohana 1:47), itandukaniro rikomeye ry'ibyo Natanayeli yari yavuze kuri Yesu (Yohana 1:46). Natanayeli yamusubije atangaye kuko atari yarigeze ahura na Yesu mbere.

Hanyuma Yesu avuga ko yamubonye ari munsi y'igiti cy'umutini, maze aya magambo make yemeza Natanayeli. Kubw' ubumana Bwe, Yesu yabonye Natanayeli ari gusenga, ashaka kumenya ukuri ubwo yari munsi y'icyo giti (soma amagambo Ellen G. White yabyanditseho, mu gitabo cyitwa _Uwifuzwa Ibihe Byose_, igice cya 14). Maze Natanayeli atanga ubuhamya buhesha ikuzo, yita Yesu _Rabi_ [Mwigisha], Umwana w'Imana, n'Umwami w'Abisirayeli. Zirikana ukuntu ihishurirwa nubwo ryaba rito kose, rigeza ku kwatura gukomeye ko kwizera k'umuntu.