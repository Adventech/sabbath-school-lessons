---
title:  Umwana w'Intama w'Imana
date:   21/10/2024
---

Ishyanga ry'Abaheburayo ryari ritegereje kubona Mesiya uzababatura mu maboko y'Abaroma. Intego y'Ubutumwa bwiza bwanditswe na Yohana yari iyo guhindura imyumvire bari bafite kuri Mesiya kugira ngo bemere ko ugusohora k'ubuhanuzi bwerekeranye n'Umwami uzaza kuzurira muri Yesu. Mesiya ntiyagombaga kuba umutegetsi wa hano ku isi. Yaje gusohoza amasezerano yose yo mu Isezerano rya Kera amwerekeyeho, akubiyemo uburyo azitangira abatuye isi, akongera kuvugurura isano iri hagati y'Imana n'ubwoko bwayo.

`Soma Yohana 1:29-37. Ni irihe tangazo Yohana Umubatiza avuga kuri Yesu? Ni iyihe shusho akoresha amugaragaza, kandi ni kuki iyo shusho ari ingenzi cyane mu gusobanukirwa n'uwo Yesu ari We n'uko umurimo We wagombaga kuba umeze?`

Imvugo ya Yohana Umubtiza yerekana Yesu nk'Umwana w'Intama w'Imana ishimangira umugambi w'Ubutumwa bwiza bwanditswe na Yohana, ari wo wo kugaragaza imyumvire mishya y'umurimo n'imiterere ya Mesiya. Mu kuri, Yesu yagombaga kuba icyuzuzo cy'isezerano rya gahunda y'ubutambyi, yagaragajwe kera mu isezerano ry'Umucunguzi, ryatanzwe bwa mbere mu Itangiriro 3:15.

"Mu kubatizwa kwa Yesu, igihe Yohana yamwerekanaga nka Ntama w'Imana, hari hongerewe umucyo mushya mu murimo wa Mesiya. Ibitekerezo by'umuhanuzi byari byerekeje ku magambo ya Yesaya ngo, 'Ntiyabumbura akanwa nk'umwana w'intama bajyana kubaga.' Yesaya 53:7." - Ellen G. White, _Uwifuzwa Ibihe Byose_, p. 96 (2018).

`Soma Mariko 10:45, Abaroma 5:6, n'Urwandiko rwa 1 Petero 2:24. Aya masomo yose adufasha ate gusobanukirwa inshingano ya Yesu nk' "Umwana w'Intama w'Imana"?`

Nubwo hari byinshi Yohana Umubatiza yari akeneye kumenya byerekeranye n'umurimo wa Yesu, yari ari neza ko Yesu ari We Mesiya wasezeranywe, Uwaje gusohoza ubuhanuzi.

`Tekereza byimbitse kuri iri zina ryahawe Yesu rya "Ntama w'Imana." Ni iyihe shusho rizana mu ntekerezo zawe, kandi kurihuza na gahunda y'ibitambo byatambwaga mu Isezerano rya Kera bigufasha bite kwishimira no guha agaciro igiciro gikomeye cyane cy'agakiza kacu?`