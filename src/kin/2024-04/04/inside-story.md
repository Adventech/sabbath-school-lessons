---
title:  Gahunda yo Kugarurira Icyacumi no Gutura Amaturo
date:   25/10/2024
---

### Ikintu Cyose Kigira Agaciro Iyo Kiri Mu Biganza by'Imana

"_Ahubwo mubanze mushake ubwami bw'Imana no gukiranuka kwayo, nibwo ibyo byose
muzabyongererwa_" (Matayo 6:33).

Uwitwa Roberi LeTourneau yavutse mu mwaka wa 1888 mu mugi wa Richford, muri Leta ya Vermont. Yabyawe n'ababyeyi bubaha Imana, atangira kumva Ubutumwa bwiza kuva akiri umwana. Igihe runaka, yaje kureka ukuri, ariko Imana ishimwe, kubw' amasengesho y'ababyeyi be, yaje kwemera kwakira Kristo nk'Umukiza we, ubwo yari agize imyaka 16 y'ubukuru. 

Amaze kuba mukuru, yabaye umuvumbuzi ukomeye w'imashini zihinga ubutaka maze ahinduka umuherwe bitewe n'ibikoresho yashushanyaga kandi akabyubaka. Mu mibereho ye, yatsindiye amasoko agera kuri 300 yamuhaga uburenganzira bwo gukoresha imashini zihinga, ubwo kubyaza umusaruro ibintu, n'ubwo gukora ibyuma by'imashini. Ubwo yari afite imyaka 30 y'ubukuru, yagize ibyago bikomeye byo gupfusha umwana we w'umuhungu w'imfura. Ibyo byamuteye kongera gutekereza ku ntego n'umugambi by'ubuzima bwe. Atangira guhangayikishwa n'uko urukundo akunda imashini ze rushobora gusimbura urukundo n'ubwitange akwiriye kugirira umurimo w'Imana. Nuko we n'umugore we Eveline biyemeza kwiyegurira gukora umurimo w'Imana no gukoresha ubutunzi bwabo mu kubwiriza Ubutumwa bwiza.

Inkuru ye yabaye kimomo kuko yiyemeje gutanga purusa 90 z'ibyo yari afite abyegurira Imana maze agakomeza kubeshwaho na purusa 10 z'ibisigaye. Kuva icyo gihe, yaje kumenyekana ku izina ry "Umukozi w'Imana." Umunsi umwe, umuntu yaramubajije ati, "Bwana LeTourneau, ni koko weguriye Imana purusa 90 z'ubutunzi bwawe?" 

Yaramusubije ati, "Oya, nta kintu nahaye Imana. Buri kintu cyose ni icy'Imana. Njye nsigarana purusa cumi z'ibyayo!"

Iyi nkuru itwereka urugero rukomeye rwo kuba umunyabuntu. Nyamara, bamwe bashobora kwibwira ngo, Nanjye nabasha kubeshwaho na purusa cumi z'umutungo w'umuherwe. Mu kuri, Imana ishaka ko dukoresha icyo dufite cyose mu murimo wayo. Ubasha kutagira ubushobozi bwo guhagarika inzara iri ku mugabane w'isi, ariko ushobora gufasha guhagarika inzara mu muryango runaka w'aho utuye. Ubasha kutagira ubushobozi bwo kujyana ubutumwa bwiza mu gihugu hose, ariko ushobora kwigana ibyigisho bya Bibiliya n'umuturanyi wawe. Imana ntihangayikishwa n'uko tudafite ubushobozi, ihangayikishwa n'uko tudafite ubushake bwo kuboneka.

> <p>ICYO DUHAMAGARIRWA:</p> 
> Hanga amaso Bibiliya maze urebe icyo Imana yashoboye
gukoresha utuntu tugaragara nk'utworoheje, nk'umuhumetso wa Dawidi, utugati n'udufi duke,
cyangwa agafu n'utuvuta duke tw'umupfakazi.

**IMANA MBERE YA BYOSE!**

**DUSENGE:**