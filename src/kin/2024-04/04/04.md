---
title:  Abigishwa Babiri ba Yohana
date:   22/10/2024
---

Abigishwa babiri ba Yohana Umubatiza bari bahagararanye na we ubwo Yesu yagendaga ahongaho. Yohana aravuga ati, "Nguyu Umwana w'Intama w'Imana!" (Yohana 1:36). Abigishwa babiri bari barumvise ubutumwa bwa Yohana yavuze kuri Kristo, wagombaga gusohoza ubuhanuzi bwo mu Isezerano rya Kera bwerekeranye no kuza kwa Mesiya. Abigishwa basiga Yohana bakurikira Yesu, kuko bari bamenye ko Yesu aruta Yohana Umubatiza kandi ko ari We ubutumwa bwa Yohana busohoreramo.

`Soma muri Yohana 1:35-39. Aba bigishwa bakoze iki bamaze kumva ubuhamya Yohana yatanze kuri Yesu?`

Kubwo kwifuza kubana na Yesu, bombi bamaranye na We umunsi wose. Ninde wamenya ibintu bitangaje bamenye kandi bikababaho icyo gihe?

Hagomba kuba harabaye ibintu bikomeye cyane kuko, na mbere hose, bari bafite icyifuzo cyo gusangira iby'imibereho yabo n'abandi. Andereya, umwe muri abo bigishwa babiri, uwo mwanya yahise ajya kuzana umuvandimwe we, Simoni, aramubwira ati, "Twabonye Mesiya (risobanurwa ngo: Kristo)" (Yohana 1:41). Ubwo Andereya yazaniraga umuvandimwe we Yesu, uwo mwanya Yesu yerekanye ko yari amuzi, aravuga ati, "Uri Simoni mwene Yona; uzitwa Kefa" (Yohana 1:42). Yesu yamenye kandi asobanukirwa Petero. Kuba Yesu azi umuntu byerekana umugambi w'Ubutumwa bwiza bwa Yohana. (Urugero, reba muri Yohana 2:24, 25).

"Iyo Yohana na Andereya baza kugira umutima wo kutizera nk'uw'abatambyi n'abategetsi, ntibari kuboneka aho nk'abigishwa bigira ku birenge bya Yesu. Bari kuza aho ari nk'abamugisha impaka, ngo bagenze amagambo ye. ... Ariko aba bigishwa ba mbere si ko babigenje. Bitabye guhamagarwa kwa Mwuka Muziranenge wakoreraga mu bibwirizwa bya Yohana Umubatiza. Noneho basobanukirwa n'ijwi ry'Umwigisha wavuye mu ijuru. Umucyo mvajuru umurika ku nyigisho zo mu Byanditswe by'Isezerano rya Kera. Imitwe y'ibyigisho byuzuye ukuri noneho yongerwamo umucyo mushya." - Ellen G. White, _Uwifuzwa Ibihe Byose_, p. 98 (2018).

Ishingiro rusange ry'Ubutumwa bwanditswe na Yohana ni ukuzana umucyo wereka abantu uwo Yesu ari We, kugira ngo iyi nkuru nziza igende ikwirakwizwa mu batuye isi.

`Mbese imibereho yawe yaba yarahinduwe ite na Kristo ndetse no kumwizera kwawe? Nanone kandi ni izihe mpinduka zindi wifuza ko zakorerwa muri wowe?`