---
title:  Amagambo y'Ubugingo Buhoraho
date:   25/11/2024
---

`Soma muri Yohana 6:61-68. Igihe Yesu yabazaga abigishwa be niba bazamusiga, ni ubuhe busobanuro bw'igisubizo Petero yatanze?`

Amagambo ya Petero yerekeranye n' "Ubugingo buhoraho"ashingiye ku ngingo igaragara mu Butumwa Bwiza bwanditswe na Yohana. Imvugo yerekeranye n'ubugingo buhoraho yiganje mu gitabo cya Yohana 6, mu nkuru ivuga ibyo kugaburira abantu 5,000 (Yohana 6:27, 40, 47, 54, 68).Yesu avuga ko ari Umutsima w'ubugingo (Yohana 6:35), bisobanuye ko ubugingo bwe, urupfu rwe, n'umuzuko we ari is≈çko y'agakiza k'iteka ryose.

Imvugo ubugingo buhoraho cyangwa andi magambo afitanye isano na yo agaragara incuro zigera kuri 17 mu Butumwa Bwiza bwanditswe na Yohana. Iri jambo ntabwo rigaragaza kubaho kw'imyuka, cyangwa umugabane w'ikiremwa kizahoraho, cyangwa ikindi gitekerezo kidasanzwe. Ahubwo, risobanura imbaraga itanga ubugingo izana agakiza n'ubusobanuro ku kubaho kwacu uyu munsi ndetse no mu gihe kitagira iherezo ubwo Umwami wacu azaba agarutse. Nk'uko Yesu yigize umuntu, ni na ko umuzuko Yesu avuga uzabaho mu gihe kizwi ndetse n'ahantu hazwi mu buryo bugaragara. Ni ukuzuka mu bapfuye, kongera kugira ubuzima bushya twahoranye muri Edeni.

`Mbese duhabwa ubugingo buhoraho dute? Yohana 3:15, 16; Yohana 5:24; Yohana 6:40, 47; Yohana 8:31; Yohana 12:46; Yohana 20:31.`

Kubwo kwizera konyine, twizera ko Yesu Kristo yaje kubaho no gupfa mu cyimbo cyacu. Uko kwizera kutuzaho nk'impano, ariko tugomba guhitamo tubigambiriye kwiyegurira Yesu, kwihana, no gusaba kubabarirwa ndetse no kwezwaho ibyaha.

Igihe Yesu yabazaga Petero niba na we agiye kumusiga, igisubizo cya Petero cyari iki: "Data buja, twajya kuri nde, ko ari wowe ufite amagambo y'ubugingo buhoraho"(Yohana 6:68), gikubiyemo imiterere y'agakiza ndetse n'uburyo tukageraho. Ntabwo agakiza kava mu bucurabwenge, amateka, cyangwa ubundi bumenyi bw'abantu. Agakiza gakomoka kuri Yesu, we ufite ubugingo buhoraho-ubutanga ku bushake bwe, ku bantu bose bemera kubwakira kubwo kwitaba irarika rya Mwuka Wera.

`Ni mu buhe buryo isezerano ryo kuzahabwa ubugingo buhoraho rigira uruhare ku buryo tubona ubuzima bwacu bw'akanya gato? Ni mu buhe buryo iryo sezerano ryari rikwiriye kugira uruhare ku buryo tubona ubuzima bwacu bw'igihe gito?`