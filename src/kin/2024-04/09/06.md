---
title:  Gucirwaho Iteka
date:   28/11/2024
---

"Umwizera ntacirwaho iteka, utamwizera amaze kuricirwaho kuko atizeye izina ry'Umwana w'Imana w'ikinege .... Umuntu wese ukora ibibi yanga umucyo, kandi ntaza mu mucyo ngo ibyo akora bitamenyekana. Ariko ukora iby'ukuri ni we uza mu mucyo, ngo ibyo akora bigaragare ko byakorewe mu Mana"(Yohana 3:18-21; gereranya na Yohana 1:10).

`Kuki abantu bagerwaho n'urubanza? Yohana 3:18,36; Yohana 5:24, 38; Yohana 8:24; Yohana 12:47.`

Kwanga Yesu Kristo, Umucyo w'isi, bituma tugira gushidikanya kandi bikatugusha mu bishuko by'umwanzi. Ni ukuva mu mucyo ukajya mu mwijima.

Eva yahawe umucyo w'uburyo yagombaga kwitwara ku giti cyari hagati mu busitani. Satani yamuteye gushidikanya. Eva yashidikanyije Ijambo ry'Imana binyuze mu gutekereza ko Imana y'urukundo itajyaga kurimbura ibiremwa yaremye. Yishingikirije ku marangamutima ye. Inzoka yariye ku mbuto kandi yari ifite ububasha bwo kuvuga. Eva yibwiye ko ahari inzoka ishobora kuba iri mu kuri, maze aribwira ati, "_Ninkiryaho, nzahinduka nk'Imana_"! Ubwo Eva yari amaze kubeshywa, yateye umucyo umugongo. Kandi umugabo we na we yahisemo iyo nzira.

`Soma muri Matayo 4:1-4. Ni ayahe mahame Yesu yakoresheje mu butayu bw'ibigeragezo kugira ngo arwanye ibishuko bya Satani?`

Kristo na we yashoboraga kugira ibitekerezo bya kimuntu[gushidikanya] bimeze nk'ibyakoreshejwe na Adamu na Eva, abantu babayeho mbere y'umwuzure ndetse n'Abisirayeli ubwo bari i Kadeshi. Yashoboraga kwibaza impamvu Imana y'urukundo yasiga umwana wayo mu butayu iminsi 40 n'amajoro 40 adafite ibyokurya ndetse n'uburinzi. Yanashoboraga kuba yaragambiriye kugaragaza ko ari Umwana w'Imana binyuze mu guhindura amabuye imitsima. Ariko yasubije akoresheje Ijambo ry'Imana. Yakoreye ku rwego rw'ibyo mu ijuru aho gushingira ku bitekerezo byo ku isi. Mbega uburyo byari byoroshye ko akoresha imyumvire ya kimuntu agahitamo inzira mbi, ari byo abantu benshi cyane bakora, ndetse n'abantu bavuga ko bafite kwizera!