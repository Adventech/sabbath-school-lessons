---
title:  Muri We Harimo Ubugingo
date:   24/11/2024
---

Muri Yohana 1:1, intumwa ivuga neza ko Yesu ari Imana, kandi ko yahoranye n'Imana. Kubw'iyo mpamvu, muri Yohana 1:4 haragira hati, "Muri We harimo ubugingo kandi ubwo bugingo bwari umucyo w'abantu." Ubu bugingo buvugwa ni ubugingo mvajuru, kandi bwihagije. Kubera ko Yesu afite ubugingo muri we, ashobora kubutanga akongera akabusubirana (10:17). Kandi kubera ko afite ubugingo muri we, abasha kubuha uwo ashaka (Yohana 5:21; gereranya na Yohana 14:19).

Ijambo _ubugingo_ (zoē) rigaragara ishuro 36 mu Butumwa bwiza bwanditswe na Yohana, ni ukuvuga ijanisha rigera kuri 25 ry'imikoreshereze yaryo mu Isezerano Rishya. Muri Yohana 1:4,5, usibye kugaragaza Isöko y'ubugingo kuri uyu mubumbe wacu, iryo jambo rinafitanye isano n'agakiza. Mu wundi mugabane usigaye w'igitabo cya Yohana, ijambo _ubugingo_ (zoē) akenshi rigaragazwa nk'ubugingo buhoraho, isezerano ry'agakiza (Soma Yohana 3:15, 16, 36; Yohana 4:14, 36; Yohana 6:27, 40, 47, 54, 68, Yohana10:27, 28). Bityo, uwatanze ubugingo mu gihe cy'Irema, ni na we utanga agakiza n' ubugingo buhoraho ku isi yacumuye.

`Kuki Yesu yaje kuri iyi si? Yohana 1:29; Yohana 3:16, Yohana 6:40, Yohana 10:10,Yohana 12:27.`

"Kandi nk'uko Mose yamanitse inzoka mu butayu, ni ko Umwana w'umuntu akwiriye kumanikwa, kugira ngo umwizera wese abone guhabwa ubugingo buhoraho"(Yohana 3:14, 15).

Nk'uko inzoka y'umuringa yari mu cyimbo cy'Abisirayeli babaga barumwe n'inzoka, ni ko Yesu na we yagiye mu cyimbo cyacu, twebwe twazahajwe n'icyaha. Yishyizeho igihano cyari icyacu kugira ngo tubashe kugira ubuzima bwari ubwe.

Nanone kandi Kristo yifuza ko tubona ubugingo ndetse yifuza ko tubona bwinshi (Yohana 10:10). Bityo, "Abamwemeye bose bakizera izina rye, yabahaye ubushobozi bwo kuba abana b'Imana. Abo ntibabyawe n'amaraso cyangwa n'ubushake bw'umubiri, cyangwa n'ubushake bw'umugabo, ahubwo babyawe n'mana" (Yohana 1:12,13).

Kristo yaje kutumenyesha Se. Kuko "Nta muntu wigeze kubona Imana, ahubwo Umwana w'ikinege uri mu gituza cya Se, ni we wayimenyekanishije"(Yohana 1:18). Binyuze mu kureba imico ya Yesu, dushobora kubona imico ya Data.

`Ni iki dushobora kwigira ku mibereho ya Yesu cyerekeranye n'imico ya Data? Kuki iri hishurwa ari inkuru nziza cyane?`