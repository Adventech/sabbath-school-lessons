---
title:  Kwizera no Kuvuka Bushya
date:   26/11/2024
---

`Soma Yohana 1:12, 13. Ni izihe ntabwe zivugwa ahangaha zerekeranye no guhinduka Umukristo mushya?`

Yohana yatwandikiye ubutumwa bwe kugira ngo twizere Yesu kandi kugira ngo, binyuze mu kwizera, tubashe kugira ubugingo buhoraho mu izira rya Yesu (Yohana 20:31). Muri Yohana 1:12, 13, uru rugendo rusobanurwa mu ntambwe ebyiri. Iya mbere, turamwemera, ni ukuvuga, turamwizera. Iya kabiri, aduha ubushobozi bwo kuba abana b'Imana, nk'uko bisobanurwa ku murongo wa 13 nko kubyarwa n'Imana. Bityo, kugira ngo umuntu abashe guhinduka Umukristo, haba uruhare rw'umuntu, hakaba n'uruhare rwa Yesu. Tugomba gukorera mu kwizera, tukamwakira, tukumvira umucyo, ariko ni We uhindura umutima akawugira mushya.

Mu by'ukuri, kwizera ukwako ni impano y'Imana izanwa no kumvira Ijambo ryayo (Abaroma 10:17). "Kugira ngo tubashe kugira kwizera nyakuri kandi gushikamye muri Kristo, tugomba kumumenya nk'uko agaragazwa mu ijambo."-Ellen G.White, Fundamentals of Christian Education, p. 433. "Mwuka Wera ukorera kandi akamurikira intekerezo z'umuntu, arema kwizera Imana."-Ellen G.White Comments,The Seventh-day Adventist Bible Commentary,vol.7,p.940.

Abizera kandi bakemera Umwana nka Mesiya bahabwa ubugingo buhoraho. Yohana na we ashimangira akamaro ko kwemera cyangwa kwiringira ijambo Yesu yavuze (Yohana 5:24, 38, 47). Mwuka Wera ni we wemeza imitima (Yohana 16:7, 8; gereranya n'Abaroma 8:16).

`Soma Abaroma 8:16. Ni irihe hame ryerekeranye n'agakiza muri Yesu rigaragara hano?`

Kwizera kuvugwa na Bibiliya, gushingiye ku murimo wa Mwuka Wera utuye mu mitima yacu, ni urufatiro rwo kwizera kwacu. "Kwizera ni ... umugisha ukomeye-ijisho ribona, ugutwi kumva."-Ellen G.White in Heavenly Places,p.104. Imitekerereze ya kimuntu mu kwizera ivuga ko tugomba kubanza kubona urufatiro, icyo kwizera gushingiyeho, maze tukabona kwizera. Ibihabanye n'ibyo, Bibiliya ivuga ko kwizera ari urufatiro, impano ituruka ku Mana (Abefeso 2:8, 1Abakorinto 1:17-24, 1Abakorinto 2:1-6). Dutangirira ku rufatiro rwo kwizera, maze tugahera kuri rwo tugakura mu gusobanukirwa ndetse n'ubuntu.

`Mbese hagize umuntu ukubaza icyo kwizera kwawe gushingiyeho, wamusubiza iki?`