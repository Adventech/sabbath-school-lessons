---
title:  Kwanga Soko y'Ubugingo
date:   27/11/2024
---

Zimwe mu nkuru zibabaje cyane kurusha izindi mu Byanditswe Byera byose ziboneka mu butumwa bwiza bwanditswe na Yohana. "Uwo mucyo uvira mu mwijima, ariko umwijima ntiwawumenya ... Yari mu isi ndetse ni we wayiremye, nyamara ab'isi ntibamumenya. Yaje mu bye, ariko abe ntibamwemera"(Yohana 1:5, 10, 11). "NDIHO"yanzwe na benshi bo mu bantu be.

Nta gitangaje kubona Pawulo yaratuburiye agira ati, "Nuko rero ntimute ubushizi bw'ubwoba bwanyu" (Abaheburayo 10:35). Nk'uko twakomeje kugenda tubigarukaho, Kristo yanzwe n'abantu kubera ko batemeye ijambo rye. "Uburyo bw'imitekerereze ya kimuntu bw'iki gihe butangirana no gushidikanya. Abantu bashidikanya kuri buri kintu cyose kugira ngo bamenye ukuri. Nyuma y'isuzuma, icyo babonye ni cyo bemera nk'ubumenyi bukomeye ukwizera kwabo gukwiriye gushingiraho. Bamwe bakoresha uburyo nk'ubwo kuri Bibiliya, bagashidikanya kuri buri kintu cyose bashingiye ku bumenyi, amateka, imitekerereze, ubucurabwenge, cyangwa ubushakashatsi kugira ngo bamenye ukuri ko muri Bibiliya. Ubwo buryo butangirana kandi bwubakiye ku gushidikanya ukuri kw'Ibyanditswe byera. Kristo yarabajije ati, "Umwana w'umuntu naza, mbese azasanga kwizera ku kiri mu isi?" (Luka 18:8) .- E.Edward Zinke and Roland Hegstad, _The Certainty of the Second Coming_, (Hagerstown, MD:Review and Herald Publishing Association,2000),p.96.

`Soma mu gitabo cyo Kubara 13:23-33. Ni iki cyatumye habaho itandukaniro hagati ya raporo ebyiri abatasi bazanye zerekeranye na Kanani?`

Icyaha Abaheburayo bakoze ubwo bari i Kadeshi ni ugushidikanya Ijambo ry'Imana. Imana yari yabategetse kuzamuka bagafata icyo gihugu. Abatasi 12 boherejwe i Kanani kujya gutata icyo gihugu. Bagarutse bafite raporo ebyiri [zitandukanye]. Abenshi muribo bazanye inkuru y'incamugongo. Baravuze bati, "Hari abagabo banini cyane, imijyi ikikijwe n'inkuta zikomeye, intwaro tutigeze kubona, ndetse n' ingabo zatojwe neza. Ariko twebwe twari abacakara mu gihugu cya Egiputa dufite ubushobozi buke mu bya gisirikare." Abatasi icumi batoye "Oya"bashingiye ku bihamya biteye ubwoba babonye bashingiye ku mirebere ya kimuntu. Abatasi 2 bonyine ni bo batoye "Yego" bashingiye ku kwizera imbaraga zikomeye z'Ijambo ry'Imana.

`Ni mu buhe buryo twakwirinda kugwa muri iryo kosa ryakozwe hano? Kandi ni mu buhe buryo twakwirinda kugendera ku bitekerezo bidafitiwe gihamya, dukora ikintu cy'ubupfapfa nyamara twizera ko dukora ibihuje n'ubushake bw'Imana, bityo tukibwira ko tudashobora gutsindwa?`