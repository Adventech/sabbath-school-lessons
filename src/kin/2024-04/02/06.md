---
title:  Kuzuka kwa Lazaro
date:   10/10/2024
---

Yohana 11 ni igice cyuzuyemo umubabaro - inkuru ibabaje y'uburwayi bw'incuti magara (Yohana 11:1-3); kurizwa n'urupfu rwe (Yohana 11:19, 31, 33); kubabazwa n'uko Lazaro aba atarapfuye iyo Yesu aza kuba ahari (Yohana 11:21, 32); n'amarira ya Yesu ubwe (Yohana 11:35).

Ariko Yesu yasibiye iminsi ibiri mbere yo gutangira urugendo Rwe ajya kwa Lazaro (Yohana 11:6), ndetse avuga ko anejejwe n'uko atagiyeyo mbere (Yohana 11:14, 15). Iki gikorwa nticyari giturutse ku mutima mubi, ahubwo cyari kigamije guhishura icyubahiro cy'Imana. Iyo tugeze muri Yohana 11:17-27, dusanga ko hari hashize iminsi ine Lazaro apfuye. Nyuma y'iminsi ine umubiri we wari waratangiye kubora kandi, ibyo ni ukuri nk'uko Marita yabivuze agira ati, " 'Databuja, none aranuka, kuko amaze imins√¨ ine.' " (Yohana 11:39).

Nta gushidikanya, gutinda kwa Yesu kwafashije rwose abantu gusobanukirwa ko igitangaza cyari kigiye kubaho kidasanzwe. Kuzura umuntu wamaze kubora? Ni ikihe gihamya kirenze icyo Yesu yashoboraga gutanga ngo cyemeze koko ko ari Imana ubwe? Kandi, nk'Imana, nk'Uwaremye agatanga ubuzima bukabaho - Yesu yari afite ububasha ku rupfu. Bityo rero, Yesu akoresha uyu mwanya w'urupfu rwa Lazaro, kugira ngo ahishure ukuri gukomeye cyane kwerekeranye na We ubwe. "'Ni jye kuzuka n'ubugingo; unyizera, naho yaba yarapfuye, azabaho: kandi umuntu wese ukiriho unyizera, ntazapfa iteka ryose' " (Yohana 11:25, 26).

`Soma muri Yohana 11:38-44. Ni iki Yesu yakoze cyashyigikiye ibyo yivuzeho?`

Kandi nk'uko Yesu yerekanye ko ari Umucyo w'isi (Yohana 8:12, Yohana 9:5) agahumura umuntu wari impumyi (Yohana 9:7), ni ko na hano yazuye Lazaro akamukura mu bapfuye (Yohana 11:43, 44), yerekana ko ari We Kuzuka n'Ubugingo (Yohana 11:25).

Iki gitangaza cyerekana Yesu nk'Umutangabugingo, nk'Imana Ubwe. Ni igihamya gikomeye gishyigikira insanganyamatsiko Yohana yigisha ivuga ko Yesu ari Umwana w'Imana wavuye mu ijuru, kandi ko, niba tumwizera, tubasha kubona ubugingo buri muri We (Yohana 20:30, 31).

Nyamara, iyo tugeze ku iherezo ry'iyi nkuru itagira uko isa (Yohana 11:45-54), tukabonamo uko benshi babonye ibyo bakizera (Yohana 11:45), ikintu gishengura kandi kibabaje kirigaragaza. Yesu yerekana ko afite ubushobozi bwo kuzura uwapfuye akamugarurira ubuzima, maze kandi, abo bantu bagatangira gutekereza uko bashobora kumwica maze bagahagarika umurimo We! Mbega urugero rw'intege nke z'abantu n'ukuntu zihabanye n'ubwenge ndetse n'ubushobozi by'Imana!