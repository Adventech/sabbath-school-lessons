---
title:  "Ni Ukuri Uyu Ni We Wa Muhanuzi"
date:   07/10/2024
---

`Soma muri Yohana 6:14, 15, 26-36. Ni ikihe gisubizo abantu batanze ku gitangaza Cye, kandi ni buryo ki Yesu yagikoresheje kugira ngo agerageze kubigisha uwo ari We?`

Abayuda bari bategereje Mesiya wo muri iyi si uzababatura ku ngoyi y'Ubwami bw'Abaroma. Ibintu bibiri mu bintu bikomeye cyane kurusha ibindi ku rugamba harimo kugaburira ingabo no kwita ku bakomeretse n'abapfuye. Kubw'ibitangaza bye, Yesu yerekanye ko ashoboye kubikora byombi. Ariko icyo si cyo cyari cyarazanye Yesu, kandi uwo si wo wari umugambi w'igitangaza yakoze. Ibiramambu, inkuru yo kugaburira abantu ibihumbi bitanu yabaye uburyo bwo kugaragaza icyitegererezo cyerekana ko Yesu ari Umutsima w'Ubugingo, ko Imana Ubwayo yamanutse ivuye mu ijuru. Yarivugiye ati, " 'Ni jye mutsima w'ubugingo: uza aho ndi ntazasonza na hato'" (Yohana 6:35).

Iyi "Ni njye" ni ijambo rya mbere mu magambo arindwi [Yesu] akoresha avuga ati, "Ni njye" dusanga mu Butumwa bwiza uko bwanditswe na Yohana, aho "Ni jye" ifitanye isano n'ukuri kw'ijambo rishimangira ikivuzwe (Umutsima w'ubugingo," Yohana 6:35; "Umucyo w'isi," Yohana 8:12; "Irembo," Yohana 10:7, 9; "Umwungeri Mwiza," Yohana 10:11, 14; "Ukuzuka n'ubugingo," Yohana 14:6; "Inzira, Ukuri, n'Ubugingo," Yohana 14:6; "Umuzabibu w'ukuri," Yohana 15:1, 5). Buri jambo muri ayangaya ryerekana ukuri kw'ingenzi kwerekeranye na Yesu. Amagambo "Ni jye" adusubiza mu Kuva 3, aho Imana ubwayo yiyereka Mose nka NDIHO ukomeye (bigereranye na Yohana 8:58). Yesu ni We wa wundi NDIHO ukomeye. Nyamara ibi abantu ntibabyitayeho.

"Imitima yabo yuzuye kutanyurwa yakomeje kwibaza impamvu Yesu washoboraga gukora ibitangaza bikomeye biboneye, atagombaga guha abantu be bose amagara mazima, imbaraga, n'ubukire, akabavana mu buretwa bw'ababategekaga, maze akabaha ubutegetsi n'icyubahiro? Kuba yarahamyaga ko yavuye ku Mana, nyamara akanga kuba umwami wa Isiraheli, byababeraga urujijo. Kwanga kuba umwami kwe babihaga ubusobanuro butari bwo. Abenshi batekerezaga ko adafata icyemezo cyo kuba umwami bavuga ko na we ubwe yashidikanyaga ku murimo we nk'uwatumwe n'ijuru. Muri ubwo buryo babibye kutizera mu mitima yabo, maze imbuto Satani yababibyemo irakura, bagira urujijo no kudasobanukirwa mu mitima yabo." - Ellen G. White, Uwifuzwa Ibihe Byose, pp. 299-300. Bishakiraga inyungu z'ibigaragara aho gushaka ukuri kuzabageza ku bugingo bw'iteka. Uyu ni umutego twese dushobora kugwamo turamutse tutabaye maso.

`Ni buryo ki twakwirinda kugwa mu mutego wo gushaka ibintu (by'isi) tukabigurana iby'umwuka?`