---
title:  "Gukizwa kw'Impumyi: Umugabane wa 2"
date:   09/10/2024
---

`Soma amagambo ari muri Yohana 9:17-34. Ni ibihe bibazo abayobozi babajije, kandi ni ikihe gisubizo uyu muntu wari impumyi yabahaye?`

Uyu mugabane munini w'igice cya Yohana 9 ni wo mugabane wonyine wo muri Yohana dusanga Yesu atavugwamo nk'umuntu w'ibanze uvugwa mu nkuru, nubwo ari We ugibwaho impaka. Nk'uko ikibazo cy'icyaha ari cyo gitangira kivugwaho mu nkuru (Yohana 9:2), Abafarisayo batekereza ko Yesu ari umunyabyaha kuko yakijije ku munsi w'Isabato (Yohana 9:16, 24), kandi nyuma bakarega wa muntu wakijijwe ko "yavukiye mu byaha" (Yohana 9:34).

Mu buryo butangaje ibintu bihita byihinduriza. Uyu muntu wari impumyi atangira kugenda arushaho kubona, bitari iby'umubiri, ahubwo mu buryo bw'umwuka, uko arushaho kugenda yishimira Yesu no kumwizera. Ibiramambu, Abafarisayo bo bagenda barushaho kuba impumyi mu myumvire yabo, bwa mbere bagatangira gucikamo ibice bapfa Yesu (Yohana 9:16), hanyuma ntibanasobanukirwe n'aho yaturutse (Yohana 9:29).

Hagati aho, kongera kuvuga iby'iki gitangaza yakorewe biha Yohana amahirwe yo kuvuga uwo Yesu ari We. Insanganyamatsiko y'ibimenyetso ivugwa muri Yohana 9 igenda ihura n'izindi nsanganyamatsiko nyinshi zivugwa mu Butumwa bwiza. Yohana yongera guhamya ko Yesu ari Umucyo w'isi (Yohana 9:5; gereranya na Yohana 8:12). Inkuru ivuga kandi ku nkomoko y'amayobera ya Yesu. Ni nde, Aturuka he, umurimo We ni uwuhe (Yohana 9:12, 29; gereranya na Yohana 1:14)? Ishusho ya Mose, yavuzweho mu nkuru zibanza, yongera kugarukwaho muri iki gice (Yohana 9:28, 29; gereranya na Yohana 5:45, 46 na Yohana 6:32). Hanyuma, tubonamo insanganyamatsiko y'igisubizo cy'abantu benshi. Bamwe bakunda umwijima aho gukunda umucyo, naho abandi igisubizo cyabo kikaba kwizera (Yohana 9:16-18, 35-41; gereranya na Yohana 1:9-16, Yohana 3:16-21, Yohana 6:60-71).

Biteye ubwoba kubona ubuhumyi mu by'umwuka bw'abayobozi b'idini. Uwahoze ari impumyi isabiriza akabasha kuvuga ati, "Uhereye kera kose ntihari haboneka umuntu wahumuye uwavutse ari impumyi. Uwo muntu iyaba atavuye ku Mana, nta cyo yabashije gukora" (Yohana 9:32, 33). Nyamara abayobozi b'idini, ari bo bayobozi b'igihugu mu by'umwuka, abagombaga kuba barabaye aba mbere mu kumenya Yesu no kumwemera nka Mesiya, ntibashobora kubibona, bona nubwo babonye ibihamya byose bikomeye. Cyangwa se wenda, mu by'ukuri, ntibashake kubibona. Mbega umuburo ukomeye utwereka uburyo imitima yacu ibasha kuduhenda!

`Soma 1 Abakorinto 1:26-29. Ni buryo ki ibyo intumwa Pawulo yandika muri iyi mirongo bigendana n'inkuru ya Yohana tubonye haruguru, kandi ni buryo ki ihame nk'iryo rikoreshwa n'ubungubu?`