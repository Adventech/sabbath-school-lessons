---
title:  Kugaburira Abantu Ibihumbi Bitanu
date:   06/10/2024
---

Muri Yohana 6:4, 5, intumwa Yohana avuga akomeje yuko igihe cyo kugaburira abantu ibihumbi bitanu cyari cyegereje umunsi wa Pasika. Pasika wari umunsi wo kwizihiza ugucungurwa/ukubaturwa kw'Abisiraheli bakurwa muri Egiputa. Umwana w'intama wa Pasika yajyaga mu cyimbo cy'urupfu rw'imfura. Iki gitambo cyashushanyaga urupfu rwa Yesu mu cyimbo cyacu. Ku musaraba, igihano cyari kidukwiriye kubera ibyaha byacu cyashyizwe kuri Yesu. Kristo, Pasika yacu, yatambwe kubwacu (1 Abakorinto 5:7).

"Yikoreye umutwaro w'ibicumuro, ahishwa mu maso ha Se, kugeza ubwo umutima we waciye maze ubugingo bwe burasandara. Uko kwitanga kose yabikoreye kugira ngo abanyabyaha bacungurwe." - Ellen G. White, Intambara Ikomeye, p. 741.

`Soma amagambo ari muri Yohana 6:1-14. Ni irihe gereranya riboneka ahangaha riri hagati ya Yesu na Mose? Ni ukuvuga, ni iki Yesu yakoze cyaba cyaribukije abantu ugucungurwa kw'abakurambere babo babonye binyuze mu murimo wa Mose?`

Ibyinshi bivugwa muri iyi nkuru bishyira Yesu mu mwanya agereranywa na Mose mu gitabo cyo Kuva. Igihe cya Pasika (Yohana 6:4) cyacureraga gucungurwa gukomeye ko kuvanwa muri Egiputa. Yesu yazamutse umusozi (Yohana 6:3) nk'uko Mose yazamutse umusozi Sinayi. Yesu yagerageje Filipo (Yohana 6:5, 6) nk'uko Abisiraheli bageragerejwe mu butayu. Gutubura imigati (Yohana 6:11) ni urwibutso rwa manu. Gutoragura ubuvungukira bwasagutse (Yohana 6:12) byibutsa uko Abisirayeli batoraguraga manu. Intonga (inkangara) cumi n'ebyiri zateranyirijwemo ibyasigaye (Yohana 6:13) byibutsa umubare w'imiryango cumi n'ibiri y'Abisirayeli. Kandi abantu bavugaga ko Yesu ari We muhanuzi uzaza mu isi (Yohana 6:14), bikagereranywa n' "umuhanuzi umeze nka Mose" wahanuwe mu Gutegeka kwa Kabiri 18:15. Ibi byose byarenguriraga kuri Yesu wagombaga kuza ari Mose mushya - aje gucungura ubwoko Bwe.

Ni yo mpamvu, Yohana aterekana Yesu nk'ukora ibimenyetso n'ibitangaza gusa, ahuowo akora ibimenyetso n'ibitangaza bigaragaza ko mu gihe nk'icyo, bigomba kuba byari bifitiye ubwoko bw'Abayuda ubusobanuro bukomeye. Mu by'ukuri, yabarenguriraga ku bumana Bwe bwite.

`Soma Yesaya 53:4-6 na 1 Petero 2:24. Ni ukuhe kuri gukomeye aya masomo atwigisha ku byerekeranye na Yesu nk'Umwana w'Intama w'Imana? Ni buryo ki Ubumana Bwe bufitanye isano n'uku kuri, kandi ni kuki uku ari ukuri kw'ingenzi kuruta ukundi kose tubasha kumenya?`