---
title:  "Gukizwa kw'Impumyi: Umugabane wa 1"
date:   08/10/2024
---

`Soma Yohana 9:1-16. Ni iki abigishwa batekereje ko yaba ari yo mpamvu yateye uyu muntu kuba impumyi, kandi ni buryo ki Yesu yakosoye iyo myumvire yabo y'ibinyoma?`

Abigishwa bashyizeho isano hagati y'uburwayi n'icyaha. Hari imirongo myinshi yo mu Isezerano rya Kera na yo ibyerekana ityo (gereranya n'ibivugwa mu Kuva 20:5, 2 Abami 5:15-27, 2 Abami 15:5, 2 Ngoma 26:16-21), ariko inkuru ya Yobu ishobora gutera kwibaza niba iyo sano ibaho igihe cyose.

Yesu yerekanye ibintu uko biri, ntiyahakana isano iri hagati y'icyaha n'umubabaro, ariko muri iyi nkuru yagaragaje ko hari impamvu iri hejuru ya byose, ko ari ukugira ngo Imana ihabwe icyubahiro binyuze mu gukira k'uyu muntu. Inkuru ikubiyemo ibintu bimwe byisanisha n'inkuru y'Irema, ari byo uburyo Imana yaremye umuntu imukuye mu mukungugu wo mu butaka (Itangiriro 2:7), nk'uko Yesu yatobye akondo (ibumba) mu gitaka akagasiga iyi mpumyi akayiha icyo yaburaga kuva ikivuka.

Muri Matayo, Mariko, na Luka, inkuru z'ibitangaza zikurikiza umurongo w'uruhererekane runaka: kuvuga ikibazo, kuzanira umuntu Yesu, gukira, no gushima Imana yamukijije.

Muri iyi nkuru dusanga muri Yohana 9, uru ruhererekane rwuzurira muri Yohana 9:7. Ariko icyo Yohana yihariye, ni ubusobanuro bw'igitangaza buhinduka ingingo igibwaho impaka ndende, igateza uguterana amagambo hagati y'uyu mugabo wakijijwe ndetse n'abayobozi b'idini. Izi mpaka zikomeye zigibwa ku ngingo ebyiri zihabanye - icyaha/imirimo y'Imana n'ubuhumyi/kubona.

Uvuga iyi nkuru ategereza kugeza muri Yohana 9:14 kugira ngo abwire umusomyi ko Yesu yakoze iki gitangaza ku Isabato, ari byo byavuzwe ko ari ukwica Isabato, bakurikije umuhango wabo, aho gukurikiza Ibyanditswe. Bityo, Abafarisayo bamufata nk'uwishe Isabato. Umwanzuro bafashe bemeje ko atavuye ku Mana kuko bashimangiye ko "ataziririza Isabato." Ariko abandi babona ko ibyo bitumvikana kwemeza ko umunyabyaha yabasha gukora ibimenyetso nk'ibyo (Yohana 9:16).

Impaka zabaye ndende, ariko hari hamaze kuvuka ibice. Uyu muntu wari impumyi yakomeje kugenda arushaho gusobanukirwa n'uwo Yesu ari We, ariko abayobozi b'idini bakomeza kugenda barushaho kwinangira cyangwa guhuma ku byerekeranye no kumenya by'ukuri Uwo ari We.

`Ni iki iyi nkuru ikwiriye kutubwira cyerekeranye n'akaga ko guhumishwa n'imyizerere y'imigenzo yacu bwite tukananirwa gusobanukirwa n'ukuri kw'ingenzi kuba kugaragarira amaso yacu?`