---
title:  Ibimenyetso by'Ubumana
date:   05/10/2024
---

### Aho icyigisho cy'iki cyumweru gishingiye
Yohana 6:1-15; Yesaya 53:4-6; 1 Abakorinto 5:7; Yohana 6:26-36; Yohana 9:1-41; 1 Abakorinto 1:26-29; Yohana 11.

> <p>Icyo kwibukwa:</P> 
> "Yesu aramubwira ati 'Ni jye kuzuka n'ubugingo, unyizera naho yaba yarapfuye azabaho, kandi umuntu wese ukiriho unyizera ntazapfa iteka ryose. Mbese wizeye ibyo?'" (Yohana 11:25, 26)

Bibiliya isobanura neza ko Yesu Kristo ari Umwana w'Imana uhoraho, umwe na Data, utagira inkomoko kandi utararemwe. Yesu ni We waremye ibiremwa byose (Yohana 1:1-3). Bityo, Yesu yahozeho ibihe byose; nta gihe atigeze kubaho. Nubwo Yesu yaje kuri iyi si agafata umubiri wa kimuntu, Yakomeje ubumana Bwe, kandi mu bihe runaka, Yesu yavuze kandi akora ibintu byahishuye Ubumana Bwe.

Uku kuri kwari ingenzi kuri Yohana, ari na yo mpamvu, ubwo yandikaga zimwe mu nkuru z'ibitangaza bya Yesu, Yohana yabikoresheje agaragaza Ubumana bwa Kristo. Yesu ntiyavuze amagambo ahishura ubumwana bwa Yesu gusa, ahubwo yanashimangije amagambo Ye ibikorwa byerekanaga ubumana Bwe.

Icyigisho cy'iki cyumweru kiratwereka bimwe mu bimenyetso bitatu bikomeye cyane byerekana ubumana bwa Yesu. Igiteye impungenge ni uko kuri buri kimenyetso hari abantu bamwe batizeye icyo gitangaza cyangwa ngo bumve icyo gisobanuye. Kuri bamwe, cyari igihe cyo kugenda bakava kuri Yesu; ku bandi, cyari igihe cyo kwinangira bikabije mu buhumyi bwabo; kandi ku bandi, kikaba igihe cyo gucura umugambi wo kwica Yesu. Naho ku bandi, cyabaye igihe cyo kwizera ko Yesu ari Mesiya.
