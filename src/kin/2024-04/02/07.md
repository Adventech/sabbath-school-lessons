---
title:  Ibindi byo Kwiga No Kuzirakanwa
date:   11/10/2024
---

Soma mu gitabo cya Ellen G. White, cyitwa Uwifuzwa Ibihe Byose, igice cya 41, "Ibyabereye i Galileya," igice cya 58, "Lazaro, Sohoka," igice cya 59, "Ubugambanyi bw'Abatambyi."

"Ubugingo bwa Kristo aha abatuye isi buboneka mu ijambo rye. Yesu yakijije abarwayi kandi yirukana abadayimoni akoresheje ijambo rye; yaturishije inyanja kandi azura abapfuye akoresheje ijambo rye; kandi abantu biboneye ko ijambo rye rifite imbaraga. Yababwiye ijambo ry'Imana, nk'uko yari yaravugiye mu bahanuzi bose ndetse n'abigisha bo mu Isezerano rya Kera. Bibiliya yose ihamya Kristo, kandi Umukiza yifuzaga ko abayoboke be bashingira kwizera kwabo ku ijambo. Mu gihe yari kuba atakiri kumwe na bo, ijambo ni ryo ryagombaga kuba is≈çko y'imbaraga kuri bo. Kimwe n'Umwami wabo, bagombaga kubeshwaho "n'amagambo yose ava mu kanwa k'Imana." Matayo 4:4.

"Nk'uko ubugingo bwacu mu by'umubiri bugizwe n'ibyo turya, ni ko n'ubugingo bwacu mu by'umwuka bubeshwaho n'ijambo ry'Imana. Buri muntu wese akwiriye gushaka ubugingo bukomoka mu ijambo ry'Imana. Nk'uko dushaka ibyokurya kugira ngo tubeho, ni ko dukwiriye no gushaka ijambo ry'Imana. Ntabwo dukwiriye kurihabwa gusa riturutse mu ntekerezo z'undi. Ahubwo dukwiriye kwiga Bibiliya twitonze, dusaba Imana ngo iduhe Mwuka Wera adufashe, kugira ngo dusobanukirwe n'ijambo ryayo."-Ellen G. White, Uwifuzwa Ibihe Byose, p. 304 (2018).

**IBIBAZO:**

`Muri iki cyumweru twabonye Yesu agaburira abantu ibihumbi bitanu, akiza umuntu wavutse ari impumyi, hanyuma kandi akazura Lazaro mu bapfuye. Muri buri gitangaza, Yesu yerekanye igihamya gikomeye cy'ubumana Bwe. Nyamara, ibi bitangaza, nubwo byari bikomeye kandi byigaragaza, byatumye abantu birema ibice. Bamwe babyakiranye kwizera, abandi barashidikanya. Ni iki ibi bitwigisha cyerekeranye n'uburyo abantu babasha gukomeza guhitamo kureka Imana, bona n'ubwo baba babona ibihamya bikomeye gute?`

`Izi nkuru zose zerekeza kuri Kristo nk'Umwana w'Imana wavuye mu ijuru. Ni kuki ubumana Bwe ari ingenzi cyane mu gushimangira kwizera muri Yesu nk'Umukiza ?`

`Ongera usome mu 1 Abakorinto 1:26-29. Ni mu zihe nzira tubona iri hame riri gusohora n'ubungubu muri iki kinyejana cya 21? Ni ibihe bintu bimwe "abantu bita ubupfu" (BII) cyangwa "ubuswa" Abakristo bizera, ibintu "abanyabwenge b'isi" bakwena kandi bakabireka? Ni ibiki twizera nyamara kandi "bikoza isoni" ibyo bintu "bikomeye"?`