---
title:  Aho Bahuriye
date:   27/10/2024
---

`Soma mu butumwa bwiza bwanditswe na Yohana 4:1-4. Ni ikihe kibazo cyari gihari cyatumye Yesu anyura i Samariya?`

Abafarisayo bavumbuye ko abigishwa ba Yesu bari kubatiza abantu benshi baruta aba Yohana Umubatiza. Ibyo byari guteza umwuka mubi hagati y'abayoboke ba Yohana n'abayoboke ba Yesu. Mu bisanzwe, byari bimaze kugaragara ko abigishwa ba Yohana bagize ishyari ry'uko Yesu yarushije icyubahiro Yohana (gereranya n'ibivugwa muri Yohana 3:26-30). Uko Yohana yabasubije byashimangiye ko Kristo agomba guhabwa isumbwe, na ho we agacishwa bugufi (Yohana 3:30). Ahari mu buryo bwo kwirinda guhura n'abantu, yavuye i Yudaya asubira i Galilaya. Kunyura i Samariya niyo yari inzira y'ubusamo ihuza aho hantu hombi, ariko ntabwo ariyo nzira yonyine yashobokaga. Abayuda b'intagondwa bo bagombaga kuzenguruka, bakanyura Iburasira bagahinguka i Pereya. Ariko Yesu We yari afite umurimo agiye gukora i Samariya.

`Soma muri Yohana 4:5-9. Ni mu buhe buryo Yesu yakoresheje ayo mahirwe kugira ngo atangize ikiganiro yagiranye n'umugore ku iriba?`

Iriba rya Yakobo ryari hafi ya Shekemu, mu gihe Sukara aho umugore yari aturutse, hari intera nk'iya kirometero imwe n'igice (1.5km). Yesu yicaye ku iriba mu gihe yari ategereje abigishwa be bagiye mu mudugudu kugura ibyokurya. Nta buryo yari afite bwo kuvoma amazi mu iriba ngo atsirike inyota yari afite. Maze igihe umugore yahahingukaga aje kuvoma, yamusabye utuzi two kunywa.

Muri Yohana 3 havuga uburyo bitangaje, ukuntu Nikodemu, umwe mu bayobozi w'Abayuda akaba n'umwigisha, yaciye bugufi kugira ngo agere kuri Yesu. Yaje mu ijoro kugira ngo hatagira umubona. Ariko muri Yohana 4, umugore yaje kuvoma ku manywa y'ihangu kugira ngo hatagira umubona. Ahari ashobora kuba yarihishaga abandi bagore bavoma bazindutse cyangwa abajya kuvoma nimugoroba izuba rihumbye. Ariko se ubundi, ni iki cyatumaga uwo mugore akora urugendo rurerure aje kuvoma, kandi akaza ku manywa y'ihangu igihe izuba ari ryinshi? Impamvu iyo ariyo yose yamuteraga gukora ibyo, guhura na Yesu byagombaga guhindura imibereho ye.

Ni iki cyari cyihishe inyuma y'ibyo byose? Umwigisha kandi w'Umuyuda ahura n'umugore w'insuzugurwa kandi noneho akaba n'Umunyasamariyakazi. Mbega guhabana! Kandi nyamara, muri uwo mujyo, uguhura kwabo kwagize ibyo guhindura kwarashobotse.

`Ni izihe za kirazira ziri mu muco wanyu zishobora gutambamira guhamiriza abandi Kristo kwawe? Ni mu buhe buryo twakwiga kurenga ibyo byose? Zana igisubizo cyawe mu itsinda ryanyu ryo mu ishuri ryo ku Isabato.`