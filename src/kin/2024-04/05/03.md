---
title:  Umugore Ku Iriba
date:   28/10/2024
---

`Soma mu butumwa bwiza bwanditswe na Yohana 4:7-15. Ni mu buhe buryo Yesu yakoresheje amahirwe yo guhura n'uwo mugore agatangira kumuhamiriza iby'ubutumwa bwiza.`

"Urwangano rwari hagati y'Abayuda n'Abanyasamariya rwabujije Umunyasamariyakazi kugirira Yesu iyo neza; ariko Umukiza yashakaga icyabasha gukingura umutima w'uwo Munyasamariyakazi, maze mu bwenge bukomoka mu rukundo mvajuru, Yesu asa n'ushaka gufashwa, nyamara ariwe washakaga gutanga ubufasha. Iyo uwo Munyasamariyakazi aza gukorerwa igikorwa cy'ineza, yashoboraga kutacyemera, ariko uwo ugiriye icyizere nawe arakikugirira". Ellen G. White, _Uwifuzwa Ibihe Byose_ p. 147 (ingeri ya 2018).

Nk'uko byagenze mu guhura kwe na Nikodemu, Yesu amenya ibiri mu mitima y'abandi. Mu buryo bwo kumara amatsiko y'uko Umuyuda ashobora gusaba ubufasha Umusamariya, Yesu yahise agera ku ngingo yifuzaga. "Iyaba wari uzi impano y'Imana, ukamenya n'ugusabye amazi uwo ari we, nawe uba umusabye, na we akaguha amazi y'ubugingo" (Yohana 4:10).

Igisubizo cy'uwo mugore kimeze nk'icya Nikodemu, wabajije Yesu ati, "Ibyo byashoboka bite?" (Yohana 3:9). Ku cyerekezo cyo kubyarwa bundi bushya, uwo mugore yarabajije ati, "Databuja, ko udafite icyo uvomesha, n'iriba rikaba ari rirerire; none se ayo mazi y'ubugingo wayakura he?" (Yohana 4:11). Muri ubwo buryo bwombi, Yesu hari aho yaberekezaga (umwe, yari umwigisha ukomeye; undi, yari umugore w'Umunyasamariyakazi wari ufite imico idashobotse, ku rugero ruhanitse rw' ibya mwuka buri wese yari akeneye kumva no gusobanukirwa. Muri buri buryo, Yesu yababwiraga ikintu kimwe: bari bakeneye kumenya kuganira.

`Ni iyihe nkomoko yo mu Isezerano rya Kera ikiganiro cya Yesu ku bijyanye n'amazi y'ubugingo gishingiyeho? (Yeremiya 2:13, Zekariya 14:8).`

Amazi ni ingenzi mu buzima; abantu ntibashobora kubaho badafite amazi, kandi amazi ni n'imbaraga ikomeye y'ishusho nyayo y'ubugingo buhoraho. Niyo mpamvu Yesu avuga ati, "Ariko unywa amazi nzamuha, ntazagira inyota rwose iteka ryose, ahubwo amazi nzamuha azamuhindukiramo isoko y'amazi adudubiza kugeza mu bugingo buhoraho" (Yohana 4:14).

`Soma mu butumwa bwiza bwanditse na Yohana 7:37, 38. Mbese Yesu aratubwira Ä±ki muri iyo mirongo, kandi ni mu buhe buryo twashyira mu bikorwa ibyo adusezeranira ahangaha?`