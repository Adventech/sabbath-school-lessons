---
title:  Ubuhamya bw'Abanyasamariya
date:   31/10/2024
---

`Soma mu butumwa bwiza uko bwanditswe na Yohana 4:27-29. Ni ikihe gikorwa gitangaje uwo mugore yakoze?`

Ikiganiro cya Yesu n'uwo mugore cyarogowe n'uko abigishwa be bahasesekaye. Nubwo batangajwe no gusanga avugana n'umugore, ntacyo bamubajije. Ahubwo, bamwingingiye kugira icyo afata ngo arye.

Hagati aho, umugore yahise asiga ikibindi cye aho, ajya mu mugi kubwira abantu ibyo Yesu amubwiye.

`Soma mu butumwa bwiza uko bwanditswe na Yohana 4:30-42. Nyuma y'uko guhura hakurikiyeho iki, kandi ni iki kitwigisha cyerekeye uburyo ubutumwa bwiza bukwiriye kwamamazwa?`

Bisa nkaho bitangaje kuba Yesu yaravuze kuby'isarura hagati mukiganiro byashoboraga kurogoya igitekerezo cyo guhinduka kwa benshi bo muri uwo mugi. Ariko Yohana ashaka ko tubona uburyo Yesu yari asobanukiwe n'ibyariho kuba. Gusobanurira uwo mugore w'Umunyasamariyakazi iby'inama y'agakiza byamurutiraga kurya. Kuyobora abantu ku gakiza niwo wari umugambi we w'imbere, kandi uwo mwanya watumye aboneraho kwigisha abigishwa be ko ikihutirwa cyane ari ukugeza ubutumwa bwiza ku bantu, ndetse no ku bantu batameze nkabo.

Hari ingingo z'ingenzi nyinshi mu butumwa bwiza bwanditswe na Yohana. Mu kuri iyi mirongo yo muri Yohana 4:39-42 ni imwe muri yo. Abanyasamariya benshi barizeye kubera ibyo umugore ababwiye, "Benshi mu Basamariya bo muri uwo mudugugu bizera Yesu, kuko bumvise amagambo y'uwo mugore ahamya ati, 'Yambwiye ibyo nakoze byose'(Yohana 4:39).

Abanyasamariya basabye Yesu kugumana nabo. Umusaruro wabaye ko benshi bizeye kubera Ijambo Yesu yababwiye. "Maze babwira uwo mugore bati, 'Noneho si amagambo yawe yonyine aduteye kwizera, kuko natwe twiyumviye, tukamenya uyu ari we Mukiza w'abari mu isi koko'"(Yohana 4:42).

`Ni iki iyi nkuru itubwira cyerekeye uburyo ubuhamya ndetse bw'umuntu umwe bushobora kugira imbaraga? Mbese ubuhamya bwawe bw'ibyo Yesu yagukoreye bufite iyihe mbaraga?`