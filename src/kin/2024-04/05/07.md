---
title:  Ibindi byo Kwiga No Kuzirakanwa
date:   01/11/2024
---

"Soma mu gitabo cya Ellen G. White cyitwa: "Uwifuzwa Ibihe Byose", igice cyacyo cyitwa: "Ku Iriba Rya Yakobo" pp. 132-141 (ingeri ya 2018).

"Akimara kubona Umukiza, Umusamariyakazi yahamagariye abandi na bo kumusanga. Yagaragaye nk'intumwa y'ingirakamaro kuruta abigishwa be. Abigishwa ntacyo babonaga i Samariya cyerekana ko ari umurima utanga icyizere. Ibitekerezo byabo byari bihambiriye ku murimo ukomeye wari kuzakorwa mu bihe bizaza. Ntabwo babonaga ko hafi yabo hari umusaruro ukwiriye gusarurwa. Ariko binyuze mu mugore basuzuguraga, umudugudu wose uza kumva Umukiza. Yahise ashyira bene wabo umucyo.

"Uyu mugore agaragaza imikorere ishyira mu bikorwa kwizera dufite muri Kristo. Buri mwigishwa nyakuri avukira mu bwami bw'Imana ari umubwirizabutumwa. Unywa ku mazi y'ubugingo ahinduka isoko y'ubugingo. Uwakiriye agahinduka utanga. Ubuntu bwa Kristo buri mu muntu ni nk'isoko iri mu butayu, idudubiriza guhaza bose, kandi ituma abari bagiye kurimbuka bifuza kunywa ku mazi y'ubugingo."-Ellen G. White, _Uwifuzwa Ibihe Byose_, p. 141(ingeri ya 2018).

**IBIBAZO:**

`Mu itsinda ryanyu ry'Ishuri ryo ku Isabato, nimwongere mwiyibutse ibisubizo mwatanze ku kibazo giheruka cyo ku wa Mbere. Muvugishe ukuri nta marangamutima mushyizemo. Ni izihe za kirazira n'inzikekwe biba mu muco wanyu bikaba byatambamira ibyo muhamiriza abandi?`

`Uratekereza ko ari iyihe mpamvu yatumye Yesu yakiranwa urugwiro I Samariya bitandukanye n'uburyo yakiriwe muri bene wabo?`

`Ishyire mu mwanya w'umugore w'Umusamariyakazi. Uwo twakwita umunyamahanga yaraje atuma amenya amabanga ye mabi yari ahishe. Ni mu buhe buryo hari undi muntu, noneho utari n'umunyamahanga wari kumenya ibyo bintu uwo mugore abitse mu mutima? Nta mugayo kuba yarashishikajwe n'amagambo ya Yesu. Ni iki iyo nkuru itubwira kirebana n'uburyo Umwami Imana azi buri kintu cyose kitwerekeyeho, ndetse na bya bibi bishishana twakoze tutifuza ko hari ubimenya? Ariko nyamara, uburyo Yesu yakiriye uwo mugore, hari icyo byatubwira kerekeye uburyo natwe Yesu yatwakira, nubwo yaba azi amabanga yacu duhishe? Ni ukuhe guhumurizwa ushobora gukura muri uko kuri?`

`Ni izihe nsanganyamatsiko dusanga mu butumwa bwiza bwanditswe na Yohana twize, zikaba ziboneka mu butumwa bwa Yesu yagejeje ku mugore w'Umunyasamariyakazi ku iriba?`