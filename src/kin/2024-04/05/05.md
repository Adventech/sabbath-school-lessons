---
title:  Ukwihishura kwa Yesu
date:   30/10/2024
---

`Soma mu butumwa bwiza bwanditswe na Yohana 4:16-24. Yesu yakoze iki cyagaragarije uwo mugore ko azi amabanga ye atari meza ahishe, kandi ni mu buhe buryo uwo mugore yabyakiriye?`

Yesu yarabagiranaga umucyo mwinshi cyane ku buryo kumuhanga amaso byari bigoranye. Amaze kumenya ko Yesu ari umuhanuzi, uwo mugore yongeye gushaka kumukumira. Yamubajije ikibazo gifite aho gihurira n'uburyo bw'imisengere butavugwagaho rumwe hagati y'Abayuda n'Abasamariya ku birebana n'ahantu nyakuri ho gusengera.

Mu kumusubiza, Yesu yavuze ko Abasamariya basenga uwo batazi. Kuramya kwabo kwari uruvange rw'imisengere y'Abayuda n'abapagani. Abayuda bo basengaga Imana nyakuri, akaba ari ikindi kintu cy'ingenzi Abasamariya bagombaga kumenya.

Gusenga Imana nyakuri ntabwo bigombera aho uyisengera. Bivuze ko kujya impaka ku hantu ho gusengera bitari ngombwa muri icyo kiganiro. Kubera ko Imana ari Umwuka, abayisenga bagomba kuyisenga mu mwuka no mu kuri. Uwo mugore yemeye uko kuri, abihamya agaragaza ko yiteguye kugira ibindi amenya kuri uko kuri.

`Soma mu butumwa bwiza uko bwanditswe na Yohana 4:25, 26. Ni mu buhe buryo Yesu yihishuriye uwo mugore, akamubwira uwo ariwe.`

Mu butumwa bwiza bwose uko ari bune, uwo niwo murongo wonyine Yesu yahamirije umuntu ko ari Mesiya mbere yo kugeragezwa kwe. Kandi koko yarabikoze, atabibwiye inteko nini y'abantu cyangwa undi muntu ukomeye, ahubwo akabikorera umugore w'insuzugurwa w'Umunyasamariyakazi utazwi izina wenyine, bahuriye ku iriba ryitiriwe Yakobo. Icyari kimushishikaje, ni ukugarurira ihumure umuntu wese uri mu bwigunge kandi wumva ko ari n'igicibwa mu bandi.

Tuvuze kuby'uwo mugore, utarakomokaga mu banyamahanga gusa, ahubwo akaba yari afite n'indi miziro y'imico ye itari myiza, aba ariwe Yesu yihishurira aramwibwira. Kandi amaze kumugaragariza ko azi amabanga ye mabi ahishe, yanahaye uwo mugore impamvu ifatika ituma agomba kumwizera.

`Ni iki iyi nkuru itubwira cyerekeye impamvu ubutumwa bwiza bugomba gukuraho insika zose abantu bashyira hagati yabo na bagenzi babo?`