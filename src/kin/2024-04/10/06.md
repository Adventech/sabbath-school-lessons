---
title:  Ukuri n'Ibyanditswe Byera
date:   05/12/2024
---

Mu Butumwa bwiza, Ibyanditswe byera bigira uruhare rukomeye mu kutubwira ibya Yesu, we Nzira, Ukuri, n'Ubugingo. Muri Bibiliya yose, Isezerano rya Kera n'Isezerano Rishya, Ibyanditswe Byera bigira uruhare rukomeye mu kugaragaza ukuri. Ibi ni ukuri, by'umwihariko, igihe ari ukutwigisha uwo Yesu ari we ndetse n'icyo yaje gukora.

`Soma Yohana 5:38-40. Ni iki Yesu avuga hano cyerekeranye n'Ibyanditswe byera?`

Yesu n'abigishwa be bongeye kugaragaza ko Ibyanditswe byera bihamya ko Yesu ari Mesiya. Kristo yaravuze ati, "Iyo mwizera Mose nanjye muba munyizeye, kuko ari ibyanjye yanditse" (Yohana 5:46, 47).

`Soma muri Luka 24:27. Kuki ari ingenzi kuba Yesu yarabanje kwerekana Ibyanditswe byera kugira ngo agaragaze akamaro k'umurimo we?`

Ubwo Kristo yakoreshaga amagambo aboneka mu gitabo cyo Kuva, yaravuze ati, "Ntimwari mwasoma icyo Imana yababwiye ....? "(Matayo 22:31). Zekariya yagarutse ku Isezerano ry'Imana rivuga yuko, "[Imana]yavugiye mu kanwa k'abera bayo bahanuraga uhereye kera kose" (Luka 1:70). Mu kibwirizwa cye cyo ku munsi wa Pentekote, Petero yaravuze ati, "Bagabo bene Data, Ibyanditswe byari bikwiriye gusohora, ibyo Mwuka Wera yahanuriye mu kanwa ka Dawidi" (Ibyakozwe n'Intumwa 1:16).

Ntabwo Bibiliya ari igitabo cya siyansi. Ntabwo isobanura uburyo bwo gutandukanya akagirangingo gato cyane cyangwa uburyo bwo kubaga ubwonko. Ahubwo ikora ikintu cy'ingenzi cyane kurenza ibyo. Itanga ubusobanuro bw'isanzure ryacu. Ni urufunguzo rufungura umuryango, umucyo udushoboza kureba. Hatariho Bibiliya, natwe ntitwasobanukirwa no kubaho kw'Imana, akamaro idufitiye mu isi, inkomoko yacu, ubusobanuro bw'ubuzima, ndetse n'ejo hazaza.

`Ni ukuhe kuri kwigishwa muri Bibiliya, tudashobora kwigishwa na siyansi ndetse n'Iyobokamana?`