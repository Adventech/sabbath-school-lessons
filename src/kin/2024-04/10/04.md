---
title:  Ninjye Nzira, Ukuri n'Ubugingo
date:   03/12/2024
---

`Soma Yohana 14:5, 6. Ni ikihe kibazo Toma yabajije cyerekeranye n'aho Yesu yari agiye? Yesu yasubije ate icyo kibazo?`

Ikibazo cya Toma gisa n'icyari gifite ishingiro. Iyo utazi aho umuntu ajya, ni gute wamenya inzira wanyuramo ukurikira uwo muntu? Yesu yasubije icyo kibazo amubwira ko we ubwe ari we nzira. Inzira ijya he? Inzira ijya kwa Data. Umugabane ubanza w'igitabo cya Yohana (Yohana 1:1-18) ushimangira isano ikomeye iri hagati ya Jambo (logos),Yesu Kristo, ndetse na Data.

Muri Yohana 1:18 havuga ko umwana w'Imana w'ikinege (bisobanurwa neza nk' umwana wavutse ari umwe) ni we wamenyekanishije Data. Muri uyu murongo, kumenyekanisha mu nshinga y' Ikigiriki bisobanura, _kugaragaza_. Aho ni ho dusanga iri jambo risobanura gutanga ubusobanuro. Bityo, Yesu Kristo ni ikiraro kiduhuza na Se, ni we usobanurira isi yacumuye ibyerekeranye na Data. Kubw'iyo mpamvu, ni we nzira igana kwa Data. Adahari, ntitwabasha gusobanukirwa.

`Soma muri Yohana 14:7-11. Ni mu buhe buryo Yesu yakuyeho ukudasobanukirwa kwa Filipo?`

Filipo yifuje kureba Data, ikintu kitari kibi umuntu ashobora gukora kandi agakomeza akabaho (gereranya no Kuva 33:17-34: 9; Yohana 1:18). Yesu yanenze ukudasobanukirwa kwa Filipo maze agaragaza ko iyo ubonye Yesu, uba ubonye Data (Yohana 14:9). Kubw'iyo mpamvu, biragaragara ko Yesu ari inzira ijya ku Mana. Adahari, inzira yarushaho kwijima kandi ntigaragare neza. Ni umucyo umurikira inzira ijya ku Mana.

Yesu akomatanyirije hamwe amazina atatu: inzira, ukuri n'ubugingo. Ijambo inzira rikoreshwa gusa muri Yohana 1:23, havuga ibyo gutunganya inzira kwa Yohana umubatiza ategura inzira ya Yesu, kandi rikoreshwa no muri Yohana 14:6.

Ariko _ukuri n'ubugingo_ ni ingingo z'ingenzi mu Butumwa bwiza. Ingingo yo ku wa Kane n'ingingo ku wa Gatanu zizibanda ku ijambo ry'ukuri, ingingo y'ingenzi, by'umwihariko mu isi, aho ingingo y'ukuri ishidikanywaho.

`Kuki duhumurizwa no kumenya ko Yesu ari ihishurwa ryiza tuzagira hano riduhishurira uko Imana Data imeze?`