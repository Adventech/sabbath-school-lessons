---
title:  Nahabaye Urugero
date:   01/12/2024
---

Mu ijambo ryo gusezera (Yohana 13-17), Yesu yahaye abigishwa be amabwiriza yerekeranye n'igihe kizaza. Amagambo akigize ameze nk'amagambo yo gusezera Mose yakoresheje mu gitabo cyo Gutegeka kwa kabiri cyangwa amagambo Yakobo yakoresheje ahesha abana be umugisha (Itangiriro 47-49) cyangwa amabwiriza Dawidi yahaye Salomo (1 Ngoma 28-29). Yesu yahumurije abigishwa be ku byerekeranye no kugenda kwe. Yabasezeraniye kuzabohereza umusimbura uzamuhagararira ariwe (Mwuka Wera; Yohana 14-16). Yababwiye iby'akababaro kendaga kuzabaho (Yohana 15-16), kandi abashishikariza gukomeza kuba indahemuka (Yohana 15).

`Soma Yohana 13:1-20. Ni iki cyabahe ahangaha, kandi kuki iki gitekerezo ari ingenzi cyane? Ni ayahe masomo Yesu yashakaga kwigisha?`

Muri uwo mugabane w'isi, mu gihe cya Yesu, abantu bambaraga inkweto za sandare cyangwa bakagenda nta nkweto bambaye. Ibirenge byabo byabaga byuzuye umukungugu kandi byanduye. Mu muco w'icyo gihe, abagaragu (cyangwa imbata) babaga bafite inshingano yo koza ibirenge by'abantu babaga baje ku meza [kurya]. Ariko muri iryo ijoro ubwo Yesu yasangiraga n'abigishwa be ifunguro riheruka, mbere yuko igitero kiza ku mufata, nta mugaragu wari uhari wo gukora uwo murimo[wo koza abandi ibirenge].

Mu buryo bwatangaje buri wese, Yesu ubwe ni we wahagurutse yoza ibirenge byabo bose. Muri Yohana 13:4,5 hatubwira ibikorwa bya Yesu uko byagiye bikurikirana. Ibyo bikorwa bivugwa mu buryo burambuye kugira ngo bishimangire uburyo Yesu yakoze iki gikorwa cyo kwicisha bugufi mu buryo bukomeye.

Binyuze mu kutubwira iby'igisubizo cya Petero, muri Yohana 13:8-11 hagaragaza abigishwa batangajwe n'ibikorwa bya Yesu bitewe nuko batari babisobanukiwe. Ni mu buhe buryo Yesu, Umwigisha, Mesiya, yakora inshingano nk'iyo isuzuguritse? Petero yanze ko Yesu amwoza ibirenge, maze Yesu amubwira ko natemera ko amwoza, ntacyo bazaba bahuriyeho. Petero yasabye ibirenze kozwa ibirenge gusa, maze agaragaza icyifuzo cyo komatana na Yesu mu buryo bwose.

Ubusobanuro bw'igikorwa cya Yesu bufitanye isano n'uwo ari we. Muri Yohana 13:13, Yesu yavuze ko ari Databuja ndetse n'Umwigisha. Uko ni ko bamwitaga, kandi yagaragaje ko ari ko biri koko. Ayo mazina agaragaza ubutware ndetse n'ubushobozi. Ariko Yesu yigisha ko ububasha n'ubutware bigomba gukoreshwa umurimo, bidakwiriye gukoreshwa mu kwishyira hejuru. Itorero ry'Abadiventisiti ryakiriye uru rugero rwa Yesu, rifata umuhango wo kozanya ibirenge nk'igikorwa cyo kwitegura kujya ku meza y'Umwami.

`Ni iki umuhango wo kozanya ibirenge ukwigisha cyerekeranye no kugera ikirenge mu cya Yesu ndetse no gukorera abandi twicishije bufufi?`