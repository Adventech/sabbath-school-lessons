---
title:  Akaga Gaterwa no Kwizera Imyuka y'Abapfuye
date:   02/06/2024
---

Igitekerezo kivuga ko urupfu ari irembo rigana ku ntambwe nshya y'ubuzima gishingive ku gitekerezo cyo kudapfa k'ubugingo. Iki gitekerezo cya gipagani cyinjiye mu itorero kera ubwo ryavaga ku rufatiro rwaryo rwa Bibiliya mu kugerageza kumvikanisha imyizerere yaryo muri Roma: "Inyigisho ivuga ko ubugingo budapfa ni imwe mu nyigisho z'ibinyoma Roma yatiye mu idini rya gipagani, maze izinjiza mu idini rya Gikristo." -Ellen G. White. _Intambara Ikomeye_ p. 389.

`"Kandi ntimuzatinye abica umubiri badashobora kwica ubugingo, ahubwo mutinye ushobora kurimburira ubugingo n'umubiri muri Gehinomu" (Matayo 10:28). Uyu murongo wonyine wari ukwiriye kutubwira iki cyerekeranye n'icyo abantu bita ukudapfa k'ubugingo?`

Imana yabujije ubwoko bwayo kugira uruhare mu gukorana n'imyuka mibi y'ubwoko bwose. Ntabwo bagombaga kwihanganira "ushikisha" cyangwa "umushitsi" (Gutegeka kwa Kabiri 18:11). Aba bantu bagombaga kwicishwa guterwa amabuye (Abalewi 20:27). Iki gihano gisa n'igikakaye, ariko cyari kigamije kurinda Isirayeli kuramya ibigirwamana.

Ubupfumu ni umurimo w'abadayimoni. Butuma abantu baramya mu buryo bw'ikinyoma kandi bukagerageza kwigana isano iri hagati yabo n'Imana, ariko ntabwo bushobora guhaza ibyifuzo by'umutima. Kwizera imyuka y'abapfuye biri ku ipfundo ry'umugambi wa Satani wo kwigarurira isi. Ariko Yesu, binyuze mu buntu bwe n'imbaraga ze, yabatuye imbata azikura mu munyururu w'ikibi wari uziboshye.

`Soma Umubwiriza 9:5; Yobu 7:7-9 na Yesaya 8:19, 20. Ni iki aya masomo atwigisha cyerekeranye n'urupfu no kuvugana n ºabapfuye?`

Imyizerere ivuga ko abapfuye bahita bajya mu ijuru bakimara gupfa, nubwo idashingiye kuri Bibiliya, kimwe no kuruhuka icyumweru, imaze igihe kirekire ibayeho, kandi yamaze gushinga imizi ku buryo bikomerera abantu kuyireka. Abantu bakoresha amasomo make, adahuje n'ibyo bavuga, bakagerageza gushyigikira imyizerere yabo, ariko iyi nyigisho y'ikinyoma ibasiga nta burinzi bafite bubarinda ibishuko Satani ashobora kubateza, by'umwihariko mu ntambara iheruka.  

`Ni iki wigiye mu kugerageza gusobanurira abandi Bakristo uko abapfuye bamera? Niba hari ikintu wabonye cyagenze neza ni ikihe?`