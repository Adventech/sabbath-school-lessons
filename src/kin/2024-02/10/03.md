---
title:  Urupfu mu Isezerano rya Kera
date:   03/06/2024
---

`Soma Zaburi 6:6; Zaburi 115:17; 1 Abami 2:10; 1 Abami 11:43, na 1 Abami 14:20. Ni iki aya masomo yigisha cyerekeranye n'uko abapfuye bamera?`      

Isezerano rya kera ntabwo ryigisha ko ubugingo bw'umuntu budapfa. Nta nubwo ryigisha yuko nyuma y'urupfu, abakiranutsi bahita bajya mu ijuru kubaho mu munezero w'iteka, cyangwa ngo nyuma y'urupfu, abanyabyaha bahite bamanuka bajya ikuzimu, aho batwikwa by'iteka ryose. Isezerano rya kera ryigisha ko urupfu ari ibitotsi. Igitabo cy'Abami gikoresha imvugo, "gusanga ba sekuruza" gishaka kuvuga urupfu rw'abakurambere. Zaburi zita urupfu "ibitotsi by'urupfu" (Zaburi ya 13:4, gereranya na Zaburi ya 90:5). Avuga ku rupfu, Yobu avuga kutava mu bitotsi (Yobu 14:12). Umunyezaburi yongeraho ati, "Njyeweho nzareba mu maso hawe nkiranuka, mu ikanguka ryanjye nzahaga ishusho yawe" (Zaburi ya 17:15).      

Ubwo ingabo za Ashuri zatsindwaga kandi zikarimburwa, urupfu rw'abasirikare rwitwaga "gusinzirira guhwera" (Zaburi ya 76:7). Igitekerezo kivuga ko imyuka y'abapfuye yamaze gutandukanywa n'umubiri igendagenda hirya no hino kugira ngo ivugane n'abantu bazima ntabwo ari inyigisho ishingiye kuri Bibiliya na gato ahubwo ni ubupagani bubisi.       

Kudasobanukirwa n'ukuri kwerekeranye n'urupfu bituma abantu benshi bagwa mu bishuko bya Satani, "Benshi bazagendererwa n'imyuka y'abadayimoni, bihinduye nk'abantu babo bakundaga cyangwa incuti zabo, maze bavuge ibyo ubuhakanyi buteye ubwoba. Abo bashyitsi bazigaragaza nk'abadufitiye impuhwe kandi bakore ibitangaza kugira ngo bashyigikire imigambi yabo. Dukwiriye kwitegura guhangana na bo twitwaje ukuri kwa Bibiliya, duhamya ko abapfuye ntacyo bamenya kandi ko abo ari imyuka y'abadayimoni."- Ellen G. White, _Intambara Ikomeye_ p. 395.       

`Soma muri Daniyeli 12:2 na Yobu 19:25, 26. Ni ibihe bintu bigaragaza uko abapfuye bamera byongerwa muri iyi mirongo?`

Urupfu ni ikiruhuko mu bitotsi kugeza ku munsi w'umuzuko. Nta myuka itandukanyijwe n'umubiri ibaho igendagenda hirya no hino kugira ngo ivugane n'abantu bazima. Nubwo abapagani bizeraga isi y'imyuka mibi, Abisireyeli bari basobanukiwe ko urupfu ari ibitotsi kugeza muri cya gitondo cy'umuzuko.       

`Nubwo tubabazwa n'abapfuye, tekereza ibyerekeranye n' abapfira muri Kristo muri ubu buryo: iyo bapfuye bafunga amaso yabo, maze hatitawe ku burebure bw'igihe bazamara bategereje kugeza Yesu agarutse, ikintu bazamenya kikaba ari ukugaruka kwa Yesu. Ikintu cya mbere bazakora ku munsi w'umuzuko ni ugutangara bati, Yesu agarutse vuba!`