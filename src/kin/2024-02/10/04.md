---
title:  Urupfu mu Isezerano Rishya
date:   04/06/2024
---

`Soma muri Yohana 11:11-14, 21-25; 2 Timoteyo 1:10; 1 Abakorinto 15:51-54; 1 Abatesalonike 4:15-17. Uburyo abanditsi b'Isezerano Rishya basobanura urupfu bugereranywa bute n'uburyo bukoreshwa mu Isezerano rya Kera?`      

Isezerano rya Kera n'Isezerano Rishya yombi agaragaza ko urupfu rugereranywa n'ibitotsi. Muri Bibilya, ijambo "ibitotsi" rigereranywa n'urupfu incuro zigera kuri 53. Abanditsi ba Bibiliya bemeranya ko nta buzima bukomeza kubaho mu bugingo budapfa buva mu mubiri w'umuntu akimara gupfa. Isezerano Rishya ryongeraho indi ngingo, yari yavuzweho mu Isezerano rya Kera: umuzuko utangaje ubwo Kristo azaba agarutse.     

Ubutumwa bwiza bushimangira ko ubugingo buhoraho buri muri Kristo wenyine. Abadayimoni bose b'ikuzimu ntabwo bashobora kwambura abizera ibyiringiro byabo by'ubugingo buhoraho. Kristo yatsinze urupfu ku musaraba. Ibituro ntabwo bigishoboye kugumana inzirakarengane. Kuzuka kwa Kristo ni igihamya kigaragaza ko ubwo azaba agarutse abizera bose bazazuka bakava mu bituro byabo.      

Zirikana aya magambo yavuzwe na Pawulo: "Niba abapfuye batazuka na Kristo ntarakazuka, kandi niba Kristo atazutse kwizera kwanyu ntikugira umumaro, ahubwo muracyari mu byaha byanyu! Kandi niba bimeze bityo, n'abasinziriye muri Kristo bararimbutse" (1 Abakorinto 15:16-18). Umuntu yakumva ate iyo mirongo niba ubapfuye, bakimara gupfa bahita bajya mu munezero w' ijuru? Pawulo yaba ashatse kuvuga iki ubwo avuga ko "barimbutse", niba mu by'ukuri, baramaze kugera mu ijuru?      

Ahubwo icyo Pawulo ashatse kuvuga ni uko kuzuka kwa Kristo ari urufatiro rwo kuzuka kwacu. kandi ko iyaba kuzuka kutarabayeho, "ukwizera kwanyu kwaba kutagira umumaro, kandi muba mukiri mu byaha," kandi abapfuye bakomeza kuba mu bituro, baba bararimbutse.      

Aya masomo avuga kimwe n'andi masomo yo muri Bibiliya avuga ibyerekeranye n'ibyiringiro dufite mu muzuko ubwo Yesu azaba agarutse, ubwo tuzabona "umurage utabasha kubora cyangwa kwandura cyangwa kugajuka, ari wo namwe mwabikiwe mu ijuru" (1 Petero 1:4). Nonese niba abapfuye bari mu ijuru, kuki Petero avuga ku murage "wabikiwe mu ijuru? Mu bigaragara, abizera bo mu Isezerano Rishya bari bategerezanyije amatsiko kugaruka kwa Kristo n'umuzuko w'abapfuye, kandi ibi byiringiro byatumaga bakomeza kuba indahemuka mu bigeragezo byo muri ubu buzima.      

`Kuki umuzuko ari ibyiringiro bikomeye byo kwizera kwa Gikristo? Byajyaga kumera bite iyo haba hariho umusaraba ariko hatariho umuzuko? Ni ibihe byiringiro twagira? Nonese ni ukubera iki umuzuko ari umugabane w'ingenzi wo kwizera kwacu?`