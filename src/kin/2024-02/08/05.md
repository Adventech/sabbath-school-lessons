---
title:  Inkuru Nziza y'Ahera Cyane
date:   22/05/2024
---

`Soma Abaheburayo 4:14-16 n' Abaheburayo 10:19-22. Ni ibihe byiringiro ndetse n'irarika mvajuru iyo mirongo iha buri wese muri twe?`

Ingingo Pawulo agarukaho mu gitabo cy'Abeheburayo ni "ugukomeza ibyo twizera" "kwegera intebe y'ubuntu tudatinya", "kutarambirwa", no kwerekeza ibyiringiro byacu kuri Yesu, Umutambyi wacu mukuru. Muri Yesu, dufite ibyo dukeneye byose. Kubwo kwizera, dushobora kwinjira mu buturo bwera bwo mu ijuru "tunyuze mu nzira yaduciriye nshya kandi y'ubugingo."

Iyo turebye mu rukiko rwo mu ijuru, tubona amaraso ku mahembe y'igicaniro cy'umushita, Ahera, tuhabona amaraso asizwe ku mahembe ya zahabu y'igicaniro cy'imibavu. Tubona amaraso aminjagiwe ku mwenda ukingiriza Ahera cyane imbere y'intebe y'ihongerero.

Amaraso ya Yesu ategura inzira kuri buri ntambwe. Ibi biduha ibyiringiro by'uko dushobora guhuzwa n'Imana igihe gusa Yesu atubabariye kandi akatwezaho ibyaha byacu. Imbabazi z'Imana ntizigira iherezo ariko si ko biri ku butabera bwayo. Kandi ubutabera ntabwo bushobora kwemera igitambo cya Kristo nk'impongano y'ibyaha byacu keretse Yesu abanje kutubabarira ibyaha byacu kandi akabihanaguraho burundu.

`Soma Ibyahishuwe 11:19. Mu cyerekezo cy'Intambara Ikomeye, kuki iri yerekwa ari ingenzi cyane? Ni mu buhe buryo ryerekana isano iri hagati y'amategeko ndetse n'ubutumwa bwiza?`

Aha muri uyu mucyo ndetse n'icyubahiro birabagirana by'ubwiza bw'Imana mu cyumba cy'intebe y'ubwami bwo mu isanzure, tuhabona amategeko y'Imana ari mu isanduku y'isezerano. Nta mbaraga z'isi zishobora guhindura amategeko y'Imana, kuko kimwe n'izindi mpamvu, amategeko y'Imana arindiwe mu isanduku y'isezerano yo mu ijuru. Abaheburayo 8:10 haragira hati: "Kuko iri sezerano ari ryo nzasezerana n'inzu ya Isirayeli, hanyuma y'iyo minsi, ni ko Uwiteka avuga 'Nzashyira amategeko yanjye mu bwenge bwabo, nyandike mu mitima yabo, kandi nzaba Imana yabo na bo bazaba ubwoko bwanjye" (Abaheburayo 8:10). Kubwo kwizera, iyo twinjiye mu buturo bwera bwo mu ijuru, duhabwa imbabazi z'ibyaha twakoze mu gihe cyashize kandi tugahabwa imbaraga zo kubaho imibereho yumvira binyuze muri Kristo, wadupfiriye kandi wandika amategeko ye mu mitima yacu. Yesu aradukiza "rwose" (Abaheburayo 7:25). Yesu adukiza rwose mu buryo bwuzuye-akadukuraho igihano cy'icyaha ndetse n'imbaraga zacyo.

`Kuki umurimo Yesu adukorera wo kutuvuganira ari inkuru nziza cyane? Iyo duhagaze imbere y'amategeko nk'urufatiro rwo gukiranuka, ni ibihe byiringiro twagira hatari ubutumwa bwiza?`