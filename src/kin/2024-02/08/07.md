---
title:  Ibindi byo Kwiga No Kuzirakanwa
date:   24/05/2024
---

Reba uburyo umurimo Yesu adukorera mu rubanza ndetse n'uruhare rwacu bisobanurwa: "Ntabwo Yesu atanga urwitwazo ku byaha bakoze, ahubwo yerekana ko babyihannye, akerekana kwizera kwabo maze akabasabira kubabarirwa. Azamura ibiganza bye birimo inkovu akabyerekana imbere ya Se n'abamarayika bera akavuga ati: Nzi izina rya buri wese. Nabanditse mu biganza byanjye. "Ibitambo Imana ishima ni imitima imenetse, umutima umenetse, ushenjaguwe, Mana ntuzawusuzugura." Naho umurezi w'intore ze yamuvuzeho ati: "Uwiteka aguhane, yewe Satani! ni koko Uwiteka watoranije Yerusalemu aguhane."- _Intambara Ikomeye_, pp. 346-347.

"Kuba ubwoko bw'Imana bagaragazwa nk'ubuhagaze imbere y'Uwiteka bwambaye imyambaro iriho ibizinga byari bikwiriye gutuma abantu bavuga ko babwiriza izina rye bagira kwicisha bugufi kandi bakisuzuma mu mitima yabo. Abeza imitima yabo by'ukuri binyuze mu kumvira ukuri bazicisha bugufi. Uko barushaho kureba imico ya Kristo itagira ikizinga, ni ko icyifuzo cyabo cyo gusa na we kizarushaho kugira imbaraga, kandi ni ko bazabona ko ukwera n'ubutungane ari bike muri bo ubwabo. Ariko iyo dusobanukiwe n'ubunyacyaha bwacu, twishingikiriza kuri Kristo, we Gukiranuka kwacu, Ukwera kwacu, no Gucungurwa kwacu. Ntabwo tubasha kwiregura ku birego Satani aturega. Kristo wenyine ni we utuburanira. Abasha gucecekesha uturega (umurezi) akoresheje ingingo zidashingiye ku bidukwiriye, ahubwo zishingiye ku bimukwiriye we ubwe."-_Testimonies for the Church_, vol.5, pp. 471, 472.

"Ubu turi mu gihe cy'umunsi ukomeye w'impongano. Mu gihe cy'imihango yo ku munsi w'impongano yakorwaga mu buturo bwera bwo ku isi, iyo umutambyi yabaga ari guhongerera ubwoko bw'Abisirayeli, bose basabwaga kubabaza imitima yabo babinyujije mu kwihana ibyaha no kwicisha bugufi imbere y'Umwami Imana kandi uwabaga atabikoze yacibwaga mu bwoko bwe. Mu buryo nk'ubwo, muri iyi minsi mike isigaye y'igihe cy'imbabazi, abantu bose bifuza ko amazina yabo adahanagurwa mu gitabo cy'ubugingo, bakwiriye kwibabariza imbere y'Imana batewe agahinda n'icyaha kandi bafite kwihana nyakuri. Bakwiriye kwinira bakisuzuma mu mitima yabo."-_Intambara Ikomeye_ p.350.

**IBIBAZO:**

`Ni ayahe marangamutima azamurwa n'igitekerezo kivuga ko Yesu azamura ibiganza bye birimo inkovu akabyerekana imbere ya Se? Kuki ibi ari byo byiringiro byacu rukumbi mu rubanza?`

`Turi mu gihe cy'umunsi w'impongano. Impongano ni umurimo w'Imana wo gukiza abanyabyaha. Kuki, umunsi uwo ari wo wose weguriwe umurimo w'Imana mu gukiza abanyabyaha ukwiriye kuba inkuru nziza?`

`Soma amagambo Ellen G. White yanditse: "Kristo wenyine ni we ubasha kutuvuganira. Abasha gucecekesha umurezi adashingiye ku bidukwiriye ahubwo ashingiye kubimukwiriye we ubwe." -Advent Review and Sabbath Herald, January 2, 1908. Ni gute ibi byiringiro wabigira ibyawe?`