---
title:  Yesu Umuvugizi Wacu mu Rubanza
date:   23/05/2024
---

`Soma Abaheburayo 10:9-14. Ni irihe tandukaniro uyu murongo ugaragaza riri hagati y'umurimo w'umutambyi mu buturo bwera bwo ku isi n'umurimo wa Yesu mu buturo bwera bwo mu Ijuru?`

Kristo yadupfiriye ku musaraba rimwe rizima nk'igitambo gitunganye cy'ibyaha byacu. Umurimo w'ubutambi Yesu adukorera mu buturo bwera bwo mu ijuru uratweza. Ubu kuko yamaze kwinjira Ahera cyane, ahagaze nk'Umuvugizi wacu mu rubanza (Soma 1 Yohana 2:1). "Niko na Kristo amaze gutambwa rimwe ngo yishyireho ibyaha bya benshi, azaboneka ubwa kabiri atazanwe no kwitambira ibyaha, abonekererere abamutegereza kubazanira agakiza" (Abaheburyo 9:28). Binyuze mu gitambo cye ndetse no mu murimo we w'ubuhuza, umuti w'icyaha warabonetse. Ubu agiye kugaruka aje kujyana "abakunze kuzaboneka kwe bose" (2 Timoteyo 4:8).

`Soma Abaheburayo 6:19, 20. Kuki [Yesu] aturarikira kumukurikira kandi ni iki tubona iyo tumukurikiye?`

"Amasengesho Umukiza wacu asabira abantu mu buturo bwo mu ijuru ni ingenzi cyane ku nama y'agakiza nk'uko urupfu rwe rwo ku musaraba rwari ruri. Ubwo yari hafi yo gupfa ni bwo Yesu yatangiye uwo murimo kandi ubwo yari amaze kuzuka yarazamutse ajya mu ijuru kuharangiriza uwo murimo. Kubwo kwizera tugomba kwinjira hirya y'umwenda ukinze, aho yinjiriye atubanjirije (Abahebuayo 6:20). Aho ni ho harabagiranira umucyo uturuka ku musaraba w'i Kaluvari. Aho kandi ni ho dushobora gusobanukirwa amabanga yo gucungurwa. Agakiza k'umuntu kagezweho bisabye ijuru ikiguzi kitagerwa; kandi igitambo cyatanzwe cyari gihwanye n'ibyasabwaga n'amategeko y'Imana yishwe. Yesu yafunguye inzira ijya ku ntebe y'ubwami ya Data, kandi kubw'umurimo we w'ubuhuza, icyifuzo kivuye ku mutima cy'abantu bose bamusanga bafite kwizera kibasha kugezwa imbere y'Imana.". _Intambara Ikomeye_, pp.349-350.

Inama y'agakiza ni umugambi wuzuye wo gukemura ikibazo cy'intambara ikomeye no gukiza uyu mubumbe ububata bwa Satani. Imibereho ya Yesu yagaragaje urukundo Imana ikunda isi iri mu kaga. Urupfu rwe rwagaragaje ububi bw'icyaha kandi rwatanze agakiza ku bantu bose. Umurimo we wo kudusabira mu buturo bwera bwo mu ijuru utanga inyungu z'impongano kuri buri wese urambura ibiganza mu kwizera ngo azakire.

`Ni mu buhe buryo urupfu rwa Kristo rwo ku musaraba rufitanye isano n'umurimo wo kutuvuganira adukorera mu buturo bwera bwo mu ijuru, kandi ni kuki urubanza ari ingenzi cyane ku nama y'agakiza?`