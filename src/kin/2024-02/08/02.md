---
title:  Ubutro Bwera Bwo Mu Ijuru
date:   19/05/2024
---

`Soma mu Kuva 25:8, 9, 40 n' Abaheburayo 8:1-6. Ni ubuhe butoro bwera bw'uburyo bubiri buvugwa muri iyo mirongo?`

Ubwo abizera b'Abadiventisiti ba mbere bigaga Ibyanditswe byera bitonze mu mezi yakurikiye umwaka wa 1844, baje gusobanukirwa yuko hari ubuturo bwera bw'uburyo bubiri buvugwa muri Bibiliya-ubuturo bwera bwubatswe na Mose ndetse n'ubuturo bwera bw'umwimerere bwo mu ijuru. Ijambo "ubuturo bwera" nk'uko rikoreshwa muri Bibiliya, bwa mbere ryerekeje ku ihema ry'ibonaniro ryubatswe na Mose, nk'igishushanyo cy'ibyo mu ijuru. Bwa kabiri, ryerekeje ku "ihema ry'ibonaniro nyakuri" ryo mu ijuru, ni ryo hema ryo ku isi ryarenguriragaho cyangwa se ryashushanyaga. Igihe Kristo yapfaga, umurimo wakorerwagamo warahagaze. "Ihema ry'ibonaniro nyakuri" ryo mu ijuru ni ryo buturo bwera bw'isezerano rishya. Kandi nk'uko ubuhanuzi bwo muri Daniyeli 8:14 bwasohoye muri icyo gihe, ubuturo bwera buvugaho bugomba kuba ubuturo bwera bw'isezerano rishya. "Ku iherezo ry'imyaka 2,300", mu mwaka wa 1844, hari hashize imyaka amagana menshi nta buturo bwera buri ku isi. Bityo rero, ubuhanuzi buvuga ngo, 'Bizageza iminsi ibihumbi bibiri na magana atatu uko bukeye bukira, nyuma ubuturo bwera buzabone kwezwa,' nta gushidikanya bwerekeje ku buturo bwera bwo mu ijuru." -Intambara Ikomeye p.301.

Ubuturo bwera bwo mu butayu bwari igishushanyo cy'ubuturo bwera bwo mu ijuru. Imirimo yakorerwaga mu buturo bwera bwo ku isi yacureraga umugambi w'Imana w'agakiza. Buri gitambo cyose cyatambwaga cyashushanyaga igitambo cya Yesu cyo ku musaraba w'i Kaluvari (Soma Yohana 1:29). Binyuze mu gitambo cya Kristo, dukurwaho gucirwaho iteka ry'icyaha. Imbabazi ni izacu. Iyo twemeye kwakira igitambo Yesu yatambyeho ku bwacu kandi tukicuza ibyaha byacu, dukurwaho igishinja cy'icyaha (1 Yohana 1:9). Ntabwo Yesu ari umwana w'Intama wadupfiriye gusa, ahubwo ni n'Umutambyi wacu.

Abaheburayo 7:25 haragira hati, "Abasha gukiza rwose abegerezwa Imana na we, kuko ahoraho iteka ryose ngo abasabire" (Abaheburayo 7:25). Adukuraho igishinja cy'icyaha kandi akadukura mu bubata bw'icyaha (Abaroma 8:1-4; 2Abakorinto 5:21). Umurimo Yesu akorera mu buturo bwera bwo mu ijuru ni twe awukorera. Kubw'umurimo wo kutuvuganira Yesu adukorera, ububata bw'icyaha bukurwaho. Ntabwo tukiri imbata cyangwa abacakara ba kamere yacu y'icyaha. Muri Kristo twarabohowe: ntitugicirwaho iteka ry'icyaha kandi icyaha ntabubasha kikidufiteho. Iyo dushikamye muri Kristo dufite kwizera, tuba dufite ibyiringiro by'agakiza.

`Bisobanuye iki kuri wowe kumenya ko Yesu ari mu ijuru, akora umurimo ku bwawe, bisobanuye ko ari ku kuvuganira? Kuki ukeneye umuvugizi ukuvuganira? Kuki uko kuri ari inkuru nziza?`