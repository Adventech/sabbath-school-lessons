---
title:  Igihe cy'Urubanza Kirasohoye
date:   21/05/2024
---

`Gereranya Daniyeli 7:9 n' Ibyahishuwe 14:6, 7. Ni iki ayo masomo yombi ahuriyeho?`

Urubanza ni ingingo y'ingenzi muri Bibiliya. "Kuko Imana izazana umurimo wose mu rubanza, n'igihishwe cyose ari icyiza cyangwa ikibi" (Umubwiriza 12:14). Yesu yeretse abari bamuteze amatwi igihe kizaza cy'urubanza ubwo "ijambo ry'imfabusa ryose abantu bavuga bazaribazwa ku munsi w'amateka" (Matayo 12:36). Intumwa Pawulo yongeraho ati "Imana itangaza ibyari byahishwe mu mwijima, kandi ikagaragaza n'imigambi yo mu mutima" (1 Abakorinto 4:5). Intumwa y'umumarayika yabwiye Yohana ati, "Igihe cyo gucira abantu urubanza kirasohoye" (Ibyahishuwe 14:7).

`Soma Ibyahishuwe 22:10-12. Ubwo Yesu azaba agarutse, ni irihe herezo rizagera ku bantu? Ni ayahe magambo yumvikana neza Yohana yabwiwe?`

Kuko Kristo agiye kugaruka gutanga ingororano ze ziheruka, mbere yuko agaruka hagomba kubaho urubanza kugira ngo rugaragaze ingororano buri wese azahabwa ubwo Yesu azaba agarutse. Ubwo Kristo azaba agarutse, nta mahirwe ya kabiri azaba ahari. Buri muntu wese azaba yarahawe amakuru ahagije kugira ngo abashe gufata icyemezo cye giheruka, kandi kidasubirwaho cyo kuba mu ruhande rwa Kristo cyangwa kuba mu ruhande rw'abarwanya Kristo.

`Soma muri Matayo 25:1-13. Kuki Yesu agaragaza ayo matsinda abiri abiri y'abizera mu buryo butandukanye cyane?`

"Igihe umurimo w'igenzura uzaba urangiye, ubwo imanza z'abantu bo mu bihe byose bavuze ko ari abayoboke ba Kristo zizaba zimaze gusuzumwa no gufatirwa umwanzuro, icyo gihe ni bwo igihe cy'imbabazi kizaba kirangiye, kandi urugi rw'imbabazi ruzakingwa. Bityo iyi nteruro ngufi ngo, 'abari biteguye binjirana na we mu bukwe, maze urugi rurakingwa, itwerekeza ku murimo uheruka w'Umukiza, ku gihe umurimo ukomeye ugendereye agakiza k'umuntu uzaba urangiye."-_Intambara Ikomeye_ p.308.

`Ntabwo dukwiriye gutinya urubanza. Binyuze muri Kristo, imbabazi ni izacu, gukurwaho igishinja ni ukwacu, imbaraga zo kubaho dukora ibyo Imana ishaka ni izacu, kandi intsinzi iheruka na yo ni iyacu.`