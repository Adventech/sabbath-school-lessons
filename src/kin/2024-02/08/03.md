---
title:  Ahera Cyane
date:   20/05/2024
---

`Soma Abalewi 16:21, 29-34: Abalewi 23:26-32; n' Abaheburayo 9:23-28. Kuki umunsi impongano wari umunsi w'ingenzi cyane muri Isirayeli ya kera?`

Abatambyi bakoraga iminsi yose igize umwaka, ariko ku munsi w'impongano, witwa _Yom Kippur_ mu Giheburayo, amaso y'Abisirayeli yose yerekezwaga ku buturo bwera. Abalewi 16 na 23 hagaragaza amabwiriza asobanutse yerekeranye n'umunsi w'impongano. Imirimo yose ya buri munsi yagombaga guhagarara. Buri wese akiyiriza ubusa. Igihe umutambyi mukuru yabaga yinjiye Ahera cyane, agiye kubonana n'Imana, abantu bose bisuzumaga mu mitima yabo. Bashakaga Imana bicishije bugufi kandi bakicuza ibyaha. Umuntu wese wabaga "atibabaje umutima" kuri uwo munsi w'impongano yagombaga "gukurwa mu bwoko bwe" ntiyongere kuba umwe mu bagize ubwoko bwatoranyijwe (Abalewi 23:27, 20). Ku munsi w'impongano, umutambyi mukuru yafataga amaraso y'ihene y'Uwiteka akayajyana mu buturo bwera, yamara kuyaminjagira ku ntebe y'ihongerero, agasiga ayo maraso ku mahembe y'igicaniro cya zahabu ndetse n'icy'umushita, agahumanura ubuturo bwera bwose. Igihe yabaga arangije gukora umurimo "wo guhongerera," umutambyi mukuru yarambikaga ibiganza ku ihene nzima akaturira hejuru yayo gukiranirwa kw'Abisireyeli kose n'ibicumuro byabo byose. Iyo hene yagombaga koherwa mu butayu aho yagombaga gutandukanywa n'inkambi by'iteka ryose (Abalewi 16:20-22).

Amaraso yageraga mu buturo bwera mu gihe cy'imirimo yahakorerwaga buri munsi, ari byo bigaragaza kwandikwa kw'icyaha (Yeremiya 17:1) n'uburyo Imana ihangana n'icyaha. Ubu noneho ku munsi w'impongano, ayo maraso yakurwaga mu buturo bwera agashyirwa ku mutwe wa Azazeli, yashushanyaga Satani kandi igaragaza n'inshingano ze zo kwikorera ingaruka zatewe n'icyaha.

Iyo hene yagombaga koherwa kure mu butayu kugira ngo ku iherezo ry'umunsi w'impongano, Imana ibe ifite ubuturo bwera butunganye kandi ifite n'ubwoko butunganye. Mu buturo bwera bwo mu ijuru, Kristo adukorera umurimo, yabanje kuwukorera Ahera, ariko guhera mu mwaka wa 1844, ku iherezo ry'imyaka 2,300, yatangiye kuwukorera Ahera cyane.

Tuzatsinda uru rubanza rukomeye kuko Yesu ari We uduhagarariye. Nk'uko Ellen G. White yabivuze, "tugirwa abere binyuze mu gukiranuka kwe tutigeze tugiramo uruhare."- _Uwifuzwa Ibihe Byose_ p.18. Kubw'uko gukiranuka, twahawe, tubabaza imitima yacu, ari ko kuzibukira icyaha. Ni ukuvuga ko tudashimishwa no gukora icyaha cyangwa ngo dutange urwitwazo rwo kwimakaza icyaha, ahubwo dukurira mu buntu kandi tukabaho imibereho ikiranuka. 

`Ni akahe kamaro k'umunsi w'impongano mu mibereho yacu? Kuki uwo munsi wari ukwiriye kugaragaza itandukaniro mu buryo tubaho?`