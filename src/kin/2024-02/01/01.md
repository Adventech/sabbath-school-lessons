---
title:  Intambara Ihatse Izindi Zose
date:   30/03/2024
---

### Aho icyigisho cy'iki cyumweru gishingiye
Ibyahishuwe 12:7-9; Ezekiyeli 28:12-15; Yesaya 14:12-14; Itangiriro 3:15; Yohana 17:24-26.

> <p>Icyo kwibukwa</P>
> “Mu ijuru habaho intambara. Mikayeli n’abamarayika be batabarira kurwanya cya kiyoka, ikiyoka kirwanana n'abamarayika bacyo. Ntibanesha kandi mu ijuru ahabo ntihaba hakiboneka” (Ibyahishuwe 12:7, 8).

Niba Imana ari nziza, kuki iyi si ari mbi? Ni buryo ki Imana yuje urukundo ibasha kwemerako ikibi kibaho? Kuki ibintu bibi bigera ku bantu beza? Muri iki cyumweru, tuzarebera hamwe iby'intambara y'igihe kirekire iri hagati y'icyiza n'ikibi. Tuzatangirira ku kwigomeka kwa Lusiferi mu ijuru, maze turebe inkomoko y'ikibi no gukomeza kwihangana kw’Imana kubwo gushaka gukemura ikibazo cy'icyaha.

Imana ni Imana yuje urukundo ruheranije. Kamere n'imiterere yayo ni urukundo gusa (1 Yohana 4:7, 8). Ibikorwa byayo byose birangwa n'urukundo (Yeremiya 31:3). Urukundo ntirushobora guhatirwa, ntirushyirwamo imbaraga, cyangwa ngo rushyirweho itegeko. Ellen G. White yabivuze neza yandika aya magambo ati, “Gusa urukundo nirwo rubyutsa urukundo” - _Uwifuzwa Ibihe Byose_, p. 15 (2018). Gukuraho ubushobozi bwo guhitamo ni ugukuraho ubushobozi bwo gukunda, kandi gukuraho ubushobozi bwo gukunda ni ukurandura ubushobozi bwo kugira umunezero nyakuri. Urukundo Imana idukunda ni rwo rudutera kuyiyoboka. Irwana intambara ikomeye hagati y'icyiza n'ikibi igamije kurandura icyaha burundu ntikizongere gushibuka mu isanzure. Umugambi w'Imana ni ukwereka isanzure ryose ko Yakomeje gukorera umurimo mwiza cyane ibiremwa byayo. Iyo turebeye isi mu ndorerwamo z’urukundo rw'Imana, mu mucyo w'intambara ikomeye hagati y'icyiza n'ikibi, bitwiringiza rwose ko ukuri kuzatsinda ikinyoma, kandi bikaba bityo by'iteka ryose.

_Mu gihe wiga icyigisho cy'iki cyumweru, uzirikane ko gishingiye mu gitabo cy'Intambara Ikomeye, ibice bye 29-30._