---
title:  Umutambyi Wacu Mukuru
date:   04/04/2024
---

Icyo Yesu yadukoreye ku musaraba kimushoboza kandi kutuvugira mu ijuru. Umwami wacu wazutse ni Umutambyi wacu mukuru, uduha ikintu cyose dukeneye kugira ngo dukizwe kandi tuzabe mu bwami bw'Imana iteka ryose.

`Soma Abaheburayo 4:15, 16 n 'Abaheburayo 7:25. Ni buryo ki aya masomo aduha ibyiringiro muri iyi si y'ibigeragezo, umubabaro, indwara n’urupfu?`

Isomo riravuga ngo “yageragejwe uburyo bwose nkatwe, keretse yuko atigeze akora icyaha” (Abaheburayo 4:15). Rigakomeza riti, “Nuko rero, twegere intebe y'ubuntu tudatinya, kugira ngo tubabarirwe tubone ubuntu bwo kudutabara mu gihe gikwiriye” (Abahebeburayo 4:16).

Kugira ngo tubyumve mu magambo yoroheje, Yesu atwerekana imbere y'isanzure nk'abambaye gukiranuka Kwe, bakijijwe n'urupfu rwe, bagacungurwa n'amaraso Ye. Ikintu cyose twagombaga kuba cyo, yarakibaye. Muri Kristo, ntiducirwaho iteka ry'ibyaha twakoze mu bihe byacu byahise. Muri Kristo, igicumuro cyacu gikurwaho, kandi kubw'ubushobozi bwe bwo kutuvuganira, imigozi y'icyaha cyo mu mibereho yacu iracibwa. Iminyururu yari ituboshye iradohoka, tugahabwa umudendezo.

`Soma muri Yohana 17:24-26. Ni ikihe cyifuzo gikomeye cya Kristo mur’iyi ntambara ikomeye iri hagati y’icyiza n'ikibi?`

“Ubwo yari amaze kwitangaho igitambo gikomeye, Kristo yarazamutse ajya mu ijuru, ntiyakundira abamarayika kumuramya atarasaba Se agira ati: ‘Data, abo wampaye, ndashaka ko aho ndi nabo babana nanjye’ Yohana 17:24. Ku ntebe y'ubwami bw’Imana haturutse igisubizo cyuzuye urukundo n'imbaraga bitarondorwa ngo: ‘Abamarayika b'Imana bose bamuramye.’ Abaheburayo 1:6. Nta nenge Yesu yari afite. Gucishwa bugufi kwe kwari kurangiye, igitambo cye cyari kirangiye maze ahabwa izina riruta andi mazina yose.” - Ellen G. White, _Intambara Ikomeye_, p. 358. Yesu adushakira ikirenze ikindi cyose aricyo kuzibanira na We mu ijuru. Icyifuzo cy'umutima We, impamvu y'urupfu Rwe no kutuvuganira Kwe, ni ukudukiza. Mbese ufite icyifuzo cyihariye mu buzima bwawe? Kibwire Yesu. Aho ufite agahinda, Aragukomeza. Aho ufite ubwoba, Araguha amahoro. Aho ufite igicumuro, Arakubabarira. Aho ufite intege nke, Araguha imbaraga.

`Ni iyihe mpamvu utekereza yaba yaratumye Kristo ubwe yitanga kubwacu? Ni iki kitugira ab’agaciro kuri We?`