---
title:  Umubumbe w'Isi Ugerwaho n'Intambara
date:   02/04/2024
---

Igihe Imana yaremaga isi, yayiremye itunganye. Bibiliya ibivuga neza igira iti, "Imana ireba ibyo yaremye byose, n’uko byari byiza cyane” (Itangiriro 1:31). Nta kizinga cy'icyaha cyangwa ikibi cyabonekaga aho ariho hose. Ariko Imana yahaye Adamu na Eva wa mudendezo wo guhitamo nk'uwo yari yarahaye Lusiferi. Ntiyashakaga ibyiganano-muntu bidatekereza kuri iyi si nk'uko Itabishatse mu ijuru.

Mu kuri, yakomeje inzira yayo mu kwerekana neza uyu mudendezo. Yashyize igiti mu Busitani bwa Edeni maze icyita Igiti cy’Ubwenge bumenyekanisha Icyiza n'Ikibi. Yanabibwiye Adamu na Eva, kuko yashakaga yuko bamenya ko bafite umudendezo wo guhitamo.

Satani yaje kuri icyo giti, maze kuko Eva yarimo agendagenda ahongaho, [Satani] aramubwira ati: “'Gupfa ntimuzapfa. Kuko Imana izi yuko ku munsi mwaziriyeho, amaso yanyu azahweza, mugahindurwa nk’Imana, mukamenya icyiza n'ikibi’ ” (Itangiriro 3:4, 5). Mu yandi magambo, nimurya kuri iki giti, muzaba mwinjiye mu bundi buzima bushya. Muzatangara. Muziyumvyamo umunezero mutigeze mumenya mbere. Eva, rwose hari icyo Imana yabahishe. Dore itunda, rifate maze urirye.

Ubwo Eva, nyuma yaho na Adamu, bari bamaze guhitamo gutyo, bafunguye umuryango Imana yashakaga ko bagombaga guhora bakinze iteka. Wari umuryango ufunguriwe icyaha, umuryango ufunguriwe imibabaro, indwara z'umutima, n'izindi ndwara, n’urupfu.

`Soma Itangiriro 3:1-3 n' Abaroma 3:23 n’ Abaroma 5:12. Ni iki aya masomo ahuriyeho? Sobanura ingaruka zirenze z’icyaha zigera ku nyokomuntu yose.`

Urufatiro rw’icyaha rushingiye ku kwigomeka ku Mana. Icyaha kidutandukanya n’Imana. Kuba Imana ari Isoko y’ubugingo, gutandukana na Yo bijyana ku rupfu. Kiganisha kandi ku guhangayika, ubwigunge, uburwayi n'ubumuga. Umubabaro tubona muri iyi si yacu ni ingaruka idashidikanywa yo kuba mu isi yayogojwe ni icyaha. Ariko ibi ntibivuga ko igihe cyose duhura n'imibabaro kuko twakoze icyaha. Bivuga ko buri wese muri twe yagezweho n'imibereho y'umubumbe wayogojwe n'icyaha.

`Soma Itangiriro 3:15; Abalewi 5:5, 6; na Yohana 1:29. Ni irihe sezerano Imana yahaye Adamu na Eva mu Busitani bwa Edeni nyuma y’uko bacumuye ryagombaga kubazanira ibyiringiro mu kwiheba kwabo? Ni uwuhe murimo Yatangije muri Edeni wagombaga kubereka no mu binyejana byakurikiyeho umuti w'ikibazo cy'icyaha?`