---
title:  "Lusiferi Arashukana: Kristo Agatsinda"
date:   01/04/2024
---

Nk'uko byavuzwe mbere, ariko bikaba bigomba gusubirwamo, nta busobanuro bwumvikana bwagaragiza impamvu yatumye Lusiferi, uyu mumarayika wari intungane, yaba yaremereye ubwibone n'ishyari kwinjira mu mutima we bigakura kugeza ubwo bibyaye kwigomeka ku Muremyi we. Ubwibone bwa Satani bwarakuze bubyara ukwigomeka kweruye. Yareze Imana ko idakiranuka Kandi itagirira bose kimwe. Yacengeje mu bamarayika ugushidikanya kwe n'ibirego bye.

`Soma Ibyahishuwe 12:4. Ni iki iri somo riduhishurira ku bushobozi bwa Satani bwo gushukana? Ni abamarayika bangahe baguye mu mutego w'ibinyoma bye yaregaga Imana?`

Igihe intambara yari itangiye mu ijuru, abamarayika bagombaga gufata icyemezo - mbese bari gukurikira Yesu cyangwa Satani? Ese iyi ntambara yo mu ijuru yari bwoko ki? Ese yari intambara igaragara, cyangwa intambara y'amagambo, cyangwa ni byombi? Ntituzi buri Kintu cyose, ariko iyi yari intambara igaragara rwose, ku buryo Satani n'abamarayika be baje “kujugunywa,” maze aho babaga “mu ijuru ahabo ntihaba hakiboneka” (Ibyahishuwe 12:8, 9). Iyi ntambara nta gushidikanya ikubiyemo ibintu bimwe bigaragara.

Hari ikintu kimwe kidashidikanywa muri iyi ntambara yo mu ijuru. Buri mumarayika yagombaga gufata icyemezo cyo kwemera uruhande cyangwa kutemera uruhande rwa Kristo. Ninde bari gukurikira? Ni irihe jwi bari kumvira? Abamarayika bindahemuka bahisemo kumvira amabwiriza yuje urukundo ya Kristo, mu gihe kimwe cya gatatu cy'abamarayika bahisemo kumvira ijwi rya Lusiferi, ntibumvira Imana, maze babura ijuru. Natwe rero, mu gihe nk’iki kigoranye mu mateka y'iyi si, duhamagarirwa gufata icyemezo cyo kwemera cyangwa kutemera Kristo. Natwe rero, tugomba kwerekana uruhande turimo - urwa Kristo cyangwa urwa Satani.

`Soma Itangiriro 2:15-17, Kuva 32:26, Yosuwa 24:15, 1 Abami 18:20, 21, n' Ibyahishuwe 22:17. Ni irihe hame shingiro ryo mu ntambara ikomeye tubona ko iyi mirongo itwigisha?`

Ubwo Imana yaremaga ikiremwamuntu, yashyize mu bwonko bwacu ubushobozi bwo gutekereza, kwibaza, no guhitamo. Ishingiro ry'ubumuntu bwacu rikubiye mu bushobozi dufite bwo guhitamo icyo twatekereje. Ntituri ibihangano by'abantu badatekereza. Twaremwe mu ishusho y'Imana, dutandukanye n'inyamaswa zaremwe, bitewe n'ubushobozi dufite bwo guhitamo ibyo twatekereje no kubaho tubeshejweho n'amahame ahoraho y’iby'umwuka. Nyuma yo kwigomeka kwa Lusiferi mu ijuru, ndetse na nyuma yo gucumura kwe, Imana yahamagariye ubwoko bwayo kwemera urukundo rwayo maze bakumvira amabwiriza yayo babigaragarisha guhitamo kuyikorera.

`Ni ayahe masomo tubasha kwigira ku ntambara yabereye mu ijuru ifitanye isano n'intambara yacu bwite turwana n'ikibi? Niba Satani yarashoboye gushuka izi ntungane z'abamarayika bera babaga mu ijuru, ni iki ibi bikubwira cyerekeranye n'ububi bwe akoresha ngo adushuke?`