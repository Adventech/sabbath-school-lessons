---
title:  Umucyo Wirukana Umwijima
date:   22/04/2024
---

`Soma Yuda 3, 4. Ni uwuhe muburo utangwa ahangaha kandi ni mu buhe buryo wakoreshejwe mu itorero riheruka rya Gikristo? `

Igitabo cya Yuda cyanditswe mbere y'umwaka wa 65 Nyuma ya Kristo, cyandikirwa abizera "bejejwe n'Imana Data wa twese kandi bakarindirwa Yesu Kristo" (Yuda 1:1). Abo bizera b'indahemuka bahamagariwe "gushishikarira kurwanira ibyo kwizera abera bahawe rimwe. Kuko hariho bamwe baseseye muri bo rwihishywa bagenewe kera gucirwa ho iteka:ni abantu batubaha Imana bahindura ubuntu bw'Imana yacu isoni nke"(Yuda 1:3,4). Iyo mpanuro yari isobanuye byinshi ku bizera bo muri icyo gihe (guhera mu kinyejana cya 5 kugeza mu kinyejana cya 15) nyuma yuko imihango ya gipagani yari yarinjiye mu itorero ndetse n'imigenzo yashyizweho n'abantu ikavuguruza Ijambo ry'Imana. Mu binyejana byinshi, ubwoko bw'Imana nk'Abawalidense bahagaze nk'abahagarariye ukuri kw'Ibyanditswe byera. Bizeraga ko Kristo ari we Muhuza wenyine kandi ko Bibiliya ari yo soko y'ubutware. "Mu bihe byose habagaho abantu bahamya Imana, bakomezaga kwizera ko Kristo ari we wenyine uhuza Imana n'abantu, bakomezaga kugira Bibiliya umugenga w'imibereho yabo, kandi bakubahiriza Isabato nyakuri."-Intambara Ikomeye pp.51

`Soma Ibyahishuwe 2:10. Ni irihe sezerano Imana iha abayibera indahemuka mu guhangana n'urupfu ubwarwo?`

Aya magambo yandikiwe itorero ry'i Simuruna. Kimwe mu bigirwamana byasengwaga muri uwo mugi ni ikigirwamana cyitwa Diyoniziyusi (Dionysius), imana y'ibirori n'uburumbuke. Igihe abatambyi b'ikigirwamana cyitwa Diyoniziyusi babaga bapfuye, mu gihe cy'umuhango wo kubashyingura bambikwaga ikamba ku mitwe yabo. Yohana atandukanya iri kamba ryo ku isi rishyirwa ku mutwe w'umuntu wapfuye n'ikamba ry'ubugingo rishyirwa kubazaba bamaze gutsinda imbaraga z'umubi. Ikamba ry' ubugingo rihabwa abihanganira ibibagerageza, ingorane, imibabaro, ndetse n'urupfu ubwarwo ku bwa Kristo.

Ikamba ry'ubugingo ryateraga abo bizera b'indahemuka umwete wo kwihanganira urupfu ubwarwo ku bwa Kristo. Buri gihe, ikamba ry'ubugingo ritera abizera umwete mu bihe bikomeye. Ikamba ry'ubugingo ryateye Abawalidense umwete wo kunyura mu mibabaro no gutotezwa. Bari bazi yuko umunsi umwe bazabona Yesu kandi bakazabana na we iteka ryose. Natwe ikamba ry'ubugingo rivugana natwe: ubu dushobora kunyura mu bigeragezo, ariko igihe dukomeje guhanga Yesu amaso, ikamba ry'ubugingo riba ridutegereje.

`Ni iki kigutera umwete mu bihe by'ingorane? Ni iki kigutera ubwoba ? Ni ayahe masezerano ashobora kuguhumuriza muri ibyo bihe?`