---
title:  Inyenyeri Yo Mu Ruturuturu Y'Ubugorozi
date:   24/04/2024
---

`Soma Zaburi ya 19:8-12, Zaburi ya 119:140 na Yeremiya 15:16. Ni iyihe myitwarire imeze kimwe Dawidi na Yeremiya bari bafite ku Ijambo ry'Imana yabaye urufatiro rw'ubugorozi?`

Buri wese mu bagorozi "yishimiraga" Ijambo ry'Imana. "Banezezwaga" no gukora ibyo Imana ishaka. "Bakundaga" amategeko yayo. Kumwe mu kuri fatizo kw'ingenzi k'ubugorozi kwari ibyishimo bizanwa no kwiga Ibyanditswe byera. Kwiga Bibiliya ntabwo wari umurimo uvunanye. Ntabwo kwari ukwihambira ku mategeko. Ntabwo yari inshingano iremereye, ahubwo wari umunezero.

Uko bigaga Ibyanditswe byera, ni ko bahindurwaga n'imbaraga ya Mwuka wera. "Imico ya Wycliffe ni igihamya cy'imbaraga yigisha kandi ihindura y'Ibyanditswe Byera. Bibiliya ni yo yamugize uko yari ameze. Umwete wo kwakira ukuri gukomeye kwahishuwe utera imbaraga ubushobozi bwose bw'umubiri kandi ukabuhindura bushya. Uwo mwete utuma ubwenge bwaguka, intekerezo zigakanguka kandi gushyira mu gaciro bikagera ku rugero rukwiye. Kwiga Bibiliya bizatunganya buri ntekerezo, uko umuntu yiyumva ndetse n'imigambi ku rwego rutagerwaho n'indi myigire iyo ari yo yose. Bitera kugira imigambi ihamye, ukwihangana, ubutwari n'umurava. Bitunganya imico kandi bikeza umutima. Kwiga Ibyanditswe ubishimikiriye bituma intekerezo z'umwigishwa zihuzwa n'ubwenge butagerwa. Abantu bo ku isi bafite ubwenge bwinshi kandi b'abanyamurava ndetse n'abagendera mu mahame atunganye, bibahesha ubwenge butabashaga gutangwa n'inyigisho ikomeye ituruka ku bucurabwenge bwa muntu."-Intambara Ikomeye pp.78.

`Soma 2 Tomoteyo 2:1-3. Ni iyihe nama intumwa Pawulo aha Timoteyo yerekeranye no kwigisha Ijambo ry'Imana?`

Ukuri kw'Ijambo ry'Imana ndetse n'ibyishimo by'agakiza kabonerwa muri Kristo byari byuzuye imitima y'abagorozi kuburyo bagombaga kubyamamaza. Yohana Wicliff yamaze igihe kirekire asemura Ijambo ry'Imana mu Cyongereza kubw'impamvu ebyiri gusa: Yahinduwe na Kristo binyuze mu ijambo, kandi urukundo yakundaga Kristo rwamuteye umwete wo kubwira abandi ibyo yari yaramenye.

`Mbere ya Wicliff, hari imirongo mike cyane yari isanzwe iri mu rurimi rw'Icyongereza. Nubwo yapfuye ataragezwa mu maboko y'ubutegetsi bwa Roma, ubupapa bwacukuye imva ye butabura umurambo we, burawutwika, maze ivu burijugunya mu mugezi. Ariko nk'uko iryo vu ryatembanywe n'amazi, ni ko n'Ijambo ry'Imana (amazi y'ubugingo) ryakwirakwijwe hirya no hino nk'ingaruka z'umurimo we. Bityo Imana yamukoresheje nk "inyenyeri yo mu ruturuturu y'ubugorozi."`