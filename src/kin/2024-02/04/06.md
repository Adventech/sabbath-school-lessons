---
title:  Bakomejwe n'Ibyiringiro
date:   25/04/2024
---

`Soma Abaheburayo 2:14, 15. Ni mu buhe buryo abizera bo mu gihe cy'akarengane bagezweho n'ukuri kw'intambara ikomeye?`

Ni iki cyakomeje abizera b'Abawalidense mu gihe cy'akarengane gateye ubwoba bahuye na ko? Ni iki cyateye Huss na Jerome, Tyndale, Latimer, n'abahowe Ijambo ry'Imana bo muri icyo gihe umwete wo kwihanganira ibirimi by'umuriro ndetse n'inkota? Kwizera amasezerano y'Imana. Biringiye isezerano ry'Imana rigira riti, "Kuko ndiho namwe muzabaho" (Yohana 14:19). Babonye ko imbaraga z'Imana zihagije kugira ngo zibafashe guhangana n'ibigeragezo byo muri ubu buzima. Nanone kandi baboneye ibyishimo mu kwifatanya na Kristo mu mibabaro ye. Kandi ubudahemuka bwabo bwari igihamya gikomeye ku batuye isi.

Barebye hirya y'ibizaba. Bari bazi ko, binyuze mu muzuko wa Kristo, urupfu ari umwanzi watsinzwe. Kuri abo bagabo n'abagore b'abanyemwete, urupfu rwaratsinzwe. Bashikamye ku masezerano y'Ijambo ry'Imana maze baranesha.

`Soma Yohana 5:24, Yohana 11:25,26 na 1 Yohana 5:11-13. Ni ibihe byiringiro ayo masezerano aguha ku giti cyawe? Ni mu buhe buryo ayo masezerano adufasha mu bigeragezo byo muri ubu buzima?`

Ntabwo Huss yigeze atinya gufungwa, kurenganywa, cyangwa gupfa. Yafunzwe igihe kirekire. Ubukonje bwo muri gereza bwari hafi gushyira iherezo ku buzima bwe. Ariko, "Ubuntu bw'Imana bwaramukomeje. Mu gihe cy'ibyumweru byinshi yamaze ababara mbere yo gucirwa urubanza ruheruka, umutima we wari wuzuye amahoro ava mu ijuru. Yabwiye inshuti ye ati, "Nanditse uru rwandiko ndi muri gereza, amaboko yanjye yambaye iminyururu, ntegereje gucirwa urubanza rwo gupfa ejo. ... Kubwo gufashwa na Yesu Kristo, ubwo tuzongera kubonana mu gihe cy'amahoro atagira impinduka yo mu buzima bw'ahazaza, nibwo uzasobanukirwa n'uburyo Imana yangiriye imbabazi, n'uko yamfashije ikankomeza mu bishuko n'ibigeragezo nahuye na byo." Mu mwijima wo mu kumba yari afungiwemo yahaboneye insinzi y'ukwizera nyakuri."-Intamaba Ikomeye pp.88.

Imiburo y'intumwa Pawulo ni ingenzi kuri twe uyu munsi. "Dukomeze kwatura ibyiringiro byacu tutanyeganyega kuko uwasezeranije ari uwo kwizerwa" (Abeheburayo 10:23). Nk'uko amasezerano y'Imana yakomeje ubwoko bwayo bwo mu bihe byatambutse, ni ko na twe adukomeza uyu munsi.

`Guhomba byose ku bwa Kristo bisobanuye iki? Nonese uhomba iki mu by'ukuri ? (Soma Mariko 8:36). Ni ayahe masomo ashobora kudukomeza mu ntambara y'isi iheruka twakwigira ku Bawalidense ndetse n'abagorozi muri rusange?`