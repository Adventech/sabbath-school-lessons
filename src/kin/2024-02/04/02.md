---
title:  Baratotejwe Ariko Baranesha
date:   21/04/2024
---

`Soma Daniyeli 7:23-25 n'Ibyahishuwe 12:6, 14. Ni ibihe bihe bya gihanuzi bivugwa muri iyi mirongo?`

Igihe cyose ubwoko bw'Imana bukomeje kuyibera indahemuka, Satani ararakara cyane. Akenshi akarengane gakurikiraho. Umuhanuzi Daniyeli yasobanuye igihe, cyari kikiri mu nzagihe kuri we, ubwo itorero Gatolika ryagombaga "kurwanya" no "gutoteza" ubwoko bw'Imana (Daniyeli 7:21,25). Umuhanuzi Yohana asobanura ko icyo gihe ari igihe itorero ry'Imana ryahungiraga mu butayu, aho ryagombaga "kugaburirwa igihe n'ibihe n'igice cy'igihe (Ibyahishuwe 12:14). Ibyahishuwe 12:6 hongeraho hati, "Uwo mugore [itorero] ahungira mu butayu aho afite ahantu yiteguriwe n'Imana, kugira ngo bamugaburireyo kumara iminsi igihumbi na magana abiri na miringo itandatu." Igihe ubwoko bw'Imana bwari mu butayu bwaragaburiwe. Ijambo ry'Imana ryabateye imbaraga kandi rirabakomeza, ubwo intambara ikomeye yakazaga umurego muri icyo gihe kirekire kandi cy'umwijima cyaranze ubutegetsi bw'ubupapa.

Ubwoko bw'Imana bwabonye "ahantu bwateguriwe" n'Imana. Mu ngorane zikomeye zo muri ubu buzima, buri gihe Imana itegurira ubwoko bwayo ahantu [h'ubuhungiro]. Mu bihe by'ingorane zikomeye, ubwoko bwayo bwaboneye ubuhungiro mu rukundo rwayo ndetse no kwitabwaho na yo (Soma Zaburi 46.)

Iminsi 1, 260 [ivugwa mu gitabo cy'Ibyahishuwe 12:6], ndetse n'igihe n'ibihe n'igice cy'igihe bivugwa mu gitabo cy' Ibyahishuwe 12:14, byombi bigaragaza igihe kimwe ( 1+2+0.5=3.5 gukuba imyaka/iminsi 360 bihwanye n'imyaka 1,260). Ubuhanuzi bwa Bibiliya akenshi bwanditswe mu buryo bw'ibimenyetso. Mu buhanuzi bwa Daniyeli n'Ibyahishuwe, umunsi umwe wa gihanuzi uhwanye n'umwaka umwe usanzwe. Iryo hame rivuga ko umunsi uhwanye n'umwaka turisanga mu gitabo cyo Kubara 14:34 no muri Ezekiyeli 4:6.

Iryo hame rivuga ko umunsi uhwanye n'umwaka ntabwo rikoreshwa muri iyo mirongo ibiri yonyine ahubwo rikoreshwa no muyindi mirongo myinshi yo mu Byanditswe byera. Dr.William Shea, umuhanga mu kumenya uko ibihe byagiye bikurikirana kandi akaba n'umusesenguzi w'Isezerano rya Kera, atanga imirongo 23 yo mu Isezerano rya Kera ishimangira iri hame. Abasobanuzi ba Bibiliya bakoresheje iryo hame mu binyejana byinshi byatambutse.

**Abavizigote, Abavandare, Abasitorogote** yari amoko y'abantu bizeraga amahame ahabanye n'inyigisho z'ubuyobozi bwa Roma. Iminsi 1,260 yatangiye ubwo Abasitorogote, umuryango wa nyuma muri iyo miryango, bakurwaga muri Roma mu mwaka wa 538 Nyuma ya Kristo. Icyo gihe cy'umwijima mu bya mwuka cyarakomeje kigeza mu mwaka wa 1798 Nyuma ya Kristo, ubwo umujenerali wa Napoleon witwaga Berthier yakuraga Papa ku butegetsi bwi Roma. Abakristo benshi batabarika bishwe muri icyo gihe kirekire bazira Ijambo ry'Imana. Ndetse no mu rupfu, baranesheje. Muri Kristo bari bakuweho igishinja no gutegekwa n'icyaha, banesha "binyuze mu maraso y'Umwana w'Intama." Insinzi ya Kristo atsinda Satani ku musaraba ni iyabo. Nubwo bapfuye, urupfu rwabo ni ikiruhuko gusa kugeza ubwo Kisto azaba agarutse.

`Ni mu buhe buryo ubuhanuzi bwa Bibiliya bwasohoye bwatumye kwizera kwawe kugira imbaraga?`