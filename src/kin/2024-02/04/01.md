---
title:  Guhagararira Ukuri
date:   20/04/2024
---

### Aho icyigisho cy'iki cyumweru gishingiye
Daniyeli 7:23-25; Ibyahishuwe 12:6, 14; Yuda 3, 4; Ibyahishuwe 2:10; Ibyakozwe n'Intumwa 5:28-32; Zaburi 19:7-11; 1 Yohana 5:11-13.

> <p>Icyo kwibukwa:</P>
> "Kandi nk'uko Mose yamanitse inzoka mu butayu, ni ko Umwana w'umuntu akwiriye kumanikwa, kugira ngo umwizera wese abone guhabwa ubugingo buhoraho" (Yohana 3:14,15).

Mu gihugu cya Turukiya y'iki gihe hari umugi witwa Izmir wubatswe ku nkengero z'inyanja kera wigeze kwitwa umugi wa Simuruna ivugwa mu gitabo cy'Ibyahishuwe. Uwo mugi wa kera wari utuwe n'abaturage bagera kuri 100,000 wateye imbere mu kinyejana cya mbere n'icya kabiri. Wari umugi uteye imbere cyane, kandi abawutuye bubahirizaga amategeko ya Roma.

Rimwe mu mwaka, abaturage bose bo muri Simuruna bategekwaga kosereza imana z'Abaroma imibavu. Ariko mu bigaragara, mu kinyejana cya kabiri Simuruna yari ifite Abakristo benshi, kandi abenshi muri bo, ntabwo bashoboraga gukurikiza iryo tegeko ryo kosereza ibigirwamana imibavu. Uwitwa Polycarp wari umuyobozi w'itorero rya kera, yishwe ahowe Imana, yicirwa mu kibuga rusange cyo muri Simuruna, atwikirwa ku mambo azira kwanga kugambanira Umwami we binyuze mu kosereza ibigirwamana by'Abaroma imibavu. Ubwo bamusabaga kwihakana Kristo bwa nyuma, uwo musaza yaravuze ati, "Maze imyaka 86 nkorera Umwami wanjye kandi ntabwo yigeze ampemukira. None ni gute navuga nabi Umwami wankijije?"

Mu myaka myinshi yatambutse abagabo n'abagore bagiye biyemeza kwicwa bahorwa Ijambo ry'Imana aho kureka kwizera Yesu. Ubwitange bwabo budutera umwete. Inkuru yo kwiyegurira Kristo kwabo idutera umwete. Muri iki cyumweru tuzarebera hamwe amwe mu mahame ya Bililiya yateye umwete Abawaludense ndetse n'abagorozi, nka Huss ndetse na Jerome, bigatuma bakomeza kwizera Umwami uko byamera kose-ndetse n'igihe babaga bakangishwa kwicwa biturutse ku mbaraga zishe Polycarp; Roma, ariko ubu zikaba ari ubupapa.

*Mu gihe wiga icyigisho cy'iki cyumweru, zirikana ko gishingiye mu gitabo cy'Intambara Ikomeye ibice 4-5.*