---
title:  Umukiza Washenguwe Umutima
date:   07/04/2024
---

Ubwo Yeu yari yicaye ku Musozi wa Elayono yitegereza umugi wa Yerusalemu umutima We washenguwe n'agahinda. Ubutumwa bwanditswe na Yohana buravuga ngo, "Yaje mu bye, ariko abe ntibamwemera (Yohana 1:11). Yese yakoze icyo yashobotaga gukora cyose ngo akize ubwoko bwe kurimbukira mu murwa wabo bakundaga.

Urukundo Yesu yakundaga ubwoko bwe rwagurumanaga ruva mu mutima wuje urukundo ruhoraho. Inshuro nyinshi yabahamagaranaga urukundo rubasaba kwihana ngo bakire irarika ry’imbabazi Ze zuje ubuntu.

`Soma muri Luka 19:41-44; Matayo 23:37, 38; na Yohana 5:40 Ni iki aya masomo akubwira ku myitwarire ya Yesu ku bantu Be n'uko bitwaye imbere y'irarika Rye urukundo, ubuntu n'imbabazi? Ni buryo ki ubona Imana irimo guhishura imico yayo?`

Ntibyoroshye gusobanukirwa igikorwa nk'iki cyo kurimbuka kya Yerusalemu mu mucyo w'imico y'urukundo rw'Imana. Amateka ahishura ko abantu ibihumbi n'ibihumbi bapfuye igihe umujenerali w'Abaroma witwa Titus yagabaga igitero cy'ingabo ze ku murwa Yerusalemu. Yerusalemu yahinduwe umusaka. Abagabo, abagore n'abana bishwe bunyamaswa. Ese Imana yari iri he igihe ubwoko bwayo bwababazwaga bikomeye? Igisubizo kigaragara  ariko ntibyoroshye kugisobanukirwa bihagije. Yari yashengutse umutima. Amaso yuzuye amarira. Yari yaragendereye ubwoko bwe mu binyejana byinshi. Bitewe no kwigomeka kwabo badashaka kugira neza kwayo kuje urukundo, banze uburinzi bwayo mvajuru. Igihe cyose Imana ntijya iba kazitereyemo ngo ize gukuraho ingaruka zitewe n'amahitamo y'ubwoko bwayo. Yemerera ingaruka zizanwa no kwigomeka zikiyongera. Imani si yo yatumye habaho ubwicanyi bwa bunyamaswa bwakorewe abana b'inzirakarengane mu irimbuka rya Yerusalemu, n'urupfu rubi rw'inzirakarengane, uwo ni umurimo ukorwa na Satani, si uw'Imana.

Satani yishimira intambara, kuko itiza umurindi ibyifuzo by'urukozasoni by'umutima wa muntu. Kuva na kera ugakomeza mu binyejana byahise, umugambi we wari uwo  ubushukanyi n'ubwicanyi kirimbuzi maze agaherereza ibyo bikorwa bye bibi ku Mana.

`Soma muri Matayo 24:15-20. Ni ayahe mabwiriza Yesu yahaye ubwoko bwe agamije kubakiza ukurimbuka kwegereje kwa Yerusalemu?`

Ni ingenzi kwibuka ko umugabane munini w'Abakristo babaga muri Yerusalemu mu mwaka wa 70 Nyuma ya Kristo bari bafite inkomoko ya Kiyahudi, Imana yuje urukundo yifuzaga gukora kurinda abantu benshi bishoboka bo mu bwoko Bwayo. Niyo mpamvu yatanize amabwiriza yuko igihe bazabona ingabo z'Abanyaroma zegereje, ko bagombaga guhunga uwo murwa.

`Tekereza kuri aya magambo: ibibaho tubona hirya no hino ntibikwiriye gutuma ducira urubanza imico y’Imana; ahubwo tuyungurura ibyo byose tugenda tubona mu ndorerwamo y'imico yuje urukundo rwayo nk’ibyahishuriwe muri Bibiliya. Ni kuki iyi inama nziza?`