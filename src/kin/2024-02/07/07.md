---
title:  Ibindi byo Kwiga No Kuzirakanwa
date:   17/05/2024
---

Reba imbonerahamwe y'ubuhanuzi bw'ibyumweru 70 ndetse n'ubuhanuzi bw'iminsi 2,300. Ubwo buhanuzi butangira mu mwaka wa 457 Mbere ya Kristo bukatubwira ibyagombaga kuba kugeza kuri "Mesiya Umutware," ari we ubuhanuzi bwibyumweru 70 bwari bwerekejeho. Ubuhanuzi bw'iminsi 2,300 bwarangiye mu mwaka wa 1844.

"Nk'uko abigishwa ba mbere bari bameze, Milere na bagenzi be na bo ntabwo bari basobanukiwe neza n'ubutumwa bari batwaye. Amakosa yari amaze igihe yarashinze imizi mu itorero yababereye inzitizi yo kugera ku busobanuro nyakuri bw'ingingo y'ingenzi mu buhanuzi. Bityo rero, nubwo bamamaje ubutumwa Imana yari yabahaye ngo babubwire isi yose, bahuye no gucika intege binyuze mu gusobanukirwa nabi n'ubusobanuro bwabwo."- Ellen G. White, _Intambara Ikomeye_ p.255.

"Nyamara Imana yasohoje umugambi wuje impuhwe yemera ko umuburo uvuga iby'urubanza utangwa nk'uko wari uri. Umunsi ukomeye wari wegereje, kandi Imana mu mbabazi zayo yemeye ko abantu bashyirwa mu kigeragezo cy'igihe kizwi giteganyijwe kugira ngo ibahishurire ibyari mu mitima yabo. Ubwo butumwa bwari bugendereye kugerageza itorero no kuritunganya. Bagombaga kugezwa aho babona niba urukundo rwabo ruri ku by'iyi si cyangwa niba ruri kuri Kristo n'ijuru. Bavugaga ko bakunda Umukiza, noneho igihe cyari kigeze kugira ngo bagaragaze urukundo rwabo. Mbese bari biteguye kureka ibyiringiro n'ibyifuzo by'iby'isi bari bafite, maze bakakirana ibyishimo kuza k'Umukiza wabo? Ubwo butumwa bwari bugendereye kubabashisha gusobanukirwa n'imibereho yabo nyakuri mu by'umwuka. Babwohererejwe kubw'imbabazi z'Imana kugira ngo bubakangurire gushaka Umukiza bafite kwihana no kwicisha bugufi."-Ellen G. White, _Intambara Ikomeye_ p.256.

**IBIBAZO:**

`Ni irihe somo twakwigira ku byabaye kuri Wiliyamu Milere? Mbese Imana iciraho iteka gusobanukirwa nabi kwacu?`

`Kuki gusobanukirwa na Daniyeli 9:24-27 ari ingenzi mu gushimangira ukuri kwa Bibiliya ndetse n'ubumana bwa Kristo?`

`Ni akahe kamaro gusobanukirwa ubuhanuzi bigira mu mugambi w'agakiza? Kuki ubuhanuzi bufite akamaro gakomeye mu mugambi w'Imana?`