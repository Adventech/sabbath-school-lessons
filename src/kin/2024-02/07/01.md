---
title:  Gukomezwa n'Ibyiringiro
date:   11/05/2024
---

### Aho icyigisho cy'iki cyumweru gishingiye
1 Abatesalonike 4:13-18; Matayo 24:27, 30, 31; 2 Petero 1:19-21; Daniyeli 8:14; Daniyeli 9:20-27: Ezira 7:7-13.

> <p>Icyo kwibukwa:</P>
> "Nuko uwo munsi bazavuga ngo, 'Iyi ni yo Mana yacu twategerezaga, ni yo izadukiza. Uyu ni we Uwiteka twategerezaga, tuzanezerwa twishimire agakiza ke'" (Yesaya 25:9).

Kugaruka kwa Yesu ni insanganyamatsiko y'ingenzi yiganje mu Byanditswe byera. Ni urudodo rwa zahabu rugenda rwigaragaza mu mpapuro zera ra Bibiliya. Hari impuguke imwe yigeze kuvuga ko mu Isezerano rya Kera hari imirongo 1,845 ivuga ibyo kugaruka kwa Yesu. Mu bice 260 bigize Isezerano Rishya, hari imirongo irenga 300 ivuga ibyo kugaruka kwa Kristo. Muri buri mirongo 25, haba hari umurongo umwe uvuga ibyo kugaruka kwa Yesu. Mu bitabo 27 bigize Isezerano Rishya harimo ibitabo 23 bivuga iby'ibi birori bikomeye [kugaruka kwa Yesu].

Nyuma y'ubugorozi bwakorewe mu Burayi bwaje gukomwa mu nkokora n'amacakubiri ndetse n'amakimbirane, Ubuporotesitanti bwatangiriye ahantu hashya hari hamaze kuvumburwa vuba, hari hagiye kuzaba Leta Zunze Ubumwe za Amerika, aho abantu benshi bashakaga kumenya ukuri, harimo n'ukuri kwerekeranye no kugaruka kwa Yesu.

Muri abo, hari umuhinzi w'Umubatisita witwa Wiliyamu Milere (William Miller). Amaze kwiga Bibiliya, yizeye ko Yesu ari hafi kugaruka, ndetse yizera ko yagombaga kugaruka mu gihe cye [mu gihe cya William Miller], maze atangira kubwiriza ubwo butumwa, atangiza itsinda ryatumye abantu benshi bamenya ukuri kwa Bibiliya kugifite aguciro kugeza uyu munsi nubwo iryo tsinda ryaje guhura no gucika intege gukomeye.

Mu cyigisho cy'iki cyumweru tuzasuzumira hamwe impamvu kugaruka kwa Kristo kujuje ibyiringiro mu mitima y'abizera mu myaka myinshi ishize n'uburyo dushobora kwitegura ibyo birori bikomeye [byo kugaruka kwa Yesu].

*Mu gihe wiga icyigisho cy'iki cyumweru, zirikana ko gishingiye mu gitabo cy'Intambara Ikomeye ibice 18-21.*