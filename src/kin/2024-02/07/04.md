---
title:  William Miller Na Bibiliya
date:   14/05/2024
---

Nk'uko Imana yakoresheje abagorozi b'Abaporotesitanti mu kongera kugaragaza ukuri kwerekeranye no gutsindishirizwa kubwo kwizera muri Kristo wenyine, yakoresheje Wiliyamu Mileri (William Miller) mu kongera kugaragaza ukuri kwerekeranye n'uburyo bwo kugaruka kwa Kristo. Ubwo Mileri yigaga Ibyanditswe byera, yaje kumenya Kristo umukunda kurusha uko yashoboraga kubitekereza. Yafashe Bibiliya n'ikaramu ndetse n'agakayi maze atangira gusoma igitabo cy'Itangiriro kandi akagenda asoma yitonze ku buryo abasha gusobanukirwa n'ibyo asoma. Ubwo yagendaga agereranya Ibyanditswe byera n'Ibyanditswe byera, yararetse Bibiliya irisobanura yo ubwayo.

`Soma Yesaya 28:9, 10; Imigani 8:8, 9; Yohana 16:13 na 2 Petero 1:19-21. Ni ayahe mahame yo gusobanura Bibiliya ubona muri iyi mirongo?`

Ubwo Wiliyamu Mileri yagendaga agereranya Ibyanditswe byera n'ibindi Byanditswe byera, yahishuriwe amabanga ya Bibiliya. Yashakashatse nk'umuntu ushakisha ubutunzi buhishwe kandi yaje kugororerwa bihagije. Umwuka Wera yamusobanuriye Ijambo ry'Imana. Yize ubuhanuzi afite umwete nk'uwo yari afite yiga Bibiliya nk'aho ari indi mirongo ya Bibiliya ari kwiga.

`Soma muri Daniyeli 1:17; Daniyeli 2:45; 1 Petero 1:10, 11 n' Ibyahishuwe 1:1-3. Ni iki iyi mirongo itwigisha cyerekeranye no gusobanukirwa ubuhanuzi bwa Bibiliya?`

Ibimenyetso bikoreshwa mu bitabo by'ubuhanuzi ntabwo ari amayobera. Imana yuje urukundo iduha ijambo ryayo rya Gihanuzi kugira ngo ridufashe kwitegura ibizaba ku isi. Wiliyamu Mileri yasobanukiwe yuko ubuhanuzi bwisobanura ubwabwo. Ibimenyetso bikoreshwa mu buhanuzi bisobanurwa na Bibiliya ubwayo. Inyamaswa zishushanya abami cyangwa ubwami (Daniyeli 7:17, 23). Umuyaga ushushanya kurimbuka (Yeremiya 49:36). Amazi ashushanya abantu cyangwa amahanga (Ibyahishuwe 17:15). Umugore ashushanya itorero (Yeremiya 6:2; Abefeso 5:22-32). Ibihe bya gihanuzi byo muri Daniyeli n'Ibyahishuwe na byo bitangwa mu mvugo shusho, aho umunsi umwe wa gihanuzi uhwanye n'umwaka umwe usanzwe (Kubara 14:34, Ezekiyeli 4:6). Ubwo Wiliyamu Mileri yakoreshaga ayo mahame y'ubusobanuro bwa Bibiliya, yatangajwe n'ibyo yamenye byerekeranye n'ibyo yizeraga ko ari igihe cyo kugaruka kwa Kristo.

`Kuki gusobanukirwa neza ibimenyetso by'ubuhanuzi ari ingenzi cyane ku kwizera kwacu?`