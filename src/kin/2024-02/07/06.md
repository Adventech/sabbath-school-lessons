---
title:  Ingengabihe ya Gihanuzi Ndende Kurusha Izindi
date:   16/05/2024
---

`Soma muri Ezira 7:7-13. Itegeko riha uburenganzira Abisirayeli bari mu bunyage mu Buperesi ryatanzwe ryari ngo bajye kubaka urusengero rwabo?`

Iryo tegeko ryatanzwe na Aritazerusi, umwami w'Ubuperesi mu mwaka wa 457 Mbere ya Kristo(MK). Iri tegeko ryari irya nyuma mu mategeko atatu yahaga Abayuda uburenganzira bwo gusubira iwabo ngo bajye kongera kubaka Yerusalemu no gusubizaho imirimo yo kuramya yakorerwaga mu rusengero. Iri tegeko rya gatatu ryari ryuzeye kandi ryagaragaje intangiriro ry'ubuhanuzi bw'iminsi 2,300.

`Soma Daniyeli 9:25, 26. Iki gihe cya gihanuzi cyagombaga gutangira ryari? Ni ibihe bintu by'ingenzi iyo mirongo ivuga ko byagombaga kubaho?`

Muri ubu buhanuzi butangaje, Daniyeli yahanuye ko "uhereye igihe bazategekera kubaka i Yerusalemu bayisana" kugeza kuri Mesiya Umutware hagombaga kubaho ibyumweru bya gihanuzi 69, cyangwa imyaka 483. Uhereye igihe iryo tegeko ryatangiwe, mu mwaka wa 457 Mbere ya Kristo, habayeho imyaka 483 yagejeje mu mwaka wa 27 Nyuma ya Kristo (NK). Ijambo "Mesiya" risobanura "Uwasizwe." Mu mwaka wa 27 Nyuma ya Kristo, Kristo yarabatijwe kandi asigwa na Mwuka Wera (Ibyakozwe n'Intumwa 10:38). Amaze kubatizwa, Yesu yagiye i Galilaya "avuga ubutumwa bwiza bw'Imana ati; 'Igihe kirasohoye, ubwami bw'Imana buri hafi'"(Mariko 1;14,15).

Mu mwaka wa 31 Nyuma ya Kristo, ubwo iki cyumweru cya nyuma cyari kigeze hagati, amaze imyaka itatu n'igice abatijwe, Yesu yarabambwe. Imihango y'ibitambo byacureraga Umwana w'intama w'Imana byarangiranye n'igitambo cya Kristo cy'i Kaluvari. Ubuhanuzi bwarasohoye maze ibitambo byose n'amaturo yose y'imihango birahagarara.

`Soma muri Daniyeli 9:27. Ni mu buhe buryo icyumweru cya 70 cyagombaga kurangira?`

Ibyumweru 70, cyangwa imyaka 490 yategekewe Abayuda yarangiye mu mwaka wa 34 Nyuma ya Kristo, ubwo abanyarukiko b'Abayuda banganga ubutumwa bwiza (Ibyakozwe n'Intumwa 6:8-7:60).

`Iyo dufashe imyaka 2,300 tugakuramo imyaka 490, hasigara imyaka 1,810. Iyo myaka itugeza mu mwaka wa 1844. Wiliyamu Milere n'abandi Badiventisiti ba kera bizeraga ko ubuturo bwera buvugwa muri Daniyeli 8:14 ari isi, kandi bakizera ko Kristo yagombaga kuza kwejesha isi umuriro mu mwaka wa 1844.`