### Intambara Ikomeye

Ubajijwe ngo, "Ni iyihe nsanganyamatsiko rusange iboneka cyane Muri Bibjiliya yose?" Wasubiza iki? Yesu? Inama y'agakiza? Umusaraba? Nibyo rwose, izo uko  ari eshatu zirabikwiriye! Ariko izi eshatu z’ingenzi zikubiyemo indi ibumbiyemo insanganyamatsiko zose: "Intambara Ikomeye." Iyi nsanganyamatsiko yuzuye muri Bibiliya, guhera mu gitabo cy’Itangiriro ukageza mu gitabo cy'Ibyahishuwe.

Intambara ikomeye yatangirijwe mu ijuru na Satani yigomeka ku Mana. Ku ipfunde ry'iyi ntambara yisanzure ryose tuhasanga ikibazo cy'urukundo rw’Imana. Mbese koko Iradukunda byimazeyo? Mbese haba har'inyungu ziheranije yaba ifite mu biremwa byaye? Cyangwa yaba ari umutegetsi w’umunyagitugu ushaka gusa ibiri mu nyungu ze bite?

Ibyigisho by'iki gihembwe bitwereka amateka y'isi mu mboni y’Imana, nk'uko ubuhanuzi buyahishura, kuva mu gihe cya Kristo ugakomereza mu binyejana bikaza no muri iyi minsi yacu ukanayirenga. Kamere y'Imana ni urukundo, bityo kandi n'ibikorwa byayo byose birangwa n'urukundo, nubwo iki gihamya kitabasha igihe cyose kugaragarira ibiremwamuntu bigira iherezo cyangwa ndetse n'abamarayika. Ariko urukundo rw Imana rukomeza kugenda rwigaragaza uko intambara ikomeye igenda yihishura. Tubona uburebure n'ubugari bwarwo cyane cyane byagaragariye ku musaraba. I Kaluvari, urukundo rw’Imana rwagiye ahabona imbere y'ijuru n’isi yose, ubwo Kristo yatangaga ubugingo bwe agacungura mwenemuntu, no gutsindwa uruhenu kwa Satani kukaba kudashidikanywa.

Arikonanone, urugamba rugeze mu mahina. Satani yagerageje kurimbura Yesu ku musaraba, Kandi no mu binyejana byinshi, tumubona agerageza kurimbura ubwoko bw'Imana. Nubwo Satani yatoteje bikomeye itorero rya Kristo akanica amamiliyoni y'abantu, igihe cyose Imana yakomeje kubana n'ubwoko bwayo, kandi ntizigera ibutererana.

Iki gihembwe kizerekena intambwe z'ingenzi mu ntambara ikomeye, guhera ku kwigomeka kwabereye mu ijuru. Tuzarebera hamwe ibibazo byipfundo ry’intambara iri hagati ya Kristo ha Satani. Tuzarebera hamwe ubutwari bw’intarumikwa bw’Abawalidensi (Abavoduwa) mu guhangana n’itotezwa rikaze, n'icyemezo cy’Abagorozi cyo kwiyemeza gukurikira ukuri kwa Bibiliya no mu bihe bahanganye n'iyicarubozo, baboshywe mu minyururu, batwikwa, bakanicwa bahorwa kwizera Yesu.

Mu magambo Ellen G. White yanditse avuga kuri uku kwizera kwaranze izi ntwari mu bya Mwuka, yagize ati, “Bibiliya ni yo yari umugenga wabo kandi ibyo yigisha ni byo basuzumishaga inyigisho zose n'ibivugwa byose. Kwizera Imana n'ljambo ryayo byakomezaga abo bantu  b'imbonera, igihe batangaga ubuzima bwabo bapfira ku nkingi z'umuriro”- Ellen G. White, _Intambara Ikomeye_, p. 181

Ubugorozi bwakongeje urumuri rw'ukuri rukigurumana kugeza n'ubu. Kwizera Ibyanditswe byera gushikamye kw'Abagorozi n'ibyiringiro bikomeye bari bafite by’agakiza kabonerwa ubuntu kubwo kwizera byaharuye inzira yatumye havuka Itsinda ry'Abategereje, ryatangiwe na William Miller n'abandi bafatanyije na we baje gukwira isi yose.

Itorero ry'Abadiventisti b'Umunsi wa Karindwi ryahagurukijwe n'Imana kugira ngo ryubakire ku rufatiro rwashinzwe n'Abagorozi mu rwego wo kongera kugarura ukuri kwa Bibiliya kwari kwaretswe mu binyejana byinshi byashize. Ku ipfundo ry'ubutumwa bwaryo hari ukwamamaza butumwa bw'abamarayika batatu buboneka mu Ibyahishuwe 14:6-12, aribwo bukubiyemo umuburo uheruka Imana yageye iyi si igiye kugera ku iherezo.


### Urukundo rw’Imana Rukomeza Kugenda Rwigaragaza uko intambara ikomeye igenda yihishura

### I Kaluvari, Urukundo rw’Imana rwagiye ahabona

Uku kwamamaza ubutumwa kwateje uburakari Satani, wagereranyijwe n'ikiyoka nk'uko intumwa Yohana ibivuga: “Ikiyoka kirakarira wa mugore, kiragenda ngo kirwanye abo mu rubyaro rwe basigaye, bitondera amategeko y'Imana kandi bafite guhamya kwa Yesu” (Ibyahishuwe 12:17). Tuziga kandi ibibaho mu bihe biheruka by'intambara ikomeye, hakubiyemo ugutsinda kurukundo rw'Imana rwigaranzura ibinyabushobozi byose n'imbaraga zose z'ikuzimu, bikerekeza ku kuremwa kw ’ijuru rishya n'isi nshya.

Nubwo urufatiro by'ibyigisho by'iki gihembwe ari Bibiliya, tuzakoresha igitabo cy'Intambara Ikomeye cya Ellen G. White, kizadufasha nk'insanganyamatsiko y'ibikubiye muri ibi byigisho mu gihe twiga iyi ngingo y'ingenzi cyane. Ibice buri cyigisho kizaba gishingiyeho bizerekanwa kugira ngo byorohereze umwigishwa kujyanisha igice cy'igitabo hamwe n'ibindi byo kuzirikwanwa, no kugira ngo tubisangirire hamwe maze bitubashishe twese kurushaho kumenya urukundo rwa Kristo ruruta uko rumenywa (Abefeso 3:19).

_Umwanditsi w'icyigisho cy'iki gihembwe yitwa ***Mark Finley [Mariko Finile]***, yavukiye muri Leta ya Connecticut, muri Leta Zunze Ubumwe za Amerika, akaba ari umuvugabutumwa mpuzamahanga w'ikirangirire ku isi. Kuva mu mwaka wa 2005 kugeza mu 2010, Mariko Finile yabaye umuyobozi wungirije w'Inteko Nkuru Rusange y'Itorero ry'Abadiventisiti b'Umunsi wa Karindwi ku isi. Nyuma yo kujya mu kiruhuko cy'izabukuru, yabaye umujyanama w'umuyobozi mukuru w'Inteko Nkuru Rusange y'Itorero ry'Abadiventisiti b'Umunsi wa Karindwi ku isi. Pasitoro Finile n'umugore we Erinestine, bafite abana batatu n'abuzukuru batanu._