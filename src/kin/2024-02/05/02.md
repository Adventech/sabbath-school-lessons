---
title:  Ijambo ry'Imana Ryonyine
date:   28/04/2024
---

`Soma Zaburi 119:103, 104; Zaburi 119:147; na Zaburi 119:162. Ni mu buhe buryo umwami Dawidi yafataga Ijambo ry'Imana? Ibyo byafashije iki Abagorozi, kandi ni mu buhe buryo ibyo bigira icyo bihindura ku mibereho yacu muri iki gihe?`

Bibiliya yari ishingiro ryo kwizera kw'Abagorozi n'igisobanuro cy'inyigisho zabo. Bari baramaze gusobanukirwa ko ubutumwa batwaye ari "Ijambo ry'Imana rizima kandi rihoraho" (1 Petero 1:23). Bahaga agaciro buri jambo. Mu gihe babaga basoma impapuro zayo, bakizera amasezerano arimo, kwizera kwabo kwarakomeye basubizwamo imbaraga. "Imana ivugana na buri muntu binyuze mu masezerano ari mu Ijambo ryayo, ikavugana nawe nk'aho ari incuti muganira. Ni muri ayo masezerano Kristo avuganiramo natwe akadusesekazaho ubuntu bwe n'imbaraga ze. Hari ibibabi biva kuri cya giti, bikaba ari ibyo 'gukiza amahanga indwara' (Ibyahishuwe 22:2). Amasezerano iyo yakiriwe, akuzwa, ahindukira uyahawe imbaraga, amagara ye akaba mataraga kandi akaramba. Nta kindi wabona gifite imbaraga ikiza nkayo. Nta kindi wabona gikomeza kwizera k'umuntu, kikanamusubizamo intege."- Ellen G. White, *The Ministry of Healing*, p.122."

Ibyanditswe bidusesekazamo ibyishimo mu gihe turi mu gahinda, ibyiringiro mu gihe ducitse intege, umucyo mu gihe turi mu mwijima. Biduha inzira idukura mu rujijo rwacu, gukomerera mu kuri mu gihe dushobewe, imbaraga mu ntege nke zacu, n'ubwenge mu bujiji bwacu. Igihe dutekereza ku Ijambo ry'Imana kandi kubwo kwizera tukiringira amasezerano yaryo, imbaraga y'Imana itanga ubugingo yongera intege mu mpagarike yacu yose mu buryo bw'umubiri, mu ntekerezo, mu marangamutima, no mu buryo bw'umwuka.

Abagorozi buzuzaga intekerezo zabo Ibyanditswe. Babeshwagaho n'Ijambo, kandi benshi muri bo bapfuye bazira Ijambo. Ntibari Abakristo b'igihe runaka, bumva ko bihagije, badafite icyo bitaho, barangwa n'imibereho y'ubwaka no kutitanga mu bya Mwuka. Bari baziko badashobora guhagarara imbere y'imbaraga z'umubi zabarwanyaga batabishobojwe n始ubushobozi bw始Ijambo ry始Imana.

Icyariku mutima wa Yohana Wycliffe [Wiklife] kwari ugusobanura Bibiliya akayishyira mu rurimi rw'Icyongereza kugira ngo umuntu wese usanzwe abashe kuyisomera no kuyisobanukirwa Bitewe n'uko ibyo bitari byemewe, kwizera kwe kwarageragejwe ajywanwa imbere y'inkiko, acirwa iteka ryo kuba umuhakanyi, maze acirwa iteka ryo gupfa. Mu rubanza rwe. Wiklite yababwiye amagambo bagombaga gutekerezaho akurikira: "Muratekereza ko murwana nande Ese ni umusaza nka njye uri ku munwa w'imva? Reka da! Ahubwo murarwana n'ukuri, ukur kubarusha imbaraga kandi kuzabatsinda." - Wylie, book 2, chapter 13, ayo magambo yakuwe mu gitabo cya Ellen G. White cyitwa, *Intambara Ikomeye*, p. 67. Ayo magambo Yohana Wychrte yavuze ari hafi gupfa, yasohoye igihe umucyo w'ukuri kw'Imana wirukanaga umwijima mu gihe cy'ikinyejana cyabayeho hagati y'imyaka 476-1450 Nyuma ya Kristo.

`Ni mu buhe buryo Ibyanditswe Byera byagukomeje mu gihe wari ugeze mu bihe by始ibigeragezo?`