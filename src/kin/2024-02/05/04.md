---
title:  Kumurikirwa na Mwuka
date:   30/04/2024
---

Umunsi umwe igihe yari mu isomero rya kaminuza ari kwiga, Martin Luther (Maritini Luteri) yabonye ikintu cyahise kimuhindurira imibereho ye yose. Yavumbuye igitabo cya Bibiliya yari mu rurimi rw'Ikiratini. Ntabwo yari yarigeze amenya ko igitabo nk'icyo kibaho. Mu byishimo byinshi, yatangiye gusoma icyo gitabo, akarangiza igice kimwe, afata ikindi, asoma umurongo kumurongo. Yatangajwe n'uburyo Ijambo ry'Imana risobanutse kandi rifite imbaraga. Ubwo yasomaga impapuro zaryo, Mwuka Wera yamurikiye intekerezo ze. Yiyumvamo ko ayobowe na Mwuka Wera, ubwo ukuri kwari gupfukiranwe n'imigenzo kwabaye nk'aho kuvumbutse mu mpapuro z'Ibyanditswe byera. Mu gusobanura ibihe bya mbere yagiranye na Bibiliya, yanditse aya magambo: "Mbega ukuntu byambera byiza Imana iramutse impaye igitabo nk'iki kikaba icyanjye bwite!"

`Ni ayahe mabwiriza arebana n'uburyo tugomba gusobanura Bibiliya dushobora gukura muri aya masomo akurikira?`

`Yohana 14:25, 26`

`Yohana 16:13-15`

`2 Petero 1:20,21`

Igikomeye muri iyo mirongo ni ihumure ry'uko Mwuka Wera wahumekeye abanditsi ba Bibiliya akanabayobora ariwe utuyobora igihe dusoma Ibyanditswe byera. Ni We musobanuzi w'ukuri kw'Imana kandi wavuye ku Mana. Kubw'amahirwe make, abenshi mu biyita Abakristo muri iki gihe bapfobya imbaraga y'Imana iri muri Bibiliya, bagashyira hejuru bakabiriza imbaraga z'abantu. Kuba Satani atagishoboye kutwaka Bibiliya dufite, agerageza andi mahirwe ashoboka yo kuyambura ububasha bwayo mvajuru, igasigara ari inyandiko nziza gusa zo gusoma, cyangwa ndetse ibirenze ibyo binababaje cyane, igahinduka igikoresho cyo gukubitasha abandi kifashishwa n'abanyamadini kugira ngo babone uko bigarurira imitima y'imbaga nyamwinshi.

Abagorozi babonye neza ko Mwuka Wera ariwe musobanuzi w'Ibyanditswe byera, ntabwo ari abatambyi, si abantu bakomeye mu idini, nta n'ubwo ari abapapa. Hari ikiganiro gishimishije uwitwa Yohana Knox, Umugorozi wo muri Scotland (Sikotilandi) yagiranye n'Umwamikazi Mariya wa Sikotilandi, amajwi y'icyo kiganiro akaba yarafashwe.

Mariya yaravuze ati: 'Musobunura Ibyanditswe mu buryo bumwe, kandi nabo [abigisha b'Abagatolika b'i Roma] babisobanura mu bundi buryo. None nziringira nde kandi ni nde uzaba umucamanza?" 

Uwo mugorozi yaramushubije ati: "Uziringire Imana, yo yavugiye mu ijambo ryayo yeruye, kandi ibirenze ibyo Ijambo ry'Imana rikwigisha, ntukabyizere utitaye ku muntu uwo ariwe wese ubyigisha. Ijambo ry'Imana ubwaryo rirasobanutse; kandi nihagira ahagaragaza kudasobanuka, Mwuka Muziranenge utajya yivuguruza, abisobanura neza kurushaho mu yindi mirongo kugira ngo hatagira gushidikanya gusigara keretse ku binangira bagashaka kuguma mu bujiji." Ellen G. White, *Intambara Ikomeye* p. 182.