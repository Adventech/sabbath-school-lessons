---
title:  Kwizera Guhangannye n'Inzitizi Zose
date:   27/04/2024
---

### Aho icyigisho cy'iki cyumweru gishingiye
Zaburi 119:162; Yohana 16:13-15; 2 Petero 1:20, 21; Abefeso 2:8, 9; Abaroma 3:23, 24; Abaroma 6:15-18.

> <p>Icyo kwibukwa:</P>
> "Nabikije ijambo ryawe mu mutima wanjye, kugira ngo ntagucumuraho" (Zaburi 119:11).

Abagorozi b'Abaporotesitanti bari bafite ikintu abo mu kinyejana cya 21 bakeneye cyane, icyo ni intego y'imibereho yabo. Mu gitabo cye yise, '*The Empty Self*', cyanditswe n'umuhanga muby'imitekerereze w'Umunyamerika witwa Philip Cushman avuga ku bantu babaho ubuzima butagira intego. Ibitekerezo byabo biba ari bigufi. Ibyo baha agaciro ni bike cyane, ntacyo bitaho, ku buryo no gupfa ntacyo biba bibabwiye nk'uko kuri bo no kubaho ntacyo bivuze.

Ariko si uko byari bimeze ku bagabo, abagore ndetse n'abana b'Abagorozi b'Abaporotesitanti, bari batandukanye n'abo bandi by'ihabya. Bari bafite umugambi bahuriyeho utuma n'ubuzima bwabo bugira agaciro. Ibyo bizeraga nibyo byari ingenzi kuri bo, kandi ntibashoboraga gutatira icyo gihango, ngo babe batakaza akaranga kabo. Ipfundo ry'imyizerere yabo ntabwo washoboraga kuritandukanya nabo. Guhakana ibyo bizera byari nko guhakana abo baribo. Nubwo babaga bahanganye n'urupfu nta bwoba byabateraga kuko bari bafite amahoro yo mu mutima.

Mu cyigisho cy'iki cyumweru, twifashishije ingero z'abo bagorozi, tuzacukumbura tumenye uburyo inyigisho zihindura imibereho zishinze imizi mu Byanditswe byera, ziduha kumenya inkomoko y'umugambi wo kubaho kwacu n'ubusobanuro nyabwo bwo kubaho. Gusobanukirwa n'uko kuri kw'iteka ryose, bidutegurira kwitegura akaga gaheruka mu ntambara ikomeye iri hagati y'icyiza n'ikibi. Urugamba Abagorozi bahanganye narwo ntirurarangira, tukaba duhamagarirwa gufatira aho bagereje. Natwe ubwacu dushobora kumenya Imana mu buryo bwagutse ku buryo dushobora guhangana na buri kibazo duhuye nacyo, kubera ko twamenye iyo Mana ituma imibereho yacu igira agaciro n'intego kurenza iby'isi bishobora kuduha.  

*Mu gihe wiga icyigisho cy'iki cyumweru, zirikana ko gishingiye ku gitabo cy'Intambara Ikomeye ibice bya 7-11.*