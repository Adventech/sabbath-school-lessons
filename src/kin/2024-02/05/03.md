---
title:  Kugeza Ku Bandi Ijambo ry'Imana
date:   29/04/2024
---

`Soma amagambo ari mu 2 Abakorinto 4:1-6 na 2 Abakorinto 2:14. Ni iki ayo masomo atubwira cyerekeye uburyo Pawulo yavugaga ashize amanga, atitaye ku nzitizi zari imbere ye igihe yamamazaga ukuri kw'Ijambo ry'Imana?`

Intumwa Pawulo n'ibimuzitira bikomeye mu murimo we wo kwamamaza ubutumwa bwiza; nyamara, yari afite ugushikama gukomeye yizeye ko uko byamera kose Ijambo ry'Imana rizanesha, nk'uko yabivuze mu 2 Abakorinto 13:8: "Kuko ntacyo dushobora gukora ngo turwanye ukuri, keretse kukurwanira".

Abagorozi bahuye n'ibigeragezo nk'ibyo; nyamara kubwo kwizera Imana bari bafite, bakomeje gutsimbarara ku Ijambo ry'Imana. Urugero rw'ubutwari bw'uwahanganye n'ibimuzitira byiyungikanyaga ni urwa William Tyndale (Tindale). Icyifuzo gikomeye cya Tindale cyari icyo guha Abongereza Bibiliya isomeka mu rurimi rwabo rwa kavukire rw'Icyongereza. Yagambiriye gusobanura Bibiliya ayivanye mu ndimi zayo z'umwimerere yari yanditswemo ayishyira mu rurimi rw'Icyongereza, yongeraho no gukosora amwe mu makosa yabonekaga mu ngeri ya Bibiliya Yohana Wycliffe yari yarasobanuye mu myaka igera kuri 140 yari ishize. Nyamara kandi, hanyuma y'ibyo, nawe yaje gufatwa ajyanwa mu nkiko. Ibitabo byinshi bya Bibiliya yasobanuye byajyanwe mu icapiro ry'i Worms [Womuzi] mu gihugu cy'Ubudage zaje gufatirwa, zitwikirwa mu ruhame. Yaciriwe urubanza mu Bubiligi mu mwaka wa 1536 nyuma ya Kristo, ashinjwa icyaha cy'ubuhakanyi, akatirwa urwo gupfa, apfa bamutwitse. Abishi be baramukurubanye bamuhambiriyeho umuba w'inkwi bashumika umubiri we, arashya arakongoka. Amagambo ye ya nyuma yayavuganye imbaraga, avuga mu ijwi rirenga ati: "Mwami Imana, humura amaso y'umwami w'Ubwongereza." Imana yashubije isengesho rya Tindale mu buryo bw'igitangaza.

Mu gihe cy'imyaka ine yakurikiye urupfu rwe, ibitabo bya Bibiliya bine byasobanuwe mu rurimi rw'Icyongereza byasohotse mu icapiro. Mu mwaka 1611, ingeri ya Bibiliya yitiriwe Umwami Yakobo yaracapwe, kandi umugabane wayo munini wari ushingiye kubyo Tindale yasize akoze. Abahanga 54 bakoze uwo murimo bifashishije cyane ubusobanuro bw'Icyongereza yasize yanditse. Umwe muri bo yakoze ikigereranyo avuga ko 76 ku ijana ry'Isezerano rya Kera rya Bibiliya yitiriwe Umwami Yakobo yo mu mwaka 1611 byari bigizwe n'umugabane Tindale yasobanuye, mu gihe umugabane w'ibyo yakoze ku Isezerano Rishya bingana na 83 ku ijana. Mu mwaka wa 2011 Bibiliya yitiriwe Umwami Yakobo (King James Version) yizihije isabukuru y'imyaka 400 ibayeho, hoherezwa mu icapiro ibitabo by'iyo Bibiliya miliyari imwe, ziracapwa. Zasobanuwe mu ndimi 2,454 maze ziteza impinduka muri za miliyoni na miliyoni z'abantu benshi hirya no hino ku isi. Umurimo wakozwe na William Tindale waranzwe n'ubwitange bukomeye kandi wagize umumaro munini mu murimo w'Imana.

Uko ibintu byari biruhije kose cyangwa inzitizi zari muri uwo murimo uko zingana kose, Tindale na bagenzi be bari bahujwe no kwizera ibyanditswe muri Bibiliya Ijambo ry'Imana, biringiraga ko Imana ari Yo yari iyoboye umurimo wayo kandi ikora ikurikije ubushake bwayo. Imibereho ya Tindale yagize icyo ihindura mu mibereho y'abizera b'ibihe byose.

`Soma muri Daniyeli 12:3 n' Ibyahishuwe 14:13. Ni mu buhe buryo iyo mirongo ivuga iby'imibereho ya Tindale mu buryo bukomeye? Ubu noneho, tekereza ku mibereho yawe n'uruhare ifite ku mibereho y'abandi muri iki gihe? Ni izihe mbaraga ayo masomo agutera ku birebana n'amahirwe ufite yo guhindura imibereho y'abandi bakazabona ubugingo buhoraho.`