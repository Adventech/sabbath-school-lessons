---
title:  Abahamya Babiri
date:   05/05/2024
---

`Soma mu Ibyahishuwe 11:3-6. Andika ibintu bitanu biranga abahamya babiri usomye muri iyo mirongo.`

Mu gitabo cyanditswe n'umuhanuzi Zekariya 4, umuhanuzi yabonye ibiti by'imyelayo bibiri kimwe kiri iburyo bw'igitereko cy'amatabaza cya zahabu ikindi kiri ibumoso, akaba ari nayo shusho dusanga mu gitabo cy'Ibyahishuwe 11. Zekariya yabwiwe ko ibyo bishushanya "abagabo babiri Uwiteka Imana, umugenga w'isi n'ijuru yatoranyije akabasiga amavuta kugira ngo bamukorere" (Zekariya 4:14). Ibiti by'imyerayo bitanga amavuta kugira ngo itara ryo kuri cya gitereko cy'amatabaza ribashe gukomeza gutanga umucyo. Ibyo bitwibutswa iby'umunyezaburi yanditse: "Ijambo ryawe ni itabaza ry'ibirenge byanjye, ni umucyo umurikira inzira yanjye" (Zaburi 119:105). Amavuta ashushanya Umwuka Wera (Zekariya 4:2, 6). Iyerekwa rya Yohana ryo mu Ibyahishuwe 11 risobanura ko Ijambo ry'Imana rigomba kuvugwa mu mbaraga ya Mwuka Wera kugira ngo rimurikire isi.

Abo bahamya babiri bashobora guhanura bagatuma imvura itagwa mu gihe cyose babishatse Bashobora guhindura amazi amaraso bakaba bateza n'isi ibyago. Kubw'Ijambo ry'Imana, Eliya yavuze ko nta mvura izagwa muri Isirayeli, maze igisubizo cy'isengesho rye kiba kuba nta mvura yaguye mu gihe cy'imyaka itatu n'igice (soma muri Yakobo 5:17). Nyuma yarongeye asenga Imana, maze imvura iragwa, nyuma y'uko abahanuzi ba Bali bari bamaze kunanirwa guhagarika amapfa (1 Abami 17, 18). Mose, binyuze mu ijambo ry'Imana, yateje Abanyegiputa ibyago by'ubwoko bwose, harimo no guhinduka amaraso kw'amazi, kubera ko Farawo yari yanze kubohora ubwoko bw'Imana (Kuva 7).

Abashaka guhonyora Ijambo ry'Imana bazatsembwa n'umuriro uturuka mu kanwa kabo. "Kubera ko mwavuze mutyo, amagambo yanjye azaba nk'umuriro mu kanwa kanyu, abantu- bazamera nk'inkwi batwikwe n'umuriro" (Yeremiya 5:14)BII. Ijambo ry'Imana riciraho iteka abaryirengagiza bose. Ijambo ryayo ribahindukira nk'umuriro uri mu kanwa kabo.

Muri Yohana 5:39, Yesu avuga ko Ibyanditswe byo mu Isezerano rya Kera bivuga ko tugomba (guhamya) Imana. Anavuga ko ubutumwa bwiza bw'ubwami buzigishwa mu isi yose ngo "bube ubuhamya bwo guhamiriza amahanga yose" (Matayo 24:14), kandi ibivugwa mu Isezerano Rishya, hamwe n'ibyo mu Isezerano rya Kera, niho ubwo buhamya bushingiye. Ijambo rikomoka mu gicumbi kimwe (abahowe kwizera kwabo) nk'uko amagambo avuga guhamya yakoreshejwe muri ayo masomo abiri agaragara mu gitabo cy' Ibyahishuwe 11:3.

Mbese abo bahamya babiri ni bande? Mu buryo bwo kureba izo ngingo za Bibiliya n'ibiziranga twabonye mu Ibyahishuwe 11, dushobora gufata umwanzuro, tudaciye ku ruhande, tukavuga ko abo bahamya babiri ari Ibyanditswe byera byo mu Isezerano rya Kera hamwe n'ibyo mu Isezerano Rishya, bigeza ku batuye isi umucyo w'Imana n'ukuri kwayo.

`Abenshi mu Bakristo bo muri iki gihe bakunze guha agaciro gake Isezerano rya Kera bakarifata nk'aho ritagikenewe kubera ko dufite Isezerano Rishya. Ni iki unenga ben iyo myumvire?`