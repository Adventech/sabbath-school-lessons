---
title:  Ibindi byo Kwiga No Kuzirakanwa
date:   10/05/2024
---

"Bubashyikiriza abahamya b'abanyabinyoma kugira ngo bavuguruze ubuhamya bw'ijambo ry'ukuri. Ubwo Bibiliya yari yaraciwe n'ubutegetsi bw'itorero ndetse n'ubwa Leta; ubwo ibyo Bibiliya ihamya byari byaragoretswe, kandi hagakoreshwa imbaraga zose zishoboka kugira ngo abantu ndetse n'abadayimoni babashe guteshura intekerezo z'abantu ku kuri kwa Bibiliya; igihe abatinyukaga kuvuga iby'ukuri kwayo kwera bahigwaga, bakagambanirwa, bagatotezwa, bagafungirwa muri za kasho, bakicwa bazira ukwizera kwabo cyangwa bikaba ngombwa ko bahungira mu buvumo bwo mu misozi cyangwa mu myobo, nibwo abahamya bakiranuka bahanuraga bambaye ibigunira. Nyamara bakomeje gutanga ubuhamya bwabo mu gihe cyose cy'imyaka 1260. Mu bihe bibi by'umwijima ukomeye hariho abantu b'indahemuka bakundaga Ijambo ry'Imana kandi baharaniraga icyubahiro cyayo. Abo bagaragu b'indahemuka bahawe ubwenge, imbaraga n'ubushobozi bwo kuvuga ukuri kw'Imana muri iki gihe cyose."- Ellen G. White _Intambara Ikomeye_ p. 194.

"Igihe Ubufaransa bwangaga Imana ku mugaragaro kandi bukamagana Bibiliya, abantu b'abagome n'imyuka y'umwijima banejejwe n'uko bageze ku cyo bifuje kuva kera ari cyo: ubutegetsi butagira ibyo bubuzwa n'amategeko y'Imana. Kubera ko iteka ricirwaho imigirire mibi ritihutishwaga, ni cyo cyatumye imitima y'abantu "ishishikarira gukora ibibi." "Nyamara kugomera amategeko atunganye kandi y'ukuri byanze bikunze bigomba gukurikirwa n'ingaruka mbi z'ubuhanya no kurimbuka. Nubwo ibihano by'Imana bitahitaga bibaho, ubugome bw'abantu ntibwabuze guteza ingaruka zabwo mbi. Ibinyejana byinshi by'ubuhakanyi n'ubugome byagiye birundanya uburakari kugeza umunsi wo guhabwa ibihano; kandi ubwo ibicumuro byabo byabaga bimaze kugwira, abasuzuguraga Imana basobanukirwaga batinze ko kuba barakerenseje kwihangana kw'Imana ari ikintu giteye ubwoba. Mwuka w'Imana ukumira abantu, kandi utsinda imbaraga y'ubugome bwa Satani yakuweho mu buryo bukomeye bityo Satani unezezwa n'amakuba y'abantu gusa ahabwa uburenganzira bwo gukora ibyo ashaka. Abantu bari barahisemo umurimo w'ubwigomeke bararetswe basarura ingaruka zabwo kugeza ubwo igihugu cyuzuyemo ubwicanyi bukabije umwanditsi atashobora kurondora. Mu ntara zabaye umusaka n'imijyi yabaye amatongo humvikanaga ijwi ryo gutaka gukomeye - kwari ugutaka gutewe n'ishavu ryinshi. Ubufaransa bwahinze umushyitsi nkubutigishijwe n'umutingito w'isi. Idini, amategeko, gahunda mu bantu, umuryango, Leta n'itorero byose byasenywe n'ikiganza gihumanye cyari cyarahagurukiye kurwanya amategeko y'Imana."- Ellen G. White, _Intambara Ikomeye_, p. 208.

"Iyi niyo ngaruka yo kwirengagiza guha agaciro no gukoresha neza umucyo n'amahirwe Imana itanga. Keretse gusa itorero niryemera kugendera mu nzira ryahawe n'Imana, rikemera umurasire wose w'umucyo kandi rigakora inshingano yose ribasha guhishurirwa, naho nibitaba bityo, byanze bikunze iyobokamana rizahenebera risigare ryubahiriza imihango gusa, kandi umwuka wo kubaha Imana ubure burundu." -Ellen G. White, _Intambara Ikomeye_, p. 230.

**IBIBAZO:**

`Ni mu buhe buryo amahame y'intambara ikomeye yagaragajwe mu Mpinduramatwara y'Abafaransa?`

`Igihe hagibwa impaka zivuga ko nta Mana ibaho, umuntu umwe yanditse ko "dufite uburenganzira bwo gushyiraho ingamba zacu no kwagura intekerezo zacu dukoresheje ubwenge bwacu ntawe tugishije inama, tutitaye ku bimenyetso byateza akaga bigaragara. Ni ukubera iki iyi mvugo: 'ibimenyetso byateza akaga bigaragara,' ishishikariza benshi imigambi yo kuva ku Mana? Ni mu buhe buryo ibitekerezo nk'ibyo bifasha gusobanura bimwe mu byabaye mu Mpinduramatwara y'Abafaransa?`

`Ni ubuhe busobanuro bw'iyerekwa rya Yohana ry'ubuturo bwera tubisanishije n'ibizaba mu gihe giheruka?`