---
title:  Abahamya Babiri Barazutse
date:   08/05/2024
---

`Soma mu Ibyahishuwe 11:11. Ni ibiki iri somo rivuga byahanuwe byerekeye Ijambo ry'Imana?`

Ku iherezo ry'Impinduramatwara y'Abafaransa, ljambo ry'Imana ryabaye nk'irizutse ryongera kuba rizima. Hashobora kuba harabayeho ivugurura rikomeye. Ubwoba bwinshi bushobora kuba bwaratashye ababonye Ijambo ry'Imana ryongera kubyutsa umutwe, ryongera kuba imbaraga y'Imana itanga agakiza. Ku iherezo ry'ikinyejana cya 18, Imana yahagurukije abagabo n'abagore bamaramaje, biteguye kugeza ubutumwa bwiza ahantu hose, ndetse no kugera ku mpera y'isi. Abantu bamamaje ubutumwa bwa Bibiliya bafite umwete, nk'uko byagenze mu gihe cya William Carey, wafashe inzira akajya mu gihugu cy'u Buhinde, agasobanura Bibiliya mu ndimi zaho za kavukire zitagira ingano. Batewe ubutwari n'ububasha Bibiliya ifite, abavugabutumwa boherezwa hirya no hino ku isi.

Ntabwo byabaye nk'impanuka, kuba abo bakozi b'abanyamurava barahagurutse nyuma y'impinduramatwara y'Abafaransa. Ahubwo ni ukubera ko ljambo ry'Imana ari Ijambo rizima, nubwo kuri bamwe ryasaga "nk'iripfuye", ryari rikiri rizima mu mitima y'abaryizera kandi ryagombaga kongera guhaguruka mu buryo bwuzuye, nk'uko ubuhanuzi bwo mu Ibyahishuwe bwabivuze mbere bitaraba. "Umunsi umwe Voltaire wahakanaga Imana, yavuganye ubwirasi agira ati: "Ndambiwe kumva abantu basubiramo ko abagabo cumi na babiri ari bo bashinze idini rya Gikristo. Nzabereka ko umuntu umwe wenyine ahagije kugira ngo arisenye." Kuva Voltaire apfuye hashize imyaka myinshi. Abantu miliyoni nyinshi bagiye mu rugamba rwo kurwanya Bibiliya. Nyamara ntawashoboye kugera ubwo ayizimangatanya, ku buryo ahantu habarizwaga Bibiliya ijana mu gihe cya Voltaire, ubu hari amakopi ibihumbi ijana y'igitabo cy'Imana. Mu magambo y'umugorozi umwe wavuze ibyerekeye itorero rya Gikristo, yaravuze ati, "Bibiliya ni ibuye ry'umucuzi ryasazishije inyundo nyinshi."Ellen G. White, _Intambara Ikomeye_ pp. 209-210.

`Soma Zaburi 119:89 na Zaburi 111:7, 8. Ni iki iyo mirongo itubwira cyerekeye Bibiliya, n'impamvu tugomba kuyiringira?`

Ijambo ry'Imana rishobora kugabwaho ibitero, cyangwa rigapfinagazwa, ariko ntirizigera rihanagurika ngo ritsembweho. Nubwo abenshi biyita Abakristo baritesha agaciro mu buryo butandukanye, bibaza ku migabane imwe igize Bibiliya cyangwa bakaritwerera ibindi abantu bishakiye, byose bigamije kuritesha agaciro karyo mvajuru, maze ukuri kw'Imana kugasuzugurwa.

Ntitugomba na rimwe, mu buryo ubwo aribwo bwose, kwemera gutwarwa n'ibyo bitero bigambiriye gucecekesha Ijambo ry'Imana. Na n'uyu munsi riracyari rizima, ribwira imitima y'abantu, rihumeka ubugingo bushya ku bafite ubushake bwo kuritega amatwi no gukurikiza ibyo ryigisha.

`Ni ubuhe buhanuzi by'umwihariko buvuga ibyawe ku giti cyawe, kubera iki?`