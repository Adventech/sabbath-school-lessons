---
title:  Ukuri Kuranesha
date:   09/05/2024
---

Usibye ibitero by'umwanzi, umurimo w'Imana ku isi uzagera ku musozo unesheje. Ubutumwa bwiza bw'iteka ryose "buzabwirwa abari mu isi, bo mu mahanga yose n'imiryango yose n'indimi zose n'amoko yose" (Ibyahishuwe 14:6). Intambara Ikomeye ihanganishije Kristo na Satani izarangira Kristo atsinze imbaraga z'umwijima. Ubwami bw'Imana buzanesha umubi, maze icyaha gitsembwe ku isi by'iteka ryose. Ibyahishuwe 11 hatangira havuga uburyo Satani yagerageje gusenya kwizera kwa Gikristo no gutsemba kwizera Imana mu bantu anyuze mu Mpinduramatwara y'Abafaransa, ariko icyo gice gisoza kivuga kunesha kw'Ubwami bw'Imana, inesha imbaraga z'umubi n'abo yifashishije bose. Gitanga imbaraga ku bari mu bigeragezo bikomeye bahorwa Kristo n'Ukuri Kwe. 

`Soma Ibyahishuwe 11:15-18. Dukurikije ibivugwa muri iyo mirongo, ni ibihe bintu bizaba ku iherezo ry'ibihe, igihe impanda ya karindwi izavuzwa?`

Muri icyo gihe, ubwami bw'iyi isi buzaba bwahindutse ubwami bw'Umwami wacu. Intsinzi izaba ari iya Kristo. Umubi azaba aneshejwe by'iteka ryose. Yesu atsinze, Satani atsinzwe. Gukiranuka kunesheje. Ukuri ariko gutegeka. Tugomba gukora ibyiza kugira ngo dukurikize iri bwirizwa rikurikira: "Ibyubakwa byose ku bushobozi bw'umuntu bizasenyuka; ariko ibyubakwa ku rutare ari ryo jambo ry'Imana ridahinduka, bizahoraho iteka ryose." Ellen G. White, _Intambara Ikomeye_ p. 210.

`Soma Ibyahishuwe 11:19. Ni iki Yohana yabonye gikingurwa mu ijuru? Kandi ni iki, ubwo yarebaga mu ijuru yabonye?`

Urusengero rwo mu ijuru rwarakinguwe kugira ngo Yohana aharebe. Ubwo yakubitaga amaso Ahera Cyane, yabonye isanduku y'isezerano. Mu buturo bwera bwo mu Isezerano rya Kera, bwari bukozwe hakurikijwe ishusho y'ubwo mu ijuru, icyubahiro cy'Imana cyigaragarije hagati y'amashusho abiri y'abamalayika yabaga ari ku mupfundikizo w'isanduku y'isezerano. Muri iyo sanduku harimo ibisate bibiri by'amabuye yanditsweho amategeko cumi y'Imana. Nubwo twakijijwe n'ubuntu kubwo kwizera gusa, gukurikiza amategeko y'Imana bigaragaza ko kwizera kwacu ari ukuri koko. Amategeko y'Imana ni ishingiro ry'ubutabera bwayo (Yakobo 2:12). Uko kuri kuzaba ingenzi cyane no kuba ingirakamaro ku iherezo ry'ibihe (soma mu Ibyahishuwe 12:17; Ibyahishuwe 14:12). 

`Ni mu buhe buryo ukwimura Imana kugaragara mu Mpinduramatwara y'Abafaransa ihabanye n'ishusho y'ubwiza buhebuje buvugwa mu gitabo cy'Ibyahishuwe 11 bigira icyo bitubwira muri iki gihe?`