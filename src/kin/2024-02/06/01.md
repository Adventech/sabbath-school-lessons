---
title:  Abahamya Babiri
date:   04/05/2024
---

### Aho icyigisho cy'iki cyumweru gishingiye
Ibyahishuwe 11:3-6; Zekariya 4:14; Ibyahishuwe 12:5, 6, 14, 15; Daniyeli 7:25; Yesaya 54:17; Zaburi 119:89; Ibyahishuwe 11:15-18.

> <p>Icyo kwibukwa:</P>
> "Ubwatsi buraraba, uburabyo bugahunguka, ariko Ijambo ry'Imana yacu rizahoraho iteka ryose" (Yesaya 40:8).

Mu binyejana byose uko byagiye bikurikirana, Ijambo ry'Imana naryo ryagiye riteshwa agaciro, rishidikanwaho, rigasiribangwa. Ryafungiranwe mu bigo by'abihaye Imana igihe kirekire, ritwikirwa mu ruhame rw'abantu rihinduka ivu, riranashwanyaguzwa. Abaryizera nabo barasuzuguwe, bahindurwa urwamenyo, barafungwa, ndetse baranicwa bazira kwizera kwabo. Nubwo ibyo byose byabaye, ntibyabujije ko Ijambo ry'Imana ryogera rikagera kure.

Mu binyejana icumi byakurikiye kugwa kw'ingoma y'Abaroma, Abakristo bizera Bibiliya bakayinambaho bagiye batotezwa. Nyamara, ntibyabujije ko Ijambo ry'Imana rimurika mu mwijima w'ubujiji. Ikandamizwa n'itotezwa ntibyahagaritse kwamamazwa kw'Ijambo ry'Imana. Nk'umusobanuzi wa Bibiliya y'Icyongereza, William Tindale yashyizwe mu nkiko azira kwizera kwe. Igihe yabazwaga uwamufashije kwamamaza Ijambo ry'Imana, yatekereje kuri icyo kibazo maze arasubiza ati: "Ni musenyeri wi Durhama." Abacamanza baratangaye cyane barumirwa.

Tindale yabasobanuriye ko igihe kimwe, musenyeri yaguze Bibiliya zose Tindale yari amaze gucapisha azitwikira ku karubanda abantu bose bareba. Icyo musenyeri atamenye, ni uko icyo gikorwa cyatumye ukuri kwamamara, kugera n'ahandi kwari kutaragera. Izo Bibiliya yaziguze ku giciro gihanitse agira ngo azitsembe, bituma Tindale abona amafranga menshi yo gucapisha izindi nyinshi ziruta izatwitswe. Ukuri kwaribatiwe mu ivu kwarihembereye, kurongera kubyutsa umutwe, kohereza imirasire yako aho kutigeze kugera mbere.

Muri iki cyumweru, tuzamenya igitero gikomeye cyagabwe ku Byanditswe byera no ku kwizera kwa Gikristo. Mu gihe cy'impinduramatwara y'Abafaransa, imivu y'amaraso y'Abakristo yatembaga mu mihanda yo mu Bufaransa. Imashini ikoreshwa mu guca amajosi y'abantu yashyizwe mu kibuga cyahuriragamo abantu benshi, maze ibihumbi n'ibihumbi by'abantu bacibwa amajosi. Guhakana Imana byahindutse idini ikurikizwa mu gihugu hose. Nyamara rero, uguhamya kw'Ijambo ry'Imana ntikwigeze gucecekeshwa burundu.

*Mu gihe wiga icyigisho cy'iki cyumweru, zirikana ko gishingiye ku gitabo cy'Intambara Ikomeye ibice bya 12-17.*