---
title:  Igihe cya Gihanuzi
date:   06/05/2024
---

`Gereranya ibivugwa mu Ibyahishuwe 11:3 ni Ibyahishuwe 12:5, 6, 14, 15 n'ibivugwa muri Daniyeli 7:25. Ni iyihe sano tubona muri ibyo bihe byombi bya gihanuzi?`

Abahamya babiri "bazahanura iminsi igihumbi na magana abiri na mirongo itandatu, bambaye ibigunira" (Ibyahishuwe 11:3). Icyo gihe ni kimwe ni icy'amezi mirongo ine na abiri mu gihe "abanyamahanga" (abarwanya ukuri kw'Imana) bazaribata umurwa w'Imana (Ibyahishuwe 11:2). Abanzi b'Imana bazaribata ukuri kw'Imana mu gihe cy'iminsi 1260 (42x30=1260, buri munsi ukaba ushushanya umwaka mu buhanuzi buvuga iby'ibihe by'imperuka), kandi abahamya babiri b'Imana, Isezerano rya Kera n'Isezerano Rishya, bahanura ibibavuguruza mu gihe nk'icyo.

Nk'uko twamaze kubibona (ongera wiyibutse ibivugwa mu cyigisho cya kane), muri Daniyeli 7:25 havuga iby'ububasha bw'agahembe gato kigaragaje mu gihe cy'itorero ryabayeho nyuma yo gusenyuka k'ubwami bw'Abaroma kakarenganya intore z'Imana, kugeza aho igihe n'ibihe n'igice cy'igihe byari gushirira. Icyo gihe gihwanye n'umwaka umwe (ungana n'iminsi 360). Bivuze ko ibihe bitatu n'igice cy'igihe bihwanye n'iminsi 1260.

Mu Ibyahishuwe 12:6, havuga iby'iminsi 1,260 yo gutotezwa k'ubwoko bw'Imana. Mu Ibyahishuwe 12:14 naho havuga iby'igihe, ibihe n'igice cy'igihe. Mu Ibyahishuwe 13:5 havuga iby'amezi 42. Tubona ko amezi 42 n'iminsi 1260 byavuzwe mu gitabo cy' Ibyahishuwe 11:2, 3. Ubwo buhanuzi bwose busobanurwa mu buryo butandukanye ariko bwose bukaba bwerekeza ku kintu kimwe, aricyo gihe runaka cyo mu mateka.

Igihe imbaraga y'Ibyanditswe byera yirengagizwaga, hazamutse ubundi bubasha noneho bw'abantu. Ibyo nta kindi byerekejeho usibye akarengane k'abashikamye ku Ijambo ry'Imana bakarikomeza, ibyo bikaba byarabaye mu gihe cy'ubutegetsi bw'ubupapa kuva mu mwaka wa 538-1798 nyuma ya Kristo, igihe itorero ryo mu binyejana icumi byakurikiye kugwa kw'ingoma y'Abaroma ryagwaga rikagera mu mwijima w'icuraburindi mu bya mwuka. Ä°tegeko teka ry'abantu ryasimbuye amategeko cumi y'Imana. Imigenzo yashyizweho n'abantu yatwikiriye ubutumwa bwiza. Itorero ry'I Roma ryifatanyije n'imbaraga z'isi ubuyobozi bwaryo bukwira mu bihugu by'Uburayi byose.

Muri icyo gihe cy'imyaka 1260, Ijambo ry'Imana - abahamya bayo babiri, bambaye ibigunira. Ukuri kwabo kwahishwe munsi y'imihango n'imigenzo itagira ingano. Abo bahamya babiri b'Imana ntibyababujije gukomeza guhanura; Bibiliya na nubu iracyavuga. Ndetse no mu mwijima w'icuraburindi w'iby'umwuka, Ijambo ry'Imana ryararinzwe. Hari benshi barihaga agaciro, bakanabaho imibereho irigaragaza. Ariko ubagereranyije n'imbaga nyamwinshi b'Abanyaburayi, bari bake cyane. Abawaludensi, Yohana Huss, Jerome, Maritini Luther, Ulrich Zwingli, Yohana Calvin, Yohana na Karoli Wesley, n'abandi bagorozi babaye indahemuka kw'Ijambo ry'Imana nk'uko bari bararyize bakarisobanukirwa.

`Ni izihe nyigisho muri iki gihe zemerwa n'abakristo benshi, zishingiye ku migenzo aho gushingira ku Ijambo ry'Imana.`