---
title:  Urugamba Rugamije Kwigarurira Intekerezo
date:   18/04/2024
---

`Soma 2 Abakorinto 4:3-6. Ni iki bisobanuye, "abo imana y'iki gihe yahumiye imitima, ni bo batizera" (2 Abakorinto 4:4)? Ni buryo ki amaso yabo yahumye? Ni buryo ki amaso yahumutse?`

Ijambo ry'Ikigiriki "umutima" ["intekerezo"] muri iri somo ni _noema_. Mu buryo buhita bwumvikana risobanura ubushobozi bwacu bwo kubona ibintu cyangwa kubitekerezaho. Ubusobanuro bwa Bibiliya bw'Itorero ry'Abadiventisti b'Umunsi wa Karindwi butanga uyu mucyo kuri uyu murongo: "Intambara iri hagati ya Kristo na Satani ni intambara igamije kwigarurira intekerezo [imitima] z'abantu. (Abaroma 7:23, 25; 12:2; 2 Abakorinto 3:14; 11:3; Abafilipi 2:5; 4:7, 8). Umurimo w'ibanze wa Satani ni uguhuma cyangwa kwijimisha intekerezo z'abantu [imitima y'abantu]. Ibyo abikora abuza abantu kwiga Ijambo ry'Imana, ateza ibibazo imbaraga z'intekerezo akoresheje ibikabije by'umubiri n'ubugingo, kubwo gutwara intekerezo zigahugira ku by'ubu buzima, no gutwarwa n'ubwibone no kwishyira hejuru." - Umuzingo wa 6, p. 854.

Uko kubura ubwenge kw'abarimbuka ntiguterwa n'uko batabasha kumenya. Guterwa n'uko badashaka kumenya. Benshi bagiye bagira amahirwe yo kumenya ukuri, ariko bahitamo kutizera, na Satani abahuma amaso. Ubwami bwa Satani ni ubwami bw'umwijima. Nk'uko Ubusobanuro bwa Bibiliya bw'Itorero ry'Abadiventisti b'Umunsi wa Karindwi bubisongera, "Ubutumwa bwiza nibwo buryo rukumbi imigambi mibisha y'umwanzi Satani n'ubuhendanyi bwe bibasha gushyirwa ahagaragara, kandi ni bwo buryo abantu babasha kuboneramo inzira ibakura mu mwijima ikabageza mu mucyo." - Umuzingo wa 6, p. 854. Ishingiro ry'ubutumwa bukubiye mu Isezerano Rishya ni imibereho, urupfu, no kuzuka bya Yesu. Yesu ni we rufatiro rw'Ubutumwa bwiza kandi ni We shingiro ry'Ibyanditswe byera. Ibyanditswe byera biramuhamya (Yohana 5:39).

`Soma muri Yohana 1:4, 5, 9, 14. Aya masomo agaragaza ate Yesu? Zirikana by'umwihariko Yohana 1:14.`

**Mu binyejana bya mbere by'Itorero rya Gikristo, abizera bo mu Isezerano rya Kera bari bariyeguriye burundu Kristo nk'Umucyo wabo rukumbi mu mwijima barimo. Bacungujwe ubuntu Bwe, bahindurwa n'ububasha Bwe, bahabwa imbaraga n'urukundo Rwe. N'urupfu ntirwashoboraga guca imirunga y'ubudahemuka bari bafitiye Kristo. Umucyo urabagirana w'Ubutumwa bwiza watumaga batahura ibinyoma by'umubi. Kristo yakomeje kugira abagabo n'abagore bahagaze mu kuri Kwe nk'intwari babishobojwe n'ubuntu Bwe. Muri ibi binyejana bya mbere, umucyo w'urukundo rwa Kristo, ubuntu, n'ukuri kwe byamurikiye mu mwijima.**