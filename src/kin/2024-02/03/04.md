---
title:  Kurindwa n'Ijambo ry'Imana
date:   16/04/2024
---

`Gereranya ibyanditswe muri Yohana 17:15-17 n'ibyanditswe mu Ibyakozwe n'Intumwa 20:32. Ni busobanuro ki Yesu n'intumwa Pawulo baduha burebana no kurindwa ubuhendanyi bwa Satani?`

Bibiliya ni ihishurwa ritibeshya ry'ubushake bw'Imana. Itwereka umugambi mvajuru wo gukiza mwenemuntu. Kuko "Ibyanditswe byera byose byahumetswe n'Imana," kandi "bigira umumaro wo kwigisha umuntu, no kumwemeza ibyaha bye, no kumutunganya, no kumuhanira gukiranuka" (2 Timoteyo 3:16). Ni ukuvuga ko, "Ibyanditswe byera byose" byahumetswe n'Imana; si imigabane imwe runaka, cyangwa imigabane runaka irusha indi [guhumekerwa]. Bibiliya yose uko yakabaye igomba kwemerwa nk'Ijambo ry'Imana. Bitabaye ibyo, irembo ryaba rifunguriwe cyane ubushukanyi.

Bibiliya ihishura yeruye urukundo rw'Imana rutarondoreka mu mucyo w'intambara ikomeye. Ishyira kandi ku mugaragaro ubuhendanyi bwa Satani igahishura ibinyoma bye. Satani yanga Ijambo ry'Imana kandi yagiye akora ibishoboka byose mu binyejana byose kugira ngo atsembeho imbaraga zaryo.

Ariko se ubundi, ni gute twari kumenya iby'inama y'agakiza tudafite Bibiliya? Twari kumenya bingana iki, niba byari no gushoboka, ibyerekeranye no kuvuka, imibereho, inyigisho, n'umurimo bya Yesu? Iyo bitaba Ibyanditswe byera, mbese twari kwiyumvisha uburemere bw'igitambo cya Kristo, icyubahiro cyo kuzuka Kwe, ubushobozi bwo kutuvuganira mu ijuru, n'ubwiza bukomeye bwo kugaruka Kwe?

Izo nyigisho zose z'ukuri zarahishuwe, zigishwa, kandi zishimangirwa mu ijambo ry'Imana. Iryo ubwaryo, iryo ryonyine, ni ryo rigomba kutubera urufatiro n'ireme ryuzuye ryo gusobanukirwa ukuri kwera kose.

Bityo rero, tugomba kurwanya icyo ari cyo cyose ndetse n'ibintu byose bigerageza kurwanya ubushobozi cyangwa uguhumekerwa n'Ijambo ry'Imana, nubwo cyaba giturutse ku bavuga ko bakunda Bibiliya cyane, ariko bakayishidikanyaho, nubwo byaba byoroheje. Ikibabaje ni uko, by'umwihariko, binyuze mu mitekerereze y'abantu muri iki gihe, benshi mu bahanga mu by'Iyobokamana n'Abakristo bibanda cyane ku ruhande rwa muntu rw'Ibyanditswe ku buryo Bibiliya ihinduka ijambo ry'umuntu aho kuba Ijambo ry'Imana. Bavuga ko, *Bibiliya ari inyandiko zanditswe n'abami, abashumba, abarobyi, abatambyi, abasizi, n'abandi bantu bagendaga bagaragaza ubumenyi n'imyumvire byabo ku Mana, ku byaremwe, no k'ukuntu babonaga kandi bumvaga ukuri kw'ibintu uko bashoboye kose, mu gihe cyabo naho babaga batuye.*

Ibyo se koko byaba ari ukuri? Ibi bibaye ari ukuri, ni kuki twebwe abariho muri iki kinyejana cya 21, twakwita koko ku byo aba bantu bibwiraga, tukaba twashingira kuri ibyo bitekerezo byabo ngo bibe urufatiro rw'ibyiringiro byacu by'iteka ryose? Ntidushobora kubikora.

`Soma Zaburi ya 119:105, 116, 130, 133, na 160. Ni ubuhe busobanuro duhabwa n'umunyezaburi bwerekeranye n'ubusobanuro bw'Ijambo ry'Imana mu nama y'agakiza?`