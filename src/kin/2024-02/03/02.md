---
title:  "Guhuza Ukuri n'Ibimyoma: Amayeri ya Satani"
date:   14/04/2024
---

`Gereranya ibivugwa muri Yohana 14:6 n'ibivugwa muri Yohana 8:44. Ni ukuhe guhabana kw'imico ya Yesu n'iya Satani kugaragara muri aya masomo yombi?`

Ibyo Yesu avuga ni ukuri kuko ari We soko nyakuri y'ukuri. Ukuri guturuka mu mutima wuje ubwenge, wuje urukundo kandi wuje kumenya Imana. Ni rwo rufatiro rw'ibigaragara n'ukuri kose.

Ibihabanye n'ibyo, Satani ni umubeshyi akaba na se w'ibinyoma. Ahora yiteguye gukoresha ibinyoma, ubushukanyi, gutanga amakuru y'ikinyoma, no kugoreka ukuri kugira ngo ayobye ubwoko bw'Imana. Yashutse Eva muri Edeni akoresheje kugoreka ukuri, amuteza gushidikanya, maze arihandagaza ahakana ibyo Imana yavuze. Amagambo ya Satani agira ati, "gupfa ntimuzapfa," yavuze mu cyerekezo cyo kurya itunda, yari igihamya simusiga kivuguruza icyo Imana yari yaravuze. Mu binyejana byose byakurikiyeho, Satani yakomeje gukoresha ayo mayeri. Atesha agaciro kwiringira Ijambo ry'Imana, akavuguruza ubushake bwahishuwe bw'Imana, akagoreka Ibyanditswe, kandi hakaba ubwo anavugisha Bibiliya ibyo itavuga kubwo inyungu ze.

`Soma Imigani 23:23; Yohana 17:17; na Yohana 8:32. Ni ayahe masano ubona muri aya masomo ya Bibiliya yerekeranye n'ukuri kw'Ijambo ry'Imana? Ni ubuhe butumwa ashingiyeho?`

"Satani yari azi neza yuko Ibyanditswe Byera bizashoboza abantu kumenya neza ubuhendanyi bwe no guhangana n'imbaraga ze bashikamye. Ndetse iryo jambo ry'Imana ni ryo Umukiza w'abatuye isi yatsindishije ibitero yamugabyeho. Buri gitero yamugabagaho, Kristo yakingaga ingabo y'ukuri guhoraho akamubwira ati: 'Biranditswe ngo' [Bibiliya Ijambo ry'Imana]. Ibyo umwanzi yamusabaga gukora byose yabitsindishaga ubwenge n'ubushobozi by'Ijambo ry'Imana. Kugira ngo Satani akomeze ategeke abantu kandi ahe ububasha umupapa wihaye ubutegetsi, yagombaga kubabuza gusobanukirwa Ibyanditswe Byera. Bibiliya yerekana ikuzo ry'Imana kandi ikereka abantu bapfa umwanya barimo, ni cyo gituma umwazi yagombaga gupfukirana ukuri kwayo kuziranenge akanagukuraho. Ubwo buryo ni bwo itorero Gatolika ry'i Roma ryakurikije. Hashize imyaka amagana menshi gukwirakwiza Bibiliya bibujijwe. Abantu babujijwe kuyisoma cyangwa kuyitunga mu ngo zabo; maze abapadiri n'abepisikopi badakurikiza amahame mazima bakajya basobanura inyigisho zayo bagambiriye gushyigikira ibinyoma byabo. Nguko uko abatuye isi hafi ya bose bageze aho bemera ko Papa ari umusimbura w'Imana ku isi n'ufite ububasha bwo gutegeka itorero na leta." - Ellen G. White, Intambara Ikomeye, p. 40.

`Nimuganire ku nzira Satani akoresha muri iki gihe agerageza kugoreka cyangwa gutanga ubusobanuro butari ubw'ukuri bw'Ijambo ry'Imana.`