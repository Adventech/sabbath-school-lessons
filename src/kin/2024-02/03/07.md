---
title:  Ibindi byo Kwiga No Kuzirakanwa
date:   19/04/2024
---

"Uwo mutima wo kwanga no kurwanya ukuri wakomeje kugaragara mu banzi b'Imana babayeho mu bihe byose byagiye bikurikirana, kandi na none umutima wo kuba maso n'ubudahemuka ni wo abagaragu bayo bagiye basabwa kugira. Amagambo Kristo yabwiye abigishwa be ba mbere azanakomeza kubwirwa abayoboke be bose kugeza ku mperuka y'ibihe :"Icyo mbabwiye, ndakibwira bose nti 'Mube maso.' Mariko 13:37." -Ellen G. White, _Intambara Ikomeye_, p.43, 44.

Mu bice byinshi byo ku isi, cyane cyane aho abantu bafite amahirwe yo kubona Bibiliya, Satani yakoresheje ubundi buryo bwo gucogoza imbaraga zayo. Bumwe mu buryo bukomeye bwakomeje gukoreshwa mu nzira zitandukanye za siyansi cyangwa ndetse bugakoreshwa n'abitwa intiti mu bya Bibiliya, ndetse rimwe na rimwe hakagira ibyo bemeza, kandi igihe byemewe, bikaba byatuma abantu bagabanya icyizere bafitiye Ijambo ry'Imana. Nk'urugero, nubwo igitabo cya Daniyeli ubwacyo gitanga amatariki cyanditswemo yo mu myaka irenga 500 mbere ya Kristo, benshi mu ntiti mu bya Bibiliya bo bahitamo kugiha amatariki ari hagati y'ikinyejana cya kabiri Mbere ya Kristo. Bemeza ko cyanditswe muri icyo gihe; ngo nibwo umuhanuzi yashoboraga kuvuga atibeshya iby'ahazaza, kuko [mbere] bitari gushoboka. Niyo mpamvu, nk'uko babivuga, igitabo cya Daniyeli kitanditswe igihe kuvugwa ko cyandikiwe, ahubwo cyanditswe mu myaka amagana nyuma y'icyo gihe. Ikibabaje, iki kinyoma babeshyera Bibiliya ni kimwe muri byinshi intiti z'iki gihe zishaka kutwemeza natwe. Kandi ikirushaho kuba akaga, benshi mu bantu bemera iki kinyoma kuko, nubundi cyigishwa n'intiti mu bya Bibiliya. Niyo mpamvu, intumwa Pawulo atuburira agira ati, "Mugerageze byose, mugundire ibyiza" (1 Abatesalonike 5:21).

**IBIBAZO:**

`Zirikana amagambo yavuzwe mu ngingo yo kuwa Gatatu maze wite kuri ibi bikurikira: Ni buryo ki Satani akoresha uburyo bumwe nk'ubwo na magingo aya kugira ngo ateshe agaciro rwihishwa ubushobozi bw'Ibyanditswe byera?`

`Ni ubuhe burinzi bwacu bukomeye cyane buturinda ubusobanuro bugoretse bw'Ijambo ry'Imana?`

`Igitero Satani agerageza kugaba mu ntambara ikomeye iri hagati y'icyiza n'ikibi ni icyo guhindanya imico y'Imana maze akayerekana nk'umutegetsi w'umunyagitugu, utarangwa n'urukundo. Ni buryo ki umubi akoresha ngo abigereho kandi ni ikihe gisubizo Imana itanga kur'ibyo binyoma bye?`

`Intumwa Petero yemeza ko "nta buhanuzi bwo mu Byanditswe bubasha gusobanurwa uko umuntu wese yishakiye"(2 Petero 1:20).Ni mu buhe buryo twakwizera ko tutagoreka ubusobanuro bw'Ibyanditswe kugira ngo tugere ku byo twishakiye? Kubera iki gukora ibyo bishobora koroha cyane kuruta uko tubitekereza, kandi ni mu buhe buryo tugomba kwirinda iyo migirire?`