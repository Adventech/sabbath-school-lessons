---
title:  Imitekereze ya Muntu Ihabanye n'Ibyanditswe
date:   17/04/2024
---

Mwuka Wera akorera mu ntekerezo zacu [mu mitima yacu]. Aturarikira gushaka ubwiru buboneka mu isanzure. Nk'uko umuntu umwe yigeze kuvuga ati, "Nk'Abakristo, ntidugenzurira intekerezo zacu ku muryango w'urusengero." Nyamara kandi, ubuhanga bw'intekerezo za muntu bwonyine ntibushobora kuvumbura ukuri kuva ku Mana kw'Ibyanditswe byera. Ukuri si uko umuntu abona ibintu. Ni ihishurwa riva ku Mana.

`Soma Imigani 16:25, Abacamanza 21:25, na Yesaya 53:6. Ni iki aya masomo aduhishurira ku byerekeranye n'ingamba z'ubushukanyi bwa Satani?`

Bumwe mu bushukanyi bukomeye cyane bw'umubi ni ukutuganisha aho twizera ko intekerezo za muntu, zidafashijwe na Mwuka Muziranenge kandi ntizibe zishingiye ku Ijambo ry'Imana, ko zihagije mu kutumenyesha ubushake bw'Imana. Hari inzira tubasha kwibwira ko itubereye nziza, cyangwa ikabera nziza imico yose, ariko ikaba ari mbi rwose mu maso y'Imana.

Mu myaka mike ishize, jye n'umugore wanjye twiyemeje gukora urugendo rwo kuzenguruka ishyamba riri hafi ya hoteli twari ducumbitsemo. Ubusanzwe, menyereye bihagije kuyoboka inzira, maze nyuma y'isaha imwe yo kugenda tunyura mu tuyira dutandukanye, nari niringiye rwose ko ndi bubone inzira idusubizayo nta ngorane nyinshi, ariko bidatinze, nza gusanga twazimiye rwose nta cyizere. Izuba ryari rigiye kurenga, kandi natinyaga ko bigiye kuba bibi. Iby'amahirwe, twaje guhura n'abandi bagenzi bari bazi inzira. Twari tugisigaje urugendo rw'ibirometero hafi umunani byo kugenda ngo tugere ku muhanda mukuru. Kubera ko bari basize imodoka yabo hafi aho, batubwiye ko bashobora kutugeza kuri hoteli. Kubona umuntu uzi inzira n'umuntu washoboraga kudusubiza aho twaturutse byatuzaniye twese impinduka.

Imana ntiyaturetse twenyine mu rugendo rwo kuva ku isi tujya mu ijuru. Mwuka Muziranenge atuyobora ku nyandiko zera z'Ibyanditswe bituyobora iwacu. Ukuri n'ikinyoma, ikiboneye n'ikitaboneye, icyiza n'ikibi - ibi byose bibasha gusobanuka gusa bitewe n'umucyo w'Ijambo ry'Imana. Ikivuguruza Imana n'Ijambo ryayo ni ikinyoma, kandi igihe cyose ikinyoma giteza akaga; ikigendana n'Imana ni ukuri kandi ni icyiza. Mbega ukuntu ari ingenzi ko tugira Ijambo ry'Imana umugenzuzi wacu uheruka w'ukuri n'imyitwarire.

`Ni kuki iyo intekerezo za muntu zidafashijwe na Mwuka Muziranenge zidashobora kuvumbura ukuri kuva ku Mana? Muganire ku isano iri hagati y'intekerezo za muntu n'ihishura riva ku Mana. Ni buryo ki intekerezo zidufasha gusobanukirwa n'ihishura riva ku Mana? Nk'urugero, soma muri Daniyeli 2, ubuhanuzi bukubiyemo amateka y'isi kuva mu gihe cya Babuloni kugeza ku iherezo. Ni buryo ki ubuhanuzi nk'ubu buhamagarira mu buryo bukomeye gukoresha intekerezo za muntu?`