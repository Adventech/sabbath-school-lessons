---
title:  Ubutumwa bw'Abamarayika Batatu
date:   30/05/2024
---

Mu Ibyahishuwe 14:7, marayika wa mbere avuga n'ijwi rirenga ati, "Nimwubahe Imana muyihimbaze, kuko igihe cyo gucira abantu urubanza gisohoye; nimuramye iyaremye ijuru n'isi n'inyanja n'amasoko."

Marayika wa kabiri aravuga ati, "Iraguye, iraguye! Babuloni wa mudugudu ukomeye, wateretse amahanga yose inzoga ari zo ruba ry'ubusambanyi bwawo" (Ibyahishuwe 14:8). Babuloni ihagarariye imikorere y'ubuhakanyi y'idini ryaguye ryanze ubutumwa bwa marayika wa mbere rigahitamo uburyo bwo kuramya bw'ikinyoma. Ni yo mpamvu Ibyahishuwe 14:9-11 hatuburira kugira ngo twirinde kuramya "inyamaswa n'igishushanyo cyayo." Aha hagaragazwa amahitamo abiri ahabanye-kuramya Umuremyi cyangwa kuramya inyamaswa. Buri muntu wese utuye kuri uyu mubumbe w'isi azafata icyemezo giheruka kandi kidasubirwaho cy'uwo azumvira-Yesu cyangwa Satani.

`Soma Ibyahishuwe 14:12. Ni ibihe bintu bibiri biranga abanga kuramya inyamaswa? Kuki ibyo byombi ari ingenzi cyane?`

Imana izagira ubwoko bwo mu minsi y'imperuka buzayibera indahemuka mu gihe cyo kurwanywa gukomeye ndetse no gutotezwa bikoranwe ubukana mu mateka y'isi. Binyuze mu mpano yo gukiranuka kwa Kristo, bazabaho imibereho yuzuye ubuntu kandi yumvira. Kuramya Umuremyi bihabanye no kuramya inyamaswa kandi bigaragarizwa mu kwitondera amategeko y'Imana. Iyi ntambara iheruka yo kumvira Kristo cyangwa kumvira inyamaswa ishingiye ku kuramya, kandi Isabato ni yo pfundo ry'iyi ntambara ikomeye iri hagati y'icyiza n'ikibi.

Abo bayoboke b'Umukiza biyemeje, ntabwo bazizera Yesu gusa, ahubwo bazanagira kwizera "kwa" Yesu. Ukwizera kwa Yesu ni ukwizera kwimbitse, kwiringira cyane, kwiyemeje cyane, ku buryo abadayimoni bose b'ikuzimu ndetse n'ibigeregezo byose byo ku isi bitabasha kukunyeganyeza. Ni ukwizera kwiringira igihe kudashobora kureba, kukizera igihe kutazi impamvu, kandi kukizera igihe kudashobora gusobanukirwa. Uko "kwizera kwa Yesu" ni impano duhabwa kubwo kwizera. Kuzadufasha guhangana n'ibigeragezo biri imbere yacu. Igihe urugamba ruheruka ruzaba rutangiye tukagerwaho n' ibihano mu by'ubukungu, gutotezwa, gufungwa, ndetse n'urupfu ubwarwo, kwizera kwa Yesu kuzadufasha gushikama muri ibyo bihe biheruka kugeza ubwo Yesu azagarukira.

`Ni mu buhe buryo uyu munsi Imana iri gutegurira kwizera kwawe ibigiye kuzabaho mu gihe kiraza?`