---
title:  Isabato n'Amategeko
date:   28/05/2024
---

`Soma Ibyahishuwe 14:6, 7; Ibyashiuwe 4:11; Itangiriro 2:1-3; no Kuva 20:8-11. Ni iyihe sano iri hagati y'Irema, Isabato ndetse n'amategeko y'Imana?`

Irema rigaragaza agaciro dufite mu maso y'Imana. Ntabwo turi twenyine mu isanzure -agace gato k'umukungugu wo ku isi- cyangwa ngo tube twarabayeho kubw'impanuka. Mu yandi magambo, inkuru y'ubumenyi rusange ivuga inkomoko y'ubuzima, yavuzwe n'ibitangazamakuru ndetse n'imico y'abantu benshi, igaragaza inkomoko yacu mu buryo bunyuranyije n'inkuru dusanga muri Bibiliya.

Turiho kubera ko Yesu yaturemye. Kandi ni we dukwiriye kuramya bidatewe nuko yaturemye gusa ahubwo binatewe nuko yanaducunguye. Kurema no gucungura ni byo bigize ipfundo ryo kuramya nyakuri kose. Ni yo mpamvu Isabato idufasha gusobanukirwa n'umugambi w'agakiza. Isabato ivuga uburyo Umuremyi yita ku byaremwe ndetse ikavuga n'urukundo rw'Umucunguzi.

Ku iherezo ry'icyumweru cy'Irema, Imana yaruhukiye mu bwiza no mu cyubahiro cy'isi yari imaze kuremwa. Nanone kandi Imana yararuhutse kugira ngo iduhe urugero [dukwiriye gukurikiza]. Isabato ni ikiruhuko cya buri cyumweru twahawe kugira ngo dushime Uwaturemye. Iyo turamya Imana ku Isabato, tuba dukingurira imitima yacu kwakira imigisha idasanzwe Imana itashyize ku wundi munsi awo ari wo wose uretse ku Isabato.

Isabato itwereka Umuremyi wadukunze cyane ku buryo atashoboye kudutererana ubwo twateshukaga umugambi yari idufitiye. Isabato ni ikimenyetso gihoraho kigaragaza ko turuhukira muri we. Ni ikimenyesto kidasanzwe cy'ubudahemuka ku Muremyi (Ezekiyeli 20:12,20). Ni ikimenyetso cy'ikiruhuko; ntabwo ari ikimenyetso cy'imirimo; ni ikimenyetso cy'ubuntu, ntabwo ari ikimeyetso cyo gutwarwa n'amategeko; ni ikimenyetso cy'ibyiringiro, ntabwo ari ikimenyetso cyo gucirwaho iteka; ni ikimenyetso cyo kwishingikiriza ku Mana kugira ngo tubone agakiza, ntabwo ari ikimenyetso cyo kwishingikiriza kuri twebwe ubwacu. Ikiruhuko cy'Isabato nyakuri ni ikiruhuko cy'ubuntu mu biganza byuje urukundo by'Uwaturemye, Uwaducunguye, n'Ugiye kugaruka aje kutujyana.

Ubutumwa bwo mu Ibyahishuwe 14, ubutumwa bw'Imana bwo mu minsi iheruka bugenewe abatuye isi, burarikira abantu kuruhukira mu rukundo rwayo no kwitabwaho na yo buri Sabato. Buturarikira kwibuka Uwaturemye no kumuha icyubahiro. Kuruhuka Isabato ni umurunga uhuza ugutungana kwa Edeni, icyubahiro cy'ijuru rishya ndetse n'isi nshya iri hafi kuza. Isabato itwibutsa yuko umunsi umwe Edeni izagarurirwa ubwiza bwayo yahoranye.

`Abadiventisiti b'Umunsi wa Karindwi benshi bagiye baregwa kuba abatwarwa n'amategeko, kandi icyo kirego gifitanye isano no kuruhuka Isabato. Nimuganire ku Isabato nk'ikimenyetso cyo gucugurwa no gukiranuka kubwo kwizera. Kuki kubahiriza itegeko ry'Imana ryo kuruhuka bituma abantu batekereza ko tugerageza kwicira inzira igana mu ijuru?`