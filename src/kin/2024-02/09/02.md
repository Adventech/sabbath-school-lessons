---
title:  Ubutro Bwera n'Amateka
date:   26/05/2024
---

`Soma Ibyahishuwe 11:19; Kuva 25:16; Kuva 31:18; n' Ibyahishuwe 12:17. Ni iki aya masomo agaragaza ko cyari mu Isanduku y'Isezerano yabaga Ahera Cyane ho mu buturo bwera?`

Umunsi w'impongano wabaga ari umunsi w'urubanza. Abisirayeli bose babaga bategetswe kugira uruhare muri iki gikorwa binyuze mu kwihana, kwisuzuma, no kutagira umurimo bakora kuri uwo munsi (Abalewi 23:29-31). Kuri uwo munsi umutambyi mukuru ni we wenyine winjiraga Ahera Cyane agiye gutamba igitambo cy'impongano y'ibyaha. Aho ngaho, ahagana hagati y'ubuturo bwera hari Isanduku y'Isezerano. Muri iyo sanduku harimo amategeko cumi y'Imana, yanditswe ku bisate by'amabuye. Umupfundikizo wa zahabu w'iyo sanduku witwaga intebe y'imbabazi, aho amaraso yaminjagirwaga kugira ngo ubuturo bwera bwezeho ibyaha. Icyubahiro cy'Imana cyagararagariraga mu bwiza bwa Shekina yabaga iri hejuru y'intebe y'imbabazi. Buri gitambo cyose cyatambwaga cyagaragazaga imbabazi Imana igirira abantu b'abanyabyaha, ariko umunsi w'impongano ugaragaza ko icyaha gihora cyibukwa kugeza ku munsi w'urubanza (Abaheburayo 10:3). Mu by'ukuri, icyaha cyagombaga gukurwaho burundu, nyuma y'ibinyejana byinshi byagombaga gukurukiraho, binyuze mu kwizera amaraso ya Kristo gusa, ubwo yajyaga gupfira ku musaraba. Dushobora kwezwaho ibyaha byinyuze mu kwizera amaraso ye gusa (1 Petero 1:18, 19). Ahongaho, imbere y'Imana, imbabazi n'ubutabera bihurizwa hamwe.

Ubwo yitegerezaga ubuturo bwera bwo mu ijuru, intumwa Yohana yabonye, "urusengero rw'Imana rukinguye" kandi "habonekamo isanduku y'isezerano Ryayo" (Ibyahishuwe 11:19). Igitabo cy'Intambara Ikomeye cyongeraho aya magambo: "Mu cyumba cy'Ahera cyane cyo mu buturo bwera bwo mu ijuru, ni ho amategeko y'Imana abitswe. Ayo mategeko ni ya yandi yavugiwe n'Imana ubwayo mu rusaku rw'inkuba ku musozi wa Sinayi kandi yandikwa n'urutoki rw'Imana ku bisate by'amabuye." Amategeko cumi y'Imana yagaragaye mu buturo bwera bwo mu ijuru ni umwimerere w'ayanditswe ku bisate by'amabuye kandi akandukurwa na Mose mu bitabo by'amategeko. Abaje gusobanukirwa neza n'iyo ngingo y'ingenzi, baje kugera aho babona ukwera no kudahinduka kw'amategeko y'Imana."-Ellen G. White, _Intambara Ikomeye_ p.312.

Ubwo abizera b'Abadiventisiti bo hambere bigaga inyigisho y'ubuturo bwera, basobanukiwe n'akamaro k'amategeko y'Imana ndetse n'Isabato iri mu ipfundo ry'amategeko y'Imana. Basobanukiwe yuko niba amategeko y'Imana yaragaragajwe mu isanduku y'isezerano mu buturo bwera bwo mu ijuru, mu by'ukuri atakuweho ku musaraba.

`Teketeza ku Isabato, imaze igihe kirekire cyane igaruka mu bitekerezo byacu buri cyumweru, ubudasiba. Ni iki ibyo byari bikwiriye kutwigisha cyerekeranye n'ihame ry'irema? Ni irihe hame rindi rifite urwibutso rufite imbaraga kandi rugenda rugaruka buri gihe?`