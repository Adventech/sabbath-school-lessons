---
title:  Ukudahinduka kw'Amategeko y'Imana
date:   27/05/2024
---

`Soma muri Matayo 5:17, 18; Zaburi 111:7, 8; Umubwiriza 12:13, 14; 1 Yohana 5:3; n' Imigani 28:9. Ni iki aya masomo ya Bibiliya yigisha cyerekeranye n'isano umukristo afitanye n'amategeko?`

Abadiventisiti b'Umunsi wa Karindwi bagera ikirenge mu cy'Abagorozi b'Abaporotesitenti bashyigikiye ukwera kw'amategeko y'Imana. Zirikana aya magambo akomeye yanditswe na John Wisley: "Amategeko y'imihango cyangwa y'imigenzo Mose yahaye abana ba Isirayeli, harimo amabwiriza yose arebana n'ibitambo bya kera n'imirimo yo mu rusengero, Umwami wacu yaje kuyakuraho .... ariko amategeko agenga imyitwarire, akubiye mu mategeko cumi y'Imana, yashimangiwe n'abahanuzi, ntabwo yayakuyeho. Ntabwo umugambi we wo kuza ku isi wari uwo gukuraho umugabane n'umwe wayo mategeko. Aya ni amategeko adashobora guhinduka, ahagaze 'ashikamye nk'umuhamya wo kwizerwa mu ijuru' ... Buri mugabane ugize aya mategeko ugomba gukomeza kugira imbaraga ku bantu bose kandi ibihe byose; nk'adashingiye ku gihe cyangwa ahantu, cyangwa ibindi bintu bishobora guhinduka, ahubwo ashingiye ku miterere y'Imana n'imiterere y'umuntu, ndetse n'isano iri hagati yabo idahinduka."-Upon Our Lord's Sermon on the Mount, Discourse V, John Wesley's Sermons:An Anthology (Nashville, TN:Abingdon Press, 1991),pp.208,209.

`Gereranya Kuva 34:5-7 n' Abaroma 7:11, 12; Zaburi 19:8-12; Zaburi 89:15; Zaburi 119:142, 172. Ni iki aya masomo atubwira cyerekeranye n'isano iri hagati y'amategeko y'Imana n'imico yayo?`

Kubera ko amategeko y'Imana agaragaza imico yayo, akaba urufatiro rw'intebe yayo y'ubwami, ndetse akaba n'ishingiro ry'imyitwarire ya muntu ni yo mpamvu Satani ayanga. "Nta muntu n'umwe utarasobanukiwe ko niba ubuturo bwera bwo mu isi bwari igicucu cyangwa igishushanyo cy'ubwo mu ijuru, amategeko yari mu isanduku y'isezerano ku isi yari kopi y'umwimerere y'amategeko yo mu isanduku y'isezerano yo mu ijuru; kandi ko kwemera ukuri kwerekeye ubuturo bwera bwo mu ijuru bisaba kwemera ibyo amategeko y'Imana avuga ndetse no kubahiriza Isabato ivugwa mu itegeko rya kane. Aha ni ho hari hahishwe ibanga rikomeye ryo kurwanya ugusobanurwa kumvikana kw'Ibyanditswe Byera byagaragazaga umurimo wa Kristo mu buturo bwera bwo mu ijuru."-Ellen G. White, _Intamabara Ikomeye_ pp.312-313.

`Ni izihe mpamvu abantu bakunze gutanga bavuga ko tutagitegetswe gukurikiza amategeko cumi y'Imana? Ni iki utekereza ko kiri inyuma y'ibyo mu by'ukuri?`