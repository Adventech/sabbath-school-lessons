---
title:  Intambara Iheruka Ivugwa Mu Byahishuwe
date:   09/06/2024
---

Ubutumwa byo mu Byahishuwe burimbitse cyane kuruta ibimenyetso byamayobera, inyamaswa zidasanzwe, n'ibimenyetso bidasanzwe. Ubwo butumwa buvuga ukuri kw'iteka kwatanzwe n'Imana y'urukundo ikunda igisekuru cyo mu gihe giheruka. Intambara iri hagati ya Kristo na Satani yatangiriye mu ijuru ishingiye ku kuramya. Kandi izagera mu bushorishori igishingiye ku kuramya.

`Gereranya Ibyahishuwe 14:7, 9 n' Ibyahishuwe 4:11. Ni iyihe nsanganyamatsiko y'ingenzi y'Ibyahishuwe muri iyi ntambara iri hagati y'icyiza n'ikibi ibera mu isanzure?`

Mu Byahishuwe, kuramya n'Irema ni isanga n'ingoyi (ntibishobora gutandukana). Ibyahishuwe 14:7 haduhamagarira kuramya Uwiteka waremye byose. Mu buryo buvuguruza ikinyoma cy'ihindagurika, cyatwaje abatuye isi umugaru mu binyejana bibiri bishize, Isabato ni urwibutso ruhoraho rutwibutsa abo turi bo. Ihora itwibutsa ko turi abantu baremwe kandi ko Umuremyi wacu akwiriye kubahwa no kuramywa. Iyi ni yo mpamvu umwanzi (Satani) yanga Isabato cyane.  

`Soma Ibyahishuwe 12:17 n'Ibyahishuwe 14:12. Kuramya Umuremyi bihabwa ubuhe busobanuro?`

Kuramya Umuremyi binyuze mu kwitondera amategeko y'Imana bihabanye no kuramya inyamaswa. Imana izagira ubwoko bwayo mu bihe biheruka buzakomeza kuyibera indahemuka nubwo habaho kurwanywa ndetse no gutotezwa bikoranywe ubukana mu mateka.       

"Ubwo kuruhuka ku Isabato y'ikinyoma mu rwego rwo gukurikiza itegeko rya Leta, binyuranije n'itegeko rya kane, bikazaba ari indahiro yo kuyoboka ububasha burwanya itegeko ry'Imana, kuruhuka ku Isabato y'ukuri mu rwego rwo gukomeza amategeko y'Imana, ni igihamya kigaragaza kumvira Umuremyi"-Ellen G. White, Intambara Ikomeye p.424.      

Ibyahishuwe 14:12 havuga ko abo bayoboke biyemeje gukurikira Umukiza bazagira "kwizera nk'ukwa Yesu." Kwizera nk'ukwa Yesu ni ukwizera kwimbitse cyane ku burwo kwiringira igihe kudashobora kubona. Gukomeza kwihangana igihe kudasobanukiwe. Ni impano itangwa na Yesu duhabwa no kwizera kandi kuzadufasha kunyura mu ntambara igiye kuzabaho.      

`Isabato y'umunsi wa karindwi ni ikimenyetso fatizo kigaragaza ko Imana arÄ± Umuremyi. Bityo, gushaka kuyisimbuza undi munsi nk'uko Roma yabigenje (Soma Daniyeli 7:25), ni ugushaka kwiha ububasha bw'Imana ku rwego rukomeye. Ni mu buhe buryo uko kuri kudufasha kubona impamvu Isabato izaba ingingo izagibwaho impaka mu minsi iheruka?`