---
title:  Akaga Kegereje
date:   10/06/2024
---

Ubuhanuzi buvuga ku kimenyetso cy inyamaswa bwo mu Ibyahishuwe 13 butubwira ibyerekeranye n'ubukana ndetse n'ubugome bw'igitero Satani azagaba ku Mana. Uhereye igihe Yesu yapfiraga ku musaraba, umwanzi azi ko yatsinzwe, ariko agambiriye kuzarimburanwa nabantu benshi bashoboka. Uburyo bwa mbere Satani akoresha ni ibinyoma. Iyo ibinyoma bye bidatanze umusaruro, akoresha agahato. Ni we uzaba yihishe inyuma y'itegeko rizatangwa rivuga ko umuntu wese wanga kuramya inyamaswa cyangwa gushyirwaho ikimenyetso cy'inyamaswa azicwa.

Akarengane gashingiye ku idini ntabwo ari gashya. Katangiye igihe Kayini yicaga Abeli amuziza kumvira itegeko ry'Imana. Yesu yavuze ko ibyo bizaba no mu bizera.

`Soma Yohana 16:2; Matayo 10:22; 2 Timoteyo 3:12, na 1 Petero 4:12. Ni ibiki byabaye ku itorero ryo mu Isezerano Rishya, kandi ni mu buhe buryo ibyo bizaba no ku itorero rya Kristo ryo mu minsi ya nyuma?`

Mu mateka ya Gikristo, itotezwa ryari rusange. Ryabayeho muri Roma ya Gipagani ariko by'umwihariko ryagaragaye cyane mu itotezwa rikoranwe ubugome ryakorewe Abakristo bizeraga Bibiliya rikozwe n'itorero Gatolika. Ikimenyetso cy'inyamaswa nta kindi kiri cyo usibye ihuriro riheruka ry'urwo ruhererekane.    

Ubuhanuzi bugaragaza yuko iryo totezwa rizatangirana n'ibihano by'ubukungu: ntawe uzemererwa kugurisha cyangwa kugura adafite icyo kimenyetso. Umuntu wese uzanga gushyirwaho ikimenyetso, amaherezo, azacirirwaho iteka ryo gupfa (Ibyahishuwe 13:15-17).    

Ubu, umwanzi arimo gutegurira abavuga ko ari Abakristo kwakira icyo kimenyetso ubwo ikigeragezo giheruka kizaba kije binyuze mu kubashishikariza kwishyira hamwe. Ubwo bizaba bigaragara ko abari mu isi yose bakurikiye inyamaswa kandi bayitangarira (Ibyahishuwe 13:3), ako kanya ibintu bizahinduka, maze ubuhanuzi bwibande ku bwoko bw'Imana. Ibyahishuwe 14:12 haduha iyi shusho. "Bitondera amategeko y'Imana bakagira kwizera nk'ukwa Yesu." Ubwoko bw'Imana bubaho imibereho yumvira Imana. Kubw'ubuntu bwayo, bahagarara bashikamye mu gihe abari ahabazengurutse bose badagadwa. Mu gihe abatuye isi bazaba bakurikiye inyamaswa, ubwoko bw'Imana bwo "bukurikira Umwana w'Intama aho ajya hose" (Ibyahishuwe 14:4). Kubw'imbaraga za Kristo, batsinda imbaraga z'ikuzimu zibarwanya.    

Nk'uko twabibonye mu cyigisho cya 9, izingiro ry'intambara iri hagati y'icyiza n'ikibi ishingiye ku kuramya. Inyamaswa ikoresha ikinyoma, ikinyoma kitatanga umusaruro, igakoresha imbaraga n'agahato.    

`Ni mu buhe buryo wemera ko ubutunzi bukubuza kubahiriza Isabato mu buryo bworoshye?`