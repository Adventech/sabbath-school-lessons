---
title:  Inyamaswa Yavuye Mu Gitaka
date:   13/06/2024
---

`Soma Ibyahishuwe 13:11-18. Ni mu buhe buryo iyi nyamaswa ya kabiri itandukanye n'inyamaswa ya mbere ivugwa mu Byahishuwe 13?`   

Inyamaswa ya mbere yavuye mu nyanja; inyamaswa ya kabiri yazamutse "iva mu butaka" (Ibyahishuwe 13:11). Inyanjya ishushanya "amoko n'amateraniro y'abantu n'amahanga n'indimi"(Ibyahishuwe 17:15). Ubutaka, buhagarariye ahantu hatuwe n'abantu bake. Iyi nyamaswa ya kabiri yaduka ahagana ku iherezo ry'igihe cya gihanuzi igihe inyamaswa ya mbere yakoreshaga ubutware bwayo (Ibyahishuwe 13:5). Ni ukuvuga ko yadutse ahagana mu mwaka wa 1798 nyuma ya Kristo.   

Leta Zunze Ubumwe za Amerika ni zo zihuje n'ubu busobanuro. Zabonye ubwigenge mu mwaka wa 1776 nyuma ya Kristo, zitora itegeko nshinga mu mwaka wa 1789 nyuma ya Kristo, maze mu kinyejana cya 19 ziza kumenyekana nk'igihugu gikomeye ku isi.   

Yohana akomeza agira ati, "Iyo yari ifite amahembe abiri nk'ay'umwana w'intama, ivuga nk'ikiyoka" (Ibyahishuwe 13:11). Mu buhanuzi bwa Bibiliya, amahembe ashushanya imbaraga. Mu buryo butandukanye n'inyamaswa ya mbere, iyi nyamaswa ya kabiri nta makamba ifite ku mahembe yayo, bisobanuye ko atari ubwami. Ayo mahembe abiri ashushanya amahame abiri y'imitegekere ari yo soko y'imbaraga ndetse n'umudenzezo mu bya politike ndetse no mu by'idini muri Leta Zunze Ubumwe za Amerika.

`Soma Ibyahishuwe 13:11, 12. Ni izihe mpinduka ubona muri iyi nyamaswa, kandi ivuga ite?`

Iki gihugu gituje, gisa n'umwana w'intama amaherezo kizavuga nk'ikiyoka. Gitegekesha "ububasha bwose bwa ya nyamaswa ya mbere" (Ibyahishuwe 13:12) kandi gisiribanga amahame yacyo y'umudendezo w'idini, "ihata isi n'abayirimo ngo baramye ya nyamaswa ya mbere"(Ibyahishuwe 13:12). Leta zunze ubumwe za Amerika ni zo zizafata iya mbere mu guhatira buri wese utuye ku isi kuramya ya nyamaswa ya mbere binyuze mu kwemeza ubutware bwa Papa mu by'idini no mu bya Politike.

Dukurikije ubu buhanuzi, Leta Zunze Ubumwe za Amarika zizafatanya n'inyamaswa kurema igishushanyo-itorero ryifatanyije na Leta-kandi zizahatira buri wese kuramya icyo gishushanyo. Igitangaje ni uko ubwo zagaragazwaga nk'imbaraga z'iyi nyamaswa, Leta Zunze ubumwe za Amerika nta mbaraga za gisirikare n'iz'ubukungu zari zifite nk'ibyo zifite ubu.

`Tekereza ku ihungabana mu bya politike riri muri Amerika uyu munsi. Ni mu buhe buryo umunsi umwe ubwo buhanuzi bushobora kuzasohora?`