---
title:  Imyaka Igihumbi Ku Isi
date:   25/06/2024
---

Ibyahishuwe 19 bisoza bigaragaza ishusho yo kugaruka kwa Yesu no kurimbuka kw'abanyabyaha. Ariko inkuru ntabwo irangirira ahongaho. Ibyahishuwe 20 hatubwira iby'igihe kingana n'imyaka 1,000, kizwi nk'igihe cy'imyaka igihumbi.

`Soma Ibyakozwe n'Intumwa 20:1-3. Ni ibiki bizaba kuri Satani ubwo Yesu azaba agarutse?`

Ikigereranyo cyakoreshejwe mu Byahishuwe 20:1-3 ni ikimenyetso. Satani ntabwo aboheshwa umunyururu ngo afungirwe ikuzimu mu buryo busanzwe. Azamara imyaka 1,000 ari wenyine, ku isi idatuwe, aboshwe n'imiterere y'ibyo yikururiye ubwe. Mu 2 Petero 2:4, dusoma ko Satani n'abamarayika be bateganyirijwe igihano cyo kuboheshwa "iminyururu y'umwijima." Satani azaboherwa mu isi aboshwe n'iminyururu y'imiterere y'ahamuzengurutse, nta muntu uhari abasha gushuka. Azamara imyaka 1,000 areba ukwangirika, guhindana n'akaga byatejwe no kwigomeka kwe.

Ijambo ry'Ikigiriki risobanura "ikuzimu"rifite ubusobanuro bumwe n'ijambory'Icyongereza, _abyss_. Ni cyo kimwe n'ijambo ryakoreshejwe mu rurimi rw'Ikigiriki cyakoreshejwe mu gusobanura Isezerano Rishya, rigaragaza isi mu gihe cy'Irema. "Isi yari itagira ishusho, yariho ubusa busa, umwijima wari hejuru y'imihengeri" (Itangiriro1:2). Muri urwo rurimi, ijambo "imuhengeri" ni ijambo ry'Ikigiriki _'abyssos'_, _'abyss'_ risobanura isi iriho ubusa. Ikuzimu ntabwo ari ubuvomo buri munsi y'ubutaka cyangwa ubuvumo bunini buri mu isanzure. Umurimo wa Satani w'icyaha no kurimbura, hamwe n'imivurungano izabanziriza kugaruka kwa Yesu, byatumye isi isubira mu mwijima, umubumbe utagira gahunda nk'uko yari imeze igitangira kuremwa.

`Soma Yeremiya 4:23-26; na Yeremiya 25:33. Ni mu buhe buryo abahanuzi bo muri Bibiliya basobanura uko bizaba bimeze?`

Ahangaha, abahanuzi bashimangira kurimbuka kuzabaho ubwo Kristo azaba agarutse kandi bakavuga ko ku isi nta muntu uzasigara ari muzima mu gihe cy'imyaka 1,000. Satani n'abamarayika be bazasigara kugira ngo barebe ingaruka ziteye ubwoba zo kwigomeka kwa Satani. Isanzure ryose rizongera gusobanukirwa bundi bushya yuko ibihembo by'ibyaha ari urupfu. Imana ihangana n'icyaha ku buryo kitazongera kubaho ukundi (Nahumu 1:9). Hari uburyo butatu bw'ingenzi Imana ibikoramo. Ubwa mbere, igaragaza urukundo rwayo rutagira umupaka, imbabazi zayo, n'imbaraga zayo zidacogora zo gukiza inyokomuntu. Ubwa kabiri, igaragaza ubutabera bwayo, gushyira mu gaciro, no gukiranuka kwayo. Ubwa gatatu, yemera ko isanzure ribona ingaruka z'icyaha no kwigomeka.