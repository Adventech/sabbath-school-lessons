---
title:  Intsinzi y'Urukundo rw'Imana
date:   22/06/2024
---

### Aho icyigisho cy'iki cyumweru gishingiye
Ibyakozwe n'Intumwa 22:11, 12; Yeremiya 30:5-7; Zaburi 91:1-11; Yeremiya 25:33; Ibyahishuwe 21:2; Ibyahishuwe 20:11-15.

> <p>Icyo kwibukwa:</P>
> "Numva ijwi rirenga rivuye kuri ya ntebe rivuga riti 'Dore ihema ry'Imana riri hamwe n'abantu kandi izaturana na bo, na bo bazaba abantu bayo kandi Imana ubwayo izabana na bo ibe Imana yabo. Izahanagura amarira yose ku maso yabo kandi urupfu ntiruzabaho ukundi, kandi umuborogo cyangwa gutaka cyangwa kuribwa ntibizabaho ukundi kuko ibya mbere bishize"(Ibyahishuwe 21:3, 4).

Dushobora guhangana n'ejo hazaza dufite imitima yuzuye ibyiringiro. Nubwo ibihe biruhije bigiye kuza, umubabaro twahura na wo wose, ibirushya twakwihanganira byose, agahinda twagira kose, niba dufite ibyiringiro by'uko umunsi mwiza ugiye kuza, uyu munsi dushobora kubaho imibereyo ifite ubusobanuro, intego, n'ibyishimo.

Uwitwa Franklin D. Roosevelt yabaye Perezida wa Leta Zunze Ubumwe za Amerika kuva mu mwaka wa 1933 kugeza mu mwaka wa 1945 [iki gihe ni kimwe mu bihe bikomeye byaranze amateka ya Leta Zunze Ubumwe za Amerika]. Roosevelt yaje kurwara indwara ya Pararize maze biba ngombwa ko ajya yifashisha inyunganirangingo kugira ngo abashe kugenda. Umunsi umwe yaranditse ati, "Buri gihe dushikama ku byiringiro n' icyizere cy'uko hari ubuzima bwiza, isi nziza birenze ubwenge bwacu."

Albert Einstein, umwe mu bahanga babayeho ku isi, yaranditse ati, "Twigire kuri ejo hashize, tubeho uyu munsi, twizere ejo hazaza." Alfred Lord Tennyson, umusizi w'icyamamare ukomoka mu Bwongereza mu gihe cy'umwamikazi Victoria, yaranditse ati, "Ibyiringiro bituruka mu mwaka uzaza, bikongorera biga biti, 'uzanezeza.'"

Muri iki cyigisho gisoza iki gihembwe, tuzarebera hamwe urukundo rwa Yesu rudakebakeba mu bihe bikomeye mu mateka y'isanzure ndetse n'intsinzi ye idasubirwaho mu ntambara ikomeye iri hagati y'icyiza n'ikibi. Igitabo giheruka ibindi muri Bibiliya, Ibyahishuwe, kiduha ibyiringiro bya none, iby'ejo hazaza ndetse n'iby'iteka ryose.

_Mu gihe wiga icyigisho cy'iki cyumweru, zirikana ko gishingiye mu gitabo cy'Intambara Ikomeye ibice 39-42._