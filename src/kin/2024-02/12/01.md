---
title:  Ibizaba ku Isi mu Bihe Biheruka
date:   15/06/2024
---

### Aho icyigisho cy'iki cyumweru gishingiye
Yohana 8:32; Ezekiyeli 20:12, 20; Ibyahishuwe 7:1,2; Ibyahishuwe 14:1; Yoweli 2:21-24; Hoseya 6:3; Yakobo 5:7, 8; Ibyahishuwe 18:1-4.

> <p>Icyo kwibukwa:</P>
> "Gura ukuri ntuguranure, gura ubwenge no kwigishwa n'ubuhanga" (Imigani 23:23).

Tekereza uramutse ufite umukobwa w'umwangavu utwaye imodoka avuye ku ishuri aje mu biruhuko byo mu gihe cy'impeshyi. Mu gihe utegereje ko agera mu rugo, ukaba usuzuma raporo y'ikirere uhangayitse. Ugaterwa ubwoba nuko ikirere kigenda kirushaho kuba kibi. Igicu cy'umukara kikabudika. Umuyaga mwinshi ugahuha cyane. Maze imvura nyinshi ikarindimuka. Ibiti bikarandurwa n'umuyaga. Nyuma y'igihe gito umuhanda ugana mu rugo ukaba utakiri nyabagendwa. Maze ukumva umwe mu baturanyi bawe akubwira ko hashobora gukoreshwa umuhanda wa kabiri. Imodoka zishobora kugenda zikikira amashami y'ibiti byaguye. Nubwo guhererekanya amakuru biba bitoroshye muri icyo gihe, ushobora gufata telefone ukandikira umukobwa wawe ubutumwa bugufi, ukamubwira uburyo ashobora kugera mu rugo neza.

Ikiruta ibintu byose, Yesu ashaka kutwambutsa imiraba y'ubuzima ngo atugeze mu rugo. Ellen G. White yaranditse ati, "Umuraba udacogora mu burakari bwawo uraje"-_Testimonies for the Church_, vol. 8, p. 315 (Ibihamya by'Itorero). Umugambi w'imibereho ya Kristo, urupfu rwe, kuzuka kwe, n'umurimo we wo mu buturo bwera bwo mu ijuru ni ukugira ngo tuzagere imuhira. Ubutumwa bwa gihanuzi bwa Danieyeli n'Ibyahishuwe ni amabwiriza mvajuru y'umwihariko yerekeranye n'abantu bo mu minsi y'imperuka, kugira ngo adufashe kunyura mu miraba y'ubuzima kugira ngo umunsi umwe tuzabashe kuzahoberana n'Umukiza wacu udukunda.

Umugambi w'icyigisho cy'iki cyumweru ni uguhishura icyo ijambo rya gihanuzi rivuga cyerekeranye n'ibikorwa biheruka no gucukumbura bundi bushya imbaraga za Kristo zo kutunyuza mu ntambara iheruka no kutugeza imuhira.

_Mu gihe wiga icyigisho cy'iki cyumweru, zirikana ko gishingiye mu gitabo cy'Intambara Ikomeye ibice 37 na 38._