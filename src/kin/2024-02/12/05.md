---
title:  Imvura y'Umuhindo n'Imvura y'Itumba
date:   19/06/2024
---

`Soma muri Yoweli 2:21-24 n' Ibyakozwe n'Intumwa 2:1-4, 41-47. Ni ubuhe buhanuzi bwasohoye mu kinyejana cya mbere? Ni izihe ngaruka bwagize?`

Gusukwa kwa Mwuka Wera ku munsi wa Pantekote kwatangije itorero rya Gikristo mu buryo bufite imbaraga. Abantu ibihumbi bitatu bihannye umunsi umwe. Ibyakozwe n'Intumwa bigaragaza igitangaza cy'ubuntu buhindura bw'Imana: "benshi mu bumvise iryo Jambo ry'Imana barizera, umubare w'abagabo uragwira uba nk'ibihumbi bitanu" (Ibyakozwe n'Intumwa 4:4). Abizera 120 ni bo bonyine bari bateraniye hamwe, ariko isengesho ryazanye impinduka ikomeye. Mu kanya gato, itorero ryongerewe abizera benshi. Ndetse "n'abatambyi benshi bumvira uko kwizera" (Ibyakozwe n'Intumwa 6:7).

Ubwo abigishwa batotezwaga mu bugome bukabije i Yerusalemu "baratatanye bajya hose, bamamaza Ijambo ry'Imana" (Ibyakozwe n'Intumwa 8:4). Mbega ubuhamya bufite imbaraga bugaragaza ibyo itorero rya mbere ryabashije kugeraho!

Hagiye hahangwa amatorero i Yudeya, i Samariya n'i Galilaya (soma Ibyakozwe n'Intumwa 9:31). Amaze guhinduka, intumwa Pawulo yamamaje Kristo ahakikije inyanja ya Mediterane. Abayuda bamwe b' i Tesalonike barwanyije ubutumwa bwiza maze baravuga bati, "abubitse ibihugu byose baje n'ino" (Ibyakozwe n'Intumwa 17:6). Binyuze mu mbaraga za Mwuka wera, abigishwa bagejeje ubutumwa mu isi y'icyo gihe mu gihe gito cyane. Ubuhanuzi bwa Yoweli bwerekeranye n'imvura y'umuhindo bwasohoye ku munsi wa Pantekete, ariko imvura y'itumba izagwana imbaraga kugira ngo iteguze umusaruro uheruka w'isi.

`Soma Zekariya 4:6; Zekariya 10:1; Hoseya 6:3 na Yakobo 5:7, 8. Ukurikije ibivugwa muri iyo mirongo, ni mu buhe buryo umurimo w'Imana wo ku isi uzarangira?`

Imvugo "imvura y'umuhindo" n' "imvura y'itumba" zikomoka mu bihe by'isarura byo muri Isirayeli. Imvura y'umuhindo yagwaga mu ntangiriro z'umwaka kugira ngo imbuto zatewe mu butaka zibashe kumera. Imvura y'itumba yagwaga mu mpera z'umwaka kugira ngo ifashe umusaruro kwera neza. Ibi bigaragaza umurimo wa Mwuka Wera wo kwamamaza ubutumwa bwiza. "Nk'uko imvura y'umuhindo yatanzwe, igihe Mwuka Muziranenge yasukwaga mu itangira ry'ubutumwa bwiza, kugira ngo imbuto z'igiciro zabibwe zikure, ni na ko no ku iherezo, imvura y'itumba izatangwa kugira ngo yeze imbuto zigiye gusarurwa. Ubuhanuzi bwasohojwe mu isukwa ry'imvura y'umuhindo mu itangira ry'umurimo w'ubutumwa bwiza, buzongera gusohora ku iherezo ryabwo mu gihe cyo gusukwa kw'imvura y'itumba."- Ellen G. White, _Intambara Ikomeye_ p.428,429.