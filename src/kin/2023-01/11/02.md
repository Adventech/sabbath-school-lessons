---
title:  "Gira Imana Nyambere"
date:   12/03/2023
---

`Soma 2 Ngoma 20:1-22. Ni ayahe mahame y’ingenzi y’ibya mwuka dushobora kwigira muri iki gitekerezo, mu rugamba twaba duhura na rwo rwose?`

Ahagana ku iherezo ry’ingoma ya Yehoshafati, Ubuyuda bwatewe n’abanzi. Yehoshafati yari umugabo w’umunyamwete kandi w’intwari. Yari amaze imyaka myinshi yongerera ingabo ze ubushobozi kandi igihugu cye cyari kimaze kugira imigi ikomeye. Yehoshafati yari yiteguye guhangana n’umwanzi uwo ari we wese; ariko igihe yaterwaga n’umwanzi, ntabwo yishingikirije ku mbaraga ze ahubwo yiringiye imbaraga z’Imana. Yashyize umwete nw gushaka Uwiteka, maze ahamagaza Abayuda bose. Abaturage bose bateraniye imbere y’urusengero, kuko Salomo yari yarababwiye ko ari ko bagomba kuzajya babigenza igihe cyose bahuye n’akaga. Abagabo b’i Buyuda bose bahagaze imbere y’Uwiteka bari kumwe n’abagore babo ndetse n’abana babo. Barasenze, basaba Imana guteza abanzi babo urujijo kugira ngo izina ryayo ryubahwe. Maze umwami arasenga ati, “Nta mbaraga dufite zarwanya izo ngabo nyinshi ziduteye, kandi tubuze uko twagira ariko ni wowe duhanze amaso.” (2 Ngoma 20:12).

Bamaze kwishyira mu biganza by’Imana muri ubwo buryo, Umwuka w’Uwiteka yaje ku muntu w’Imana maze aravuga ati, “Mwitinya kandi mwegukurwa umutima n’izo ngabo nyinshi, kuko urugamba atari urwanyu ahubwo ni urw'Imana.... Muri iyo ntambara ntimuzagomba kurwana. Muzahagarare mwireme inteko gusa, mwirebere agakiza Uwiteka azabaha.” (2 Ngoma 20:15-17). Bukeye bwaho, umwami ateraniriza hamwe abantu, maze itsinda ry’abaririmbyi bo kuririmba ishimwe ry’Uwiteka aba ari ryo abanza imbere. Maze Yehoshafati abwira abantu ati, “Mwizere Uwiteka Imana yanyu mubore gukomezwa, mwizere n’abahanuzi bayo mubone kugubwa neza.” (2 Ngoma 20:20). Igihe abaririmbyi batangiraga kuririmba, abanzi babo basubiranyemo, baricana kandi “ntihagira n’umwe ucika ku icumu.” (2 Ngoma 20:24) Kunyaga iminyago y’intambara byatwaye abantu b’i Buyuda iminsi itatu, maze ku munsi wa kane bagaruka i, Yerusalemu baririmba nk’uko bagiye baririmba.

Birumvikana ko Imana yabakijije ari yo Mana natwe dukunda kandi turamya, kandi imbaraga zayo ziracyari uko zahoze. Icyo dusabwa ni ukuyiringira no kwemera kuyoborwa na yo.

`Soma 2 Ngoma 20:20. Ni ubuhe busobanuro bwihariye iki gitekerezo gikwiriye kugira ku Badiventisiti b’Umunsi wa Karindwi?`