---
title:  "Ibibazo Bigendana N’Imyenda"
date:   29/01/2023
---

`Soma Gutegeka kwa Kabiri 28:1, 2, 12. Ni uwuhe mugambi Imana ifitiye abana bayo ku bigendanye n’imyenda/inguzanyo? Ni buryo ki bagera kuri uwo mugambi? Kandi nubwo ibivugwa ahangaha binyuranye cyane n’ibyacu, ni ayahe mahame dushobora gukuramo maze akadufasha muri iki gihe cyacu?`

Ubushakashatsi bwerekana ko hari impamvu eshatu z’ingenzi zituma abantu basakizwa n’ibibazo by’amafaranga bibateza imyenda. Izo mpamvu zivugwa hano hakurikijwe uko zisumbana: *Iya mbere ni ubujiji.*Abantu benshi, ndetse n’abize, ni injiji mu byerekeranye n’imari. Usanga baba batarigeze bashaka kumenya amabwiriza ya Bibiliya cyangwa n’ay’ubumenyi busanzwe agendana nimicungire y’amafaranga. Nyamara, hari ibyiringiro! Iki cyigisho kizigisha abantu inzira yoroshye yo kumenya ayo mabwiriza n’uburyo bwo kuyashyira mu bikorwa.

*Impamvu ya kabiri yo gusakizwa n’ibibazo by’amafaranga ni ubugugu, cyangwa kwikunda*. Bitewe no gushaka kugera ku by’abantu bifuza ndetse no kugura ibyo bamamaza, usanga abantu bakoresha ibirenze ibyo binjiza. Ntibashaka kubeshwaho n’ibyo bafite, ngo batunge imodoka bashoboye, no kwambara ibihwanye n’ubushobozi bwabo. Benshi kandi muri abo bantu usanga bavuga ko batabasha gutanga icyacumi kuko bakennye.Ingaruka y’ibyo ni uko usanga imibereho yabo ihabanye n’amasezerano y’Imana yo guhabwa ubwenge n’umugisha (Soma Malaki 3:10, 11; Matayo 6:33). Aba bantu ariko na bo baracyafite ibyiringiro, nyamara birabasaba kugira impinduka mu mutima, n’umwuka wo kunyurwa.

*Impamvu ya gatatu ituma abantu basakizwa.n’ibibazo by amafaranga ni ibyago bigera ku bantu.* Babasha kuba baragezweho n’uburwayi bukomeye badafite ubwishingizi bw’ubuzima buhagije. Babasha kuba baratandukanye n’umufasha bashakanye wabasize iheruheru. Babasha kuba barahuye n’icyorezo cyangwa ikiza cyayogoje ubutunzi bwabo. Cyangwa bakaba baravukiye kandi bagakurira mu mibereho y’ubukene. Aba bantu na bo baracyafite ibyiringiro. Nubwo inzira yabo irushijeho kugorana, babasha kwikura muri ayo makuba. Impinduka zishobora kuzanwa n’incuti zabo z’Abakristo babatera inkunga;inama cyangwa ubufasha bw’abajyanama bayobowe n’Umwuka w’Imana; gukora cyane bikagendana nuburezi bwiza; n’umugisha hamwe n ibitangaza by’Imana. Impamvu iyo ariyo yose, nubwo yaba itewe n’ikosa ry’umuntu bwite, umwenda ushobora kurangira. Nyamara abantu bafite imyenda bakeneye kugira ibyo bahindura mu mibereho yabo, ibisohoka (ibyo bakoresha), n'ibyo bagira nyambere mu mutungo wabo.

`Soma 1 Timoteyo 6:6-9. Ni iyibe nama Pawulo atanga ahangaha twese dukeneye gukurikiza? Ni iki aya magambo akubwira wowe ubwawe, kandi ni izihe nzira warushaho gukurikiza twigishwa ahangaha n'Ijambo ry’Imana?`