---
title: "Gukurikiza Inama Y’Imana"
date:   30/01/2023
---

Turi abantu bakunda ibintu, kandi turi mu isi yuzuyemo ibintu, isi ibasha mu bihe runaka, kudukurura birenze urugero. Byadusabaga kuba turemye mu cyuma n’amavuta akomeye, aho kuba turi inyama n’amaraso, kugira ngo tutumva rimwe na rimwe, imbaraga z’ubutunzi bw’iyi si budukurura hamwe no kwifuza ubukire. Mu gihe runaka, ninde utarigeze kugira inzozi zo kuba umukire cyangwa ngo arote yatsindiye tombora?

Nubwo twese duhura na byo, kandi nta kibi kirimo na byo ubwabyo bikaba atari bibi mu gihe dukoze cyane kugira ngo tugere ku mibereho myiza cyangwa duhinduke abakire, ariko nta n’umwe muri twebwe ukwiriye kugwa mu mutego utuma amafaranga, ubukire n’ubutunzi bw’ibintu biduhindukira ibigirwamana. Twahawe isezerano ry’imbaraga mvajuru idushoboza kuba indahemuka ku byo tuzi ko ari ukuri. Ibi ni iby’agaciro gakomeye, kuko tuzi ko ikigeragezo cy’ubukire no gutunga iby’isi byajyanye benshi mu irimbukiro.

`Soma Matayo 6:24 n’urwa 1 Yohana 2:15. Nubwo yavuzwe mu buryo bunyuranye, ni iyihe agingo y’ingenzi dusanga muri aya masomo yombi?`

Akaga ni uko gukunda iby’isi bishobora kugira imbaraga ikomeye ku buryo bijyana abantu mu myenda, kugira ngo —nk’uko baba babyibwira— bibashoboze guhaza urwo rukundo. (Ntibijya bishoboka; soma Umubwiriza 4:8). Kandi kuko umwenda ari umwe mu mitego Satani ategesha ubugingo, birumvikana neza ko Imana yifuza ko abana bayo babaho birinda umwenda. Yaduhaye inama mu Ijambo ryayo n’impano y’ubuhanuzi bizatuyobora mu kugira imibereho y’ubutunzi irangwa n’umutekano. 

`Soma Zaburi 50:14, 15. Ni iyihe myifatire igomba kuranga ubwoko bw’Imana? Bisobanuye iki “guhigura umuhigo wawe”?`

Twishimira kwakirwa mu Itorero: tukaba abizera baryo dusingiza kandi dushima Imana, Yo yaturemye Ikanaducungura. Ingingo ya 9 (muri 13) y’indahiro/isezerano twakoze tugiye kubatizwa, twabajijwe iki kibazo ngo, "Wemera gahunda y’Itorero ry’ Abadventisti b’Umunsi wa Karindwi kandi ni umugambi wawe kurisabira no kurishyigikira, utanga icyacumi n’amaturo ndetse witanga ubwawe?" Nk’ Abadiventisti b’Umunsi wa Karindwi, twese twarasubije ngo, Yego. Niyo mpamvu, iri somo (Zaburi 50:14, 15) ati isezerano ry’abantu bose bashima Imana kandi bakayihigurira umuhigo wabo bakiranutse.

`Ni ibiki amahitamo yawe akwereka byerekeranye n’uko wifata ku by’isi igukururira? Ni ukubera iki gukora cyane kugira ngo ugire imibereho myiza bitavuze ko ari kimwe no gushaka kwiremera ibigirwamana by’ubutunzi cyangwa amafaranga? Ni buryo ki twakwiga kubitandukanya?`