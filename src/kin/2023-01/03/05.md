---
title:  "Dutanga Icyacumi Cy'imbumbe Y'ibyo Twinjije Cyangwa Tugitanga Tumaze Gukuraho Imisoro?"
date:   18/01/2023
---

Tubara kimwe mu icumi cy' "ibyo twinjiza" iyo duhemberwa ku isaha cyangwa duhabwa umushahara, kandi dutanga icyacumi cy' "ibyo twunguka‚ùû cyangwa inyungu iyo twikorera ku giti cyacu kandi tukaba dufite umushinga wacu ku giti cyacu. Mu bihugu byinshi, Leta ikata imisoro ku mishahara y'abakozi kugira ngo yishyure serivise ikorerwa abaturage, nk'umutekano, imihanda n'ibiraro, amafaranga yo guhemba abatagira akazi, n'ibindi. Ikibazo cy'ibyo twinjiza byose hataravamo imisoro cyangwa ibyo dusigarana nyuma yo gutanga imisoro ubwa mbere gishingiye ku kumenya niba tugarura icya cumi mbere cyangwa nyuma yo gukurwaho kw'imisoro. Abikorera bashobora gukuramo ikiguzi cy'imirimo bakoze kugira ngo bamenye inyungu yabo mbere yuko imisoro ikurwa ku byo binjije.

Ubushakashatsi bwakozwe ku buryo abizera batanga bwagaragaje ko umubare munini w'Abadiventisiti b'Umunsi wa Karindwi batanga kimwe mu icumi bafatiye ku byo binjiza batarakuraho imisoro. Mu by'ukuri, dukurikije ibivugwa mu gitabo kivuga iby'amahame yo gutanga kimwe mu icumi n'amabwiriza yabyo cyasohowe n'Inteko Nkuru Rusange mu mwaka wa1990, "Gutanga kimwe mu icumi bikwiriye kubarwa hashingiwe ku byo twinjiza cyangwa umushahara wacu mbumbe mbere yuko imisoro ya leta n'ibindi bisabwa umuturage bikurwaho. Umusanzu w'ubwishingizi ushobora gukurwaho Soma Ibwirizwa rya 111-F." p. 22.

`Soma 1 Abami 17:9-16. Umupfakazi yari abayeho ate atarahura na Eliya? Ni iki umuhanuzi yamusabye kubanza gukora mbere yo kwiyitaho we n'umwana we? Ni iki dushobora kwigira kuri iki gitekerezo ku kibazo turimo kuganiraho?` 

Umupfakazi w'i Sarefate yabwiwe n'Imana yuko umuntu w'Imana aje kumureba (1 Abami 17:9). Ubwo Eliya yageraga aho yari ari, uwo mupfakazi yamusobanuriye imibereho ye. Eliya yabanje kumusaba amazi yo kunywa maze yongeraho ati, "Witinya, genda ubigenze uko uvuze, ariko banza umvugireho akanjye ukanzanire hano, maze ubone kwivugira n'umwana wawe, kuko Uwiteka Imana ya Isirayeli ivuze itya iti 'Icyo giseke ntabwo Kizaburamo ifu, n' amavuta ntabwo azabura muri iyo mperezo, kugeza ku munsi Uwiteka azavubira isi imvura." (1Abami 17:13,14). Mbese uku kwari ukwikunda cyangwa yashakaga kugerageza ukwizera k'uyu mupfakazi, amuha amahirwe yo kugaragaza kwizera kwe? Igisubizo kiragaragara. Nk'uko twabibwiwe, "Buri wese akwiriye kwisuzuma ubwe kandi agatanga nk'uko umutima we ubigambiriye." Ellen G. White, Testimonies for the Church, vol. 4, p. 469 [Ibihamya by 'Itorero, umuzingo wa 4].

`Ni mu buhe buryo wasobanurira umuntu utarigeze atanga kiwe mu icumi imigisha izanwa no gutanga icya cumi? Iyo migisha ni iyihe? Kandi ni mu buhe buryo gutanga icya cumi bituma kwizera kugira imbaraga?`