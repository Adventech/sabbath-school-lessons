---
title:  "Kimwe Mu Icumi Gihwanye N'icyacumi"
date:   15/01/2023
---

Inkoranyamagambo zisobanura ijambo "icya cumi" nk' "umugabane wa kimwe mu icumi w'ikintu runaka" cyangwa "icumi ku jana. Ubu busobanuro bwakuwe mu gitekerezo cyo muri Bibiliya. Kimwe mu icumi ni ukugarurira Imana icumi ku ijana by'ibyo twungutse cyangwa ibyo twinjiza. Dusobanukiwe yuko ibyo dufite byose ari 'iby Uwiteka. Itegeko ryo gutanga kimwe mu icumi ryahawe Abisirayeli ku musozi Sinayi rigaragaza ko icya cumi ari icyera kandi kikaba ari icy'Uwiteka (Abalewi 27:30, 32). Imana idusaba kuyigarurira icumi ku ijana. Amaturo yo gushima atandukanye na kimwe mu icumi kandi atangwa yiyongera kuri cyo. Kimwe mu icumi ni igihamya kigaragaza ubwitange bwacu bwa Gikristo. Muri Bibiliya, nta hantu na hamwe hagaragaza ko tugomba guha Imana ibiri munsi y'icya cumi.

`Soma Itangiriro 14:18-20 n'Abaheburayo 7:1-9. Ni iki Aburamu yakoze ubwo yahuraga na Melikisedeki? Ni iki ibi bitwigisha cyerekeranye n'uburyo uyu muhango watangiye kera?`

Mu gitabo cy'Itangiriro 14 ni ho hantu ha mbere muri Bibiliya ijambo "kimwe mu icumi" ryakoreshejwe, icyo gice kivuga ibyerekeranye n'igitekerezo cya Melikisedeki ubwo yajyaga gusanganira Aburamu. Ahandi hantu haheruka iri jambo ryakoreshejwe muri Bibiliya hatwibutsa uko guhura, ariko amagambo "kimwe mu icumi" n "icya cumi" akoreshwa mu buryo rimwe rishobora gusimbuzwa irindi (Soma Abaheburayo 7:1- 9). Zirikana ko mu gitekerezo kivugwa mu Baheburayo ari Melikisedeki cyangwa Kristo, nta n'umwe muri abo bombi ukomoka mu muryango wa Lewi, bityo gutanga kimwe mu icumi byatangiye mbere y' Abalewi kandi bikomeza gukorwa na nyuma y'Abalewi. Gutanga icya cumi ntabwo bireba Abayuda gusa kandi ntabwo byakomotse ku Baheburayo ku musozi Sinayi.

`Soma Itangiriro 28:13, 14, 20-22. Ni iki Imana yasezeranye gukorera Yakobo, kandi ni iki Yakobo yasubije Imana?`

Ubwo Yobo yavaga iwabo, ahunze mukuru we Esawu wari umufitiye uburakari, ijoro rimwe yarose inzozi, abona urwego rushinzwe hasi rukageza umutwe, mu Ijuru. Abamarayika baruzamukiragaho, bakarumanukiraho.

Kandi Uwiteka yari ahagaze hejuru yarwo maze asezeranya Yakobo ko izabana na we kandi ko umunsi umwe izamugarura mu rugo. Uyu musore wari wenyine yagize guhinduka nyakuri maze aravuga ati: "Uwiteka azaba Imana yanjye...kandi ku byo uzajya umpa byose, sinzabura kuguha kimwe mu icumi" (Itangiriro 28:21, 22).

`Kuki ari ingenzi gusobanukirwa ko kimwe mu icumi, kimwe n'Isabato atari ikintu cyakomotse mu mategeko y'Abisirayeli ba kera cyangwa mu mihango yabo y'idini? Ni ubuhe butumwa twebwe twabayeho nyuma y'umusaraba dukwiriye kwigira kuri uku kuri?`