---
title:  ICYA CUMI GISHYITSE CYANGWA GITANGANYWE GUKIRANUKA
date:   19/01/2023
---

`Soma 1 Abakorinto 4:1,2. Nk’abana b’Imana n’ibisonga by’imigisha yayo, dusabwa kuba abantu bameze bate?`

None se gukiranuka muri kimwe mu icumi bisobanuye iki? Muri iki cyumweru twarebeye hamwe imigabane igize kimwe imu icumi:

1. Amafaranga — angana na kimwe mu icumi, cyangwa icumi ku ijana, y’ibyo twinjiza cyangwa ibyo twunguka. 
2. Ajyanwa mu nzu y’ububiko — ahantu abakozi b’itorero bahemberwa.
3. Kubahisha Imana umugabane wa mbere w’ibyo twunguka.
4. Gukoreshwa icyo wagenewe — gushyigikira umurimo.

Nk’abizera b’itorero, gushyigikira ibyo bitatu bibanza ni inshingano yacu; gukoresha icya cumi icyo cyagenewe gukoreshwa ni inshingano y’abashinzwe gucunga umutungo w’inzu y’ububiko. Na none kandi, ntitugomba gukoresha icya cumi uko tubyumva. Gutanga icya cumi, no kugishyira mu bubiko ni umugabane w’inshingano zacu. Ntabwo ari twe dushyiraho ibipimo, ahubwo Imana ni yo ibishyiraho. Iyo ntatanze kimwe mu icumi cy’ibyo “nungutse” gishyitse, ntabwo mba ntanze icya cumi; kandi iyo ntazanye icya cumi mu “nzu y’ububiko” na bwo ntabwo mba ntanze icya cumi.

`Soma Matayo 25:19-21. Ni ryari tuzasabwa kumurika ibyo twabikijwe n'Imana? Ni iki kizabwirwa ababaye abakiranutsi ku butunzi?`

" 'Nimuzane imigabane ya kimwe mu icumi ishyitse mubishyire mu bubiko. (Malaki 3:10), iri ni itegerko ry'Imana. Aha ngaha ntabwo Imana iduhamagarira gushima cyangwa kugira ubuntu. Ahubwo duhamagarirwa kuba indahemuka gusa. Icya cumi ni icy'Uwiteka kandi adutegeka kumugarurira ibye.'" -Ellen G. White, Uburezi, p.142. Kuba igisonga cy'Imana ni amahirwe y'umwihariko kandi ni inshangano. Imana iduha umugisha kandi ikadukomeza kandi ikadusaba gutanga icya cumi gusa, maze igakoresha icya cumi cyayo kugira ngo ifashe abari mu murimo wayo, nk'uko yabikoreraga umuryango wa Lewi mu gihe cya Isirayeli ya Kera.

`Bamwe bavuga ko batishimiye uburyo amafaranga y'icya cumi batanga akoreshwa, maze bigatuma bahitamo kutagitanga cyangwa bakagira ahandi bohereza amafaranga yabo. Ariko se hari ubwo Imana yavuze ngo: “Igihe muzaba mwizeye ko ibyo mutanga bikoreshwa neza, muzabe ari bwo mutanga kimwe mu icumi gusa?”`

