---
title:  "Imyaka Y'Akazi"
date:   21/02/2023
---

Nk'uko twabibonye, Imana yateganyirije abantu umurimo kugira ngo babashe gukora bakurikije inshingano iyi n'iyi. Uyu mugabane w'imibereho yacu (imyaka y'akazi) ungana nk'imyaka 40. Kuri benshi, iki ni igihe cyo kurerwa kw'abana bakajya mu mashuri inzu zikagurwa cyangwa zikubakwa n'ibindi by'ingenzi. Iki ni cyo gihe gisaba imbaraga mu gushaka umutungo n'amafaranga. Ni igihe cy'ingenzi cyane kuko umuryango aribwo wiga gukorera hamwe, n'abawugize bagashaka imbaraga n'amaboko. Ihungabana ry'ubukungu rishobora gusenya ingo icyo gihe, kandi akenshi biraba. Imiryango irangwa ku mpande zombi no kwitanga mu bya Gikristo ndetse ikarangwa no gukurikiza amahame ya Bibiliya ni yo irushaho gushikama.
 
`Soma urwa 1 Timoteyo 5:8; Imigani 14:23; n'Abakolosayi 3:23, 24. Ni izihe ngingo z'ingenzi zerekeranye n'iby'umutungo mu ngo twakura muri aya masomo?`

Ibihe byinshi umugabo ni we w'ibanze mu gutunga urugo, nubwo rimwe na rimwe bombi bagomba gukora. Birumvikana ko haba ubwo ibihe bidasanzwe biza, uburwayi bukaza, ibihe by'ubukungu bikaba bibi, n'ibindi, bigatuma ya gahunda y'ingo iba ingorabahizi. Icyo gihe, abantu baba bagomba gushaka uko babyitwaramo. Abana babyarwa bakarerwa muri icyo gihe cy'ubuzima bitwa "umwandu uturuka k'Uwiteka" (Zaburi 127:3). Tugomba kwibuka ko abana baba bafite inshingano ikomeye. Intego y'ababyeyi b'Abakristo ni ugutoza abana babo kugira ngo bahinduke abantu bakuru bigenga muri ubu buzima no kubategurira ubuzima bw'ahazaza. Dore ingingo eshatu zafasha ababyeyi:

_1. Guha abana umwuka w'urugo rwa Gikristo._ Bamenyereze gahunda ishimishije kandi ya buri gihe yo gusenga k'umuryango, kujya buri gihe mu materaniro y'Isabato n'ay'itorero, no gukiranuka batanga icyacumi n'amaturo. Ibi bibubakira ingeso ku buryo bukomeye kuva bakiri bato.
_2. Kubigisha kugira ubushake bwo gukora no kwishimira umurimo._ Abana bazamenya ko kwita ku murimo, no kuwukiranukamo ari ibintu byitabwaho, bishimwa, kandi bigororerwa. Bazamenya ko tubona amafaranga bitewe n'uko dutanze igihe ku bandi dusohoza n'inshingano z'agaciro kuri bo.
_3. Kubafasha bakiga neza._ Amashuri arahenze muri iki gihe-by'umwihariko amashuri yigenga atanga uburezi bwa Gikristo. Nyamara ku babyeyi bafite umugambi wo gutegurira abana babo imibereho y'iki gihe n'iy'ubuzima bw'ahazaza, birakwiriye gutanga ikiguzi cy'ubwo burezi.

`Birumvikana ko icyo ababyeyi bakora cyose, nta n'umwe ushobora gutanga ubwishingizi bw'inzira abana bazihitiramo y'ahazaza habo. Ni kuki ari ingenzi ko ababyeyi badakwiriye kwirenganya bitewe n'amahitamo mabi abana babo babasha gufata bamaze kuba bakuru?`