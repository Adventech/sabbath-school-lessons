---
title:  "Umugisha Duheshwa N'Umurimo"
date:   20/02/2023
---

Ahari kereka ubaye ufite ubukire wigengaho, cyangwa Mama na Papa wawe bakaba baraguteganyirije umutungo uzakubeshaho ku buryo utazakenera gukora na rimwe mu buzima bwawe (niba warasomye ibitekerezo byinshi by'abana nk'aba bateganyirizwa amafaranga, aho kubabera umugisha abageza mu kaga gakomeye iyo bamaze gukura), bitinde bitebuke uzabonako ukeneye gukora umurimo kugira ngo ubeho. Birumvikana ko icyiza ari uko ushaka ikintu kigushimisha wazabonamo inyungu nziza, ukacyitoza cyangwa ukakiga mu ishuri, ukabona akazi ukagikomeza, maze kikakubeshaho mu gihe cy'imyaka yawe y'akazi. Ibyo ni byo bikwiriye; nyamara siko bigenda igihe cyose.

`Soma Itangiriro 2:15 (reba n'Umubwiriza 9:10 n'urwa 2 Abatesalonike 3:8-10). Bisobanura iki kuba na mbere y'uko icyaha cyinjira mu isi, Adamu (ndetse na Eva) yarahawe umurimo wo gukora? Ni buryo ki ibi bisobanura impamvu, nk'uko byavuzwe haruguru, abatarigeze bashaka gukora bahuye n'ikibazo cy'umuvumo?`

Nta gushidikanya uyu murimo ntiwari igihano. Wari ugamije kubazanira ibyiza. Ibyo bivuga ko, no muri Paradizo, no mu isi itarangwagamo icyaha, urupfu, n'umubabaro, Imana yari izi neza ko abantu bakeneye gukora. "Kandi Adamu ahabwa umurimo wo kwita kuri iyo Ngobyi. Umuremyi yari azi ko Adamu atazabona ibyishimo igihe adafite umurimo wo gukora. Ubwiza bw'iyo Ngobyi bwaramunezezaga ariko ibyo ntibyari bihagije. Yagombaga gukora maze agafasha ingingo ze nziza cyane gukora imyitozo. Iyo ibyishimo biza kuba bituruka mu kuba inkorabusa, umuntu, wari wararemwe ari intungane, aba yarabayeho adakora. Ariko Uwari yararemye umuntu yari azi neza ikizamuhesha ibyishimo; maze uwo mwanya akimara kumurema, yahise amuha umurimo ashinzwe. Isezerano ry'ubwiza bw'ahazaza, n'itegeko ry'uko umuntu agomba kwiyuha akuya kugira ngo abone umutsima wa buri munsi, byaturutse ku ntebe imwe ya cyami." - Ellen G. White, Our High Calling, p. 223.

Nyamara, ndetse na nyuma yo Gucumura, igihe (nk'uko byagenze no ku kindi kintu cyose) umurimo wahindanyijwe n'icyaha, Imana yabwiye Adamu iti: "Uzaniye ubutaka kuvumwa; iminsi yose yo kubaho kwawe, uzajya urya ibibuvamo, ugombye kubiruhira"" (Itangiriro 3:17). Zirikana ko Imana yavumye ubutaka "kubwawe," kubwa Adamu, bivuga ko umurimo wagombaga kuba ikintu yari akeneye, cyane cyane nk'umuntu wacumuye..

`Ni buryo ki ukwiriye kubona umurimo nk'ikintu kiguhesha umugisha, nk'uko ari cyo washyiriweho?`