---
title:  "Ibindi Byo Kwigwa No Kuzirikanwa"
date:   24/02/2023
---

"Nta genamikorere cyangwa se gahunda y'ubuzima rishobora kuba ritunganye kandi ryuzuye igihe cyose rifata gusa imyaka mike y'ubu buzima bityo ntiriteganyirize iby'igihe kizaza kitazagira iherezo. ... Nta muntu ushobora kwirundanyiriza ubutunzi mu ijuru, igihe ubuzima bwe hano ku isi butakungahaye kandi butatunganijwe."- Ellen G. White, Uburezi, p. 149. "Kwemera ko Imana ari Yo nyir'ibintu byose, ni yo ntango yo gukiranuka no kurangwa n'ukuri mu mikorere. Umuremyi w'ibintu byose ni we nyirabyo, twe turi ibisonga bye. Ibyo dutunze byose ni Imana yabituragije kugira ngo tubikoreshe dukurikije amabwiriza iduha." - Ellen G. White, Uburezi, p. 141.

Bitewe no guhangayikwa n'ibyo tugomba guha imiryango yacu, inshuro nyinshi dutekereza ko umurimo wacu ari uwo gushaka ibyo twinjiza. Ariko nk'Abakristo, dufite n'uruhare rw'undi murimo tugomba gukora w'inshingano ikomeye Yesu yadusigiye twese abayoboke be. Amaze kuvuga kuri iyi nshingano ikomeye dusanga muri Mariko 16:15, Ellen G. White yagize ati, "Ibyo ntibishatse kuvuga ko abantu bose bahamagarirwa kuba abapasitoro cyangwa ababwirizabutumwa mu mahanga, ahubwo bisobanura ko buri muntu ashobora kuba umukozi ukorana n'Imana mu kugeza 'inkurunziza' kuri bagenzi be. Iryo tegeko ryahawe abantu bose, baba abakomeye n'aboroheje, abize n'abatarize, abakuru n'abato." - Uburezi, p. 276. "Dukeneye gukurikirira hafi cyane umugambi Imana ifitiye ubuzima bwacu. Gukoresha imbaraga zacu zose mu murimo utwegereye, kwegurira Imana inzira zacu no gutegereza amabwiriza ava ku buntu bwayo. Aya ni yo mategeko dukurikiza maze akatwizeza ko tuzayoborwa rwose mu guhitamo umurimo dukora."- Uburezi, p. 280.

**Ibibazo**:

`1. Nk'Abakristo, ni buryo ki dusobanura imibereho "yageze ku ntego"? Ni irihe tandukaniro ryagombye kubaho hagati y'uko ab'isi basobanura "kugera ku,ntego/kugerayo" n'uko natwe twagombye kubyumva? Dufate nk'urugero kuri Yohana Umubatiza. Ni buryo ki wasobanura ubuzima bwe, bwarangiriye muri gereza mu buryo bubi, byose bitewe n'amarangamutima y'umugore mubi? Mbese ibyo twabyita ko ari ubuzima "bwageze ku ntego"? Tanga impamvu z'igisubizo cyawe.`

`2. Ni buryo ki wasobanura ukuntu hariho abantu benshi bagira imibereho "igera ku ntego/yakungahaye" badakurikiza amabwiriza ya Bibiliya y'ibyo gucunga umutungo cyangwa amahame y'ubuzima muri rusange? Cyangwa wavuga iki ku bagerageza kuyakurikiza nyamara ntibagire icyo "bageraho" mu mibereho yabo? Ahari bitewe n'uburwayi bwabagezeho, cyangwa icyorezo cyateye. Ni buryo ki dusobanukirwa aya mahabane y'ubuzima?`