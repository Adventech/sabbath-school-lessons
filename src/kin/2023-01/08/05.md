---
title:  "Gukorana Ubunyangamugayo"
date:   22/02/2023
---

Iyindi nzira yo kugira imibereho "yageze ku ntego," ari na yo nzira iheruka, ni inzira ifite uburyo burushijeho gushimisha - igihe habayeho gufata ibyemezo bifite ubwenge kandi bidahutiyeho kubera ibihe bidasanzwe, ibyemezo byo mu myaka ibanza y'ubuzima. Mu gihe cyiza ababyeyi baba barareze abana babo bakabageza aho baba abantu bakuru babasha kwibeshaho, nta mwenda w'inzu, amafaranga y'ingendo akaboneka, nta yindi myenda, ndetse hakaboneka n'amafranga ahagije yo gukemura ibindi bintu bikomeye mu rugo.

Imana irarikira abana bayo kugera ku rwego rwo hejuru mu kazi no mu buzima. Urwo rwego ni amategeko y'Imana yanditswe mu mitima yacu (soma Yeremiya 31:33) kandi akagaragarira mu mico yacu. Mu gihe umuryango mugari w'abantu ugenda usenyuka, n'inyigisho za Gikristo zikamburwa ireme kandi zigateshwa agaciro, birakwiriye kandi ni ingenzi cyane ko Umukristo arangwa n'imibereho n'umurimo biri ku rwego rutagira amakemwa. Bibiliya iravuga iti, "Kuvugwa neza biruta kugira ubutunzi bwinshi, naho gushimwa n'abantu birusha agaciro ifeza n'izahabu" (Imigani 22:1, BII).

Bibiliya iduha ingero z'abakozi bubaha Imana bashimwe kandi babera umugisha abakoresha babo. Igihe Yakobo yashakaga kuva kwa sebukwe Labani, agasubira mu muryango w'iwabo, Labani yamusabye akomeje kutagenda, agira ati, "Reka nkubwire: nahishuriwe yuko imigisha yose Imana yampaye ari wowe nyikesha" (Itangiriro 30:27, BII). N'igihe Yosefu yagurishwaga akaba umucakara muri Egiputa, shebuja, Potifari, yavuze ibisa nk'ibyo ku kazi Yosefu yamukoreye, kandi amugororera ibihwanye na byo.

`Soma Itangiriro 39:2-5. Nubwo iyi mirongo itabitwerurira, ni iki utekereza Yosefu yakoraga kigatuma shebuja amwitaho akamugirira neza?`

"Namwe iyo murya, cyangwa munywa, cyangwa mukora ikindi kintu cyose, mujye mukorera byose guhimbaza Imana" (1 Abakorinto 10:31). Nuko rero, mu kazi kacu, no mu micungire y'ubutunzi bwacu ndetse n'ikindi dukora, dukwiriye kubikorera guhimbaza Imana. Ni Yo Iduha ubumenyi n'imbaraga bitubashisha gutsinda tukagera ku ntego z'ubuzima. "Uwiteka, gukomera n'imbaraga n'icyubahiro no kunesha n'igitinyiro ni ibyawe; kuko ibiri mu ijuru n'ibiri mu isi ari ibyawe; ubwami ni ubwawe, Uwiteka, ushyizwe hejuru, ngo ube usumba byose. Ubutunzi n'icyubahiro ni wowe biturukaho; kandi ni wowe utegeka byose; mu kuboko kwawe harimo ububasha n'imbaraga; kandi kogeza no guhesha bose imbaraga biri mu butware bwawe" (1 Ngoma 29:11, 12).
 
`Ni ayahe mahame ugenderaho mu buzima, atari mu kazi ukora gusa, ahubwo no mu mibereho yawe muri rusange? Ni izihe mpinduka ubonako ukeneye gukora?`