---
title:  "Gushaka Inama Zivuye Ku Mana"
date:   23/02/2023
---

Hari umubare munini w'abacuruzi b'amafaranga kabuhariwe hanze aha, ariko Imana yaduhaye umuburo wo kubirinda mu byerekeranye no gucunga umutungo Yatubikije. "Hahirwa umuntu udakurikiza imigambi y'ababi, ntahagarare mu nzira y'abanyabyaha, ntiyicarane n'abakobanyi. Ahubwo amategeko y'Uwiteka ni yo yishimira, kandi amategeko ye ni yo yibwira ku manywa na nijoro, Uwo azahwana n'igiti cyatewe hafi y'umugezi, cyera imbuto zacyo igihe cyacyo, ibibabi byacyo ntibyuma. Icyo azakora cyose kizamubera cyiza" (Zaburi 1:1-3).

Nuko rero, umuntu wishimira amategeko y'Imana (amategeko hano asobanura mu buryo bwagutse Ijambo ry'Imana) azahirwa, Mu buhe buryo? Kandi azabona icyiza cyose - azagera ku ntego.

`Soma Imigani 3:5-8. Ni buryo ki dushyira mu bikorwa iri hame ry'ibyo twagira iby'ibanze mu micungire y'umutungo wacu?`

Iyo turebye inama Bibiliya iduha mu byo gucunga amafaranga dusangamo ingingo zifite agaciro gakomeye tugomba gukurikiza. Reka turebe izigeze kuri zirindwi.

_1. Gira gahunda. Kora gahunda yo gusohora amafaranga (Imigani 27:23, 24)_ Ingo nyinshi usanga zibeshwaho no gusohora amafaranga ya hato na hato. Igihe nta gahunda yo kwinjiza, gusohora, no kubitsa amafaranga, ubuzima burushaho kuba akajagari.

_2. Sohora make kuruta ayo winjiza. Iyemeze kubeshwaho n'ibyo ufite (Imigani 15:16)_ . Ingo nyinshi mu bihugu byateye imbere usanga zisohora amafaranga menshi kuruta ayo zinjiza. Ibyo bishoboka bitewe n'itangwa ry'inguzanyo n'imyenda. Benshi usanga baraheranywe n'ibibazo by'imyenda.

_3. Gira icyo uzigama ku mushahara ubona buri gihe (Imigani 6:6-8)_ Tuzigamira kugira ngo tuzabashe kugura ibintu by'agaciro kanini no kugira ngo tuzabone amafaranga yo kutugoboka ku bintu tutateganyije, nk'impanuka cyangwa uburwayi. Amafaranga tuzigama kandi aba ari ayo kuzatubera akabando k'iminsi mu gihe tutazaba tukiri ku kazi cyangwa tutakibasha gukora.

_4. Irinde umwenda nka COVID 19. (Imigani 22:7)_  Ushobora kubaho wirinda inyungu z'umwenda. Umuntu cyangwa umuryango ubeshejweho n'umwenda ni ukuvuga amafaranga yagujije - aba abeshejweho uyu munsi n'amafaranga yari ategereje kuzabona mu gihe kiri imbere. Iyo ubuzima buhindutse, asigara ari mu kangaratete k'ibibazo by'amafaranga bikomeye.

_5. Ba umukozi w'umunyamwete._ "Umunebwe arararikira ntagire icyo ageraho, nyamara umunyamwete agera ku cyo yifuza" (Imigani 13:4).

_6. Ikiranure n'Imana mu butunzi iguha._ (Gutegeka 28:1-14). Nta muryango washobora kubaho udafite imigisha y'Imana.

_7. Wibuke ko iyi si atari iwacu._ Uburyo ducunga umutungo wacu ni ikimenyetso gikomeye cyerekana aho ibyo tugira nyambere biherereye (soma Matayo 25:14-21).