---
title:  "Umutima Wa Yuda"
date:   28/02/2023
---

Kimwe mu bitekerezo bibabaje bye muri Bibliya ni igitekerezo cya Yuda Isikaryota. Uyu mugabo yari yarahawe amahirwe kimwe n’abandi bantu 11 mu mateka yose y’isi: kuba hafi ya Yesu ibihe byose no kwiga ukuri guturutse kuri Yesu ubwe bidaciye ku wundi muntu uwo ari we wese. Mbega uburyo bibabaje kubona abantu benshi batagize amahirwe nk’ayo Yuda yari afite bakizwa, mu gihe Yuda we azarimbuka by’iteka ryose!. Byagenze bite? Igisubizo gishobora kuboneka mu ijambo rimwe: kwifuza, ibyifuzo by’umutima we. 

`Soma Yohana 12:1-8. Ni iki Mariya yakoze cyatumye abantu batangara cyane muri ibyo birori? Yuda yabyitwayemo ate? Kuki? Yesu yamusubije iki?`

Gucyahana ubwitonzi k’Umukiza, acyaha kwifuza kwa Yuda kwatumye Yuda ava muri ibyo birori ahita ajya mu rugo rw’umutambyi mukuru, aho abanzi ba Yesu bari bateraniye. Yuda yagambaniye Yesu kuko yari yahawe ibiguzi bifite agaciro kari munsi y’impano Mariya yahaye Yesu (Soma Matayo 26:14-16). Ni ibiki byabaye kuri Yuda? Ubwo yari yaragize amahirwe atangaje, amahirwe abonwa na bake, kuki yakoze ikintu kibi nka kiriya? Ellen G. White aravuga ati “Yuda yakunze uwo mwigisha ukomeye, maze yifuza kwibanira na we. Yumvise yifuza guhinduka mu ngeso no mu myifatire, kandi yiringiraga kuzabishibozwa no kwibanira na Yesu. Umukiza ntiyigeze asubizayo Yuda. Yamwemereye kuba hamwe n’abandi bigishwa. Yamwemereye-gukora umurimo w’ibwirizabutumwa. Yamuhaye ubushobozi bwo gukiza abarwayi no kwirukana abadayimoni. Ariko Yuda ntiyigeze agera ubwo yiyegurira Kristo by’ukuri.”(Uwifuzwa Ibihe Byose, p. 562).

Twese dufite inenge ishobora gukurwaho n’imbaraga z’Imana zikorera muri twe igihe twiyeguriye Imana. Ariko Yuda ntabwo yiyeguriye Kristo amaramaje, maze bituma icyaha cyo kwifuza, yashoboraga kuba yaratsinze binyuze mu mbaraga za Kristo, ari cyo kimutsinda, kandi ibyo byamugizeho ingaruka zibabaje.


Ninde muri twe udahanganye n’urugamba rwo kwifuza ikintu runaka? Muri iki gitekerezo cya Yuda, icyo yifuje ni amafaranga, kandi icyo cyifuzo cyatangiriye mu mutima, gituma yiba (Yohana 12:6), kandi icyo cyaha cyo kwifuza ni cyo cyatumye agambanira Yesu. Mbega isomo riteye ubwoba kuri twe ku byerekeranye n’akaga gashobora guterwa no kwifuza! Ikigaragara nk’akantu gato, cyangwa icyifuzo cyoroheje cyo mu mutima, gishobora guteza ibyago no kurimbuka by’ iteka.