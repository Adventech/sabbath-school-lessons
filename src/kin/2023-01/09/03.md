---
title:  "Icyavumwe Cyinjijwe Mu Nkambi"
date:   27/02/2023
---

Cyari kimwe mu bihe bikomeye cyane byaranze amateka y’ishyanga rya Isirayeli. Nyuma y’imyaka 40 yo kuzerera mu butayu, Abisirayeli bari batangiye kwinjira mu gihugu cy’Isezerano. Ku bw’igitangaza gikomeye, Abisirayeli bambutse Yorodani igihe yari yuzuye — banyura ku butaka bwumutse. Iki gitangaza cyo kwambuka Yorodani banyuze ku butaka bwumutse cyari cyatumye abami b’abapagani bakuka imitima-kandi bacika intege (Yosuwa 5:1). 

Imbogamizi Abisirayeli babanje guhura na yo muri urwo rugamba rwo guhindira Kanani ni umugi wa Yeriko wari uzitiwe n’inkuta kandi zari imitamenwa. Nta muntu n’umwe wari uzi icyo bakora kugira ngo batsinde abaturage b’i Yeriko — ndetse na Yosuwa ubwe ntiyari abizi. Mu gusubiza isengesho rya Yosuwa, Imana yagaragaje gahunda yo gutsinda uwo mudugudu, kandi Abisirayeli baje gukurikiza iyo gahunda. Ariko ibintu byaje guhinduka, biba bibi. 

`Soma Yosuwa 7. Ni iki, cyabaye nyuma. y’intsinzi: ikomeye yabereye i Yeriko, kandi ni ubuhe butumwa dushobora kwigira muri iki gitekerezo?`

Igihe yabazwaga ibyo yakoze, Akani yemeye ibyo yari yakoze, avuga ko “yifuje” ibyo bintu by’agaciro. Ijambo ry’Igiheburayo risobanura “kwifuza” ni *chmd*, kandi iryo jambo ryagiye rikoreshwa hamwe muri Bibiliya rivuga ibintu byiza. Iryo jambo rigaragara muri Daniyeli 9:23, aho Gaburiyeli yabwiye Daniyeli ko yari umuntu “ukundwa cyane.” Nyamara muri iki gitekerezo, ijambo chmd (kwifuza) rivuga inkuru ibabaje. Nubwo Abisirayeli bari bahawe itegeko risobanutse neza ribabuza kutagira ikintu icyo ari cyo cyose mu byashinganywe bafataho mu byo bari bakuye muri Uwo murwa (Yosuwa 6:18, 19), ariko Akani yarenze kuri iryo tegeko, maze bituma azanira ishyanga ryose akaga. Nyuma yo gutsindwa kw’Abisirayeli kwabereye mu mudugudu wa Ayi, Yosuwa yagize ubwoba abwira Imana ati, “Abanyakanani n’abo mu gihugu cyose nibabyumva bazatugota, bazimanganye amazina yacu mu isi. None se, izina ryawe rikuru uzarirengera ute?” (Yosuwa 7:9). Mu yandi magambo, Imana yashakaga gukoresha izo nsinzi igamije kwereka amahanga abazengurutse imbaraga zayo n’uburyo ikorera mu bwoko bwayo. Gutsinda kwabo kwajyaga kubera andi mahanga igihamya kigaragaza imbaraga za Yahwe. Birumvikana, nyuma yo gutsindirwa kuri Ayi, uretse umubare w’abantu benshi bahasize ubuzima, icyo gihamya na cyo cyari cyavangiwe.

`Tekereza uburyo byari korohera Akani kwitsindishiriza mu bikorwa bye; yashoboraga kuvuga ati, “Utu ni utuntu duke utugereranyije n’ibintu byose byazanwe. Ntawe uzabimenya, ariko se ubundi bitwaye iki? Kandi ikigeretse kuri ibyo, umuryango wanjye ukeneye amafaranga. Ni mu buhe buryo dushobora kwirinda imitekerereze nk’iyi iteje akaga?`