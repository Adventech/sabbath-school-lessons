---
title:  "Imana Yita Ku Maturo Yacu "
date:   25/01/2023
---

`Soma Mariko 12:41-44. Twaba turi abakire cyangwa tutari bo, ni ubuhe butumwa dushobora gukura muri iki gitekerezo? Ni irihe hame iki gitekerezo kitwigisha, kandi ni mu buhe buryo dushobora gushyira mu bikorwa ibyo kitwigisha igihe turamya?`

Yesu n’abigishwa be bari mu rusengero hafi y’aho udusanduku tw’amaturo twashyirwaga, maze bitegereza abazanaga amaturo yabo. Kubera ko Yesu yari hafi y’utwo dusanduku tw’amaturo, yabonye umupfakazi atuye amasenga abiri. Uwo mupfakazi yashyize mu gasanduku ibyo yari atezeho amakiriro. “Ariko Yesu we yasobanukiwe n’umugambi yari afite. Uwo mupfakazi yizeraga adashidikanya ko imirimo yo mu rusengero yashyizweho n’Imana, kandi yifuzaga cyane gukora ibishoboka kugira ngo umurimo w’Imana utere imbere. Yakoze ibyo ashoboye, kandi igikorwa cye cyabaye urwibutso rw’ibihe byose, n’umunezero we w’ibihe bidashira. Umutima we waherekeje ituro rye; kandi agaciro karyo ntikabariwe mu mafaranga, ahubwo kakomotse ku rukundo akunda Imana n'ubwuzu yagiriraga umurimo wayo, ari byo byamuteye gutanga ituro rye.” — Ellen G. White, *Inama ku Busonga*, p. 156.

Indi ngingo y’ingenzi ni uko iyi mpano uyu mupfakazi yatanze ari yo yonyine Yesu yashimye impano yahawe itorero ryari hafi kamwanga, itorero ryari ryarateshutse ku muhamagaro n’inshingano byaryo.

`Soma Ibyakozwe n’Intumwa 10:1-4. Kuki umutware w’abasirikare w’Umuroma yasuwe na marayika uvuye mu ijuru? Ni ibihe bikorwa bibiri mu bikorwa bye byanditswe mu ijuru?`

Mu bigaragara, ntabwo amasengesho yacu yumvikana mu ijuru gusa, ahubwo n’impamvu zidutera gutanga impano na zo zirandikwa. Igitekerezo kitubwira ko Koruneliyo yari umuntu ugira ubuntu. “Kuko aho ubutunzi bwawe buri ari ho n’umutima wawe uzaba.” (Matayo 6:21).Umutima wa Koruneliyo waherekezaga impano yatangaga. Koruneliyo yari yiteguye kurushaho kwiga byinshi byerekeye Yesu. Amasengesho no gufasha abakene bifitanye isano ya bugufi kandi bigaragaza urukundo dukunda Imana na bagenzi bacu — amahame yombi akomeye y’amategeko y’Imana. “Ukundishe Uwiteka Imana yawe umutima wawe wose, n’ubugingo bwawe bwose, n’imbaraga’ zawe zose n’ubwenge bwawe bwose, kandi ukunde na mugenzi wawe nk’uko wikunda.” (Luka 10:27), Ihame rya mbere rigaragarira mu masengesho, irya kabiri rikagaragarira mu gufasha abakene.