---
title:  "Twatura Ibingana Iki?"
date:   23/01/2023
---

`Soma Gutegeka kwa Kabiri 16:17. Ni ikihe kintu Imana yatanze dukwiriye kugenderaho kugira ngo tumenye ingano y'ibyo dukwiriye gutanga?`

Amaturo yacu agaragaza ishimwe kandi akagaragaza gushimira Imana impano nyinshi z'ubuzima, gucungurwa, gukomezwa na Yo, n’imigisha ihoraho y’uburyo bwinshi. Bityo, nk'uko twabibonye mu isomo ryavuzwe haruguru, ingano y’amaturo ishingiye ku mugisha twahawe. "Uweguriwe byinshi ni we bazarushaho kwaka byinshi." (Luka 12:48)

`Soma Zaburi 116:12-14. Ni mu buhe buryo dushobora gusubiza ikibazo cyabajijwe ku murongo wa 12? Ni mu buhe buryo amafaranga yashyirwa mu gisubizo cy’iki kibazo?`

Ni mu buhe buryo dushobora kwitura Imana kubw'imigisha yayo yose iduha? Igisubizo cyoroshye ni uko tutabishobora. Biragaragara ko icyo dushobora gukora ari ukugaragaza ubugiraneza mu murimo w’Imana no gufasha bagenzi bacu. Ubwo Yesu yoherezaga abigishwa be mu rugendo rw'ivugabutumwa, yarababwiye ati: "Mwaherewe ubusa, namwe mujye mutangira ubundi." (Matayo 10:8). Amaturo yacu agira uruhare mu guteza imbere imico nk'iya Kristo. Turahindurwa, tukareka kwikunda, tukagira urukundo; tugomba kwita ku bandi kandi tukita ku murimo nk'uko Kristo yabigenje.

Reka buri gihe tujye twibuka ko "Imana yakunze abari  mu isi cyane,...  byatumye atanga umwana wayo w'ikinege" (Yohana 3:16). Ariko ibihabanye n'ibyo, uko ibihe biha ibindi, ni ko turushaho kwikunda,tukarushaho kugira ubugugu mu mutima yacu, kandi tukarushaho kumva tutanyuzwe. Kuzanira Uwiteka ituro ni inshingano y'Umukristo kandi iyo nshingano igira uruhare mu bya mwuka no mu mico mbonera. Kwirengagiza iyi nshingano ni ukwangiza ibya mwuka ku giti cyacu, kurusha uko tubitekereza. Icyiyongera kuri ibyo, ni ahacu kugena ingano y'ibyo dutanga ndetse n'urwego rukwiriye kwakira impano zacu.

`Amaturo yawe n’uburyo uyatangamo bikubwira iki cyerekeranye n’umushyikirano ufitanye n’Imana?`