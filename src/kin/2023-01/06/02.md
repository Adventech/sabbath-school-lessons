---
title:  "Nowa Yagiriwe Ubuntu"
date:   05/02/2023
---

Ni iby’agaciro kuzirikana ko abantu bashaka ubutunzi bwo mu ijuru incuro nyinshi Imana ibasaba kugira ibyo bahindura bikomeye mu buzima hano ku isi. Bityo rero, itegure guhura n’ikintu nk’icyo biramutse bibaye ngombwa.

`Soma Itangiriro 6:5-14. Ni iyihe mpinduka ikomeye cyane yabaye kuri Nowa ikaza ari umusaruro wo  kumvira Imana? Ni ayahe mahame dushobora kubona ahangaha twakwifashisha ubwacu mu isi ikeneye kuburirwa ibyerekeye akaga kagiye kubaho?`

Nowa yashoboraga kuba yarakoresheje igihe cye n’ubutunzi bwe mu kwiyubakira inzu ye bwite, ariko yahisemo gukora impinduka ikomeye cyane mu mibereho ye ndetse no kumara imyaka 120 y’ubwo buzima akurikira irarika ry’Imana ryamuhamagariye kubaka inkuge.

Abakobanyi benshi muri iki gihe ntibemera inkuru y’Umwuzure bakayifata ko ari inkuru y’impimbano, akenshi bashingiye ku bitekerezo byo gukekeranya bya gihanga bagira ku kizwi nk’amategeko agenga ibiriho.Ntabwo ibi ari ibintu bishya. “Abantu bo mu gihe cya mbere y’Umwuzure batekerezaga ko kuva kera kose, amategeko agenga ibyaremwe yashyizweho kandi adahinduka. Ibihe byasimburanaga uko byagenwe. Guhera icyo gihe, nta mvura yari yarigeze kugwa; isi yajyaga ibobezwa n’igihu cyangwa urume. Imigezi ntiyari yarigeze kurenga inkombe, ahubwo amazi yayo yarindaga agera mu nyanja atamenetse iruhande. Amategeko adahinduka yabuzaga amazi kurenga inkengero.” *Abakurambere n'Abahanuzi*, (2016), p.71. Mbere y’Umwuzure, abantu bajyaga impaka bavuga ko umwuzure udashobora kuza bashingiye ku myumvire ipfuye y’uko bumva ukuri; nyuma y’Umwuzure naho, abantu bashingiye ku myumvire ipfuye y’uko bumva ukuri; bajya impaka bavuga ko umwuzure utigeze ubaho. Nk’uko Bibiliya ivuga, “nta gishya munsi y'ijuru” Umubwiriza 1:9.

Ariko hagati aho Bibiliya nayo ivuga ko abantu bazaba abahakanyi (abakobanyi) b’ibibaho mu bihe biheruka, nk’uko bari bari ku byerekeye Umwuzure (soma 2 Petero 3:3-7). None se twakwitegura dute ukurimbuka kuje? Hariho icyemezo kiva ku mutimanama cyitwa “kwishima gutegerejwe.” Ibi mu ishingiro ryabyo bisobanuye ko twagombye gukora umurimo Imana yaduhamagariye gukora twihanganye dufite ibyiringiro by’ingororano y’agahozo izatangwa mu gihe kizaza. Ntabwo tuzi igihe Kristo azagarukira. Muri make, ibyo ntibihangayikishije. Ahubwo igihangayikishije, nk’ukobyari biri kuri Nowa, ni uko hagati aho twakora ibyo Imana idusaba, nubwo bisobanuye impinduka zimwe zikomeye mu buzima nk’uko byari bimeze kuri Nowa.

`Mbese wari kuba witeguye ute kugira impinduka zikomeye mu buzima bwawe kubera Imana, iyo uza guhamagarirwa gukora izo mpinduka nk’uko byabaye kuri Nowa? (soma Luka 16:10).`