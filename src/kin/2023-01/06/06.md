---
title:  "Mose Muri Egiputa"
date:   09/02/2023
---

Imico ya Mose ni yo yiganje cyane mu myaka ibanza y’amateka yera. Mose yararinzwe akomeza kubaho kubw’ubuntu bw’Imana, yo yakoreye mu mubyeyi wakoreshwaga ndetse na mushiki we wamwitagaho cyane. Igihe umukobwa wa Farawo yabonaga Mose ari uruhinja ruri mu kato gapfundikiye mu ntamyi, yasabye nyina wari Umuheburayokazi ngo amumurerere kandi uwo murimo arawumuhembera. Mbega ubusabe bwuzuye umugisha kuri uyu mubyeyi wari ukiri muto kandi wari mu gihugu cy’abandi ari inkoreragahato! Yokebedi yari afite imyaka 12 gusa yo kwigisha umwana we gusenga, kwiringira no kubaha Imana, kandi agatunganyiriza imico y’uwo mwana kuzagira ubuzima bwo gukorera abandi. Mose yamaze imyaka myinshi atorezwa ibwami muri Egiputa. “Mose yigishwa ubwenge bwose bw’Abanyegiputa, agira imbaraga mu magambo ye no mu byo akora.” (Ibyakozwe n’intumwa 7:22). Ubwo Mose yari amaze gukura, yafashe icyemezo kivuye ku mutima cyahinduye ubuzima bwe ndetse gihindura n’amateka.

`Soma Abaheburayo 11:24-29. Tekereza kubyo Mose yasize inyuma n’ibyo yagombaga guhura nabyo. Gerageza kubirebaho uhagaze mu mwanya we mbere y’uko afata icyemezo agahitamo. Ni ibiki-yari asize, kandi muri uko kubisiga yari arimo guhitamo kwemera iki? `

Egiputa yari bumwe mu butegetsi bukomeye kurusha ubundi mu isi ya kera y’icyo gihe, niba atari nabwo bwari bukomeye kurusha ubundi bwose. Uruzi rwa Nili rwari rwaratumye bagira ubutaka burumbuka cyane ku buryo Egiputa, yagiraga umusaruro mwinshi, yari igihugu gikungahaye kandi gifite imbaraga, kandi Mose ubwe yajyaga kuba yaragiye ku buyobozi bukuru bw’ubu bwami. Biragoye gutekereza uburyo ibireshya by’isi (isi ya Egiputa n’ubutunzi bwayo bwose) bigomba kuba byaramubereye ibishuko mu myaka ye ya mbere. Nta kabuza, Mose agomba kuba yarabonye ko gusingizwa, ibinezeza ndetse n’ubutunzi byose bishukana. Nta gushidikanya, uko biri kose yashoboraga mu buryo bworoshye kuba yaratanze impamvu zo kwigumira aho yari ari mu cyimbo cyo kwishora mu byo yagiyemo akabana n’imbaga y’abacakara b’insuzugurwa.

None byaje kugenda bite? Nk’uko Ibyanditswe bibivuga, Mose yahisemo “kurengananywa n’ubwoko bw’Imana, abirutisha kumara umwanya yishimira ibinezeza by’ibyaha.” (Abaheburayo 11:25). Nonese wavuga iki ku mibabaro? Umugabane munini w’igitabo cyo Kuva uvuga birushya n’ibigeragezo amaherezo. Mose yanyuzemo, ariko akaba atarashoboye kwambuka ngo agere mu Gihugu cy’Isezerano (Kubara 20:12). Nyamara amaherezo, twese tuzi ko Mose yahisemo neza, nubwo rimwe na rimwe yagiye yibaza niba koko yarahisemo neza.

`Mu mirebere y’ab’isi, Mose yagombye kuba yarigumiye muri Egiputa. Ariko nk'Abakristo, twahawe ishusho y'ukuri kutujyana tukabona ibirenze ibyo tubona kuri iyi si. Mbese iyo dushutswe n’isi dushobora dute gukomeza kugira ya shusho yagutse igahora imbere yacu igihe cyose? Kuki ari ingenzi ko bigenda bityo?`