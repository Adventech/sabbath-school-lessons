---
title:  "Ibindi Byo Kwiga No Kuzirikana"
date:   10/02/2023
---

Imana yasohoje uruhare rwayo rw’isezerano iha Aburahamu umugisha. Kandi Aburahamu na we yubashye Imana atarundanya ubutunzi kuri iyi si. “Umurage Imana yasezeraniye abantu bayo ntabwo uri muri iyi si. Aburahamu nta gakondo yari afite mu isi, habe ngo imuhe n’ahangana urwara.” Ibyakozwe n’Intumwa 7:5. Yari atunze ibintu by’agaciro, kandi yabikoreshaga mu guhesha Imana ikuzo no kugirira neza bagenzi be; ariko ntiyigeze abona iyi si nka gakondo ye. Imana yamuhamagariye gusiga bene wabo basengaga ibigirwamana, imuha isezerano ryo kuzahabwa igihugu cya Kanaani ho gakondo ihoraho; nyamara yaba we, yaba umuhungu we, yaba n’abuzukuru be, nta n’umwe yahawe Kanaani. Igihe yifuzaga aho yazashyingurwa, yagombaga kuhagura n’Abanyakanaani, Gakondo ye muri icyo gihugu cy’Isezerano yabaye ubuvumo bwari bukorogoshowe mu rutare i Makipela.” Ellen G. White, *Abakurambere n‘Abahanuzi*, (2016) p. 133. Mugihe tubaho ubuzima bwacu, rimwe na rimwe dushukishwa kurangamira ubutunzi n’ibinezeza. Kurangwa no kwiyima ibinezeza bisaba kwizera gukomeye. “Ingoro y’ubwami y’agatangaza n’intebe y’ubwami byari nk’ibishuko imbere ya Mose; nyamara yari azi ko ibinezeza by’icyaha byari aho ibwami bituma abantu bibagirwa Imana. Yirengagije ingoro ihebuje, ikamba ry’ubwami, maze atumbira icyubahiro gihebuje kizahabwa abera b’Isumbabyose mu bwami butandujwe n’icyaha. Kubwo kwizera, yabonye ikamba ritangirika Umwami w’ijuru azatamiriza ku ruhanga rw’ abazanesha. Uko kwizera kwatumye atera umugongo ikamba ryo mu isi maze yifatanya n’aboroheje, abakene, ubwoko busuzuguritse bwari bwarahisemo kubaha Imana aho kuba imbata y’icyaha.” Ellen G. White, *Abakurambere n’Abahanuzi*, (2016), p. 201. 

**Ibibazo**:

` Ni iki kizaba ku butunzi bwacu ubwo Yesu azaba agarutse? (Soma 2Petero 3:10). Ariko se mu by’ukuri, ni iki gishobora kuba kuri ubwo butunzi na mbere y’uko Yesu agaruka? (soma Matayo 6:20). None se kuki ari ingenzi iteka gufata ibintu mu cyerekezo cyabyo nyakuri?`

`Yesu yaburiye abantu ibyerekeye “gushukana k’ubutunzi” (Mariko 4:19). Mbese ni iki aba arimo kuvugaho? Mbese ubutunzi bushobora kudushuka bute?`

`Mu itsinda ryanyu, nimuganire ku buryo Mose yashoboraga kuba yaratanze impamvu zose zituma yigumira muri Egiputa aho gusiga byose inyuma kugira ngo acikane n’imbaga y’inkoreragahato berekeza mu butayu bw’umutarwe? Amaherezo ni iki kigomba kuba cyaramuteye gufata icyemezo nk’uko yagifashe?`