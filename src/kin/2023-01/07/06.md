---
title:  "Muzirikane Umugabo Yobu"
date:   16/02/2023
---

`Soma 1:8. Imana ubwayo yasobanuye imiterere ya Yobu, ite?`

Ibi ni byiza bihebuje, kubona n'Imana ubwayo yita Yobu "umukiranutsi utunganye" (Yobu 1:8), uboneye rwose kandi utunganye ku buryo nta wundi ku isi muri icyo gihe washoboraga guhwana na we. Ikindi kandi, aya ni amagambo y'Imana ubwayo, ijambo ku ijambo Imana yakoresheje ivuga kuri Yobu. Ndetse na nyuma y'uko Yobu ahura n'amakuba yagiye asimburana, Imana yagiye isubiramo ibyo yari yaravuze mbere kuri Yobu, ko nta wundi muntu ku isi uhwanye na we w'umukiranutsi kandi utunganye n'ibindi, uretse ko hari indi ngingo yongeweho: Yobu yari akiri wa wundi, "yakomeje gukiranuka kwe n'ubu, nubwo wanteye kumugirira nabi, nkamuhora agatsi" (Yobu 2:3). Kandi nubwo tubona ishusho nto ikomeye yo gukiranuka no gutungana bya Yobu mu buryo yanze kureka Imana nubwo ibyo byose byamubayeho hiyongereyeho n'igitutsi cy'umugore we wavuze ati: "Mbese n'ubu uracyakomeje gukiranuka kwawe, ihakane Imana wipfire!" (Yobu 2:9), igitabo cya Yobu gihushura urundi ruhande rw'ubuzima bwa Yobu mbere y'uko ibiri aha bivugwa.

`Soma Yobu 29:12-16. Ni iki kivugwa ahangaha kiduha kurushaho kubona neza ibanga ry'imico ya Yobu?`

Ahari ikirushijeho gutera gutekereza cyane ni amagambo ya Yobu aho agira ati: "Nakurikiranaga urubanza rw'uwo ntazi" (Yobu 29:16). Mu yandi magambo, ntabwo Yobu yategerezaga gusa ngo hagire umusabirizi wambaye ubushwambagara aze amusange ngo abone kugira icyo amuha. Ahubwo Yobu ni we wafataga iya mbere mu gutahura ibyo abantu bakeneye hanyuma akagira icyo abikoraho. Ellen G. White yatanze icyifuzo ati: "Ntimugategereze ko abakene babanza kubarembuza ngo mwite ku bukene bwabo. Mukore nk'uko Yobu yakoraga. Ikintu atabaga azi yaragishakishaga. Nimugendagende mukore urugendo rwo kugenzura maze mumenye igikenewe n'uburyo cyaboneka kigatangwa mu buryo bwiza." Testimonies for the Church, vol. 5, p. 151 [Ibihamya by 'Itorero, umuzingo wa 5]. Uru ni urwego rw'uburyo bwo gucunga amafaranga n'ubusonga bw'umutungo w'Imana burenze cyane imigirire ya benshi mu bana b'Imana muri iki gihe.

`Soma Yesaya 58:6-8. Mbese aya magambo yavuzwe kera twayafata dute kandi tukayakoresha gute twebwe muri iki gihe?` 