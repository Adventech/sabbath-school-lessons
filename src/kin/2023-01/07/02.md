---
title:  "Imibereho N'umurimo Wa Yesu"
date:   12/02/2023
---

Mu minsi ibanza y'umurimo Yesu yakoreye mu ruhame, yagiye i Nazareti, mu ntara ya Galileya. Uyu ni wo mujyi yari yaravukiyemo, kandi abantu baho bari baramaze kumva iby'umurimo we n'ibitangaza bye. Nk'uko byari akamenyero ke, Yesu yitabiriye gahunda zo ku Isabato mu isinagogi. Nubwo Yesu atari we mwigishamategeko wari kuri gahunda, umuhereza yamuhaye umuzingo w'igitabo cy'umuhanuzi Yesaya maze amusaba gusoma Ibyanditswe. Yesu yasomye muri Yesaya 61:1, 2.

`Soma Luka 4:16-19 maze uhagereranye na Yesaya 61:1, 2 (reba na Luka 7:19-23). Kuki utekereza ko Yahisemo iyi mirongo yihariye y'Ibyanditswe? Kuki iyi mirongo yo muri Yesaya yagombaga kuba ivuga ibya Mesiya? Mbese iyi mirongo ihishura iki cyerekeye umurimo wa Mesiya?`

Bitewe n'uko uko bigaragara abayobozi mu by'idini bari barirengagije ubuhanuzi bwavugaga ibya Mesiya w'umunyamibabaro kandi bakaba bari barasobanuye nabi ubuhanuzi bwatungaga agatoki ku ikuzo ryo Kugaruka Kwe (ibi natwe byagombye kutwibutsa uburyo gusobanukirwa neza n'ubuhanuzi ari ingenzi rwose), abenshi mu bantu bizeraga igitekerezo gipfuye cy'uko umurimo wa Mesiya wari uwo kubatura Isirayeli akayikiza Abaroma bari barayigaruriye, kandi bayikandamizaga. Gutekereza ko amagambo atangaza umurimo Mesiya yari yarahamagariwe aturutse muri Yesaya 61:1, 2 bigomba kuba byarabatunguye bikanabatangaza.

Ubusanzwe abakene basuzugurwaga n'abayobozi b'abirasi barimo abakoresha b'ikoro, abari abacuruzi ndetse n'abaturanyi babo ubwabo. Ubusanzwe byatekerezwaga ko ubukene wari umuvumo w'Imana kandi ko imibereho mibi barimo bagomba kuba ari bo bakoze amakosa. Kubwo kugira iyi myumvire, abantu bake cyane ni bo bagiraga uko bazirikana abakene n'amage babagamo. Nyamara urukundo Yesu akunda abakene rwari kimwe mu bihamya bikomeye cyane by'uko ari Mesiya, nk'uko bigaragazwa n'uburyo Yesu yasubije ikibazo cya Yohana Umubatiza cyamubazaga niba ari we Mesiya (reba Matayo 11:1-6).

"Kimwe n'abigishwa b'Umukiza, ntabwo Yohana yari asobanukiwe n'imiterere y'ubwami bwa Kristo. Yari yiteze ko Yesu azima ingoma ya Dawidi; maze uko igihe cyahitaga, Umukiza ntagaragaze ubushake bwo kwima ingoma, Yohana yarababaye kandi abura amahoro." Ellen G. White, Uwifuzwa Ibihe Byose, (2018) p. 159.

`"Idini ritunganye kandi ritanduye imbere y'Imana Data wa twese ni iri: ni ugusura impfubyi n'abapfakazi mu mibabaro yabo, no kwirinda kutanduzwa n'iby'isi." (Yakobo 1:27). Ni gute uyu murongo wadufasha gushyira ku murongo ibyo tugira nyambere mu by'idini?`