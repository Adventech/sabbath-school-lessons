---
title:  "Zakayo"
date:   15/02/2023
---

Zakayo yari Umuyuda w'umukire wabonaga amafaranga binyuze mu kuba yarakoraga akazi k'umusoresha wakoreraga Abaroma bari banzwe. Kubera iyo mpamvu, no kubera ko yaba we ndetse n'abandi basoresha bakaga umusoro w'ikirenga k'uwari ugenwe, Zakayo yarangwaga kandi akitwa *"umunyabyaha."* 
 
Zakayo yari atuye i Yeriko, umujyi wari wubatswe ku muhanda wanyuragamo ibicuruzwa byinshi ugakorerwamo n'ubucuruzi bwinshi. Guhura kwa Zakayo na Yesu ntabwo ari ibintu byapfuye guhurirana. Uko bigaragara Zakayo yari yarageze aho atsindwa mu by'umwuka kandi ashaka kugira ibyo ahindura mu buzima bwe. Yari yarumvise ibya Yesu maze ashaka kumubona. Hari amakuru agomba kuba yari yacicikanye ko itsinda Yesu yagendanaga naryo ryari kugera i Yeriko uwo munsi. Yesu yashakaga kunyura muri Yeriko aturutse i Galileya ari mu rugendo rwe rwÄ… nyuma yerekeje i Yerusalemu. Amagambo ya mbere Kristo yabwiye Zakayo yahishuye ko, ndetse na mbere y'uko yinjira muri uwo mujyi, Yesu yari azi ibya Zakayo byose.

`Soma Luka 19:1-10. Ni ayahe matandukaniro yari hagati y'ibyabaye hagati y'uyu mugabo w'umukire na Yesu ubigereganyije n'ibyabaye kuri wa musore w'umutware kandi w'umutunzi?`

Zakayo na wa musore w'umutware kandi w'umutunzi bari bafite ibintu byinshi bahuriyeho. Bombi bari abakire; bombi bashakaga kureba Yesu, kandi bombi bashakaga ubugingo buhoraho. Ariko ibyo bahuriyeho bihagararira aha. Muzirikane ko igihe Zakayo yavugaga ko 'umugabane wa kabiri w'ibyo atunze" awuha abakene (Luka 19:8), Yesu yemeye iki kimenyetso nk'uburyo bwo kugaragaza imibereho yo guhinduka nyakuri. Ntabwo Yesu yabwiye Zakayo ati: 'Birababaje Zakayo, ariko kimwe na wa musore w'umutunzi, ni byose cyangwa ni ubusa. Umugabane wa kabiri ntuhagije.' Kuki atamubwiye atyo? Ahanini, byaterwa n'uko nubwo Zakayo yakundaga rwose ubutunzi bwe, ntabwo kuri we bwari ikigirwamana nk'uko bwari buri kuri wa musore w'umutunzi. Mu by'ukuri, nubwo tutazi icyo Yesu yamubwiye cyihariye, Zakayo ni we wa mbere wavuze ibyo guha abakene amafaranga. Mu buryo buhabanye n'ubwo, Yesu ni we wabwiye wa musore w'umutunzi mu buryo bwihariye ko akwiriye gutanga ibyo atunze byose; bitaba bityo bikazamurimbuza. Kimwe n'undi muntu w'umukire wese, nubwo Zakayo yifuzaga kwigengesera ku byerekeye akaga kazanwa n'ubutunzi, yasaga rwose n'ubutegeka neza rwose kurusha uko wa musore w'umutunzi yabigenje.

"Igihe wa musore w'umutware yavaga aho Yesu ari, abigishwa batangajwe n'amagambo y'Umutware wabo ubwo yavugaga ati: 'Erega biraruhije ko abatunzi binjira mu bwami bw'Imana!" Abigishwa bari barumiwe maze barabazanya bati: 'Ubwo bimeze bityo ni nde ushobora gukizwa?' Ubu noneho bari biboneye ukuri kw'amagambo Yesu yari yaravuze ati: 'Ibidashobokera abantu bishobokera Imana.' Mariko 10:24, 26; Luka 18:27. Abigishwa babonye uburyo umukire ashobora kwinjira mu bwami bw'Imana binyuze mu buntu bw'Imana."- Ellen G. White, Uwifuzwa Ibihe Byose, (2018), p. 433.