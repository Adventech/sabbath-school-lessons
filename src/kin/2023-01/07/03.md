---
title:  "Ibyo Imana Iteganyiriza Abakene"
date:   13/02/2023
---

Mu nyandiko zabo, abanditsi ba Bibiliya bashyizemo ibintu byinshi mu byo Imana iteganyiriza abakene, abasuhuke, abapfakazi n'imfubyi. Dufite inyandiko zivuga kuri ibi byose usubiye inyuma ukagenda ukagera ku musozi wa Sinayi. "Mu myaka itandatu ujye ubiba ku butaka bwawe usarure imyaka yabwo, ariko ku wa karindwi bujye buruhuka uburaze, kugira ngo abakene bo mu bwoko bwanyu barye cyimeza, ibyo basize inyamaswa zo mu gasozi zibirye. Uko abe ari ko ujya ugenza uruzabibu rwawe n'urwelayo rwawe" Kuva 23:10, 11.

`Soma Abalewi 23:22 no Gutegeka kwa kabiri 15:11. Uko icyerekezo cy'ibivugwa cyaba gitandukanye kose n'imibereho yacu muri iki gihe, ni ayahe mahame twakura muri iyi mirongo?`

Muri rusange birumvikana neza ko "mwene wanyu" ahangaha byerekeje kuri bagenzi babo b'Abisirayeli cyangwa abizera bagenzi bacu. Nanone tubatekereza ko ari abakene cyangwa "aboroheje bari hanyuma y'abandi muri bene wacu." Zaburi itanga amabwiriza y'uburyo twagombye gufata abantu bakennye. "muce imanza zikwiriye uworoheje n'impfubyi, muce imanza zirenganura umunyamibabaro n'umutindi. Mutabare uworoheje n'umukene, mubakize amaboko y'abanyabyaha." (Zaburi 82:3, 4). Iyi mirongo yerekana uruhare tugomba kugira mu nzira zirenze gutanga ibyokurya. Bityo rero, hari amasezerano ahabwa abafasha abakene. "Uha abakene ntazakena." (Imigani 28:27). Kandi umwami Dawidi yaravuze ati: "Hahirwa uwita ku bakene, Uwiteka azamukiza ku munsi w'ibyago." (Zaburi 41:1). Kubw'ibyo, iteka ibi byagiye biba gahunda ishyirwa imbere y'izindi muri Isirayeli nubwo akenshi yagiye yirengagizwa.

Mu buryo buhabanye n'ubwo, ndetse no mu bihe birushijeho gutera imbere, ariko by'umwihariko mu Bwongereza, bishingiye ku nyigisho yazanywe na Daruwini ikaba gikwira mu bantu, ishyigikiye ibyo "kubaho kw'abafite ubushobozi bakaryamira abandi" [Social Darwinism], abantu benshi batekereje ko atari uko gusa nta tegeko rishingiye ku micombonera ririho ryo gufasha abakene, ko ahubwo mu by'ukuri no kubafasha ari bibi. Ibiramambu, mu gukurikiza imbaraga zikorera mu byaremwe, aho igifite imbaraga kibaho binyuze mu kunyunyuza ikinyantege nke, abayoboke b'izo nyigisho za Daruwini bizeraga ko gufasha abakene, abarwayi, n'abatindi byaba ari ugisigingiza umuryango mugari w'abantu, bitewe n'uko baramutse biyongereye, nta kindi bakora uretse guca intege imyubakirwe y'umuryango mugari w'abantu mu gihugu cyose. Nubwo iyi mitekerereze yuzuye ubugome bukabije, ni yo yabaye umusaruro w'imitekerereze ijyana no kwizera iby'ihindagurika ndetse n'izindi nyigisho z'ibinyoma yigisha.

`Ni mu buhe buryo ubutumwa bwiza (ari cyo gitekerezo cy'uko Kristo yapfiriye umuntu wese), bugira uruhare ku kuntu dufata buri muntu wese, tutitaye ku wo yaba ari we?`