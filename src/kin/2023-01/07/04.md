---
title:  "Umusore W'umutware Kandi W'umutunzi"
date:   14/02/2023
---

Nta bintu byinshi tuzi ku musore w'umutware kandi w'umutunzi, birenze kuba yari umusore, akaba umutware n'umutunzi. Kandi yari afite n'ubwuzu mu byerekeye iby'umwuka. Yari afite imbaraga cyane ku buryo yaje yiruka asanze Yesu (Mariko 10:17). Yari afite ubwuzu bwo kumenya iby'ubugingo buhoraho. Iyi nkuru ni ingirakamaro cyane ku buryo yanditswe mu butumwa bwiza butatu bwose bufitanye isano: Matayo 19:16-22, Mariko 10:17-22, na Luka 18:18-23.

`Soma Matayo 19:16-22. Ni iki Yesu yashakaga kuvuga ubwo yamubwiraga ati: "Nushaka kuba utunganye rwose, genda ugurishe ibyo utunze, maze uhe abakene, nibwo uzagira ubutunzi mu ijuru, uhereko uze unkurikire" (Matayo 19:21)?`

Ntabwo Yesu asaba benshi muri twe kugurisha ibyo dutunze byose ngo amafaranga tuyahe abakene. Ariko amafaranga ashobora kuba yari yarahindutse ikigirwamana cy'uyu musore, kandi nubwo igisubizo cya Yesu gishobora gusa n'aho gikakaye, Yesu yari azi ko ibi ari byo byari ibyiringiro byonyine rukumbi by'agakiza kuri uwo musore. Bibiliya ivuga ko yagiye afite agahinda kenshi bitewe n'uko yari umutunzi cyane, ibyo bikaba bigaragaza urwego rukomeye yaramyagaho ubutunzi bwe. Yahawe ubugingo buhoraho n'umwanya mu ruziga rw'inkoramutima za Yesu ("Uze unkurikire" aya kandi akaba ari amagambo Yesu yakoresheje ubwo yahamagaraga abigishwa 12). Nyamara, ntabwo twigeze twongera kumva iby'uyu musore. Ubugingo buhoraho yabuguranye ubutunzi bwe bwo ku isi. -

Mbega kugurana guteje akaga, mbese si ko byari bimeze? Mbega urugero rubabaje rwo kudakurikiza "kwiyima ibinezeza" (subira ku cyigisho cy'icyumweru gishize). Guhitamo nk'uko uyu musore yahisemo ni ukwibeshya gukomeye kubera ko, ubutunzi bw'ibifatika dushobora guhabwa uko bwaba bungana kose muri iki gihe, bitinde bitebuke twese turapfa ahasigaye tukazahura n'ibitegerejwe by'iteka ryose. Kandi hagati aho, benshi cyane mu batunzi bamaze gutahura ko ubutunzi bwabo butigeze bubaha amahoro n'umunezero bari bariringiye kubona; ahubwo rwose kuri benshi; ibyabayeho ni ibihabanye n'ibyo bari biteze. Hari inyandiko nyinshi cyane zanditswe zivuga iby'imibereho y'abantu ku giti cyabo zigaragaza uburyo abatunzi/abakire benshi bagiye babaho ubuzima bubabaje. Mu by'ukuri, mu mateka yose yanditswe imwe mu mashusho meza cyane yigeze abaho yerekana uburyo ubutunzi ubwabwo budashobora kunyura umuntu, iboneka mu gitabo cy'Umubwiriza. Amasomo yandi ayo ari yo yose umuntu ashobora kugikuramo, hari ingingo imwe yigaragaza neza: amafaranga ntashobora kugura amahoro n'umunezero.

`"Kuko ushaka kurengera ubugingo bwe azabubura, kandi utita ku bugingo bwe ku bwanjye no ku bw'ubutumwa bwiza azabukiza. Kandi umuntu byamumarira iki gutunga ibintu byose byo mu isi, niyakwa ubugingo bwe? Mbese umuntu yatanga iki ngo acungure ubugingo bwe?" (Mariko 8:35-37). Mbese kutita ku bugingo bwawe kubw'ubutumwa bwiza bisobanuye iki?`