---
title:  "Amasezerano Y'icyacumi"
date:   11/01/2023
---

Hari isano ya bugufi y'iby'umwuka hagati yo kugarura icyacumi n'umubano dufitanye n'Imana. Abisirayeli bagubwaga neza bagakungahara igihe bumviraga Imana bakaba indahemuka mu gutanga icyacumi. Ibinyuranye n'ibyo, bahuraga n'ibibazo bikomeye iyo batabikoraga. Basaga nk'abagendera ku ruziga rwo kumvira bakagubwa neza, maze batakumvira bagahura n'ibibazo. Ni mu gihe nk'icyo cyo kudakiranuka kwabo, Imana yababwiye ibinyujije ku muhanuzi Malaki, amasezerano yateguye kugirana n'ubwoko bwayo.

`Soma Malaki 3:7-11. Ni ayahe masezerano n'ibisabwa tubona muri iyi mirongo?`

Imana yasezeraniye abantu ko nibayigarukira, Izabagarukira. Bayibajije icyo bivuze kuyigarukira, yabasubije yeruye iti, "Nimureke gukomeza kunyiba icyacumi n'amaturo." Kwiba Imana ni ko kwabateye kuvumwa umuvumo. Iki ni cyo gisubizo Imana yabahaye cyabakuraho ikibazo cy'umuvumo: "Nimuzane imigabane ya kimwe mu icumi ishyitse, mubishyire mu bubiko" (Malaki 3:10). Kandi nimubikora, "Nzabagomororera imigomero yo mu ijuru nkabasukaho umugisha, mukabura aho muwukwiza." Nitutabona aho tuwukwiza, tuzaba tubonye byinshi, dukuramo,ibyo gufashisha abandi n'ibiteza imbere umurimo w'Imana.

"Imana yatanze Umwana wayo w'ikinege kugira ngo agupfire, burya yari igiranye nawe isezerano. Iguha imigisha, maze ikagusaba ngo uyiture" kuyigarurira icyacumi n'amaturo. Nta muntu uzatinyuka kuvuga ko atari afite uburyo bwo gusobanukirwa n'ibingibi. Umugambi w'Imana ku byerekeye icyacmi n'amaturo wanditswe ku buryo bwumvikana neza m≈Ø gitabo cyanditswe n'umuhanuzi Malaki, mu gice cya gatatu. Imana irahamagarira abantu gukiranuka ku masezerano bagiranye na Yo." - Ellen G. White, Inama ku Busonga, p. 70.

Rumwe mu ngero nziza z'uruziga rwo kumvira rwanditswe mu gihe cy'umwami mwiza Hezekiya w'Ubuyuda. Habayeho ivugurura ryimbitse mu Buyuda, abantu batangira kugarura icyacumi n'amaturo mu bubiko bw'ingoro y'Imana bakiranutse. Batanze byinshi cyane ku buryo byabaye ibirundo mu rusengero. Igitabo cya 2 Ibyo ku Ngoma 31:5 kitubwira ibyabaye igihe ubwoko bw'Abisiraheli, "bazana ibintu byinshi cyane by'umuganura w'amasaka na vino n'amavuta n'ubuki n'imyaka yose yo mu murima; na kimwe mu icumi cya byose babizana ari byinshi cyane."

`Ni iki gutanga icyacumi kwawe (cyangwa kutagitanga) bikubwira cyerekeranye n'iby'umwuka byawe bwite n'umubano bifitanye n'Imana?`