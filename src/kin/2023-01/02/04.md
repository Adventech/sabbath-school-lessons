---
title:  "Wubahe Uwiteka"
date:   10/01/2023
---

Igitabo cy'Imigani cyuzuyemo inama nyinshi zerekeranye n'icyiza n'ikibi nk'uko kivuga ubwenge n'ubupfapfa. Umuntu usoma iki gitabo, asangamo inyungu zo kugira ubwenge n'imitego y'ubupfapfa.

`Soma Imigani 3:1-10. Ni ayahe masezerano y'agahebuzo tubona ahangaha? Na none kandi, "umuganura w'ibyo wunguka" usobanuye iki?`

 Imana idusaba kuyigira nyambere mu micungire y'ubutunzi bwacu ari na bwo buryo tuyigaragaza nka nyir'ibintu byose, bityo tukerekana ko kwizera kwacu gushingiye kuri Yo Itugabira byose. Ariko hari n'ikirenze icyo, Itubwira ko nituyigira nyambere, Izaha umugisha n'ibyo dusigaranye. Kugira ngo ibyo tubishobore; ni ukuvuga tubashe kuyigira nyambere; bidusaba igikorwa cyo kuyizera, igikorwa cyo kuyiringira, kwerekana ko twiringira Uwiteka n'umutima wacu wose, kandi na none, tukirinda kwishingikiriza ku buhanga bwacu (ari cyo kintu cy'ingenzi kuko akenshi hari ibintu bibaho ntitubashe kubisobanukirwa cyangwa ngo tubyumve).
 
 Nyamara kandi, nta kintu na kimwe cyagira ububasha bwadutera kwiringira Imana n'urukundo rwayo cyaruta umusaraba. Iyo urebye icyo buri wese muri twe yaherewe muri Yesu, atari uko ari Umuremyi wacu gusa (Yohana 1:1-4) akaba ari na We utubeshejeho akaturamira (Abaheburayo 1:3), kandi akaba ari n'Umucunguzi wac√π (Ibyahishuwe 5:9 ), usangako kugarurira Imana umuganura w'icyo aricyo cyose dufite ari ikintu cy'ubusabusa tubasha gukora. "Imana ntitubwira kuyigarurira icyacumi nk'umutungo wayo gusa, ahubwo inatubwira uko tugomba kujya tukiyizigamira. Iravuga iti: 'Wubahishe Uwiteka ubutunzi bwawe, n'umuganura w'ibyo wungutse byose.' Iri somo ntiritubwira ko tugomba gukoresha umutungo wacu ku byo dukeneye, maze ngo niturangiza dushyire Imana ibisigaye, nubwo byaba ari icyacumi dutanganye umutima ukiranutse. Nimureke tujye tubanza gushyira ku ruhande umugabane w'Imana."- Ellen G. White, Inama ku Busohga, p. 76.
 
Imana itubwira ko nituyigira nyambere, "ibigega byacu bizuzura bigasendera." Kandi ibi ntibizabaho kubw'igitangaza; ni ukuvuga ko utazabyuka ngo uhite ubona ibigega n'imivure byawe bihise byuzura. Ibiramambu, Bibiliya yuzuyemo amahame atwereka iby'ubusonga bwiza, guteganya gukwiriye, n'inshingano yacu yo kwita ku mutungo, ari na byo Imana iturarikira kugira nyambere nk'inshingano tugomba gukora dukiranuka.

`Ni buryo ki twiga kwiringira Imana n'amasezerano yayo ndetse no mu bihe biruhije tunyura mu bibazo by'ubukungu bikakaye, n'igihe ndetse tugomba gukiranukira Imana nubwo ibigega n'imivure yacu [byaba] bituzuye?`