---
title:  "Kugira Umwete Wo Kumvira"
date:   09/01/2023
---

Igitabo cyo Gutegeka kwa Kabiri ni inyandiko ikubiyemo ubutumwa bwo gusezera kwa Mose bwandikiwe igisekuru cya kabiri cyakurikiyeho nyuma y'imyaka mirongo ine yo kuzerera mu butayu. Ubu butumwa bwatangiwe mu bibaya bya Mowabu, hafi y'uburasirazuba bwa Yeriko. Igitabo cyo Gutegeka kwa Kabiri cyahawe izina rikwiriye ariryo, "Igitabo cy'Urwibutso."

Muri iki gitabo, Mose asubira mu bikorwa byo gukiranuka Imana yakoreye Abisirayeli. Avuga iby'ingendo zabo bava ku Musozi wa Sinayi bagana Kadeshi Baruneya bagenda basatira Igihugu cy'Isezerano, akavuga n'ukwigomeka kwabo n'imyaka 40 bamaze bazerera mu butayu. Yongeye kwandika Amategeko Cumi, ibisabwa by'icyacumi n'ububiko bw'inzu y'Imana. Ariko ishingiro ry'ibanze ry'igitabo cyo Gutegeka kwa Kabiri ni inama tugirwa yo kumvira Imana tugahabwa imigisha yayo. Mose agaragaza Imana nk'Ifite ububasha, kandi Yifuza, kwita ku bwoko bwayo. 

`Soma Gutegeka 28:1-14. Ni iyihe migisha ikomeye yasezeraniwe ubwoko bw'Imana? Ariko se ni iki bagomba gukora ngo bayihabwe?`

Mose yifuzaga cyane ko ubwo bwoko busobanukirwa ko Imana ifite imigisha ikomeye kandi itangaje ibateganyirije. Amagambo yatangije agira ati, "Nimugira umwete wo kumvira," yabumvishaga ko ahazaza habo hitaweho. Mbega ukuntu imbaraga zo gukoresha amahitamo yabo zari kwigaragaza. Ni bo bari ubwoko Imana yatoranyije, ibikoresho yifuzaga kunyuzamo imigisha ikomeye n'amasezerano akomeye, ariko iyo migisha n'ayo masezerano ntibyari kubura kugendana n'ikigombero. Byagombaga kwemerwa, bikakirwa, kandi bigakurikizwa.

Kandi nta kintu Imana yari yarabasabye cyari kuba gikomeye cyane ngo bananirwe kugikora." "Kuko ayo-mategeko ngutegetse uyu munsi atari ayo kukunanira, kandi atari aya kure ngo utayageraho. Ntari mu ijuru ngo ubaze uti "Ni nde uri butuzamukire mu ijuru ngo ayatuzanire, ayatwumvishe tuyumvire?" Kandi ntari hakurya y'inyanja ngo ubaze uti "Ni nde uri butwambukire inyanja ngo ayatuzanire, ayatwumvishe tuyumvire?" Ahubwo iryo jambo rikuri bugufi cyane, riri mu kanwa kawe no mu mutima wawe ngo uryumvire."" (Gutegeka 30:11-14).
 
Birumvikana, usibye iyo migisha, bari barahawe imiburo y'uko bari kugerwaho n'imivumo mu gihe batumviye (Gutegeka 28:15-68), ni ukuvuga ingaruka ibyaha byabo no kwigomeka byari kubazanira.

`Ni iki kuri wowe bisobanuye, uyu munsi, iyo ubwiwe "kugira umwete wo kumvira" icyo Imana ikubwiye gukora?`