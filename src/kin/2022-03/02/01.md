---
title:  ITANURA RY'IMIBABARO ITUGERAHO
date:   02/07/2022
---

### AHO ICYIGISHO CY'IKI CYUMWERU GISHINGIYE 
1 Petero 4 : 12-19 ; 1 Petero 5 : 8-11 ; Abaroma 1 : 21-32 ; Yeremiya 9 : 7-16 ; 2 Abakorinto 12 : 7-10 . 

><p>ICYOKWIBUKWA :</p>
>" Bakundwa , mwe gutangazwa n'ikome ryo kubagerageza riri hagati yanyu , ngo mumere nk'abagushije ishyano . Ahubwo munezezwe n'uko mufatanije imibabaro ya Kristo , kugira ngo muzanezerwe mwishima bihebuje , ubwo ubwiza bwe buzahishurwa " ( 1 Petero 4:12 , 13 ) .

Mu cyumba gikorerwamo ubushakashatsi mu by'ubutabire , usanga abantu bafata ibikoresho bakabishyira mu ducupa duto maze bakabicanira kugeza ku bushyuhe bwo hejuru cyane . Uko igikoresho byashyizwemo kirushaho gushyuha , ibikoresho bikirimo ni ko na byo birushaho gushonga cyangwa kubira cyangwa gutogota cyangwa bikarushaho kurabagirana , bitewe n'ibyo bikozwemo . Iryo cupa ryitwa itanura . 

Mu nkoranyamagambo , itanura risobanurwa ( 1 ) nk'igikoresho gishyirwamo ibintu runaka bikenewe gutwikwa hakoreshejwe urugero rwo hejuru cyane rw'ubushyuhe kugira ngo bishonge , ( 2 ) ikigeragezo gikomeye , ( 3 ) ahantu cyangwa ibihe tubona imbaraga zishyize hamwe zigahurizwa gutanga cyangwa kuzana impinduka cyangwa iterambere . 

Ubwo busobanuro bunaduha ubundi busobanuro bw'ingirakamaro kugira ngo tumenye ibibera mu mibereho yacu y'iby'umwuka . Muri iki cyumweru tuzibanda ku mpamvu zimwe dushobora gusakirana na zo zikaba zatugeza mu bigeragezo bidusaba guhinduka , gutera imbere , no gukura mu mico . Ibyo bizadufasha kumenya iby'Imana ikora mu mibereho yacu kugira ngo igihe twinjiye mu kigeragezo , tuzamenye uko tucyitwaramo . 

**Muri iki Cyumweru tuzibanda kuri Iki kibazo cy'ingenzi :** Mbese ibihe biruhije duhura na byo mu mibereho yacu biterwa n'izihe mpamvu ?