---
title:  IBITANGAZA ABANTU
date:   03/07/2022
---

"Bakundwa , mwe gutangazwa n'ikome ryo kubagerageza riri hagati yanyu , ngo mumere nk'abagushije ishyano " ( 1 Petero 4:12 ) .

Ibitangaza abantu , ibibageraho bibatunguye bibabaza , bishobora kuza mu buryo bwinshi . Imodoka ishobora guta umuhanda ikagusanga aho wiharagariye . Ushobora kubona ubutumwa bw'incamugongo bukubwira ko akazi kawe kahagaze . Ibisubizo byo kwa muganga bikubwira amakuru mabi y'uburwayi ufite utari ' witeze . Kugambanirwa n'umuntu ukunda kandi wari uzi ko na we agukunda . Uko ibikubabaza byaba bimeze kose , buri gihe biba bibi cyane iyo bije bigutunguye . Muri iki cyumweru tuzareba bike mu bwoko bumwe bwihariye bw'ibitubabaza cyangwa itanura ry'imibabaro , bitagomba kudutangaza . 

Reka dutangire twongera kwiyibutsa amagambo yo mu 1 Petero 4:12 . Ijambo ry'Ikigiriki rivuga " gutangazwa " risobanura kuba " umunyamahanga cyangwa " utazwi . " Petero arasaba abasomyi b'urwandiko rwe kutagwa mu mutego wo kwizera ko ikōme ryo kubagerageza n'ibigeragezo bidashobora kugera ku Bakristo . Ahubwo ko bigomba gufatwa nk'ibintu bisanzwe - bishobora kandi bigomba guhora byitezwe . 

Ijambo ryakoreshejwe mu mwanya " w'ikōme " cyangwa " ibigeragezo bikongora " riva kurindi jambo ry'Ikigiriki , kandi iryo jambo rivuga " ikigurumana " cyokejwe n'umuriro . Ahandi hantu ryasobanuwe nk ' " itanura . " Ubwo buryo bwo kubabazwa tuzira kwizera kwacu bugomba kugereranywa n'uburyo bwo " gukuraho inkamba " ku ibuye ry'agaciro , ari bwo buryo ibigeragezo bikora ... 

`Soma 1 Petero 4 : 12-19 . Ni ubuhe butumwa Petero atanga ahangaha ?`

Abenshi muri twe dutangazwa no kugerwaho n'imibabaro kubera ko akenshi tudasobanukiwe n'imibereho ya Gikristo . Tuzi ko hari impande ebyiri , uruhande rw'Imana rurangwa n'ibyiza gusa , n'uruhande rwa Satani rubamo ibibi . Ibyo bituma ibyiza byose tubiherereza ku Maná , naho ibibi tukabiherereza kuri Satani . Ariko ubuzima ntabwo bworoshye . Ntabwo dushobora gukoresha amarangamutima yacu tugena ibigomba guhererezwa ku ruhande rw'Imana cyangwa ibigomba guhererezwa kuri Satani . Rimwe na rimwe kugendana n'Imana bishobora kubamo imbogamizi kandi bikagorana . Kandi gukurikira Satani bigasa nk'aho birimo inyungu . Yobu , wari umukiranutsi nyamara ntibimubuze kubabara , ni urugero rwiza rusobanura iki kibazo dukunze kubaza Imana ngo " Ni iki gituma abanyabyaha babaho  , bakisazira , ndetse bakarushaho gukomera ? " ( Yobu 21 : 7 ) .

Petero yavugaga ku bigeragezo bigera ku muntu nk ' ingaruka yo kuba mu ruhande rwa Kristo . Ariko hari izindi mpamvu zituma umuntu agerwaho n'ibigeragezo . Ni mu buhe buryo ibivugwa mu 1 Petero 4 : 12-19 byagufasha gusobanurira inshuti yawe mu buryo bwumvikana impamvu itagomba gutangazwa n'uko ibigeragezo bibabaza.bishobora kuyigeraho ?