---
title:  IMIBABARO ITERWA N'ICYAHA
date:   05/07/2022
---

`" Umujinya w'Imana uhishurwa , uva mu ijuru , ubyukirijwe ubugome no gukiranirwa by'abantu byose , bashikamiza ukuri gukiranirwa kwabo " ( Abaroma 1:18 ) .`

Buri kintu cyose dukora kigira inkurikizi . Nuhagarara ku zuba ryinshi ufashe amavuta y'inka mu ntoki , byanze bikunze ayo mavuta azashonga . Impamvu n'ingaruka buri gihe birajyana . Kandi uko twagira umwete kose dushaka uko ibintu bihinduka , ni ko bigenda no ku cyaha . Buri gihe icyaha gikurikirwa n'ingaruka zacyo . Ntabwo bivuze ko Imana yicara mu ijuru itekereza ibintu bibi yakorera abantu bakora icyaha ; oya , si uko bigenda . Icyaha ubwacyo kizana n'ingaruka zacyo . Ikibazo ni uko inshuro nyinshi dutekereza ko dushobora kurusha Imana ubwenge mu buryo runaka , maze tugakora icyaha twumva ko ingaruka zacyo zitatugeraho . Ibyo ntibishoboka . Pawulo abisobanura neza avuga ko gukora icyaha bigira ingaruka zitarebana n'iby'ubugingo bw'iteka ryose gusa , ahubwo ko no muri ubu buzima bwa none ingaruka zo kubabara no guhagarika umutima zitugeraho . 

`Mu rwandiko Pawulo yandikiye Abanyaroma 1 : 21-32 , asobanura uburyo abantu bagwa mu cyaha n'ingaruka z'ibyo byaha . Soma iyo mirongo usenga kandi witonze maze uvuge mu ncamake icyo Pawulo yashakaga kuvuga aho ngaho , wibanda cyane cyane ku ntabwe umuntu agenda atera ari mu cyaha n'ingaruka zacyo .`

Pawulo yigeze gusobanura ingaruka z'icyaha nk ' " umujinya w'Imana " ( Abaroma 1:18 ) . Umujinya w'Imana muri ibyo nta kindi uvuze usibye kwemera ko abantu basarura ibyo babibye . Ndetse no ku Bakristo , Imana ntabwo ihita itabara ngo ikureho ingaruka z'uburibwe ziterwa n'ibikorwa byacu . Inshuro nyinshi Imana yemera ko tugerwaho n'ingaruka z'ibikorwa byacu kugira ngo dusobanukirwe n'ububi bw'icyaha cyacu . 

Tumaze igihe tubona ingaruka zo kwica amategeko y'Imana arebana n'imico mbonera . Ariko se kwica amategeko y'Imana arebana n'ubuzima byo bimeze bite ? Imibiri yacu ni inzu y ' Imana . Igihe dufashe nabi imibiri yacu binyuze mu kunanirwa kurya indyo yuzuye cyangwa , gukora imyitozo ngororamubiri , cyangwa niba buri gihe dukora imirimo irenze ubushobozi bw'umubiri tukagwa agacuho , ibyo na byo ni icyaha imbere y ' Imana . Kandi ibyo bifite ingaruka zishobora guteza akaga . 

`Mu mibereho yawe bwite , ni mu buhe buryo wagezweho n'ingaruka z'ako kanya z'ibyaha byawe bwite ? Ni ayahe masomo wakuyemo ? Ni izihe mpinduka ugomba kugira ngo utazongera gukora nk'ibyo wakoze ?`