---
title:  IBINDI BYO KWIGWA NO KUZIRIKANWA
date:   12/08/2022
---

Soma igitabo cya Ellen G. White cyitwa Uburezi , igice cyitwa " Ishuri ryo mu Ijuru , " pp . 312-320 ; n'igice cyitwa " Help in Daily Living , " pp . 470-471 , cyo mu gitabo , The Ministry of Healing [ Rengera Ubuzima ] .

" Mu byo abantu bose banyuramo hajya habaho ibihe byo kubura ibyo bari biteze no gucika intege gukomeye : iyo aba ari iminsi y'umubabaro , kandi biba bikomeye cyane kwizera ko Imana icyita ku bana bayo bari ku isi . Aba ari ibihe akaga kibasiye ubugingo kugeza ubwo bisa naho gupfa biruta kubaho . Icyo gihe ni ho abantu benshi bareka kwiringira Imana maze bakabatwa no gushidikanya , bagafatwa mu ngoyi yo kutizera . Iyaba muri ibyo bihe twabashaga kurebesha amaso y'umwuka maze tukamenya ubusobanuro bw'ubuntu bw'Imana , twabona abamarayika baharanira kudukiza kwirwanirira , bakora uko bashoboye kose kugira ngo bashinge ibirenge byacu ku rufatiro rushikamye kurusha imisozi y'iteka ryose , kandi ukwizera gushya n'ubugingo bushya byakongera kubabamo . " - Ellen G. White , Abahanuzi n'Abami , p . 84 .

**IBIBAZO**

`Ellen G. White avuga ko " abantu bose " natwe tunyura mu bihe byo kubura ibyo twari twiteze no " gucika intege gukomeye . " Ni buryo ki buri wese amenya mugenzi we igihe tunyura muri ibyo bihe ? Ni gute twarushaho kwiga kuba ibikoresho bifasha buri wese kugira ibyiringiro mu gihe tunyura mu bihe nk'ibyo byo gucika intege gukomeye ?`

`Nk'itsinda ry'ishuri ryo ku Isabato , nimusubire mu bisubizo mwatanze ku kibazo giheruka ingingo yo ku wa Gatatu . Ni irihe tandukaniro wumva mu mibereho yawe rizanwa no kumenya ko Imana ikuri bugufi kuruta ikindi gihe ?`

`Mu itsinda , nimusome mu ijwi riranguruye amagambo yo muri Yobu 38-41 . Ni iyihe shusho y'Imana musanga muri ibyo bice ? Ni ibiki mwigiramo bibagaruramo ibyiringiro no gukomezwa ? Ni buryo ki Isabato igaragaza iyo shusho . Ni buryo ki idufasha gukomeza kubona kamere n'imico y'Imana imbere yacu ?`

`Ibyiringiro bizana impinduka bikomoka mu ijuru . Ibi bitubwira ko tubasha gusabirana ngo duhabwe ibyiringiro mu mibereho ya buri wese muri twe . Mufate umwanya wo gusengera abantu muzi babuze ibyiringiro muri ibi bihe , kugira ngo ibyiringiro byabo bihinduke bishya . Ikigeretse kuri ibyo , ni iki mwakorera abandi bagenda barushaho gutsindwa urugamba rwo kubona ibyiringiro ?`

`Hagire umuntu ufata umwanya ababwire iby'ibihe yanyuzemo by'ibigeragezo no kwiheba bikamutera kubura ibyiringiro no kwizera . Byamugendekeye bite ? Ni ibiki byafasha buri wese mu gihe turi mu bihe byo gushidikanya no kubura ibyiringiro ?`