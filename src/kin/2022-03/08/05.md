---
title:  KWIKORERA AMAGANYA YACU YOSE
date:   17/08/2022
---

Hari inyandiko usanga abantu bamwe barashyize ku nkuta z'amazu yabo zigira ziti : " Kuki usenga igihe ushobora kuganya ? " Biradusetsa kuko tuzi incuro tuganya aho kugira ngo tujye imbere y'Imana tuyibwire ibibazo byacu .

Umuntu umwe yavuze ko igihe imibereho yawe iziritse ukwiriye kuyegurira Imana maze ukayireka igahambura ibiyiziritse . Mbega ukuntu Imana yifuza kudukorera ibyo . Nyamara kandi , igitangaje , dukomeza kwikorera ibibazo byacu kugeza ubwo byenda kudusandaza . Kuki dutegereza kugeza ubwo dushobewe akaba ar√Æbwo tubona gusanga Umwami Imana ?

`Soma 1 Petero 5 : 7 . Petero yanditse amagambo yakuwe muri Zaburi 55:23 . Ni ubuhe butumwa shingiro tubona ahangaha ? Reba no muri Matayo 6 : 25-33 .`

Urwa 1 Petero 5 : 7 ni umurongo woroshye cyane . Nta banga ryihishemo , kandi icyo uvuze ni cyo usobanuye . Kwikoreza bisobanuye kwikuraho [ umutwaro ] , kurekura , gushyira ahantu , kugira ngo utandukane n'icyo kintu kigutera uburibwe n'ibibazo . Ariko , birumvikana ko imitwaro yacu tutayitura aho tubonye hose . Ibituremereye ntibiguruka ngo bijye mu kirere . Tubitura Data wa twese uri mu ijuru , wadusezeraniye kubidukiza . Ibyo ni byo Yesu atubwira mu mirongo yo muri Matayo 6. Ikibazo si uko bikomeye ; ahubwo ni uko bisa nk'ibyoroshye cyane , bisa nk'aho ari byiza cyane kuburyo tutabasha kwemera ukuri kwabyo .

Guhangayika biterwa n'ibintu byinshi binyuranye . Bishobora guterwa n'ibibazo byo mu kazi . Kunengwa bitari byitezwe . Kumva ko utifuzwa cyangwa udakunzwe . Ibibazo by'ubuzima cyangwa by'amafaranga . Kumva ko tudatunganiye Imana uko bikwiriye . Kwibwira ko tutababariwe .

Uko byaba biri kose , impamvu imwe idutera guheranwa ibyo bibazo ni uko twibwira ko dushobora kubyikemurira neza kurusha undi wese. Ariko Petero adusaba kongera kubitekerezaho . Impamvu tutagomba guhangayika ni uko Imana itwitaho . Ariko se Imana ikomeza kutwitaho bihagije ku buryo itabara n'igihe ikibazo cy'ubutane bw'abashakanye kigeze ku marembo cyangwa tukumva ubuzima butakidufitiye akamaro ? Bibiliya itubwira ko Itwitaho bihagije ku buryo ishobora no guhindura uko ibintu byari bisanzwe bimeze .

`Ni ibihe bintu biguhangayikishije ubungubu ? Impamvu yabyo iyo ari yo yose , uko byaba biremereye kose , mbese hari ikiremereye cyananira Uwiteka ? Ahari ikibazo kituremereye kurusha ibindi ni uko nubwo twizera ko Imana ikizi neza kandi ishobora kugikemura , ntitwiringira ko Izagikemura uko tubyifuza . Shingira kuri iyi ngingo ya nyuma maze wibaze ubwawe ukuntu ibyo bintu ubyemera nk'ukuri mu mibereho yawe .`