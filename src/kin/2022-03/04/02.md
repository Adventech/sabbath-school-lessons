---
title:  MU ISHUSHO YAYO 
date:   17/07/2022
---

" Kuko abo yamenye kera yabatoranirije kera gushushanywa n'ishusho y'Umwana wayo , kugira ngo abe imfura muri bene se benshi " ( Abaroma 8:29 ) .

Katanga ka mbere , Imana yaturemye mu ishusho yayo ( Itangiriro 1 : 27 ) , ariko iyo shusho yaje guhindanywa n'icyaha .

`Ni mu buhe buryo tubona guhindana kw'ishusho y'Imana mu bantu ?`


Bigaragara : twese twahindanijwe n'icyaha ( Abaroma 3 : 10-19 ) . Nyamara Imana yifuza kongera kutugarurira ishusho twahoranye . Aha ni ho isomo ryacu ry'uyu munsi rishingiye . Rihishura umugambi w'Imana w'uko abegurira imibereho yabo Mwuka Wera babasha " gushushanywa n'ishusho y'Umwana wayo " ( Abaroma 8:29 ) . Ariko hari ikindi gipimo . " Ishusho y'Imana ikwiriye kwerekanirwa mu bantu . Icyubahiro cy'Imana , icyubahiro cya Kristo , ni byo bituma imico y'abantu ishobora gutungana . " - Ellen G. White , Uwifuzwa Ibihe Byose , p . 530 ( 2018 ) .

`Ni mu buhe buryo wumva icyo Ellen G. White atubwira muri ayo magambo avuzwe haruguru ? Soma kandi amagambo ari muri Yobu 1 , Matayo 5:16 ; 1Abakorinto 4 : 9 ; Abefeso 3:10.`

Nk'Abakristo , ntabwo tugomba kwibagirwa ko turi ku rugamba rureba isanzure ryose . Intambara ikomeye iri hagati ya Kristo na Satani ibera ahatuzengurutse . Urugamba rufite imiterere itandukanye kandi rugaragara mu buryo bwinshi . Nubwo byinshi bihishwe , dushobora gusobanukirwa ko , nk'abayoboke ba Kristo , dufite icyo tugomba gukora muri iyo ntambara kandi tugomba guhesha Kristo icyubahiro binyuze mu mibereho yacu .

`Tekereza uri mu kibuga cy'imikino ( Sitade ) kinini . Mu ruhande rumwe hakaba hicaye ibiremwa byo mu ijuru by'indahemuka ku Mana ; mu rundi ruhande hakaba hicaye ibiremwa byacumuye kimwe na Lusiferi . Mbese ibikorwa byawe wakoze mu masaha 24 ashize biramutse byerekaniwe aho hantu , ni uruhe ruhande rwafana kurusha urundi ? Ni iki igisubizo cyawe kikubwira cyerekeye uwo uri we ?`