---
title:  KWIZERA MU MURIRO WO GUTUNGANYA
date:   18/07/2022
---

Kuba ku rugamba ni ikintu kimwe , no kudaterwa ubwoba n'ingabo ziteguye kukurwanya na cyo ni ikindi . Nyamara , nk'Abakristo iki ni cyo duhanganye na cyo . Tuzi ko hari ingabo ziturwanya , dushobora kuzumva mu mibereho yacu , ariko , tugomba gukomeza tukajya mbere dufite kwizera, twiringira " Itaboneka " ( Abaheburayo 11:27 ) .

`Soma muri Yobu 23 : 1-10 . Ni uruhe rugamba Yobu yari ahanganye na rwo ? Icyo atabonaga ni iki ? Muri icyo gihe , ni hehe yakuye ibyiringiro , atitaye ku bigeragezo byose yari arimo ?`

Ndetse no mu bigeragezo biteye ubwoba , Yobu yiringiye Uwiteka . Atitaye ku byamubagaho byose , Yobu yari amaramaje , yihanganye . Kandi kimwe mu bintu byatumye akomeza kwihangana cyari zahabu . Ntabwo ari umudari wa zahabu yari ategereje , ahubwo yarebaga ahazaza maze akabona ko nakomeza gushikama ku Mana , azasohoka atunganye - yagombaga kubisohokamo ameze nka zahabu . Yobu yari azi ibingana iki ku byaberaga aho atareba , ntabwo babitubwiye . Atitaye ku byari bihishwe amaso ye , yihanganiye umuriro wo kumutunganya .

Ese utinya umuriro ? Ese utinya gutwikwa n'umuriro uterwa n'ibibera ahakuzengurutse ? Ahari , nk'uko byari bimeze kuri Yobu , ikigeragezo cy'Imana gisa naho kidashobora gusobanurwa . Bishobora kuba ari ingorane zo guhindura akazi ukajya mu kazi gashya cyangwa kujya mu muryango mushya . Bishobora kuba ari ugufatwa nabi mu kazi cyangwa mu muryango wawe bwite . Bishobora kuba ari uburwayi cyangwa igihombo . Ibyo bigeragezo biragoye nk'uko byumvikana , ariko Imana ishobora kubikoresha kugira ngo igutunganye kandi ikweze kandi yongere igarure ishusho yayo mu mico yawe .

Gutunganywa nka zahabu byasaga naho ari byo bitera Yobu umwete , ni cyo kintu yari ahanze amaso , kandi ni byo byamufashije kuva mu bibazo . Ni igihamya gikomeye kigaragaza imico ye yari asanganwe kubona igihe yari mu buribwe bwose n'imibabaro , ashobora gusobanukirwa n ' ukuri k'urugendo rwo gutunganywa . Na none kandi nubwo hari byinshi atari asobanukiwe , yari azi ko ibyo bigeragezo bizamutunganya .

`Ushingiye ku byakubayeho mu buzima bwawe bwite , ni mu buhe buryo ibigeragezo bitunganya kandi bikeza ? Ni mu buhe buryo bundi ushobora gutunganywa , utanyuze mu mibabaro ?`