---
title:  YARASUZUGUWE KANDI YANGWA N’ABANTU
date:   19/09/2022
---

`Soma amasomo akurikira, uzirikana yuko Yesu yaturutse mu ijuru, akaba ari Umuremyi w’ijuru n’isi, kandi akaba yaraje kwitanga nk'igitambo cy'ibyaha by’abari mu isi yose (Matayo 12:22-24; Luka 4:21-30; Yohana 8:58,59). Ni mu buhe buryo aya masomo adufasha gusobanukirwa n’imibabaro Yesu yahuye na yo hano ku isi?`

Baba abayobozi cyangwa abaturage basanzwe, imibereho ya Yesu, ibikorwa bye, n’inyigisho ze byahoraga byumvikana uko bitari, bigatuma abo yari yaraje gukiza bamuhakana kandi bakamwanga. Mu myumvire ya bamwe, bishobora kuba byari bimeze kimwe n’umubyeyi ubona umwana w’ikirara ukeneye ubufasha, ariko umubyeyi yashaka gutanga icyo aricyo cyose kubw’uwo mwana, umwana agasuzugura uwo mubyeyi, akamwanga kandi ari we muntu umwe rukumbi washoboraga gukiza uwo mwana kurimbuka burundu. Ibyo ni byo Yesu yahuye na byo igihe yari hano ku isi. Mbega uburyo bishobora kuba byari bibabaje kuri we!

`Soma Matayo 23:37. Ni iki bitubwira cyerekeye, uburyo Kristo yumvise ameze igihe bamwangaga? Igihe usoma, na none wibaze uti, “Ese yari ababajwe n’uko bamwanze (nk’uko dukunze kubikora iyo twanzwe), cyangwa yari ababajwe n’indi mpamvu?” Niba ari indi mpamvu, ni iyihe?`

Twese twigeze kumva uburyo kwangwa bibabaza, kandi ahari umubabaro wacu wari umeze nk’uwa Kristo kuko utari ushingiye ku narijye: twarababaye, bidatewe n’uko twanzwe [twaretswe], ahubwo bitewe n'icyo uko kwangwa gusobanuye ku muntu utwanze (ahari umuntu dukunda wanga kwakira agakiza kabonerwa muri Kristo). Tekereza uburyo bishobora kuba byari bimeze kuri Yesu, wari uzi neza icyo yagombaga guhura na cyo kugira ngo abakize, kandi akaba yari azi neza ingaruka zizaterwa no kumwanga kwabo.) "Ariko ubwo buziranenge bwe ni bwo bwatumye [Kristo] yumva uburemere bwo kwibasirwa n'ibitero bya Satani." —Ellen G. White, _Selected Messages_, book 3, p. 129.

`Ni iki ushobora kwigira kuri Kristo gishobora kugufasha guhangana neza n'umubabaro uterwa no kwangwa? Ni iki urugero rwe rukwereka? Ni mu buhe buryo ushobora kurugenderaho mu mibereho yawe bwite?`
