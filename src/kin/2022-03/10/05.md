---
title:  GUCECEKA
date:   31/08/2022
---

Ingero zikomeye z'ubugwaneza mu kigeragezo zikomoka kuri Yesu. Igihe yavugaga ngo "muze munyigireho; kuko ndi umugwaneza kandi noroheje mu mutima" (Matayo 11:29), yabivuze mu buryo ahari tudashobora kwiyumvisha.

`Soma 1 Petero 2:18-25. Petero araha abagaragu zimwe mu nama zitangaje. Asobanura, uburyo Yesu yihanganiye imibabiro bamuhoye ubusa kandi akababwira ko yabasigiye "icyitegererezo, kugira ngo mugere  ikirenge mu cye" (2 Petero 2:21) Ni ayahe mahame y'ubugwaneza no kwiyoroshya mu kigereagezo dushobora kwigira ku rugero rwa Yesu, nk'uko Petero arusobanura hano?`

Biteye ubwoba kubona umuntu arenganya undi. Kandi birababaza cyane iyo ari twe dukorewe akarengane kameze nk’ako. Bitewe nuko ubusanzwe twumva dukeneye cyane ubutabera, iyo habayeho kubogama twumva tutifuza “gukosora ibintu” maze tukagira icyo tuzana twizerako ari ugukiranuka n'uburakari bukwiriye. 

Ntabwo byoroshye kubaho muri ubwo buryo. Ahari ntabwo bishoboka keretse twakiriye ukuri kuvuga yuko igihe cyose duhuye no kurenganywa, tugomba kwizera yuko Data wa twese wo mu ijuru aba abireba kandi ko azaba mu ruhande rwacu igihe bijyanye n’ubushake bwe. Ibi na none bisobanuye ko tugomba kumenya ko bishoboka ko, buri gihe tudahora dukizwa akarengane kuko Yesu na we yahuraga n’akarengane. Ariko buri gihe tugomba kwibuka ko Data wa twese wo mu ijuru akiri kumwe natwe kandi ari ku murimo. 

Inama ya Petero, ifatira icyitegererezo ku mibereho ya Yesu, iratangaje kuko isa naho guceceka mu gihe cy'akarengane ari ubuhamya bukomeye ku cyubahiro cy’Imana kuruta “gukosora abantu.” Ubwo yabazwaga na Kayafa ndetse na Pilato, Yesu yashoboraga kuba yaravuze ibintu byinshi byo gukosora uko ibintu byari bimeze no kwitsindishiriza, ariko ntabyo yakoze. Guceceka kwe cyari igihamya kigaragaza ubugwaneza bwe. 

`Ni gute witwara mu bihe uba wakorewe ibidakwiriye? Ni mu buhe buryo washyira mu bikorwa neza amwe mu mahame twabonye uyu munsi mu mibereho yawe?`