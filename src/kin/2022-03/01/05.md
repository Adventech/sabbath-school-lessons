---
title:  'IKONA RITUNGURANYE 2 : AMEZA AZENGURUTSWE'
date:   29/06/2022
---

" Untunganiriza ameza mu maso y'abanzi banjye ; unsize amavuta mu mutwe ; igikombe cyanjye kirasesekara ( Zaburi 23 : 5 )" .

Mu mibereho yacu , byanze bikunze tuzahura n'abanzi bamwe na bamwe Ni mu buhe buryo ubana na bo ? Mbese hari ubwo wigeze urara udasinziriye ukarara wigaragura , utekereza uburyo uzihorera ku bagerageje kukugirira nabi cyangwa abashakagaka gusenya umurimo wawe ? Bishobora gukomerera Abakristo kumenya uko bitwara ku banzi babo n'uburyo babana na bo . 

`Ni abahe banzi wigeze ugira mu mibereho yawe ? Ni mu buhe buryo witwaye ku bagerageje ku kugirira nabi cyangwa bashatse kugirira nabi abawe ? Ni mu buhe buryo wakurikije amagambo Kristo atubwira dusanga muri Matayo 5:44 , cyangwa amagambo ya Pawulo dusanga mu rwandiko yandikiye Abanyaroma 12 : 18-21 ?`

Muri Zaburi ya 23 : 5 , Dawidi atugaragariza uburyo bwiza bwo kubana n'abanzi bacu . Atubwira uburyo atitaye kureba ibyo bamukorera ahubwo akita kubyo Imana imukorera . Kandi ko Imana yari ihamubereye imutegurira ibirori byo kumunezeza . Mu muco wo mu gihe cya Dawidi , iyo umushyitsi wubashywe yazaga mu birori , uwabaga yamutumiye yamusigaga amavuta ku mutwe igihe umushyitsi yabaga agiye kwinjira mu cyumba cy'ibirori . Ayo mavuta yabaga ari uruvange rw'amavuta ya elayo n'umubavu mwiza . Hanyuma uwo mushyitsi akicazwa mu mwanya imbere y'ifunguro riruta iry'undi muntu wese yigeze kurya . 

`Ni mu buhe buryo ibi bintu uko ari bitatu ( ameza , amavuta , igikombe ) bivugwa muri Zaburi ya 23 : 5 bidufasha kwibuka uburyo Imana itwitaho , nubwo twaba turi mu gik≈çmbe ?`

Nk'uko Pawulo atwibutsa , " Kuko tudakirana n'abafite amaraso n'umubiri ; ahubwo dukirana n'abatware n'abafite ubushobozi n'abategeka iyi si y'umwijima , n'imyuka mibi y'ahantu ho mu ijuru " ( Abefeso 6:12 ) . Abanzi bacu barimo abo tubona n'abo tutabona . Tubyanga , tubyemera , turugarijwe . Nyamara kandi , iyo turi kumwe n'Umwungeri , nta mwanzi n'umwe , yaba ugaragara cyangwa utagaraga ushobora kutuvutsa ibyo Umwungeri wacu yaduteguriye . 

`Tekereza uburyo Umwungeri yakubaye hafi igihe wari ugoswe n'abanzi . Ni iki ushobora kubona muri ibi bihe bituma ushima Imana nubwo waba.uri mu bihe nk'ibyo bikomeye ?`