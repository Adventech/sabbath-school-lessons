---
title:  IBYEREKEZO MU RUGENDO
date:   27/06/2022
---

" Anyobora inzira yo gukiranuka kubw'izina rye " ( Zaburi 23 : 3 ).
Tekereza " inzira zo gukiranuka " ( Zaburi 23 : 3 ) ziri imbere yawe , mu cyerekezo uganamo . Ntushobora kureba ku iherezo ry'inzira , ariko uzi neza udashidikanya ko ku musozo w'urugendo rwawe uzagera mu rugo , mu nzu y'Imana . Mbese iyo witegereje neza n'ubushishozi , ushobora kureba aho inzira zigana ? Ushobora kugira ahantu ubona ko hatangiye kugaragara neza , ariko ibindi bice bikaba bikingirijwe n'inzitizi ngari kandi ziteje akaga . Rimwe na rimwe ushobora kubura inzira ugeze mu manga . Ibice bimwe by'inzira biba byoroshye kubigendamo , mu gihe ibindi biba bigoranye : Ni muri ubwo buryo byari bimeze igihe Abisirayeli bari mu rugendo ruva mu Misiri berekeza mu Gihugu cy'Isezerano , urwo rugendo rukaba rusobanuwe mu buryo bumwe nk'ubwo tubona muri iyi zaburi .
 
`Soma muri Zaburi 23 maze ugaragaze ibyerekezo by'inzira Dawidi yabonaga intama zinyuramo igihe zakurikiraga inzira zo gukiranuka mu gihe zerekezaga mu rugo rw'Umwami Imana .`

Ariko se ni ukubera iki izo nzira zitwa " inzira zo gukiranuka " cyangwa " inzira zitunganye " ? Dore impamvu enye z'ingenzi . Iya mbere , ni inzira zitunganye kubera ko zerekeza mu cyerekezo cyiza , mu rugo rw'Umwungeri . Iya kabiri , ni inzira zitunganye kubera ko zituma dukomeza gusabana n'Utunganye , ari we Mwungeri ubwe . Iya gatatu , ni inzira zitunganye kubera ko zidutoza kuba abantu batunganye nk'uko Umwungeri ubwe ari . Impamvu ya kane , ni inzira zitunganye kubera ko ziduha ubuhamya bw'ukuri mu gihe duhinduka abantu beza , tugaha Umwami icyubahiro . Ni inzira " zitunganye " cyangwa " zikiranuka " , urugendo rwaba rworoshye cyangwa ruruhije . 

Ni ingenzi kumenya ko igihe Imana ituyoboye , bitameze nko kujyana ikintu aho kigomba kugezwa . Biba birenze cyane kuyoborwa no kurindwa . Nk'uko hari ingero nyinshi dusanga muri Bibiliya z'uburyo Imana yayoboye ubwoko bwayo ( byaba mu buryo yayoboye Aburahamu ikoresheje amasezerano yayo cyangwa uburyo yayoboye Abisirayeli ibayoboje inkingi y'umuriro hamwe n'igicu ) , iyo Imana iyoboye , buri gihe biba ari ugutunganyiriza abantu bayo mu nzira yo gukiranuka . 

`Usobanukiwe mu buhe buryo ko gukiranuka ari ikintu Umwungeri ashyira ku ruhembe rw'imbere mu mibereho yawe ? Ni mu buhe buryo ibigeragezo bishobora guhindura imibereho yawe kugira ngo urusheho kugaragaza imico ya Kristo ?`