---
title:  ISEZERANO RIDAKUKA MU RUGENDO
date:   30/06/2022
---

" Ni ukuri kugirirwa neza n'imbabazi bizanyomaho iminsi yose nkiriho ; nanjye nzaba mu nzu y'Uwiteka iteka ryose " ( Zaburi 23 : 6 ) .

Igihe turi mu gikombe cyangwa tugoswe n'abanzi , rimwe na rimwe dukunze kugwa mu gishuko cyo kwizera ko twatereranwe . Ntabwo twumva ko hari byinshi Imana yakoze ; tugatekereza ko niba idufasha tutakagombye kugera mu bihe nk'ibyo . Ariko birumvikana ko Dawidi we atari uko abibona . 

`Nubwo Dawidi yari ari mu bigeragezo , ni ibihe bintu bibiri avuga dusanga muri Zaburi 23 : 6 adashidikanyaho ?* ( Soma Abefeso 1 : 4 ; 2 Petero 1:10 ; Abaheburayo 11 : 13-15 ) .`

Ubusobanuro bumwe buvuga ko ineza n'urukundo rudatezuka by Imana ( isezerano ry'Imana ridakuka ) " bizankurikira " iminsi yanjye yose yo kubaho . Nyamara , inshinga y'umwimerere yakoreshejwe aho ngaho irimbitse cyane , kandi uwo murongo ugomba gusomwa ngo , ineza n'urukundo rudatezuka  " bizanyomaho " iminsi yo kubaho kwanjye kose . ( Mu by'ukuri , iyo nshinga ni imwe n'iyo mu rurimi rw'Igiheburayo yakoreshejwe mu mirongo nk'iyi yo mu gitabo cy'Itangiriro 14:14 , Yosuwa 10:19 , na 1Samweli 25:29 , aho igitekerezo cyo " gukurikira " gisobanutse neza ) . 

`Ni iyihe shusho iza mu ntekerezo zawe iyo utekereje ineza n'urukundo rudatezuka by'Imana " bigukurikira " ? Uratekereza ko Dawidi yashakaga kutubwira iki cyerekeye Imana igihe yasobanuraga uburyo Imana itwitaho muri ubwo buryo ?`

Uko igikombe cyaba gihanamye kose , ari imanga , cyangwa abanzi bacu bakaba bakomeje kutwotsa igitutu , ntabwo dukwiriye gushidikanya ubugiraneza bw'Imana , urukundo rwayo rutagajuka n'ubuyobozi bwayo butugeza ku iherezo ry'urugendo . Niba ibyo bitekerezo byarashoboje Yesu gukomera mu byo yanyuragamo byose i Kaluvari , natwe rero tugomba gukomera . 

Nyamara kandi , hari igihe abo twitaho baba bafite ibibazo byinshi bibaza kuri iyo ngingo . Nka Dawidi , uburyo bwiza bwo gukemura izo mpaka ntabwo akenshi ari ubusobanuro bw'inyigisho z'iyobokamana buvuga iby " Imana ishobora gukora . Ahubwo , nk'uko Dawidi abitwereka muri Zaburi 23 : 6 , bigomba kunyura mu gihamya cyo kuvuga iby Imana yakoreye umuntu ubwe , ku byerekeye ukuri kw'Imana yacu .  

`Ni ikihe gihamya gituruka mu bumenyi bwawe bwite bwerekeye Imana gishobora kugaragaza ukuri k'uburyo kugira neza kwayo n'urukundo rwayo rutagajuka bitwomaho ? Ni ikihe gihamya cyo muri Bibiliya ushobora kongeraho ? Ni mu buhe buryo ushobora kubisangiza abandi bashobora kuba bashidikanya ukuri ko kwitabwaho n'Imana ? Ni mu buhe buryo umusaraba ari urugero rukomeye rugaragaza uburyo kugira neza n'imbabazi bitwomaho ?`