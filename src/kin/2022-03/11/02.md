---
title: IMANA NYIR’UKWIHANGANA
date: KU WA MBERE, 4 NZERI

---
`Soma Abaroma 15:4, 5. Ni iki tubona muri iyi mirongo kitureba?`

Ubusanzwe tunanirwa gutegereza ibintu dushaka cyangwa twasezeranyijwe ariko tukaba tutarabihabwa. Akenshi tunyurwa gusa iyo tubonye icyo twifuzaga. Kandi kuko tudakunze kubonera icyo dushaka igihe tugishakira, bisobanuye ko akenshi dukunze kugira uburakari kandi tukananirwa kwihangana. Kandi iyo turi muri ibi bihe, biba bisa n’aho bidashoboka gukomeza kugira amahoro no kwiringira Imana.

Gutegereza bifite ubusobanuro bwo kubabara. Mu Giheburayo, rimwe mu magambo avuga “gutegereza wihanganye” (Zaburi 37:7) rikomoka ku ijambo ry’Igiheburayo rishobora gusobanurwa nko “kubabazwa cyane,” “kunyeganyega,” “guhinda umushyitsi,” “gukomereka,” “kubabara.” Kwiga kwihangana ntabwo byoroshye; rimwe na rimwe ni ryo zingiro ry’icyo kuba mu kigeragezo bisobanuye.

`Soma Zaburi 27:14, Zaburi 37:7, n'Abaroma 5:3-5. Ni iki aya masomo atubwira? Mbese kwihangana bituyobora kuki?`

Igihe dutegereje, dushobora kwerekeza intekerezo zacu kuri kimwe mu bintu bibiri. Dushobora kwerekeza intekerezo zacu ku bintu dutegereje, cyangwa tukazerekeza ku Mana, Yo ifite ibyo bintu mu biganza byayo. Mu gihe dutegereje ikintu runaka, itandukaniro rimeze nk’iryo ntabwo riba rishingiye ku gihe kirekire tuba tugomba kumara dutegereje, ahubwo riba rishingiye ku myifatire yacu igihe dutegereje. Niba twiringira Uwiteka, niba twarashyize ubuzima bwacu mu biganza bye, niba twaramweguriye ubushake bwacu, icyo gihe dushobora kwizera ko azakora ibitubereye byiza igihe ari byiza kuri twe, uko rimwe na
rimwe byaba bikomeye kubyizera kose. 

`Ni ibihe bintu utegerezanyije amatsiko? Ni gute ushobora kwegurira Imana byose kandi ugategereza igihe cyayo?` 
