---
title:  'ELIYA: IKIBAZO CYO GUHUBUKA'
date:   07/09/2022
---

Ibyari byabereye ku mpinga y’umusozi Karumeli byari byarangiye (1 Abami 18). Umuriro wari wamanutse uturutse mu ijuru, abantu bose bari bemeye Imana y’ukuri, kandi n’abahanuzi b’ibinyoma bari barangije kwicwa. Kunesha kw’ Imana kwari kwigaragaje. Mushobora kwibwira ko Eliya yarushagaho kugira imbaraga z’ibya mwuka uko iminsi yagendaga ikurikirana, ariko ibiramambu, yumvise ikintu cyamuteye ubwoba cyane ku buryo yifuje gupfa. Soma ibindi kuri iyi nkuru mu gitabo cya 1 Abami 19:1-9. Amagambo aheruka iyi mirongo ateye impungenge: “Hanyuma ijambo ry’Uwiteka rimugeraho aramubaza ati, ‘Eliya we, urakora iki aho?’” (1 Abami 19:9). Mu bigaragara, ubwoba bwa Eliya bwatumye ahunga maze aza kwisanga ari ahantu atari akwiriye kuba.

`Nyuma yo gutabara kw’Imana gukomeye nk’uko kwabereye ku musozi Karumeli, Eliya yagombaga kuba yuzuwe no kwizera ndetse no kwiringira, ariko ibihabanye n’ibyo, yahunze afite ubwoba ngo akize ubugingo bwe. Ni irihe somo dushobora kwigira kuri uru rugero rubi?`


Iki gitekerezo kigaragaza ikintu cy’ingenzi: lyo duhutiyeho, mu buryo bworoshye cyane, dushobora kwisanga turi ahantu tutari dukwiriye kuba turi. Kuri Eliya, ubwoba bwe ni bwo bwatumye ahahamuka maze ahungira mu butayu, yifuza kuba atarigeze avuka. Nyamara hari ibindi bintu bituma dukora ibinyuranyije n’umugambi Imana idufitiye.

`Soma amasomo akurikira: Itangiriro 16:1-3; Kubara 20:10-12; Abacamanza 14:1-3; Matayo 20:20,21; Luka 9:52-56; Ibyakoze n’Intumwa 9:1. Ni ibihe bintu byatumye abantu bavugwa muri ayo masomo bakora ibihabanye n’ubushake bw’Imana?`

Mbega uburyo byoroshye kureka ibintu nk’ibyo nk’icyifuzo, uburakari, ishyaka, kubura kwizera, cyangwa icyo dutekereza ko ari umwete dufitiye Uwiteka bituma twihuta tukajya imbere aho tutari dukwiriye kuba! Ntawe ufite ubudahangarwa kuri aka kaga. Ibanga ni ukwitoza ukwizera Kugendana no kwiringira ubwiza n’imbabazi z’Imana, tuzi ko idukunda kandi ikaba idushakira ibirushijeho kutubera byiza. Ibi ntabwo byikora. Kwizera gushobora kuba impano, ariko ni impano ikeneye guhingwa, kuvomererwa kandi ikarindwa.