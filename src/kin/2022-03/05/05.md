---
title:  KUROKOKA KUBWO KUGIRA IBYIRINGIRO
date:   27/07/2022
---

"Bene Data ntidushaka yuko mutamenya amakuba yatubayeho muri Aziya , ko twaremerewe cyane , kuruta ibyo dushobora , ndetse bigatuma twiheba ko tuzapfa , twibwira ko duciriwe ho iteka ryo gupfa ; kugira ngo tutiyiringira , ahubwo twiringire Imana izura abapfuye " ( 2 Abakorinto 1 : 8 , 9 ) .

Nk'intumwa yatoranyijwe n'Imana , Pawulo yanyuze mu bigeragezo byinshi kurenza abantu benshi . Nyamara kandi , ntibyamuhitanye . Ibiramambu , yarushijeho gushima Imana . Soma urutonde rw'amakuba yanyuzemo mu 2 Abakorinto 11 : 23-29 . Usome no mu 2 Abakorinto 1 : 3-11 .

`Mu 2 Abakorinto 1 : 4 , Pawulo avuga ko impamvu yatumye Imana imuha ihumure ikanamukomeza ari " kugira ngo natwe tubone uko duhumuriza abari mu makuba yose , tubahumurisha ihumure twahawe n'Imana . " Mbese umubabaro ushobora kuba umuhamagaro mu murimo ku rugero rungana iki ? Ni buryo ki tubasha kurushaho kwitega ko ibyo bishobora kutugeraho ?`

Ubusobanuro bwumvikana bw'ingorane Pawulo yahuye na zo ntabwo bugamije kutwumvisha ko dukwiriye kumugirira impuhwe . Ubwo busobanuro bugamije kutumenyesha ko nubwo natwe twagera mu bikomeye cyane , Data wa twese ashobora kudutabara akatuzanira ihumure akanadukomeza . Tubasha kubura ibyiringiro byo kubaho , ndetse tukanicwa , ariko ntidukwiriye gutinya , kuko Imana itwigisha kuyishingikiriz√°ho . Dushobora kuyiringira kuko Imana yacu " izura abapfuye " ( 2 Kor . 1 : 9 ) .

Mu gihe Pawulo akomeza guhanga amaso ye ku kwamamaza ubutumwa bwiza , azi neza ko Imana izamukiza no mu gihe kizaza . Ubushobozi bwa Pawulo bwo gukomeza gushikama bushimangirwa n'ibintu bitatu avuga mu rwandiko rwa 2. Abakorinto 1:10 , 11. Icya mbere , ibyo Imana yabakoreye mu gihe cyatambutse : " Yaturokoye urupfu rukomeye rutyo , na none iracyaturokora " ( 2 Kor . 1: 10 ) . Icya kabiri , ni ibyiringiro bya Pawulo byo gukomeza guhanga amaso Imana ubwayo : " kandi twiringira yuko izakomeza kuturokora " ( 2 Kor . 1:10 ) . lcya gatatu , ni ugukomeza gusenga kw'abizera basabirana : " namwe mufatanyije natwe gusenga " ( 2 Kor . 1:11 ) .

`Ni iki ubasha kwigira kuri Pawulo kibasha kugufasha kwirinda kugwa.mu mutego wo kwigirira impuhwe igihe uhuye n'ingorane ?`