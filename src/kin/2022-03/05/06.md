---
title: ITANURA RIGURUMANA
date: KU WA GATANU , 28 NYAKANGA

---

Muri iki gihembwe , twagiye tubona ingero nyinshi z'imibabaro ikomeye Imana ikoresha kugira ngo igeze ku mibereho yacu ubutungane n'imico imeze nk'iya Kristo . Nyamara , abantu bamwe bashobora kubona izi ngero maze bagafata umwanzuro ko Imana ari inyabukana n'umukoresha usaba ibiruhije . Ni koko , bamwe bashobora kuvuga bati , " Tuzi ko hari icyiza Imana idushakira , ariko izi ngero ntabwo zigaragaza impuhwe n'urukundo . Ahubwo , Imana igaragara nk'Inyagitugu . Ishyiraho intego ituremereye kandi nta kintu twabasha kuyikoraho . " Ni iby'ukuri ko mu gihe tukiri kuri iyi si yuzuyemo ibyaha , tutabasha gusobanukirwa bihagije n'impamvu ibintu bibaho . Mu ijuru , tuzasobanukirwa biruseho ( 1.Kor . 4 : 5 , 1 Kor . 13:12 ) , ariko ubu tugomba kubaho duhanganye n'ikigeragezo cyo kwizera ko Imana iri kumwe natwe kandi itwitaho , nubwo ibintu bisa nk'ibitameze neza igihe cyose . Umuhanuzi Yesaya asobanura neza iby'icyo kigeragezo. 

Soma Yesaya 43 : 1-7 . Ku murongo wa 2 , Imana ivuga ko ubwoko bwayo buzanyura mu mazi no mu muriro . Izo ni imvugoshusho z'akaga gakomeye , ariko ahari zirenguriza ku kwambuka Inyanja itukura n'uruzi rwa Yorodani , mu bihe byombi bishishana , ariko bikaba byarateguriraga ubwoko bw'Imana imibereho mishya . Ushobora kwitega ko Imana yashoboraga kuba yaravuze ko yagombaga kurinda ubwoko bwayo akaga nk'ako , kandi ko iba yarabanyujije mu nzira yoroshye . Ariko nk'uko Umwungeri Mwiza wo muri Zaburi 23 avuga , yerekana ko n'igihe ibihe bibi bije , ubwoko bw'Imana butagomba guterwa ubwoba na byo , kuko Imana iri kumwe natwe .

`Ongera usome Yesaya 43 : 1-7 . Andika uburyo butandukanye Imana ikoresha yizeza ubwoko bwayo guhumurizwa mu bihe by'amazi n'umuriro ( ingorane ) . Ni iyihe shusho y'Imana ibyo biguha mu ntekerezo zawe ? Ni ayahe masezerano ushobora kugira ayawe ?`

Dushobora kuvuga mu ncamake ibyo twize byerekeranye n'imibabaro ikabije Imana yemera ko itugeraho mu buryo butatu . Ubwa mbere , Imana yemera ko umubabaro ukabije utugeraho atari ukugira ngo iturimbure , ahubwo ishaka kurimbura icyaha cyacu . Iya kabiri , Imana yemera ko umubabaro ukabije utugeraho atari ukugira ngo itugire abanyamibabaro , ahubwo iba igamije kutugira intungane , nk'uko ari cyo twari twararemewe . Iya gatatu , Imana itwitaho muri byose ku buryo uhoraho kandi ikadukomeza - ntizigera itureka twenyine , nubwo twagerwaho n'ibimeze gute .

`Ni iki aya masomo akwigisha cyerekeranye n'ibikorwa by'Imana n'imico yayo ? Zaburi 103 : 13 , 14 ; Matayo 28:20 ; 1 Korinto 10:13 ; 1 Petero 1 : 7 . Ni mu buhe buryo wiboneye ukuri kuvugwa muri aya masomo mu mibereho yawe ?`
