---
title:  KUROKOKA KUBWO KURAMYA  
date:   26/07/2022
---

`Soma Yobu 1:6-2:10. Ni iki cyateye umubabaro wa Yobu?`

Aha hari ikintu gitangaje. Abamarayika baje gushengerera Imana, na Satani azana na bo. Imana ibaza Satani aho aturutse, maze Satani ayisubiza ko avuye “gutambagira isi no kuyizereramo” (Yobu 1:7). Maze Imana iramubaza iti: “Mbese witegereje umugaragu wanjye Yobu?” (Yobu 1:8). Ikibazo ubwa cyo ntigiteye amatsiko; igiteye amatsiko ni Ubaza ikibazo. Ntabwo ari Satani werekana Imana ko Yobu ari umuntu wo kwitegerezwa, ahubwo ni Imana. Mu kumenya neza icyari gukurikiraho, Imana yatumye Satani yibanda kuri Yobu. Hasi ku isi, Yobu ntiyari afite igitekerezo na mba cy’ukuntu itanura ry’ikigeragezo kimurindiriye rigiye kumera. Kandi nubwo byumvikana ko ari Satani, atari Imana, wateje Yobu umubabaro, biranumvikana ko ari Imana yahaye Satani uburenganzira bwo kurimbura ubutunzi bwa Yobu, abana be, n’umubiri we bwite. Niba Imana itanze  uburenganzira ngo Yobu ababazwe, ni irihe tandukaniro ryaba riri mu kumenya ko ari Imana cyangwa Satani uteza umubabaro? Ni buryo ki Imana yaba itabera kandi izira inenge mu gihe yemerera Satani guteza Yobu uburibwe bungana butyo? Mbese ibi ni umwihariko wa Yobu gusa, cyangwa ni ibiranga uburyo Imana ikoresha kuri twebwe n'uyu munsi?

`Muri Yobu 1:20, 21, ni buryo ki Yobu yitwaye mu bigeragezo?`

Mu mubabaro nk’uwo, birashoboka ko twitwara mu buryo bubiri. Dushobora gusharirirwa no kurakara, tugatera Imana umugongo twibwira ko ari inyabukana cyangwa ko: itakiriho, cyangwa, se tukarushaho gushikama ku Mana. Yobu yahanganye n’aka kaga kamugwiririye binyuze mu kuguma imbere y’Imana no kuyiramya.

Muri Yobu 1:20, 21, tubona inzira eshatu zo kuramya zishobora kudufasha igihe turi mu makuba. Iya mbere, Yobu yemeye ko ntacyo yishoboje kandi ko ntacyo yita icye: “Navuye mu nda ya mama nambaye ubusa, nzasubira mu nda y'isi ntacyo nambaye. (Yobu 1:21). lya kabiri, Yobu yemera ko Imana ari Yo mugenga wa byose:" Uwiteka ni We wabimpaye, kandi Uwiteka ni We ubintwaye"(Yobu 1:21).lya gatatu, Yobu asoza yongera gushimangira kwizera mu gukiranuka kw’Imana. “Izina ry’Uwiteka rishimwe” (Yobu 1:21).

`Waba unyura mu bigeragezo? Kurikiza intambwe Yobu yakoresheje. Ni mu buhe buryo nawe zishobora kugufasha?	`