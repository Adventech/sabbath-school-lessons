---
title:  ISIRAYELI ITAGONDA IJOSI
date:   25/07/2022
---

Igitekerezo cya Hoseya gifite zimwe mu nyigisho z'ingenzi kitwigisha . Imibereho ya Hoseya ni ikimenywanabose . Umugore we , Gomeri , yaramutaye kandi agenda abyarana n'abandi bagabo . Nubwo yari umugore w'umusambanyi wiyandarika , Imana yahamagariye Hoseya kujya kumucyura kandi akongera kumugaragariza urukundo rwimbitse . Iki gitekerezo gisobanurwa nk'ikigereranyo cy'ibyabaye hagati y'Imana na Isirayeli . Abisirayeli bari barataye Imana bariyandarika bishora mu busambanyi bw'Ibya Mwuka , ariko Imana yari ikibakunze kandi ishaka kongera kubereka urukundo ibakunda . Ariko nimurebe inzira Imana ikoresha !

`Soma muri Hoseya 2 : 1-12 . Ni izihe nzira Imana ivuga ko izakoresha kugira ngo igarure Abisiraheli bayigarukire ? Mbese ubu buzima banyuzemo bwari bumeze gute ?`

`Hoseya 2 : 2 , 3`

`Hoseya 2 : 57`

`Hoseya 2 : 8 , 9`

`Hoseya 2:10`

Iki gitekerezo gishyira ahagaragara ibibazo bibiri by'ingenzi byerekeranye n'uburyo tubona Imana igihe itugarura ngo duhindukire twihane . Icya mbere , tumera nk'abatumva ko Imana ikorana na twe . Igihe Abisirayeli banyuraga mu buzima bugoye kandi bubabaje , ntibyari kuborohera kwemera ko Imana yabo yakoraga kugira ngo ibakize . Igihe inzira tunyuramo izitiwe n'amahwa asongoye cyangwa tukaba turi mu gihome ku buryo tudashobora kumenya aho twerekeza ( Hos . 2 : 6 ) mbese iyo ni Imana ? Igihe iby'ibanze dukenera biyoyotse cyangwa tugashoberwa ( Hos . 2 : 9 , 10 ) mbese Data wa twese abasha kubibona akabigira ibye ? Ukuri nuko uko twaba tumeze kose , igihe cyose Imana iba iri ku murimo wo kutugarura ngo duhindukire twihane , kuko idukunda bitagira akagero .

Icya kabiri , dusa nk'abadasobanukirwa Imana igihe iri ku murimo . Tubasha kwemera ko Imana iri ku murimo , ariko ntidukunde ibyo idukorera . Igihe twumva uburibwe no gushoberwa , biroroshye ko tuburanya Imana tuvuga ko ari inyabukana , idutererana , kandi itatwitaho . Ariko Imana buri gihe iba iri ku murimo wo kuduhindura bashya binyuze mu isezerano ry'urukundo idukunda .

`Soma mu gitabo cy'umuhanuzi Hoseya 2 : 14-23 . Ni iki aya masomo aduhishurira ku Mana ? Saba Mwuka Wera akwereke niba waragiye kure y'Imana mu nzira runaka y'imibereho yawe . Niba wumva wemezwa n'umutima wawe ko ari ko byagenze , ni kuki wategereza kunyuzwa mu kigeragezo ? Ni iki kikubuza kwegurira byose Umwami wawe none aha ?`
