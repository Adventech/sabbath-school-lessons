---
title:  IMIBEREHO YO GUHIMBAZA
date:   23/08/2022
---

Guhimbaza Imana bishobora kuba bitari muri kamere yacu, ndetse no mu bihe byiza. None niba ari uko bimeze, byaba bikomeye biruseho gute guhimbaza mu bihe bibi? Ariko, ibyo ni byo duhamagarirwa gukora. Guhimbaza ni ikintu tugomba gushyira mu bikorwa kugeza igihe bihindukiye bikareka kuba igikorwa gikorwa mu gihe cyihariye ahubwo bikaba umugabane w’imibereho yacu. Guhimbaza ntabwo byari bikwiriye kuba igikorwa cyihariye, ahubwo bikwiriye kuba uburyo bwihariye bw’imibereho ubwayo.

`Soma muri Zaburi 145. Ni izihe mpamvu zo guhimbaza Imana Dawidi atanga? Ni mu buhe buryo amagambo y'iyi Zaburi yari akwiriye kuba ayawe bwite?`

Umubwiriza w’ikirangirire w’Umwongereza witwa Karoli Hadoni Spajoni [Charles Haddon Spurgeon] yanditse igitabo cyitwa *Uburyo bwo Guhimbaza.* Icyo gitabo gishingiye ku murongo wa 7 wa Zaburi y’uyu munsi. Muri uyu murongo mugufi, Spajoni [Spurgeon] adukangurira kwita ku bintu bitatu by’ingenzi bishobora kudufasha guteza imbere uburyo duhimbaza Imana mu mibereho yacu.

1.**Guhimbaza bikorwa iyo turebye ahatuzengurutse.** Nitutareba ahatuzengurutse ngo turebe gukomera kw'Imana, nta mpamvu yo kuyihimbaza tuzagira. Mbese ni iki ushobora kubona mu isi yaremwe gikwiriye gutuma uhimbaza, nk'ubwiza bw'ibyaremwe n'Imana? Mbese ni iki ushobora kubona mu isi y'ibya mwuka gikwiriye gutuma uyihimbaza, nko kwizera kugenda gukura mu Mukristo mushya?

2.**Guhimbaza bikorwa igihe twibutse ibyo twabonye.** Iyo dushaka kubaho mu mibereho yo guhimbaza, tuba tugomba kwibuka impamvu idutera kubikora. Ni mu buhe buryo dushobora kwibuka ibitangaza by'Imana (binyuze mu guteza imbere imihango mishya cyangwa ibimenyetso bitwibutsa kugira neza kwayo), kugira ngo kugira neza kwayo n'ukuri kuyerekeyeho bitibagirana mu ntekerezo zacu?

3.**Guhimbaza bikorwa iyo tubivuzeho.** Guhimbaza ntabwo ari ikintu dukorera mu mitwe yacu. Bikwiriye guturuka mu minwa yacu, kugira ngo abari ahatuzengurutse babyumve. Ni izihe mpamvu ushobora gutekereza zatuma uhimbaza Imana mu magambo? Mbese uko guhimbaza kuzagira izihe ngaruka, kandi izo ngaruka zizagera kuri bande?

`Fata ikaramu n'urupapuro maze umare umwanya usubira muri izo ngingo uko ari eshatu. Ni iki wakora ngo wagure akamenyero ko guhimbaza mu mibereho yawe?`