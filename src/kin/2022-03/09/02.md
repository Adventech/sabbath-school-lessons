---
title:  IBIGIZE GUHIMBAZA 
date:   21/08/2022
---

Umwanditsi w'ikirangirire w'Umurusiya witwa Fiyodoro Dositoyevisiki (Fyodor Dostoyevski) yari yarakatiwe igihano cy'urupfu, kandi icyo gihano cyagombaga gusimbuzwa igihano cyo gufungwa burundu cyonyine. Yamaze imyaka myinshi muri gereza. Ubwo yavugaga ibyerekeye ubuzima bwe muri gereza, yaranditse ati: "Izere ugeze ku iherezo, nubwo abantu bose bateshuka inzira ugasigara ari wowe wenyine ukiranuka; zana ituro ryawe kandi uhimbaze Imana ndetse n'igihe uri wenyine."

Muri ibi byigisho, twabonye uburyo Pawulo yahuye no kurwanywa kudasanzwe ndetse no gutotezwa. Ariko ubungubu yicaye muri gereza y'i Roma. Nyamara ntabwo yihebye, afite ubushake bwo kwandika kugira ngo atere umwete abizera b'i Filipi!

`Soma Abafilipi 4:4-7. Ni mu buhe buryo utekereza ko Pawulo yashoboraga kwandika ibintu nk'ibyo igihe na we ubwe yari yicaye muri gereza? Muri aya masomo, ni irihe banga ryo kubona "amahoro y'Imana"?`

Ni ikintu kimwe kwishima igihe ibintu byose bigenda neza. Ariko Pawulo atugira inama yo guhora twishimye. Ibyo bishobora kumvikana nk'ibidasanzwe. Iyo dufashe ibyo Pawulo yanditse ijambo ku ijambo, tubibonamo ibintu bibiri by'ingenzi.

- Icya mbere,niba tugomba guhora twishimye buri gihe,bishobora gusobanura ko dukwiriye kwishima nubwo ahatuzengurutse haba hatagaragara nk'ahatanga urubuga rwo kwishima.

- Icya kabiri, niba tugomba guhora twishimye buri gihe, bishobora na none gusobanura ko tugiye kwiga kwishima ndetse n'igihe tutabishaka.

Pawulo aduhamagarira guhimbaza nubwo ibihe byinshi bishobora kugaragara nk'ibidasanzwe kuri twe. Bishobora no kugaragara nk'ibitumvikana. Ariko nk'uko tuzabibona, duhamagarirwa kwishima kubera ko hari ibihe ibyo [guhimbaza] bisa nk'aho bitumvikana. Mu yandi magambo, guhimbaza ni igikorwa cyo kwizera. Nk'uko kwizera kuba kudashingiye ku bihe tuba turimo ahubwo kukaba gushingiye ku kuri kwerekeye Imana, no guhimbaza ni ikintu dukora bidatewe n'uko twumva tuguwe neza, ahubwo tubikora bitewe n'ukuri kw'icyo Imana ari cyo n'icyo yadusezeraniye. Kandi igitangaje, uko kwizera ni ko gutangira kurema ibitekerezo byacu, amarangamutima, n'ibibera ahatuzengurutse. 

`Ni ukuhe kuri kwerekeye Imana Pawulo agaragaza mu isomo ry'uyu munsi-ukuri kumufasha kwishima, ndetse n'igihe yari muri gereza? Andika urutonde ruto rw'ibyo uzi ko ari ukuri kwerekeye Imana. Subira muri urwo rutonde kandi uhimbarize Imana buri kintu cyose wanditse. Ni mu buhe buryo ibi bihindura uburyo wiyumva n'uburyo ubona ibibera ahakuzengurutse?`