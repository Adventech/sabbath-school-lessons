---
title:  GUSENGA INKIKE ZIKARIDUKA
date:   22/08/2022
---

Mu Cyongereza hari imvugo ngo, "kwishyira mu mfuruka" cyangwa "kwishyira mu kazitiro." Tekereza uramutse urimo gusiga irangi hasi mu cyumba ariko ukaza kwibuka ko usigaye mu mfuruka y'icyumba ukaba udashobora gusohoka ngo ujye hanze keretse ubanje gukandagira mu irangi rikiri ribisi. Uba ugomba kuguma muri iyo mfuruka/akazitiro ugategereza ko irangi ribanza kuma! 

Rimwe na rimwe kwizera kwacu gusa naho kudushyize mu mfuruka/akazitiro. Hari ubwo tugera mu bihe bimwe na bimwe, maze kimwe na rya rangi ritose, kwizera kwacu kukadushyira mu "mutego." Tureba uko ibintu bimeze, maze tukaba dushobora kureka Imana, kwizera, n'ibintu byose twizeraga, cyangwa kwizera kwacu kukaduhatira kwizera ibigaragara nk'ibidashoboka.


Imana yashyize Abisirayeli mu kazitiro. Nyuma yo kuzerera mu butayu mu gihe kingana n'imyaka 40, ntabwo Imana yayoboye ubwoko bwayo mu gihugu kidatuwe cy'inzuri z'amahoro n'umutekano. Imana yabayoboye muri umwe mu mijyi ikomeye cyane muri ako gace kose. Bagombaga kuzenguruka Yeriko bucece mu gihe cy'iminsi itandatu. Ku munsi wa karindwi, Imana yabategetse gutera amajwi hejuru kandi ayo majwi, hamwe n'impanda,ni byo byajyaga kubahesha insinzi. 

`Soma Yosuwa 5:13-6:20. Ni iki Imana igerageza kwigisha Abisirayeli?`

Gutera hejuru amajwi baranguruye ntabwo byashoboraga gutuma habaho kunyeganyega kw'inkike kugira ngo bitume ziriduka. Igihe Imana yahamagariraga Abisirayeli "gutera hejuru amajwi baranguruye," byari bimeze kimwe no kurangurura amajwi Dawidi yanditseho muri Zaburi 66: "Mwa bari mu isi mwese mwe, muvugirize Imana impundu. Muririmbe icyubahiro cy'izina ryayo, mwogeze ishimwe ryayo!" (Zaburi 66:1,2). Uku gutera hejuru amajwi baranguruye kwari uguhimbaza! Nyuma y'iminsi itandatu yo kureba izo nkike nini cyane, bashobora kuba baranzuye ko nta mahirwe bari bafite yo kuzisenya bo ubwabo. 

`Ni mu buhe buryo iki gitekerezo kidufasha gusobanukirwa n'ibivugwa mu gitabo cy'Abaheburayo 11:30? `


`Igihe Imana igiye gukora ikintu gishya mu mibereho yacu, ishobora kutujyana i Yeriko, kuko ibasha gukenera kutwigisha yuko ubushobozi bwo gutsinda butava mu mbaraga zacu bwite n'igenamigambi ryacu. Buri kintu cyose dukeneye gituruka kuri Yo. Bityo, ibituri imbere uko byaba bimeze kose, uko byaba bigaragara nk'ibikomeye kose; uruhare rwacu ni uguhimbaza Imana - Soko y'ibyo dukeneye byose. Uku ni ukwizera kugaragarirwa mu bikorwa.`