---
title:  INTAMBARA IKOMEYE MU BUTAYU
date:   12/07/2022
---

" Yesu yuzuzwa Umwuka Wera , ava kuri Yorodani ajyanwa n'Umwuka mu butayu , amarayo iminsi mirongo ine ageragezwa n'Umwanzi "* ( Luka 4 : 1 , 2 ) . 

`Soma muri Luka 4 : 1-13 . Ni ayahe masomo ushobora kwigira muri iki gitekerezo yerekeye uburyo bwo gutsinda ibishuko no kudaha icyaha urwaho ? `

Ibishuko bishobora gukomera cyane kuko bicishwa mu bintu twifuza kurusha ibindi , kandi akenshi biza mu bihe dufite intege nke kurusha ibindi . Luka 4 ni intangiriro y'igitekerezo cya Yesu ageragezwa na Satani , kandi kigaragaza ibibazo bimwe na bimwe bikomeye tugomba gutekerezaho . Ku ikubitiro , bigaragara ko Mwuka Wera yajyanye Yesu mu butayu ngo ageragezwe n'umwanzi . Nyamara , ntabwo Imana ari Yo idushyira mu bishuko ( Yakobo1 : 13 ) . Ahubwo nk'uko twabibonye , Imana yemera ko tugera mu ngorane kugira ngo tugeragezwe . Igitangaje muri Luka 4 ni uko Mwuka Wera ashobora kutuyobora mu bihe byo kugeragezwa birimo gushyirwa mu bishuko bikomeye bya Satani . Mu bihe nk'ibyo , igihe twumva ibyo bishuko bituremereye cyane , dushobora gufata ibintu uko bitari maze tugatekereza ko tutakurikiye Imana mu buryo bukwiriye . Ariko si ngombwa ko ibi biba ari ukuri . " Akenshi iyo tugeze mu bihe bitugerageza dushidikanya yuko Mwuka w'Imana ari we watuyoboraga . Ariko ubuyobozi bwa Mwuka ni bwo bwajyanye Yesu mu butayu ngo ageragezwe na Satani . Iyo Imana yemeye ko tugeragezwa , iba ifite icyo ishaka kuzuza kidufitiye akamaro . Yesu ntabwo yakekeranije amasezerano y'Imana ngo yishore mu bigeragezo atiteguye , ndetse nta nubwo yigeze acika intege ngo yitotombe ubwo ibigeragezo byamugerageho . Natwe ntibigomba kutubaho . " ( Ellen G. White , Uwifuzwa Ibihe Byose , p . 90 , 2018 ) . 

Rimwe na rimwe iyo turi mu itanura ry'ibigeregezo , aho gutunganywa , ahubwo turashya . Ku bw'iyo mpamvu , duhumurizwa no kumenya ko igihe turemerewe n'ibishuko , dushobora kongera kugira ibyiringiro kuko Yesu yahagaze yemwe . Inkuru nziza ni uko kubera ko Yesu yishyizeho ibyaha byacu , kuko yarishye igihano cy'uko twananiwe kwihanganira igishuko ( uko cyari kimeze kose ) , kuko yahuye n'ikigeragezo kibi cyane kurusha icyo buri wese muri twe azahura na cyo , ntabwo twatawe cyangwa ngo turekwe n 'Imana . Hari ibyiringiro , no ku " munyabyaha'w'imbere " y'abandi banyabyaha . ( 1 Timoteyo 1:15 ) . 

`Ni ibihe bishuko uhanganye na byo muri iki gihe ? Fata umwany usenge , usabe Uwiteka akwigishe uburyo bwo gushyira mu bikorwa amasomo twigira ku rugero rwa Yesu mu mibereho yawe bwite . Ibuka ko udakwiriye . gutsindwa n'igishuko , ariko na none niba utsinzwe , ibuka ko ufite Umukiza .`