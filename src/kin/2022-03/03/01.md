---
title: AKAZU GAFUNGIRWAMO INYONI
date: KU ISABATO NIMUGOROBA 9 NYAKANGA

---
### AHO ICYIGISHO CY'IKI CYUMWERU GISHINGIYE
Kuva 14 , Kuva 15 : 22-27 , Kuva 17 : 1-7 , Imigani 3 , Luka 4 : 1- 13 , 1 Petero 1 : 6-9 . 
><p>ICYO KWIBUKWA :</p> 
>"Ni cyo gituma mwishima , nubwo ahari mukwiriye kumara igihe gito mubabazwa n'ibibagerageza byinshi " ( 1 Petero1 : 16 ) . 

Igihe hari umucyo w'amanywa y'ihangu , kandi igihe humvikana indirimbo z'andi majwi , ntabwo inyoni ifungiwe mu kazu kayo ishobora kuririmba indirimbo shebuja ashaka kuyigisha . Iyo nyoni ishobora gufata agace gato k'iyo ndirimbo , ariko ntabwo ishobora gufata indirimbo yose . Ariko , shebuja atwikira akazu iyo nyoni ifungiwemo , maze akagashyira ahantu hari umwijima kugira ngo inyoni ibashe gutega amatwi indirimbo aririmba . Mu mwijima , agerageza kuririmba indirimbo , akongera akayisubiramo incuro nyinshi kugeza igihe inyoni iyifatiye . Hanyuma , inyoni isohoka muri ako kazu ishobora kuririmba iyo ndirimbo . Uko ni ko Imana ibigenza ku bana bayo . Ifite indirimbo ishaka kutwigisha , kandi iyo tumaze kuyigira mu gicucu cy'umubabaro , tuba dushobora kuyiririmba na nyuma yaho " ( Ellen G. White , The Ministry of Healing , p . 472 ) .  

Zirikana ko ujyana inyoni mu mwijima ari shebuja ubwe . Biroroshye kumva ko Satani ateza umubabaro , ariko se Imana ubwayo ishobora kugira uruhare mu kutuyobora mu bigeragezo biduteza urujijo cyangwa bidukomeretsa ? 

**Muri iki Cyumweru Tuzibanda kuri Ibi Bibazo by'Ingenzi :** Ni izihe ngero zo muri Bibiliya ushobora gutekereza zigaragaza ahantu Imana ubwayo yayoboye abantu mu bintu yari izi ko bizabateza kubabara ? Ese utekereza ko ibyo bintu byari indirimbo nshya Imana yashakaga ko baririmba ?