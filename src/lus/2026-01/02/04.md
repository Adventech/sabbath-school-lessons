---
title:  Thlarau thilte hriatthiamna nei
date:   06/01/2026
---

Philippi khuaa ringtu awmte hi lung ina Paula khung a nih thu an han hriat khân an lungngâi hle a ni tih a lang a. Lung ina a awm miau avângin chanchin tha hril hna a thawh mêk pawhin nasa takin a khaihlak phah nghe nghe. Tûnah chuan khaw dangah a zin chhuak thei tawh lo va, thu a hril thei tawh lo va, inkhâwmna inahte kalin chuta inkhâwmte hnênah chuan Isua hi Messia a ni tih thu a hrilh thei tawh lo va. Kohhran thar pawh a phun thei tawh lo bawk. Chutiang chu thil awm dân a nih avângin, Philippi khuaa ringtute hian Paula dinhmun chiana, thlamuana, a taksa mamawhte chhawmdâwl tûrin Epaphrodita an va tîr ta a ni.

`Philippi 1:12–18 chhiar la. Engtiangin nge Paula hian lung ina khung a nih hi a ngaih? A thil thlîr dân atang hian zirlâi zir chhuah theih kan nei em?`

Epaphrodita hnêna Paula thil lo sawi hi Philippi khuaa ringtu awmte lo rin loh deuh a ni ngei ang. A chunga harsatna lo thlengte chu thlîr dân dang daihin a thlîr a. Thlarau lam thilte hriatthiamna a neih chuan lung ina khung a nihna pawh thil tha tak ni angin a ngaihtîr thei a ni. A hnathawh ti khaihlaktu-ah tantîr a tum rêng rêng lo va, tantîr chu sawi loh, “chanchin tha tih darhna tûr zâwk” a ni a ti (Phil. 1:12). Mi dangte’n an rawn hmuh chu thîr khâidiat leh tân in kawngkhâra dah thîrte chauh a nih lâiin, ani erawh chuan amah vêngtu Rom sipaite pawh Pathian rama rawn lût ve tûr thlarau niin a hmu thung a. Chu mai bâkah, lung ina khung a nihna hian mi dangte pawh chanchin tha theh darhna kawnga thahnem ngâi lehzual tûr leh, a nghawng theihte hlau miah lova Krista tâna tawng chhuak tûrin a fuih phûr bawk a ni.

Thil ni thei pawha mâwi lo, mahse, ni ngei tlat bawk si chu kohhran hruaitute zînga thenkhat khân Paula tântîr a ni ta hi lo hlâwkpui a tum mauh mai pek a. Hetianga a awm loh tâkah chuan kohhran member-te pawhin an thu leh hla an ngaihsak tawh ang a, an chanchin tha hril pawhin bengkhawn a hlawh ve deuh dâwn niin an ngâi tih a chiang hle. An thil tih hian kohhran chhûngah meuh pawh mahni hmasial taka thil tih duhna a awm thei tho a ni tih ti lang a. Paula pian hma daiha Jeremia’n, “Thinlung hi thil zawng zawng âia bum hmang ber, chhe lailet dêr a ni a; tuin nge hrethiam thei ang?” (Jer. 17:9) tia a lo sawi kha a dik hle a ni.

Hetih lâi hian, rawngbâwltu rinawm tak takte erawh chuan chanchin tha theh darhna kawngah thahnem an lo ngâi lehzual ta sauh thung a. Paula an hmangaih êm avângin a rinna avânga hrehawm a tawrh mêkte chuan Krista rinchhan ngam tûra a hruai bâkah, Lalpa tâna hna thawk sauh sauh tûrin a ti huaisen bawk. Tûn hmaa an lo kal ngam lohna thin hmunahte chuan an lo kal ngam ta a; tûn hmaa an lo thut ngâwi ve mai maina thin inkhâwmna inahte pawh an lo tawng chhuak ngam ve ta bawk. Anmahni avâng hian mi tam zâwkin Krista an lo pawm ve ta a, chhandamna chanchin tha chu hmun hrang hrangah a lo darh zau ta zêl a ni.

`Thil duhawm lo tak eng emaw i lo tawh tawhte atang khân eng zirlâite nge i lo zir chhuah le? Chûng i thil tawhte chuan rinna kawngah a tha zâwnga nghawng chhuah a nei em? Nghawng chhuah nei hran lo nia langahte pawh chuan engtin nge Pathiana rinna nghah a thatzia kan zir chhuah theih tho ang?`