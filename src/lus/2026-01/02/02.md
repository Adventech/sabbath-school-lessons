---
title:  Chanchin Thaa inpâwl hona
date:   04/01/2026
---

`Philippi 1:3–8 chhiar la. Paula’n lâwmthu a sawi chhan hi eng nge ni? Philippi khuaa ringtu awmte hnênah hian beiseina an lo neih theihna tûr eng thu nge a sawi a, eng vângin nge chu a thu sawi chu a pawimawh êm êm?`

Philippi khawpuia awm kohhran hi Paula phun a ni a; chu vâng te pawh chu a ni ang, a lehkhathawn bul lamah pawh hian anmahni a ngaihsakzia a ti lang deuh kher a ni. An lo chhiar tûr lehkhathawn a ziah lâi tak hi chuan Philippi khawpui atanga hla takah awmin, chutah pawh lung ina khâidiat buntîr a ni nghe nghe lehnghâl a. Nimahsela, chutiang dinhmuna a din lâi ngei pawh chuan a thinlungah Philippi kohhran leh a member-te hi an awm reng tho. Isua Krista lainatna nên anmahni a ngâi ngawih ngawih mai a (Phil. 1:8); an tân Pathian hnênah pawh lâwmthu a sawi hial thîn. Paula lâwmthu sawi tawngtâina hian vân biak bûka Isua’n hna min thawhsak chu a awmzia hrethiam tûrin min tanpui a, ani chu kan Puithiam Lalber niin, tûnah hian Pa hnênah min dîlsak hna a thawk mêk a ni.

Thuthlung Hlui hun lâia puithiam lal ber âwmbelah khân Israel hnam 12-te entîrtu lunghlu 12 dah a ni a. Chu chu Israel mite tân a dîlsak lâiin “a thinlungah” anmahni an awm a ni tih entîrtu tûr a ni (Exod. 28:29). Vân biak bûkah khian Isua Krista chuan kan Puithiam Lal Ber niin rawng a bâwl mêk a, lei biak bûka rawngbâwl puithiam lal berin a lo tih thin dân âia ropui zâwk daihin Pa hmaah a mite hming a han hre reng a ni.

Thil ngaihnawm deuh chu, Philippi 1:3 thu inchheh ki kual vêl dân hi a ni a, hei hian Paula leh Philippi khuaa ringtu awmte inlaichînna thûkzia a ti lang chiang hle. Paula hian a tawngtâinaah anmahni a hre reng thîn tia lehlin a ni tlângpui a; nimahsela, anmahni’n Paula an hriat reng thin thu a sawi pawh a ni ve thei tho bawk. A enga pawh chu lo ni se, Paula leh Philippi khuaa ringtu awmte inlaichînna hi a tha hle tih a chiang a, chumi a nihzia chu “tâwmpui” (Grik: koinonia) tih tawngkam a hmang pawh hian a ti lang. Paula’n Krista tuarnate a tâwmpui ang chiah khân (Phil. 3:10), Philippi khuaa awm ringtute pawh hian Paula chu a hrehawm tawrhte an tâwmpui” (Grik: sunkoinoneo) ve bâkah, a rawngbâwlna puih bawm nân sum leh pâia chhâwmdâwlna pawh an pe thîn bawk a (Phil. 4:14, 15). He an intawrhpuina leh an intanpui tawnna, “ni hmasa ber atanga tûn thlenga an la chhunzawm zêl” (Phil. 1:5) hian Pathian hnêna lâwmthu sawisak leh “hlim tak” (Phil. 1:4) chunga tawngtâisak duhna a neihtîr thîn a ni

Thil ngaihnawm deuh dang leh chu, lung ina a tân avânga a vui hran miah lo hi a ni a—vui chu sawi loh, “chanchin tha thiamthu sawina leh dikzia nemnghehna” remchângah a hmang hlauh zâwk thîn (Phil. 1:7, NKJV). Hêng a thumal hman pahnih, “thiamthu” tih leh “nemnghehna” tih te hi dân lam tawngkam niin, a chungthu ngaihtuah a ni ngei dâwn tih a hria tih a entîr a, chutiang chu ni mah se, tâng vêngtu sipaite leh tân in rawn tlawhtute hnênah thahnem ngâi takin chanchin tha a lo hrilh zêl tho a ni. Dodâltute laka chanchin tha thiamthu lo sawi emaw, lo humhalh emaw (Grik: apologia) leh a dikzia lo nemngheh te hi thil tûl tak a ni ve ve a. Chu vâng chuan, Paula pawh hian chanchin tha dikzia pho lan chu ama sahimna âi pawhin a ngâi pawimawh zâwk niin a lang. A nung emaw, a thi emaw pawh ni se, Pathian chuan amaha rinna nghattu zawng zawngtea “thil tha” a lo tih tan tawh chu a ti famkim zêl dâwn a ni tih a ring ngam tlat a ni (Phil. 1:6).

`Pathianin “nangmaha thil tha” a lo tih tan tawh kha a rawn ti famkim ngei dâwn a ni tih thutiam (Phil. 1:6) hi engtiangin nge a awmzia i lo hriatthiam? Chu hna chu Isua Krista lo kal leh hmain lo thawh zawh hman a ni ang em?`