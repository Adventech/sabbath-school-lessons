---
title:  Tawngtâinain thil a ti thei
date:   08/01/2026
---

`Kolossa 1:9–12 chhiar la. Paula’n a tawngtâinaa a dîlte chu eng nge ni?`

Paula hi Pathian duh zâwng hriat famkimnaah chuan Kolossa khuaa ringtu awmte an lo khah theih nân a tawngtâi a. Pathian duhzâwng hriatna chu “finna leh thlarau thilte hriatthiamna” niin a sawi bawk (Kol. 1:9, NKJV). A hmasa berin, finna chu keimahni hriatthiamnaa innghahnaah ni lovin (Thuf. 3:5), Pathiana innghah pumhlûm tawp maina leh a duhzâwngte tih duhna (Joh. 7:17) atanga lo chhuak a ni a. Nimahsela, zawhna lo awm fo thîn chu, “Pathianin ka tâna tih a duh chu eng nge ni” tih hi a ni. Pathian duhzâwng kan lo hriat theihna tûr hi kawng hrang hrang a awm a:

1. Finna hnâr pawimawh leh hmasa ber ni bawk chu Bible hi a ni. “I thu hi ke atân khâwnvâr a ni a, ka kawng atân êng a ni” (Sam 119:105, NKJV).
2. Pathian chuan Hrilhlâwkna Thilpêk hmangin tâwpna hun atân finna min lo pe tawh a (Thup. 12:17, Thup. 19:10), chu chu Ellen G. White-i thuziakahte hian puan chhuahin a awm. Bible hian Lalpa kan Pathian chu ringa nghet taka ding tûrin min hrilh a; tin, a zâwlneite kan ring a nih chuan kan hmuingîl dâwn a ni tih pawh min chah bawk (2 Chron. 20:20).
3. Pathian duhzâwng leh a hruaina chu kawng hawng emaw, khâr emaw tûra amah kan ngena mi a rawn chhânna kal tlang pawhin a hriat theih bawk (Kol. 4:3 en la).
4. Thlarau Thianghlim chuan, a âw hriat dân kan lo thiam hunah mi a kâihruai thîn a: “Ding lama in pên veleh emaw, vei lama in pên veleh emaw, in beng khân in hnunga, ‘Hei hi kawng a nih hi, hetah hian kal rawh u’ tih thu a sawi chu in hre zêl ang” (Isaia 30:21, NKJV).

Paula hi Lalpa zui tlâka Kolossa khua mite an lo awm theih nân a tawngtâi thîn a (Kol. 1:10, NKJV). Mi tu mah hi Pathian zui tlâk ni saa lo piang chu ni lo mah ila, amah Pathian chuan a khawngaihna avângin mi tlingah min puang thîn a, chu kohna sâng tak phua nung thei tûr chuan mi a sâwm thîn bawk (Eph. 4:1, 1 Thes. 2:12, NKJV). Paula hian “awm” tih tawngkam bawk hi Kolossa-ah ngawt pawh vawi thum dang a hmang leh a (Kol. 2:6, Kol. 3:7, Kol. 4:5). A awmzia chu Pathian dân nêna inrema nung leh thil ti tihna niin (Exod. 18:20), chu chu Thlarau Thianghlim hnathawh azârah chauh lo awm thei a ni bawk (Ezek. 36:27).

Tin, an nun (keimahni nun pawh a ni tho a) chu Lalpa “ti lâwmtu” a lo nih theih nâna tawngtâi thînin, chumi an tih theih dân tûr kawngte pawh chu a sawi nghâl bawk a. Chûngte chu: “hna thawh tha tinrênga rah” (Kol. 1:9, 10, NKJV) te; “Pathian hriatna lama than len zêl” (Kol. 1:10, NKJV) te; a tâwp berah chuan, “Pathian hnêna lâwmthu sawi” (Kol. 1:12, NKJV) te a ni.

`Mi tu emawin, “Tûna i kawng zawh mêkah khân Pathianin a hruai che tih engtin nge i hriat?” tiin zâwt ta che se la, engtin nge i chhân ang—eng vânga chutianga chhâng chu nge i nih ang?`