---
title:  Paula’n a tawngtâinaa a dîlte
date:   05/01/2026
---

Kum eng emaw ti kal ta khân pastor pakhat chuan tawngtâinaa keimah, ka thil mamawhte emaw, ka thil duhte emaw tih ringawt mai chham thînte chungchâng a sawi a. Chutiang mite chu “mahni hmasial tak tawngtâina tê tham” tia sawiin, Pathian chuan anmahni’n an lo ngaihtuah âia thil ropui zâwk daih pêk a duh êm êm a ni a ti bawk.

`Philippi 1:9–11-a Paula tawngtâi thuchham hi chhiar la. A rilrua awm lian ber chu eng nge ni a, eng thil pui tham tak nge ni a dîl? Chu chuan tawngtâina awmzia eng nge a hrilh che?`

He tawngtâina hi Grik tawnga ziah Bible-ah chuan thumal sawmli leh pathum chauh a ni a; amaherawhchu, he thu tâwi tê-ah hian Paula’n a ngaih pawimawh zawng zawng, chiang leh zau zâwka a la sawi fiah leh tûr: hmangaihna, hriatna, hriatthiamna, rinawmna, huatthlala zâwnga awm lo leh Isua Krista zâra kan lo neih tâk felna te chu a infûn kim vek a ni. Paula hi ama tân a tawngtâi a ni lo va, lâwmthu a sawinaah pawh a lo târ lan tawh angin, a ngaih pawimawh ber chu kohhran pum pui thatna tûr a ni. Chutiang chuan, a tawngtâina hi mi dangte thatna tûr ngaihtuahna, kohhran tân leh kohhran that tlânna tûr liau liau a ni a. A tawngtâinaa a dîlte chu a mal malin i lo en ho teh ang u:

Hmangaihna an lo ngah lehzual nân. Paula hi Philippi khuaa mite’n hmangaihna an lo ngah lehzual nân a tawngtâi a ni mai lo va, an hmangaihna chuan hriatna leh hriatthiamna zawng zawng lamah a hruai theih nân pawh a tawngtâi tel nghâl bawk (Phil. 1:9, NKJV). Heti lâia hriatna a tih hi chu khawvêl thilte hriatna ni ber lovin, thlarau lam thilte hriatna a ni zâwk mah a, chumi chu Pathian nêna inpâwlna leh a Thu zirna atang chauha neih theih a ni bawk (Eph. 1:17, Eph. 4:13, 1 Tim. 2:4 en la).

Hriatthiamna. Hemi awmzia hi chu amah Paula hian sawifiah nghâlin, “thianghlim leh sawisêl bo nih theihna tûra thil tha bîkte lo pawm” theihna (thil dik leh dik lo thliar hran thiamna) a ni a ti (Phil. 1:10, ESV).

Rinawmna. He tawngkam hi Grik tawnga a awmzia chu “ni êngin a dikzia ti lang” tihna a ni a, rilru thianghlim tak pua thil ti tih a kâwk: “Kristiante’n an tih apiang chu ni êng anga lang fiah leh chiang a ni tûr a ni.”—Ellen G. White, Reflecting Christ, p. 71.

Huatthlala zâwnga awm lo. A awmzia chu mi dangte kawng dâltu nih loh, mite’n Isua rin harsa an tih phah theihna tûr thil engmah ti lo emaw, sawi lo emaw tihna a ni.

Krista zâra felna. Hemi chungchâng hi chu Rom khuaa mite hnêna lehkha a thawnah leh Galatia rama mite hnêna lehkha a thawnahte khân chipchiar takin a lo sawi tawh a; tin, Philippi 3-ah pawh a la sawi belh leh ang. Keimahni ngawt hi chuan felna rêng kan nei lo va, Krista zârah chauh kan nei thei.

`Eng thil pawh ti ila, engtin nge hmangaihna chu kan lo ngah leh zual zêl theih ang? (Phil. 1:9, NKJV)? Enga ti nge hmangaihna ngah leh zual zêl chu Kristian nun atâna thil pawimawh tak a nih? (1 Kor. 13:1–8 pawh en la.)`