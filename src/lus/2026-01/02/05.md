---
title:  Chanchin Tha rah
date:   07/01/2026
---

Paula leh Kolossa khuaa mite inlaichîn dân hi Philippi khuaa mite nêna an inlaichîn dân nên kha chuan a inang lo deuh a. Anni hi chu tisaa ama hmêl la hmu lote zînga a chhiar telte an ni (Kol. 2:1). Nimahsela, Philippi khuaa mite tân pawh a lo tih ang khân, an tân hian Pathian hnênah lâwmthu a sawi thîn a, a tawngtâisak “fo” bawk.

`Kolossa 1:3–8 chhiar la. Paula lâwmthu sawi chhan pathumte chu eng nge ni?`

Paula hian hmun dangahte pawh a sawi thil pathum a sawi a, chûngte chu: rinna te, beiseina te, leh hmangaihna te a ni (1 Kor. 13:13, 1 Thes. 1:3, 1 Thes. 5:8 te pawh en la). Hêng thil pathumte hi nei mah se, an hnênah lâwmthu a sawi hran lo tih chhinchhiah ila. Pathian hnênah lâwmthu a sawi zâwk a, a chhan pawh Jakoba’n a lo sawi angin hêngte hi Pathian hnên ata kan dawn thilpêk “tha leh famkimte” (Jak. 1:17) zînga mi a nih vâng a ni. Pathianin mi a hmangaihzia kan hmuh hian Kristaah rinna kan lo nei thîn a (Eph. 2:4–8), vân beiseina pawh kan lo chang thîn. He beiseina hi Petera chuan “rochan chhe thei lo, bawhhlawh kâi lo, chuai thei lo, vâna in tâna khêk chu” (1 Pet. 1:4) tiin a lo sawi a. Pathianin a fate tâna a lo dah malsâwmna hlu tak a ni.

Chanchin tha rin tlâkzia pawh uar taka sawiin, a rin tlâk chhan chu “thutak thua” innghat a nih vâng a ni a. He tawngkam hi hmun dangah chuan thâwk khum Pathian thu sawina atân a hmang (2 Kor. 6:7, 2 Tim. 2:15 en la). Pathian thu hi chuan, “mihring thu” ang lo takin a ringtute nunah hna a thawk thîn a (1 Thes. 2:13), Pathian duh ang chu a hlen chhuak thîn bawk (Isaia 55:11). Chu vâng chuan, chanchin tha hrilh a han nih pawh khân Pathian thiltihtheihna chu a lo ngâithlatute thinlungah Thlarau Thianghlim hnathawh kal tlangin a lo lang a, mi tam takin piantharna an lo chang ta a nih kha. Amah chanchin tha hi “nunna thu” (Phil. 2:16) a nih tlat avângin rah a chhuah ngei ngei thîn a ni.

Thil mak leh ropui êm êm ni bawk chu hun rei lo te chhûnga chanchin tha a darh zau hman êm êm hi a ni. Krista a thiha a thawh leh hnu kum sawmthum emaw vêl lek chhûng khân Paula chuan “khawvêl” zawng zawngah chanchin tha a darh tawh thu a lo sawi a (Kol. 1:6). He thu a sawina bung vêkah hian chanchin tha chu vân hnuai thilsiam zawng zawngte zîngah tlângaupui a nih tawh thu a sawi leh bawk (Kol. 1:23). Hetih hun lâia Rom sawrkârin kawngpui tha tak a lo sial khân intlawh pawh leh zin veivah a ti awlsam hle a, chu chu Paula pawhin remchângah lo lain, hmun hrang hrangah rang zâwkin lehkha a thawn darh theih phah a ni. Nimahsela, mite hnêna thlarau nunna petu chu thu kal tlanga Pathianin thiltihtheihna hnathawh a ni a (Jak. 1:18, 1 Pet. 1:23), chumi chuan a lo pawmtute chu Kristaa thilsiam thar a lo nihtîr thîn a ni (2 Kor. 5:17).

`Paula chuan Kolossa khuaa mite hi vânah an tân beiseina dahsak an nih thu a hrilh a (Kol. 15). Chu beiseina chu eng nge nia i lo hriat ve a, enga ti nge i phu miah loh a ni chungin i tân dah a lo nih?`