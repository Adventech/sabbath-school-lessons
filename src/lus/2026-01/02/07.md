---
title:  Zir belhna
date:   09/01/2026
---

“Mi tam tak chuan hma lam hun atân ruahmanna fel tak an siam thiam lo. Chutiang mite chu an nun a nghet lo êm êm a, eng thilte nge lo thleng thei tih pawh an hriatthiam loh avângin engkim engto rûn mai leh hlauthâwng takin an awm phah thîn. He khawvêla Pathian fate nun hi chu vân Kanaan lam pana zin mêk nun a ni tih hre reng ila. Keimahni hun atâna ruahmanna siam tûrin finna kan nei lo. Tin, kan hma lam hun hi keini lo ruahman tûr pawh a ni lo hrim hrim bawk a: ‘Abrahama chuan, khatia a rochun tûr hmuna lût tûra kal chhuahna thu a dawn khân rinnain a pawm a; tichuan, a kalna tûr hre lovin a kal chhuak ta tawp mai a nih kha.’ Hebrai 11:8.

“Krista pawhin he leia a awm chhûng khân ama tân eng ruahmanna mah a siam ngâi lo. Pathianin a tâna ruahmanna a siamte chu a pawm mai a, a Pa chuan ni tinin a ruahmanna siamte chu a hriattîr zêl thîn. Chutiang bawkin, keini pawh kan nunte hi Pathian duh zâwng tih puitlinna hmanrua a nih theih nân Pathianah kan innghat tawp mai tûr a ni a. A hnênah kan nunte kan hlân a ni phawt chuan kan ke pên tinrêngah mi a kâihruai zêl ang.

“Mi tam tak chuan, keimahni thua ruahmanna lian leh ropui tak tak kan lo siam ve ngawt avângin hlawhchhamna nasa tak kan chang zâwk thîn a. Naupang tê angah inchanin, ‘a mi thianghlimte ke vêngtu’ Pathian kaihhruaina chu ring tawp mai rawh. 1 Samuela 2:9. Pathian chuan a fate hi a hruainaa kal a duh dâwn lo a nih chuan a hruai ngâi lo va. A tîr ata a tâwp thlenga hmu tlang vekin, amah thawhpuitu an niha an hlen chhuah tûr ropuizia an hrethiama a hruai nih a duh ve rêng te a nih loh chuan a hruai lo vang.”—Ellen G. White, Tihdam Rawngbâwlna, pp. 475, 476.

**Sawi ho tûrte:**

`Tûn kâr liam taa i thil tawnte kha ngaihtuah lêt la, lâwmawm i tih deuh deuhte chu han ziak chhuak teh. I lo hriat mai âia tam lâwmna tûr i nei em?`

`Ellen G. White-i thuziah kan sawi chhâwna a tâwp lam khi ngun takin han ngaihtuah la. Rinna chungchânga thu pawimawh leh thiltithei tak a ni tih i lo hria em? Hetiang taka thûk hian engtin nge Pathiana rinna nghah dân i lo hriat theih ang?`

`Kolossa 1:6, 23 chhiar ula, tichuan, thu hi sawi ho ang che u: “Hmasâng Israel-te kha an rin loh avâng leh, phunnâwi leh hel an chîn êm bawk avângin kum sawmli zetin Kanaan ram an luh hun tûr tihkhawtlâisak an lo ni tawh a. Kha an sualna ang tho khân tûnlâi Israel mite pawh hi vân Kanaan an luh hun tûr a tihkhawtlâisak ve leh a ni. Hêng thil pahnihahte hian Pathian chuan thutiam dik lo a siam lo ve ve a. Pathian mi nia inchhâlte zînga rin lohna, khawvêl thil ngainatna, inserh thianghlim peih lohna, leh innghirnghona awm thînte chuan he khawvêl sual leh lungngaihna khatah hian kum tam tak chhûng chu min lo chelh tawh a ni. Krista kohhran hian Lalpa’n thawk tûra a hrilh hna chu thawk tawh ni se chuan khawvêl pumah hian vaukhânna thuchah chu puan chhuah a ni daih tawh tûr a ni a, Lalpa Isua pawh thiltihtheihna leh ropuina nasa tak nên he laiah hian a lo kal tawh bawk ang.”—Ellen G. White, Ni Hnuhnûnga Thilthleng, p. 38. Vawiinah hian eng tiang kawngtein nge an thil sual tih ang kha kan tih ve theih tho le?`