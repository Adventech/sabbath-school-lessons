---
title:  Lâwmthu Sawi leh Tawngtâi Chhan Tûte
date:   03/01/2026
---

### Chhiar tûrte
Phil. 1:1–18, 1 Kor. 13:1–8, Jer. 17:9, Kol. 1:1–12, 1 Pet. 1:4, Sam 119:105, Isaia 30:21.

> <p>Châng vawn</p>
> “Nangmahnia thil tha ti tantu khân Isua Krista ni thlengin a ti famkim zêl dâwn a, chu ngei chu ka ring tlat a ni” (Philippi 1:6).

Paula hian tum sa rânin chibai bûkna thu leh lâwmthu sawina nên a lehkhathawn a ziak tan thîn a. “Pathian kan Pa leh Lalpa Isua Krista hnên atangin khawngaihna leh remna chu in hnênah awm rawh se. Pathian leh kan Lalpa Isua Krista Pa hnênah chuan lâwmthu sawiin in tân kan tawngtâi thîn asin” (Kol. 1:2, 3, NKJV).

Keini pawh hian lâwmthu sawina tûr chhan kan nei tam khawp mai. Kawng hrang hrangin Pathian khawngaihna kan dawng a, hetiang taka Pathian khawngaihna kan dawn chhan hi vântirhkohte meuh pawhin an hrethiam lo. Tin, a thlâwn bawkin Pathian thlamuanna kan chang a, chu chuan Pathian nêna inremna min neihtîrin, Pathian hmangaihna atanga lo luang chhuak beiseina pawh kan lo nei thei ta a nih hi.

Mihring kan nih angin mi dangte hnênah an laka kan lâwmzia kan ti lang thei a; tin, an tâna thil tha kan tih avânga lâwmthu an lo sawi ve pawh kan beisei bawk thîn. Nu leh pate chu an fate’n Pathian an hmangaih theih nân an tawngtâi thîn a, tûnah a nih loh pawhin eng tikah emaw chuan an tâna an tih theih sâng ber leh tha ber an lo ti thîn a ni tih an la hriatthiam ngei an beisei bawk. Nimahsela, mihring mai kan nih avângin thil tih sual tam tak kan nei thîn a, chûng kan thil lo tih sual tawhte atang chuan thil tha tak tak kan zir chhuak thîn bawk a ni lo’m ni?

Tûn kârah hian Paula’n Philippi khuaa mite leh Kolossa khuaa mite hnêna lehkha a thawn bul lama lâwmthu sawina leh a tawngtâina thu chhamte kan zir ho dâwn a. Hêngte hian tawngtâi nun a tih hauhsak bâkah a ti chak sawt thei dâwn bawk a ni.