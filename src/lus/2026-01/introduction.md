### Lei leh Vân Inremtîrin

I thil tih tawh azawnga harsa i tih ber kha han ngaihtuah lêt leh teh. Eng vânga harsa ti êm êm nge i nih? Nangma’n i theih phâk bâka ti tûra phût i nih vânga harsa ti nge i nih a, chumi tihna atâna hun i neih chu a tlêm tham êm vâng zâwk? Nangma’n i tih châk loh zâwng tak a nih avânga harsa ti te i ni em? Nge ni a, i thawhpuite’n an zir loh avâng emaw, in thawh hona a that loh vâng emaw zâwk? A nih loh pawhin, tih hlawhtlin theih loh nia i hriat avângin i huphurh sa ve hrim hrim a ni thei ang em?

Chhandamna ruahmanin a tum ber chu lei leh vân inremtîr leh a ni a. Chu chu thil tih theih miah loh tûr nia lang a ni lo vem ni? Mihring taka sawi chuan, thil tih theih miah loh a ni ngei alâwm. Nimahsela, Isua’n vâna lâk chhoh a nih hma deuh chiah khân heti hian a zirtîrte hnênah mihringte ngaiha tih theih miah loh tûr nia lang hna a lo tuk tlat mai, chu chu: “Kal ula, hnam tina mi zirtîrahte siam ula, Pa leh Fapa leh Thlarau Thianghlimah chuan baptis ula, thu ka pêk zawng zawng che u pawm tûrin zirtîr rawh u. Tin, ngâi teh u, kei kumkhuain, khawvêl tâwp thleng pawhin in hnênah ka awm zêl ang” (Mat. 28:19, 20) tih hi a ni.

He hna harsa tak, tih hlawhtlin theih hauh loh tûr ni hiala lang hlen chhuak tûr hian Paula kha Isua’n a lo tîr bawk a. Heti hian amah Paula ngeiin a lo ziak: “An mit ti vâr tûrin an hnênah ka tirh che hi; chutichuan, thim chu êng lamah an hawisan ang a, Setana thuneihna chu Pathian lamah an hawisan bawk ang—sual ngaihhnathiamna an hmuh nân leh mi rin avânga thianghlim tawhte zînga ro chan an neih ve theih nân” (Tirh. 26:18) tiin.

Hetiang hna hi thenkhat tân chuan thawh huphurhawm tak a nih a rinawm a, a thawh pawh an thawk duh lo hrim hrim hial maithei bawk. Amaherawhchu, Isua’n a zirtîrte hnêna thu a tiam leh, Paula hnêna thu a tiamte hi kan theihnghilh hauh tûr a ni lo. A zirtîrte kha, “Chutichuan, ngâi teh u, kei kumkhuain, khawvêl tâwp thleng pawhin, in hnênah ka awm zêl ang” tiin a hrilh a. Tin, Paula hnênah pawh, “Hêng i thil hmuh tâkahte leh i hnêna ka la puan chhuah tûrahte pawh rawngbâwltu leh hriatpuitu i lo nih theih nân i hnênah ka rawn inlâr a nih hi” tiin a sawi bawk (Tirh. 26:16).

A tâwi zâwnga sawi chuan, Isua hian keimahni chaknaah ni lovin, ama thiltihtheihna zâwka kan innghah theih nân mihringte ngaiha tih theih rual loh mawhphurhna chu min lo pe a ni kan ti thei ang. Kan tih theihna atâna kan mamawh thiltihtheihna chu min chantîr lovin eng hna mah min tuk ngâi lo va. “Mihringte’n Pathian kan lo thawhpui chiah hian thiltihtheihna kan lo chang thîn. A thupêk anga tih tûr apiangte chu a chakna rinchhanin tih hlawhtlin a ni zêl dâwn a. A chhan pawh a thupêk zawng zawngte hi thutiam a nih vâng a ni.”—Ellen G. White, Krista Tehkhin Thute, p. 333.

Thil ngaihnawm leh mak angreng tak ni bawk chu, Paula’n Kolossa khuaa awm ringtute hnêna lehkha a thawn hma hian vân hnuaia thilsiam tinrêng hnênah chanchin tha hril a lo ni tawh hi a ni (Kol. 1:23). Ni e, a hria zawng zawngte erawhin a pawm vek chuang lo va. Nimahsela, Isua’n a zirtîrte hnênah leh tirhkoh Paula hnêna thu a pêkte hi ngun taka kan ngaihtuah a nih a nih chuan mi zawng zawng a zirtîr an lo ni vek ang tiin emaw, mi zawng zawngin amah an lo pawm vek ang tiin emaw a sawi lo tih kan hre ngei ang. Chanchin tha hi hnam zawng zawng hnênah hriatpuitu ni tûrin puan a ni ang a; chumi zawhah tâwpna chu a lo thleng ang” (Mat. 24:14, NKJV). Engtiang kawngin nge chanchin tha hi hriatpuitu a nih? Engtin chiah nge chu hna chu hlen chhuah a nih ang?

Tûn kuartar-ah hian Philippi khuaa mite leh Kolossa khuaa mite hnêna Paula lehkhathawnte kan zir ho dâwn a. Hêng lehkhathawn pahnihte hian inanna tam tak neiin, chûng an inanna lâite chu thil pawimawh tak takah a ni hlawm nghe nghe bawk. A pawimawh leh langsâr ber chu lei leh vân inremtîr theitu awm chhun Isua chanchin min hrilh ve ve hi a ni a. Amah hi Jakoba’n a mumanga a hmuh lei leh vân dawh zawmtu leilâwn kha a ni (Gen. 28:12; Joh. 1:51 pawh chhiar ang che). Mihring Fapa leh Pathian Fapa ni kawp a ni a, chutiang a nih avâng chuan sual lak ata min tlan chhuah bâkah, kan tân Pa hnênah sawipui hna a thawk mêk bawk a ni.

Philippi khuaa mite hnênah leh Kolossa khuaa mite hnêna Paula lehkhathawnahte hian hêng Isua nihna pahnihte hi kan hmu kawp ve ve a. Isua hi Pathian a nihzia a sawina thu hrang hrangte leh min chhandam tûra engkim a kalsan vek dân a sawite chu ngun takin kan ngaihtuah ho ang. Paula’n a tânna lung in atanga amah ngeiin a phun kohhranah (Philippi) leh tlawh pawh a la tlawh miah loh kohhran dang pakhata (Kolossa) harsatna thlengte chu chin fel a tum dân kan thlîr ho bawk dâwn a. Khatih hun lâia “khawvêl pum huap kohhran” a suih zawmna khân tân in atang ngei pawhin chona leh harsatna hrang hrang awmte hmachhawn thei tûrin a lo buatsaih reng a lo ni. Hun a nei tam tawh lo a ni tih a hre chiang a; chu vângin, kohhrante chu vân nêna an lo inhnaih leh zual theih nân leh anmahni ngei pawh an lo inpumkhat theihna atân a tih theih awm apiang a ti nghâl zêl a. Chutianga ti chuan keini tûnlâi huna Pathian kohhrante pawh hi Thupuan 14-a ni hnuhnûng thupêk, “vântirhkoh pathum thuchah” tia kan hriat hlen chhuak tûra vân nên kan lo inpumkhat theih dân tûr min hriattîr a ni.

_Clinton Wahlen-a Pathian thu zirna lamah doctorate (PhD, Cantab) niin, General Conference hnuaia awm Biblical Research Institute-ah khuan associate director hna a chelh mêk a. A tuina leh a thiam bîkna lam chu Thuthlung Thar te, hermeneutics te leh Adventist history te a ni. Germany, New Zealand, Russia, United Kingdom leh Philippines ramahte hna a lo thawk tawh thîn a. A nupui Gina-i nên fapa pahnih neiin, tu pahnih an nei tawh bawk._