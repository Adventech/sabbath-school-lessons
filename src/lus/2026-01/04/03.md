---
title:  Inpumkhatna hnâr chu
date:   19/01/2026
---

Paula’n Philippi 2:2-a inpumkhatna thu a sawi hi ngun takin ngaihtuah la, thil thuhmun vek ni si, tawngkam hrang hrang pali ngawt hmangin a ni tih i lo hria em? Tin, rilru, ngaihtuahna leh hriatnate pawh a sawi bawk tih lo chhinchhiah ila. Isua hun lâia sakhaw hruaitute khân chêt dân phung dik leh awm dân mâwi an buaipui ber lâiin, Isua erawh chuan kan ngaihtuahna leh kan hriatna a vei zâwk thung. Entîr nân, tlângvâl hausa tak khân a naupan têt ata dân a zawm thin thu chhuang takin a sawi a. Mahse, Isua erawh chuan khawvêl thilte a ngainatzia tih lansak nân a neih zawng zawng hralha, a hralhna sum chu mi retheite hnênah sema, chumi hnu-ah amah zui tûrin a hrilh a nih kha. Tin, mihring ti bawlhhlawhtu chu thinlung (rilru) atanga lo chhuak a nih thu pawh a sawi bawk a: “Thinlung atang hian ngaihtuahna sual te, tualthahna te, uirena te, inngaihna te, rûkrûkna te, hêkna te, sawichhiatna te a lo chhuak thîn” (Mat. 15:19) bâkah, “thinlunga khat liam chu kain a sawi thîn bawk” (Mat. 12:34) a ti.

`Philippi 2:3, 4 chhiar la. Paula’n kohhrana inpumkhatna a lo thlen theih nân tih tûr a sawite chu eng nge ni?`

Paula thil sawite hian inngâitlâwm taka kan awm theih dân tûr min hrilh a, chûngte chu: rilru inphah hniam te, keimahni âia mi dang tha zâwka ruat te, keimahni tâna tha tûr chauh ni bîk lovin, mi dangte tâna tha tûr pawh ngaihtuah tel ve te a ni. Hêngte hi sawi mai âia tih harsa tak tak vek a ni hlawm a. Nimahsela, mi dangte nêna kan awm hona leh thil kan tih ho nikhuaa kan rilrua awm tlat tûr thil pawimawh êm êm vek ni bawk si a ni. Mi dangte nêna thil sawi ho emaw, sawi dun emaw châng te hian keimahni kan tawng char char a, mi dang(te) thil sawi ngaihthlâk emaw, anmahni thlîrna atanga thil nih dân hriatthiampui emaw tumna pawh kan nei lêm lo fo thîn. Innghirnghona tam tak hi chu kan thil sawipuite thu sawi ngun taka lo ngâihthlâksak maia pumpelh theih inhriatthiam lohna atanga lo chhuak a ni thîn a. Kan ngaihdân a inang lo a maithei e; mahse, mi dangte thu sawi ngaihthlâksak leh an thil thlîr dân hriathiampui ve tum hi tha taka thil sawi ho/dun theihna tûr leh kan inrin tawn ngam theihna tûra a rahbi hmasa ber a ni.

Paula hian “Thlarau Thianghlima (Thlarau Thianghlimin a thlentîr) inpumkhatna chungchâng pawh a sawi bawk a (Eph. 4:3, AMPC), chu chuan remnain mi a phuar khâwm thîn a ni a ti (Eph. 4:3, EXB). Kohhranah hian innghirnghona lo awm pawh ni se, Thlarau Thianghlimin a ti dâi thei a, inpumkhatah mi siamin inlungrual tlânna a thlentîr thîn. Hemi bungah vêk hian “rinna leh Pathian Fapa hriatna kawnga thukhat vua/inpumkhat” tih thu pawh a sawi bawk a (Eph. 4:13). Rinna leh Pathian Fapa hriatna hi thil inzawm tlat a ni. Rinna thuhmun, Krista leh a zirtîrnate hriatna atanga lo chhuak Pathian Lehkha Thu awmzia hriatthiam/pawm dân inang neih hi kan zînga inpumkhatna a lo thlen theih nâna thil tûl tak a ni.

`Eng ang mahni intih thihtîrna hian nge keimahni âia mi dangte tha zâwk nia ngaihnaah mi neihtîr ang? Engtin nge chumi chu a tih dân kan hriat theih ang? Chutiang chuan nung ta theuh ila, engtiang takin nge mi dangte nêna kan inlaichînnate hi a lo danglam ang?`