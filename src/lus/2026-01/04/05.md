---
title:  Krista rilru chu
date:   21/01/2026
---

Muhammad Ali-a khân tum khat chu “Boxer zîngah ka ropui ber” tiin a lo sawi a. World heavyweight boxing championship kâwnghrên a hrên hma thla ruk, kum 1963 August thla khân a hla chham (rap) awmna album, “I Am the Greatest” (“Ka Ropui Ber”) tih chu tih chhuah a ni nghe nghe. Ni e, Ali-a kha infiam mi ropui tak a ni tih chu phat rual a ni lo va; mahse, Krista rilru ang put duh vetu tân chuan mi entawn tlâk tak a ni lem lo thung.

Isua erawh chu sualna pakhat mah nei lo a ni a. Keimahni ang bawka kawng tinrênga thlêmna lo tâwk ve vek tawh ni mah se, thil sual erawh ti miah lo, ngaihtuahna sual pawh nei ngâi lo a ni (Heb. 4:15). Chutih rual chuan, Hebrai 5:8-in min hrilh dânin, Fapa meuh pawh ni mah sela, a thil tawrhte hmang khân thuâwih pawh a lo zir ve tho a (NKJV). Pa duhzâwng anga awm tûra Isua a inpêkna kha eng tik lâi pawhin sawisêl bo a ni. Harsa tih châng chu nei ve thîn ngei ang ti a chiang a; a hnial tum erawh vawi khat mah a awm lo.

`Mi tam takin Pathian Lehkhabu-a thu mâwi leh thiltithei ber ni hiala an ngaih Philippi 2:5–8 chhiar la. He lâi thua Paula’n min hrilh chu eng nge ni? Hêng a thil sawite hian eng nge ni an kawh? A pawimawh ber chu, he a thil sawi hi engtin nge keimahni nun theuhah kan lo bel ang?`

Isua, Pathian nêna intluk leh amah pawh Pathian ni bawk chuan mihringte tisa ang a rawn pu ve a ni mai lo va, “bâwih” (Grik tawngin, doulou, chhiahhlawh, bâwih) angah insiamin, chumi hnu chuan kan sualte thâwi nân amah a inpe ta hial bawk. Paula vêk hian hmun dangah Isua Krista chu kan tân keimahni âiah “ânchhe dawng” a lo nih thu a sawi bawk a (Gal. 3:13). Pathian, kan Siamtu chu kan Tlantu pawh a lo nih theih nân krawsah thiin, chumi ti tûr chuan kan tân ânchhe dawng a lo nih a ngâi tlat atin ni.

Paula sawi awmzia hi engtin nge kan lo hriatthiam theih ang? Chu âi pawha la pawimawh zâwk chu, engtin nge ti tûra min hrih hi kan tih theih ang tih hi a ni a. Engtin nge mahni kan intih tlâwm theih nân leh mi dangte thatna tûra keimahni kan inhlan theih nân Isua thu âwihna rilru ang hi kan lo neih ve theih ang?

Amah Isua ngei pawhin heti hian a lo sawi a: “Nimahsela, in zînga ropui ber chu in chhiahhlawh a ni ang. Tin, tu pawh mahni inchâwisâng apiang chu tih thangtlâwm an ni ang a, tu pawh inngâitlâwm apiang chu châwisânin an awm thung ang” (Mat. 23:11, 12, NKJV). He thu hian kawng tam takin Paula’n ti tûra min hrilh (Philippi 2:5–8) hi a awmzia hrethiam tûrin min tanpui a. Mahni hmasial vâng emaw, elrel vâng emawa eng mah ti lo tûra min lo hrilh tawh kha (Phil. 2:3, NKJV) chiang leh fiah zâwkin a rawn sawi nawn leh a ni.

`Paula’n Philippi 2:5–8-a târ lan, kan tâna Krista’n a lo tih tawhte kha engtin nge kan chhân lêt ang? Krista’n kan tâna thil a lo tihte chhân lêt nân hian, a hmaa bawhkhup leh chibai bûk mai bâk thil dang a phû tâwk eng engte nge tih theih kan neih? Enga ti nge kan tâna Krista’n a lo thawh tawhte kha keimahni thil tha tihte hian a belhchhah ve thei a ni tih rin hi thil dik lo tak a nih?`