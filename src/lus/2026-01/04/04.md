---
title:  Rilrua tuh nge rilru tih thar zâwk?
date:   20/01/2026
---

Tûnlâi hian khawvêla company lian tak takte chuan mihring thluak hi computer thiltihtheihna nêna hna thawh duntîr dân a awm ringin zir chian hna an thawk mêk a. Tawngkam danga sawi chuan, mihring rilru/thluak hi computer nên thlawn zawm ni se, tichuan, computer hmangin kan ngaihtuahnate thunun theih a nih an ring a ni ber mai. Chutiang chu tih theih ni se an tih êm êm chhan pawh thil tha tak tak, entîr nân, phûngzâwl natna te, rilru hah luat avânga nguina te leh Parkinson natna te thunun theih a nih an rin vâng a ni a. Nimahsela, a lehlamah thil tha lo tak tak a thlen theihte pawh a tam ve tho mai.

Kawng thenkhatah chuan, chutiang chu thil nihna sa reng a ni a. Kan rilru hi computer ang, a nihna taka chuan a âia tha zâwk daih a ni. Ni tina kan thil hmuh leh hriatte hian kan rilru ngaihtuahna a thunun thîn a, kan thiltih hrang hrangte pawh a kâihruai bawk. TV leh cellphone kan en nasat luattuk chuan, kan rilru-ah khawvêl mite thil ngaihtuah dân leh thil tih dân nem kâi lo niin, an ngaihtuah dân ang leh thil tih dân anga ngaihtuah leh tih kan lo chîng ve thuai dâwn a. A awmzia chu kan rilru-ah mi dangte rilru rawn tuh emaw, rawn chawhpawlh emaw tihna a ni.

Isua ang bawk khân “thlarau lam thilte” chu duh tûr kan ni a (Rom 8:6). Puala chuan, “Pathian thilte chu Pathian Thlarau lo chuan tu mahin an hre lo” tih sawiin, chu Thlarau chu khawvêl thlarau nên inkalh tlat a ni a ti bawk (1 Kor. 2:11, 12). Tu nge kan zirtîrtu ni a? Eng thil nge kan zir thin le?

`Philippi 2:5 chhiar la. Krista “rilru” nei/pu tih hi eng nge ni a awmzia?`

Kan rilru hi chu kan thlâk thei theuh a, chutih lâiin, kan thinlung erawh kan thlâk thei lo—Pathian chauhin min thlâksak thei si a. Kan thinlung hi Thlarau Thianghlimin min rawn thlâksak a ngâi a, chumi atâna an hmanrua chu Thlarau Thianghlim ngûnhnâm (Pathian Thu) hi a ni (Eph. 6:17). He Pathian Thu hi a nungin thil a ti thei êm êm a, khandaih hriam tawn eng ang âi pawha hriam zâwk, nunna leh thlarau, ruh chuktuah leh thlîng pawh phel hrang khawp hiala chhun thei, thinlunga ngaihtuah leh tum te pawh hre nghâl thei bawk a ni (Heb. 4:12, NKJV). Thlarau Thianghlim zârah chauh keimahni nihna kan hre thei a, a chhan pawh kan thinlung hi chuan mi a bum thin vâng a ni (Jer. 17:9). Hebrai tawnga “bum hmang” tih sawina thumal, ‘aqov hian a kawh chu hmun rual rem lo, inchhuih bah palh awl tak niin, ngaihtuahna kâwi, herh, sual tih sawina pawh a ni thei bawk. Kan rilru ngaihtuahna “tih tharin” a siam that kan neih ngei a ngâi a; chutichuan, Pathian duhzâwng thil tha, lawm tlâk leh tha famkim ni bawk chu kan lo hre thei dâwn a ni (Rom 12:2, NKJV).

`Paula’n, “A tâwp berah chuan unaute u, a dik apiang te, a zahawm apiang te, a fel apiang te, a thianghlim apiang te, a duhawm apiang te, a thang mâwi apiang te—thatna eng pawh a awm a, fak tlâk eng pawh a awm a nih chuan—chûng thilte chu ngaihtuah thîn ang che u” (Phil. 4:8, NKJV) tia min lo hrilh hi eng vângin nge kan zawm a pawimawh êm êm?`