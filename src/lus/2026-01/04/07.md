---
title:  Zir belhna
date:   23/01/2026
---

“Mihringte thinlunga kan hmuh, chhuan hrang hranga lo lang pa hmangaihna zawng zawng leh, mihringte rilrua puan chhuah nunnêmna zawng zawngte pawh hi Pathian hmangaihna tâwp chin nei lo leh ral thei ngâi lo nêna tehkhin râlah chuan tuifinriat zau êm êma luang lût lui te tak tê ang chauh a ni a. Mihring lei hian a ropuizia chham chhuak zo lo va, ziak fung hmanga ziah chhuah zawh rual lah a ni hek lo. I dam chhûng zawngin ni tinin i ngaihtuah thei a; a awmzia hrethiam tûrin Pathian Lehkhabu ngun takin i zir thei bawk ang. Vân Pa hmangaihna leh khawngaihna thûkzia hriatthiam tuma i beihna kawngah chuan Pathianin a pêk che thiamna leh thiltihtheihna zawng zawng pawh i sâwm khâwm vek thei ang a; nimahsela, i hriatthiam phâk loh khawpa ril a la awm zêl dâwn tho thung. Chu hmangaihna chu kum tam tak chhûng i zir a ni maithei e; mahse, khawvêl tâna thi tûra a Fapa petu Pathian hmangaihna seizia leh zauzia, thûkzia leh sânzia chu a famkimin i hrethiam vek thei ngâi lo vang. Chatuan ngei pawhin a famkimin a puang chhuak thei bîk lo va. Nimahsela, Bible kan zir a, Krista nun leh tlanna ruahman te ngun taka kan ngaihtuah a nih chuan, hêng thupui ropui tak takte hi kan hriatthiam phâk ang tâwk zêla puan chhuah thin a ni ang.”—Ellen G. White, Testimonies for the Church, vol. 5, p. 740.

“Krista school-a Mosia’n zirtîrna a dawn ang kha keini pawhin kan dawn ve hunah chuan eng thil nge kan zir ang? Keimahni ngaihdân châwisân dân te, keimahni thil tha tih uanthuanpui dân te a ni ang em? Ni hauh lo vang. He school-a kan zir tam poh leh inngaihtlâwmna leh rilru inphah hniamna kawngah hma kan lo sâwn chho zêl zâwk dâwn a. Hriat tûr awm ang zawng zawng chu kan hre kim ta vek nia inngaihna pawh kan nei ngâi hek lo vang. Pathianin min kawltîr theihnate (talents) hi a tangkâi thei ang bera hman kan tum ang a, kan lo zir chhuah tâk chu thi thei ni thîn hi thi thei lo kan lo nih hunah pawh hnuchhawn mai lovin, vânramah khian kan chhawm chho zêl zâwk ang. Chutichuan, Krista leh Krista’n tlanna hna a thawh chanchin hi chatuan chatuanin kan zir thîn dâwn a ni.”—Ellen G. White, Manuscript 36, 1885.

**Sawi ho tûrte:**

`Pathian hmangaihna i lo chan tawh dân kawng hrang hrangte chu eng nge ni? In class-ah Pathian hmangaihna i lo hriat dân leh chan dân kawng hrang hrang chu sawi chhuak ang che.`

`Isua kha “mihringte ang” a lo ni (Phil. 2:7) tih thu hi eng nge a awmzia chiah ni le? Rom 8:3 thu nên khâikhin la. Tichuan, a sawi ve ve êngah a awmzia sawi ho rawh u.`

`In kohhranin inpumkhatna kawng i zawhna lama harsatna in tawhte chu eng nge ni? In mutân chu eng pawh lo ni se, enga ti nge mahni intih tlâwm hreh lohna leh, “mahni tânghma hâi thinlung emaw, elrelna rilru emaw” engmah neih loh (Phil. 2:3, NKJV) hi inpumkhatna kawnga harsatna awmte sut kianna kawng ropui ber a nih?`