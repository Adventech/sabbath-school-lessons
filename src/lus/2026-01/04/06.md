---
title:  Pathian ngaihsakna thurûk chu
date:   22/01/2026
---

Bible-a châng lâr tak pakhat chu 1 Korinth 8:2 thu, “Tu pawhin thil eng emaw hria nia a inngaih chuan a hriat tûr ang chu a la hre lo ve” (NKJV) tih hi a ni. Engkim kan hriat vekna thil (subject) hi pakhat mah a awm lo va. Engah pawh hian thil eng emaw hriat belh tûr kan nei zêl thîn. Chu chu Pathian leh mihringa Pathian a lo chan thu nêna inzawm chatuan thuril tak takte chungchângah phei chuan a dik zual êm êm lo vang em ni? Puala chuan Krista a inti tlâwm a, mihringa a lo chang mai kha mak tiin a sawi chhuak fo va. He thu hi thu ril leh ropui êm êm, chatuana kan ngaihtuah pawha a awmze famkim kan hriat chhuah zawh loh tûr a ni.

`Rom 8:3, Hebrai 2:14–18, leh Hebrai 4:15 chhiar la. Isua’n a intih tlâwm a, mihringa a lo chan khân eng thil nge a kalsan?`

Chatuana Pathian Fapa tân hian, Thlarau Thianghlim hnathawh kal tlanga (Luka 1:35 en la) Mari chhûla Pathian leh mihring ni kawp rawn nih kha engtin nge thil thleng thei a nih? Tâwp chin nei lo leh chatuan mi ni si, thâwk leh khata tâwp chin nei leh thi thei mihringa a lo chang nawlh mai khân rilru ngaituahna a ti zâm a. Hei tak hi Paula’n “Pathian ngaihsakna thurûk” (1 Tim. 3:16) tia a lo sawi pawh a ni rêng bawk.

Philippi 2-ah hian Paula chuan tawngkam mâwi tak tak hmangin Isua Krista rawn inphah hniam thu a lo sawi chhuak a. Heta a sawi hi Pathian Lehkhabu dangte’n an sawi dân âia fiah leh chiang zâwk a ni hlawm nghe nghe.

- Isua Krista hi kawng engkimah “Pathian ang a ni” (Phil. 2:6). Grik tawnga “ang” tih sawina thumal, morphe tih hian Pathian nihna, a nihphung a kâwk a, a awmzia chu, Isua hi Pa nên intluk leh amah hi Pathian a ni tihna a ni (Joh. 1:1 pawh en ang che).
- “Amah a inti ruak” (Phil. 2:7, NASB). Isua’n mihring dik tak a lo nih theih nân leh keimahni ang bawka thlêma a awm ve theihna tûra a Pathian nihna zepui hrang hrangte a kalsan duh kha a mak a, mihringte hriatthiam zawh rual loh thuril thûk tak a ni.
- “Amah a inti tlâwm” (Phil. 2:8). Khatia mihring a rawn nih khân engkim chunga thuneitu ni thîn chu chhiahhlawh tlâwm ber a lo ni ta a. Lucifera rilru puthmang nên chuan a va inang lo tehrêng êm!
- “Thihna, krawsa thihna ngei ngei chu” (Phil. 2:8). Isua’n a lo thlan âia thih dân zahthlâk zâwk hi a awm tawh chuang âwm lo ve. He thu hi Pa nên thu inhmu dûn taka an lo rêl thlûk sa vek tawh a ni nghe nghe a (Zak. 6:13). Mosia’n dâr rûl a khâi kân hmang khân lo entîr niin (Num. 21:9, Joh. 3:14), “amahah chuan Pathian felna kan lo nih theihna tûrin sual rêng rêng hre lo kha keimahni avângin sualah siam lo ni ta a ni” (2 Kor. 5:21).

`Krawsa Isua’n kan tâna a lo tih kan ngaihtuahna—kraws kha inngaihtlâwmna leh inpêkna entîrtu a ni tih hriatna—chuan engtin nge inngâitlâwm taka awm tûr leh Pathian hnêna inpe mai tûrin mi a siam theih ang?`