---
title:  Philippi kohhrana inrem lohna
date:   18/01/2026
---

`Philippi 2:1–3 chhiar la. Philippi kohhran chhûnga inrem lohna thlentîrtu nia langte chu eng nge ni? A harsatna tawh sut kian nân hian eng nge ni Paula’n a rawt?`

Paula tân hian, amah ngeiin a phun leh a hmangaih êm êm ni bawk kohhranah inelna leh innghirnghona nasa tak a thleng mêk a ni tih han hriat chu a rilru natthlâk ngawt ang le! An buaina tawn mêk sawina atâna a tawngkam hman pawh hi a hriam hreih hrawih hle rêng a. Philippi 1:17-ah pawh a hman, “elrel” tia an lo lehlin Grik thumal, eritheia hian mahni tânghma hâina, Krista rawngbâwl mai âia mahni inlansarhtîr tumna a kâwk a, chu chu Rom kohhran pawh lo ti buai hrep tawhtu a ni nghe nghe bawk.

“Inelrel tawnna”/“inîtsîk tawnna” hi tisa thiltihte zînga mi a ni a (Gal. 5:20), Jakoba pawhin elrelna leh inîtsîk tawnna awmnaah chuan buaina leh suahsualna tinrêng a awm thîn niin a lo sawi (Jak. 3:16). Hei lâi hi Thuthlung Tharah chuan Grik tawnga “inîtsîk” tih sawina thumal hmanna awm chhun a ni a; nimahsela, Bible ni lo thuziak dang eng engah emaw chuan langin, mahni induh tâwkna, chapona, mahni inchâwisân tum rânna tih lam kâwka hman thin a ni. Paula vêkin he thumal nêna awmze inhnaih tak nei chu Galatia mite hnêna lehkha a thawnah pawh a lo hmang a, chu chu: “Incho tawna inîtsîk tawnin, i inngâihlu suh ang u” (Gal. 5:26).

Hêng buainate kan chin fel theihna tûra kan tih tûrte pawh a sawi nghâl a, chûngte chu:

_1. Kristaa thlamuanna._ Paula chuan Krista’n ama nun ngei hmanga a lo entîr thin dân kha inremna a thlen theih nâna ti ve tûrin a ngên a.

_2. Hmangaih thlamuanna._ Isua chuan Pathian hmangaihna leh “keiin ka hmangaih che u ang bawkin nangni pawh inhmangaih tawn ula” tia thu min pêk hi a takin a rawn lantîr ang (Joh. 15:12).

_3. Thlarau Thianghlim pâwlna._ Thlarau Thianghlim awmpuina chuan Kristiante zîngah kohhran hmasate lo chênchilh thîntu inlaichînna tha tak ang kha a rawn siam ang (Tirh. 2:42; 2 Kor. 13:14 pawh chhiar rawh).

_4. Lainatna (khawngaihna)._ He Pathian zepui pawimawh tak hi Krista nunah khân vawi tam tak a lo lang a (Mat. 9:36, Mat. 20:34, Marka 1:41 te en la); tin, Samari mi tha tehkhin thu-ah (Luka 10:33) leh fapa tlân bo tehkhin thu-ah (Luka 15:20) te pawh sawi fiah a ni bawk.

_5. Zahngaihna._ He zia, Isua’n ama nun ngei hmanga a lo entîr thin hi amah zuitute nunah pawh hmuh ve a ni tûr a ni (Luka 6:36).

_6. Duhzâwng inang, hmangaihna thuhmun nei, inthurual leh rilru hmunkhat pu nih._ A va duhawm êm! Hei lo liama pumkhat nih a pawimawhzia sawi uar leh chuan dân hi awm tawh lo hial ang. Paula’n a lo sawi angin, kan rilru puthmang ni tûr chu “Krista Isuaah pawh awm ‘rilru’ ang kha a ni” (Phil. 2:5).