---
title:  Inngaihtlâwmna Zâra Inpumkhatna
date:   17/01/2026
---

### Chhiar tûrte
Phil. 2:1–11, Jer. 17:9, Phil. 4:8, 1 Kor. 8:2, Rom 8:3, Heb. 2:14–18.

> <p>Châng vawn</p>
> “Duhzâwng inang neiin, hmangaihna thuhmun neiin, inthurual leh rilru hmun khat puin ka lâwmna ti famkim rawh u” (Philippi 2:2, NKJV).

Inpumkhatna hi chakna a ni a. Nimahsela, thu dik hriat hi thu dikin min hrilh tih nên thil thuhmun a ni lo thung. Inpumkhat hi han tum ngial thîn mah ila, hlawhchham châng erawh kan nei theuh hlawm a. Mahse, chu pawh chu inpumkhatna neih ngaih pawimawh loh luihna nên thil thuhmun a ni chuang lo bawk. Chuti a nih chuan, Philippi khuaa mite hnêna a lo sawi ang hian, Paula’n a duh ber chu inthurual leh rilru hmunkhata an awm a ni pawh hi thil mak a ni lo rêng ang.

Paula’n kohhranhote kan inpumkhat tûl a tih êm êm chhan chu Isua zirtîrna leh amah Isua ngei pawhin a lo nunpui thin a nih vâng a ni a. Tin, he thupui hi Thuthlung Thar pum pui, a bîk takin lehkhathawnte-ah phei chuan a inthlung chhuak dap nghe nghe. Vâna inrem lohna lo chhuah chhan bulpui ber pawh vântirhkoh pakhat chapo vâng leh, dinhmun leh thuneihna thlâkhlelh luattuk vâng a ni a, chu rilru chu pu ve tûrin vântirhkoh dang eng emaw zât pawh a hmin ta nghe nghe bawk (Isaia 14:12–14 en la). Tichuan, Eden huanah pawh Pathianin an zawm tûra a lo dah dânte ngaihtheih lohna hmang bawkin kua a rawn hreuh ve leh ta zêl a, Pathianin an nihna ni tûra a lo duan sa chu tâwng khawp lovin, a âia sâng zâwk nih an lo châk ta tlat mai a nih kha (Gen. 3:1–6).

Tûn kârah hian kohhrana inpumkhatna a lo theih nâna Bible-in tih tûr a sawite chu kan thlîr ho ang a. A bîk takin, Isua rawn inphah hniamna ropuizia kha ngaihtuahin, amah kan thlîrna atanga zirlâi kan zir chhuah theihte leh amah anna kawnga kan lo than chhoh zêl theih dân tûrte pawh kan ngaihtuah tlâng dâwn a ni.