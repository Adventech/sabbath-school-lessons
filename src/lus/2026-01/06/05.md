---
title:  Krista rinna chu
date:   04/02/2026
---

Paula’n sawi a tum tak hi kan lo hriat hmaih palh ang tih a hlauhawm hle. Damaska kawnga Isua nên an intawn tum khân thil inthlâk thleng mak leh ropui êm êm a thleng a. A nun hlui, dân zawm that avânga felna hlawh chhuah tumna chu thlauhthlain, Krista awmpuina a lo chang ta thung a nih kha—”Krista ka hmuh theihna tûr leh . . . amaha awm ka lo nih theihna tûrin” (Phil. 3:8, 9).

`“Amaha awm” tih awmzia chu Kristaa awm tihna a ni a, chu chu thil tawn ropui leh ngaihnawm tak a ni bawk. Ephesi 1:4, 2 Korinth 5:21, Kolossa 2:9, leh Galatia 2:20 te hi chhiar la. Paula thil sawi awmzia hi eng nge ni?`

Paula’n Kristaa awm a tih awmzia hi eng nge ni tih thu-ah ngaihdân hrang hrang a awm a. Hrilhfiahna hrang hrang zînga tha ber ni hial maithei chu amah Paula’n a lo sawi hi a ni ang. “A remruatna hunbi a kim hunah amahah chuan thil engkim—vâna mite leh leia mite chu Kristaah a infâwk khâwm vek theih nân” (Eph. 1:10, NKJV) tiin a lo sawi a, hei hi a tîr atang rênga Pathianin tih a tum chu a ni. Tichuan, Paula hian tûnah a lo thleng ta tih chiang takin a sawi a: “Krista Isuaah chuan in awm a ni; ani chu Pathian hnên ata kan tân finnaah siam a ni a, felnaah te, thianghlimnaah te, tlannaah te nên” (1 Kor. 1:30) a ti.

“Kristaa awm” tih thu hian chhandamna ruahmana tel zawng zawng—thlarau lama kan hriatna khua a lo vâr tâkna (finna) atanga rinna avânga thiam chantîrna (felna) te, vânrama lût tûra buatsaihna (tih thianghlimna) te leh a tâwp berah, Isua Krista lo kal leh huna tih ropuina kan la chan tûr (tlanna) te chu a huam vek a. Chhandamna chu a tîr ata a tâwp thlengin—kan tân leh keimahni chhûnga Krista hnathawh a ni a. Chu vângin, Krista kan lo neih hian, kan mamawh engkim kan nei tihna a ni.

`Philippi 3:9-a Paula’n thil pahnih a khâikhin chu eng nge ni a, enga ti nge he a thil khâikhinte hi eng tik lâi pawha kan hriat reng a pawimawh?`

Paula hian “mahni felna” neih chu felna tak tak a tling zo lo tih a lo hrethiam ta a, a chhan pawh dân chuan nunna a pêk theih miau loh vâng a ni (Gal. 3:21, 22 en la). Nunna rinna avângin Krista chauhin min pe thei a. Mahse, chu rinna chu rinna satliah mai a ni lo thung. A thu hrimin, ramhuaite pawhin an ring a, a khurh pawh an khûr hial thîn nghe nghe asin (Jak. 2:19). Chhandamna pe thei rinna awm chhun chu “Krista rinna” chauh a ni a. Ama rinna chauh chuan Pathian thu a zâwm famkim thei bawk (Grik tawnga rinna tih a sawina thumal, pistis chu rinawmna tihna pawh a ni thei a.) Chu vângin, Kristaa kan awm a, ani chu keimahniah a nung a nih chuan (Gal. 2:20) amah kan rinna azârah ama rinna chu kan lo nei ve tawh ang.