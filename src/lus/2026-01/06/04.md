---
title:  Thil pawimawh tak takte
date:   03/02/2026
---

Nimin zirlâia kan hmuh tâk ang khân, Paula’n a lo chhuan thin thil tam takte kha a nihna takah chuan a rinna kawng dâltu mai a ni zâwk a, a chhan pawh Isua a mamawhzia hmuh theih lohtîrtu a nih vâng a ni. Paula hian a pian thar hmaa a thlarau lam sumdâwnna lehkhabu pui sawi fiah nân sumdâwnna tawngkam—”hloh” tih leh “hlêp” tih te a hmang a. Hei hi kan ngaihtuah vak duh lo thîn tho nachungin, mi tin hian “thlarau lam sumdâwnna lehkhabu bu pui” kan nei theuh tih hi thu dik tak a ni. Tûn hma chuan, Paula lehkhabu bu pui hi a hun lâia Juda-te thil ngaihhlut zâwng hrang hrang hmanga teh a ni thîn a, Isua’n a zirtîr Bible thute hi chu a ngaihven ngâi lêm lo.

A lo pian thar tâk hnuah erawh a thlarau lam lehkhabu pui chu a lan dân a lo danglam ta daih a, a danglam chhan chu a ngaih hlut zâwngte a tehna pawh Juda sakhaw “pawisa” ni tawh lovin, “vânram pawisa” a nih tâk vâng a ni.

“Vân atanga lo chhuka chuan vânrama an hman tawngin thil a sawi thei a, vânram pawisa siamtu thilte chu dik taka ti langin, chutah chuan ama hmêl leh nihna a chuantîr bawk. A châwikân tûr dinhmun hniam taka awmte leh a lalthutphah kianga a la dintîr tûrte’n an thinlunga an pâi thil hlauhawm tak takte chu eng nge ni tih a hre chiang hle a. Thil tangkâi lo leh hlauhawm tak tak an ngainat avânga an dinhmun that lohzia pawh a sawi chhuak thîn bawk. Leia thil awmte ni lovin, vâna thil awmte zâwk chu min ngaihtuahtîr a tum hrâm hrâm thîn a, chûng thilte chu kan ngaihtuah a nih chuan thil lawi lo mai maiah kan hun, kan thiamna leh remchânna kan neihte kan khawh ral lo thei ang.”—Ellen G. White, in The Advent Review and Sabbath Herald, July 1, 1890.

Kum zabi pakhatna lâi vêla Juda sakhaw khawvêlah khân Paula hi mi langsâr ber a rawn ni chho va. Damaska kawnga Isua nên an han intawn khân a tisa mit chu lo delin (Tirhkohte 9), a thlarau mit erawh tih mên a lo ni ta thung a, thlarau lam thilte chu chiang leh fiah takin a lo hmu thei ta a ni.

`Johana 6-ah chuan mitdel dang pakhat chanchin kan hmu a; mahse, chu mi chuan chiang takin Isua a lo hmu ta a nih kha. Isua khân he khawvêlah hian “mitdelte chu an mit a lo vârna tûr leh, mitvârte chu an mit a lo delna tûrin” a lo kal a ni tih thu a sawi a (Joh. 9:39). He thu hi engtin nge nangma nunah i lo hmeh bel ve theih ang?`

Vânramah leh lei thara chêng tûra chatuan nunna neih âia hlu zâwk tûr thil dang eng nge awm thei ang? Nimahsela, khawvêl thil ngaih hlut zâwngte hian chumi chu hmu thiam lo tûrin mi tam tak mit a ti del si a. He khawvêla mite ngaih hlut zâwngte (Mat. 13:22; Luka 4:5, 6; 1 Joh. 2:16 en la) leh Vanramin a ngaih hlut zâwng thilte—Krista ang nih ve leh thlarau boral tûr chhandam—chu chan tha zâwk nih tumin an inbei tawn reng a nih hi.

`Khawvêl hian thlarau lam thutakte chu hmu thei lo tûr leh thil pawimawh tak takte pawh thliar hrang thiam lo tûrin kan mit a ti del tlat thei a. Thil pawimawh ber berte chu i thlîr tlat reng theih nân eng nge i tih ang?`