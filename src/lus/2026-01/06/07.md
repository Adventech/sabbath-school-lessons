---
title:  Zir belhna
date:   06/02/2026
---

“Nungchang tha leh chak tak siam duhtu, Kristian nun inchawih tâwk tak nih duhtu chuan Krista tân engkim a pe ang a, engkim a ti bawk ang. Tlantu chuan rilru chanve chauha rawngbâwlna a pawm dâwn si lo va. Ni tinin mahni inhlanna awmzia chu a zir tûr a ni. Pathian thu chu zirin, a awmzia hriat a tum ang a, a thupêkte pawh a zâwm bawk ang. Chutiang chuan Kristian tha lawrlak a lo ni thei dâwn a ni. Ni tinin Pathian chuan a thawhpui ang a, fiahna hnuhnûng ber a thlen hunah pawh ding zo thei tûrin a nungchang a siam thatsak dâwn a ni. Ringtu chuan ni tinin mihringte leh vântirhkohte hmaah thil ropui tak tak a ti thîn ang a, suala tlu tawh mihringte tâna chanchin thain thil a tih theihte chu a lantîr dâwn a ni.”—Ellen G. White, Tirhkohte Thiltih, p. 483.

“Moneitu lo kal nghâktute chuan mite hnênah, ‘En teh u, in Pathian hi’ tiin sawi rawh se. Zahngaihna êng zung hnuhnûng berte leh khawvêl hnêna puan tûr khawngaihna thuchah hnuhnûng ber chu Pathian hmangaihna nungchang puan chhuaha awm hi a ni. Pathian fate chuan Pathian ropuina an târ lang tûr a ni a. Anmahni nun leh nungchangah an tâna Pathian khawngaihnain hna a lo thawh tawhte chu an puang chhuak ang.

“Felna Ni êng mâwi tak chu thil tha an tihah a lo lang chhuak ang a—thutak an sawiahte leh thil thianghlim an tihahte a lo êng chhuak dâwn a ni.”—Ellen G. White, Krista Panna Kâilâwn, pp. 368, 369.

**Sawi ho tûrte:**

`Lalpaa lâwm tih chungchâng kha ngun takin ngaihtuah leh la. I hrehawm tawrhahte khân ni lovin (hrehawm tawrhte chunga lâwm tih Bible-in min zirtîr dân chu ni tho mah se), Lalpaah zâwk lâwm tûrin a hrilh che a ni tih hi hre reng ang che. Enga ti nge Lalpa, a hmangaihna, a thatna, a thiltihtheihna leh a chhandamna te hi engtik lâi pawha kan ngaihtuah reng a pawimawh? Chumi kan hriat rengna chuan engtin nge i nuna fiahna chi hrang hrang a lo thlen hunah pawh hlâwkna ropui tak a pêk theih ang che?`

`A chunga Ellen White-i thuziak kan târ lan khian Kristian kan nih anga “thil tha” kan tih theih nân khawngaihnain hna a thawh thu a sawi fiah dân hi lo chhinchhiah la. Enga ti nge he khawngaihna hnathawh hi Isua Krista lo kal thuai tûr kan lo nghahna kawngah hian a pawimawh êm êm? A awmzia chu, kan thil tha tihte hian min chhandam chu ni lo mah se, hêngte hi ti lo ta ila, chhandamin kan awm tho ang em?`

`Tisa chunga rinna nghat lo tih thu hi ngun takin han ngaihtuah tha leh teh. Eng nge ni a awmzia? Enga ti nge tisa chungah chuan rinna kan nghah lo vang? Kan tisa/taksa hi Pathian hnên ata kan dawn thilthlâwnpêk a ni lo vem ni?’’`