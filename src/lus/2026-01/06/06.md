---
title:  Thil pakhat chiah—Krista hriain
date:   05/02/2026
---

`Philippi 3:10–16 chhiar la. He lâi thua Paula thil sawi pawimawh deuh deuhte chu eng nge ni?`

Thil chiang tak chu, Krista hriat âia pawimawh zâwk eng thil mah a awm lo tih hi a ni a, amah kan hria a nih chuan ani pawhin min hriat ve dâwn bâkah, Pa hmaah pawh min tan bawk ang (Mat. 7:21–23; Mat. 10:32, 33 en rawh). Engtin nge Krista chu kan hriat ang? Ziaka awm a Thu kal tlang hian kan hre thei a—he lehkhabu hi chhiarin kan nunpui bawk tûr a ni. Keini chuan zirtîrte ang khân hmâichhanah hmuin kan hre thei ve tawh lo va. Nimahsela, thil mak deuh chu, anni pawh khân hmâichhana hmuin an hre tak na a, a thu sawi—min hruaitu atân Thlarau Thianghlim kan mamawhzia (Joh. 16:13) min hrilh hi a awmzia an hrethiam thei bîk chuang miah lo. Kan hriat chian zawh poh leh amah kan lo hnaih zual deuh deuh dâwn a, a chhan pawh “nunna thar” nei tûra min kâithotu (Rom 6:4) “a thawhlehna thiltihtheihna” (Phil. 3:10) chu kan lo chan tâk vâng a ni.

Isua kan neih theihna kawng dang pakhat chu “a tuarnate kan lo tâwmpui” ve hian a ni (Phil. 3:10). Fiahna hrang hrang kan hmachhawn te, thil hrehawm chi hrang hrang kan tawn te hian kan tâna Isua’n a lo pal tlang tâkte kha hre tûr leh ngâihlu thiam tûrin min tanpui thîn a; tin, amah leh a duh zâwngte chu chiang zâwkin kan lo hriat theih phah thîn bawk.

A dang leh chu, “tiam chin lam” pan ngat ngat a ni (Phil. 3:14). Tiam chin chu eng nge ni? Tiam chin tia an lo lehlin Grik thumal, skopos tih hman a nihna awm chhun chu Philippi 3:14 hi a ni a. Intlânsiakte’n an thlen tûr chin nia an tuksak sawina niin, chumi tlân thleng hmasa berte hnênah chuan lâwmman an pe thîn. Paula chuan “Krista Isuaa Pathian chung lam koh chhan lâwmman” (Phil. 3:14) tiin a lo sawi a. Krista chu a thihna leh thawhlehna zâra vâna hruai chhoh a ni ta ang chiah khân keini pawh hi Pathian chuan vân lâwmman—chatuana nunna chu dawng ve tûrin min sâwm a ni.

Chumi chu kan la thleng lo deuh tih erawh a chiang a. Kan “tlâwm lâi” taksa hi “ama taksa ropui tak anga awm tûra siam that” (Phil. 3:21) a nih hma chuan tha famkim kan ni rih dâwn lo. Nimahsela, amah chu kan hriata, ni tin kan thinlunga chêng tûra kan sâwm hian a theih dân kawng apianga Isua ang lo nih ve-na lam chu kan pan ngat ngat tihna a ni a. Chu chu Paula’n a ngaih pawimawh ber pawh hi a ni. Intlâksiaknaa tlânte angin (1 Kor. 9:24–27 en la) kan tlân pelh tawh kawngte leh kan hnunga mi awmte chu kan thlîr tûr a ni lo va. Kan rilru-a awm lian ber tûr chu kan hmaa thil awmte—min lo hmuak rengtu vân lâwmman a ni. A sawi tum chu a chiang a: intlânsiaknaa telte chuan an tlân thlen tûr chin chiah an ngaihtuah a, chumi chu thleng hmasa ber nih tumin theihtâwp an chhuah thîn bawk.

`Lalpa nên in lên dunna kawngah khân enga ti nge hnung lam hawi lova (i sualnate leh i hlawhchhamnate indelh behtîr loh), Kristaa pêk tiam i nih zâwk lam chu thlîr ngat ngat zâwk a pawimawh êm êm le?`