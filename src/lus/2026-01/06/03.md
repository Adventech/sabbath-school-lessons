---
title:  Paula “tûn hma nun”
date:   02/02/2026
---

Dân tlângpuiin Kristian rawn ni tharte hian Isua an pawm hma leh lo pawm ve tâk hnua an nun dân inan lohzia an sawi thîn a, chutiang chiah chu Philippi 3-a Paula’n a sawi pawh hi a ni. Nimahsela, a dik emaw, dik lo emaw chu thu hran ni se, Kristian ni ve lote pawh “mi tha tak” nia kan sawi châng a awm thîn tho a; ni e, khawvêl tehna atang chuan mi tha tak tak an ni hlawm ngei ang. Chutih rualin, Pathian tehna atang erawh chuan mi tu mah mi tha tak rêng an awm lo va, Kristiante meuh pawh hi kan bâng bîk chuang lo.

`Philippi 3:4–6-ah hian Paula’n tûn hma lama a lo chhuan thin thil tam tak a sawi a. Chûngte chu eng nge ni? Nangma nuna (tûn hma lam leh tûnah ngei pawh) “thil tha” awmte kha eng nge ni, engtin nge i sawi fiah ang?`

Paula hian thurin dik lo theh darhtu Juda Kristiante leh serh tan ve lo Kristian, an chhandamna tûra Kristaa innghat tawp mai leh mihring thiltih, entîr nân, serh tan ang te-a rinna nghat lote inan lohzia a sawi a (Heb. 6:1, Heb. 9:14; Rom 2:25–29 pawh chhiar ang che). Paula tûn hma nun bâkah, a pian leh mûrna hrim hrim pawh hi a Juda nihpuite tân ngei pawh ngaihsânawm tak ni mah se, a enga mah hian chhandam a nihna kawngah kori a tu chuang lo va. Dik tak phei chuan, Krista a mamawhzia hriat lohtîrtu a nih avângin a chhandamna kawng dâltu a lo ni reng thîn zâwk a ni.

Paula hi serh tan a ni mai pawh ni lovin, “ni riat nia tan” kher a ni a—a awmzia chu, pian tirh ata Israel hnam niin, thuthlung neitute ngei zînga mi, ni sarih nia a serh tansak tawh a ni tihna a ni. Chu bâkah, Benjamin hnama mi a ni bawk a, Benjamin hnamte’n an luah chinah hian Israel rama khawpui pawimawh ber berte pawh a awm nghe nghe. Tin, Hebrai tawng a thiam a ni mai lo va, zirtîrtu hmingthang tak Gamaliela ke bula lo zir chhuak ngat leh Pharisai a nih avângin dân thu hriatna lamah leh an pi leh pute thurochhiahin a lo zirtîr anga a hman dân tûr hrilhfiah kawngah pawh a ril hle ang tih a chiang.

Paula hian dân a ngaina hle bawk a, kohhran a tihduhdah chhan pawh kha dânin a hrilh anga awm Juda-te nun dân phung ti buai thei nia a hriat vâng a ni. Thil ngaihnawm deuh chu, mihring atanga chhuak “felna” mit atanga thlîr chuan “sawisêl bo” ni mah se, dân thute erawh a ngaihtuah phâk bâka ril leh zawm harsa a ni tih a hre chhuak ta a, Krista tel lo phei chuan thiam loh chang a ni ngei dâwn a ni tih a hai lo.

`Rom 7:7–12 hi Matthai 5:21, 22, 27, 28 te nên hian khâikhin la. Paula leh Isua’n dân chungchânga thil pawimawh tak an sawi ve ve chu eng nge ni? Eng vângin nge dân thiltihte vâng ni lovin, “Krista rinna” zâwk hi mi fela puan kan lo nih chhan awm chhun a nih? Heti hian han ngaihtuah teh: Isua’n a sawi ang tak hian dân thute hi i zâwm tha meuh em?`