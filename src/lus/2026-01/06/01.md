---
title:  Kristaah Chauh Rinna Nghatin
date:   31/01/2026
---

### Chhiar tûrte
Phil. 3:1–16; Rom 2:25–29; Joh. 9:1–39; Eph. 1:4, 10; 1 Kor. 9:24–27.

> <p>Châng vawn</p>
> “A thihna anpuia thiin, amah nên, a thawhlehna thiltihtheihna nên, a tuarnate tâwmpuina nên ka hriat theih nân; mitthi zîng ata thawhlehna chu ka chang thei hrâm mahna” (Philippi 3:10, 11).

Dân thiltihte avâng ni miah lovin, rinna avâng chauha chhandam kan nih thu hi rin tak tak harsa kan tihna chin a awm niin a lang. Chhan eng eng emaw avângin keimahni thil tha tihtea innghah tâlh kan lo tum thîn a, kan chhandamna atâna tangkâina nei ve niin kan ngâi deuh tlat thîn. Paula te hun lâi pawh khân chhandamna chang tûr chuan serh tan nih tûl nia hria eng emaw zât an awm a. Chûng mite ngaihdân dik lo tak chu Paula hian thiahsak tumin a bei ta a ni.

An thiltih, entîr nân, serh tan tih ang chi te chu chhandamna atâna tûl nia an ngaih tlat loh nân kan felna hi Krista hnên ata kan dawn niin, chu thilpêk chu dân thiltihte vâng ni lovin, rinna avâng zâwka lo thleng a ni tih chiang takin a sawi a. Tûnlâi chhanah serh tan leh tan loh thu hi buaipui tham ni ve tawh lo mah se, an thu inchuh tak erawh hi chu tûn thleng pawhin inhnialna ti chhuaktu a la ni chhunzawm zêl zawng a nih hi.

Protestant-te’n kohhran an siam thatna pawh kha hemi thu: rinna leh thiltihte’n Krista zuitute nuna hna an thawh dân chungchângah tho hian a ni. A tâwp berah chuan, Krista hi kan engkim, “kan rinna siamtu leh ti famkimtu” a ni (Heb. 12:2). Kan thil ngaih pawimawh ber berte chu a awmna tûr dik takah kan awmtîr a nih phawt chuan tûnah ngei pawh Pathian hmangaihna chu lo nunpuiin, chhandamna thutiam pawh a takin kan lo chang ang a, tisa chungah rinna kan nghat rêng rêng dâwn lo va ni (Phil. 3:3).