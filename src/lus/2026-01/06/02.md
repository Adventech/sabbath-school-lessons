---
title:  Lalpaah chuan lâwmin
date:   01/02/2026
---

`Philippi 3:1–3 chhiar la. Hetah hian vaukhânna thu leh thlamuanna thu eng engte nge a sawi a, chûngte chu engtiangin nge an inzawm tawn vek hlawm? Ringtute nihna a sawi dân chu eng nge ni?`

Paula hian thu lâwmawm tak nêna bultanin, a lehkhathawn tlâng a kâwm dâwn ta emaw tih mai pawh a awl hman dâwn hial a. Mahse, a la ziak zo lo. He lehkhathawna a thupui ber pakhat, Lalpaa lâwm thu bawk kha a sawi leh a. Tin, Lalpaa kan lâwm chhan tûr hrang hrang pawh a sawi nghâl bawk. A pawimawh ber chu, keimahniah ni lovin, Kristaah zâwk rinna kan nghat tûr a ni tih hi a ni a: “Krista Isua chu kan chhuang a, tisa chungah rinna rêng kan nghat lo” (Phil. 3:3). Kan zavâi hian harsa ti tak chunga tisa rinna nghah loh dân lo zir chhuak ta kan ni hlawm âwm e.

Vaukhânna thu khauh tak, “Fîmkhur rawh u” (vawi thum ngawt a hmang nghe nghe) tih tawngkam hi Bible hmun dangah kan hmu ve lo va. Thil chiang tak chu, Philippi khuaa ringtu awmte hian Paula’n an tâna hlauhawm nia a sawi hi an hre chiang hle tih hi a ni. Thil hlauhawm chi hrang hrang pathum a sawi a ni lo va, kawng hrang hrang pathuma an nihna a sawi zirtîrtu derte chungchâng a sawi zâwk niin a lang.

Bible-ah hian mi sualte leh sakhaw mi lo tak takte chu “ui” tia sawi an nih mai châng a awm thîn a (Phil. 3:2; Sam 22:16; Isaia 56:10; Mat. 7:6; 2 Pet. 2:21, 22 te pawh chhiar ang che). Zirtîrtu derte pawh hi “thil sual titute” tia sawi inhmeh tak an ni ve tho mai. Chutiang mite chu “innghaisaho” (Phil. 3:2) tiin emaw, “taksa ti danglamtute” (ESV) tiin emaw a sawi a, chu chuan Galatia leh hmun dang danga mite ang tho khân, Jerusalem inkhâwmpuia tirhkohte thutlûkna lo siam tawh kha kalhin (Tirh. 15) Jentail ringtute chungah serh tanna dân hman an phût a ni tih a ti lang.

Thil ngaihnawm tak chu, thlarau lama harsatna lo thleng thîn—zirtîrna dik lo darh hluai ang chi pawh hi tiamin—chin fel dân tha tak pakhat chu “Lalpaa lâwm” hi a ni a (Phil. 3:1; Phil. 4:4 pawh en ang che).

Kan thil hlimpui rêng rêng chuan lâwmna pawh min thlen thîn tlângpui bawk (hêng thil pahnihte hi Mizo tawngah a ni ang bawkin, Grik tawngah pawh a inzawm tlat a ni). Pathian chuan lâwm tûrin min duh a, a Thu hi hlimna dik leh lâwmna tluantling kan lo neih theih nâna kawng min kawhhmuhtu a ni. Chumi tûr chuan Pathian khawngaihna chan (Sam 31:7) te, amahah kan rinna kan nghah (Sam 5:11) te, chhandamnain a ken tel malsâwmna lo dawn (Sam 9:14) te, kan nun kâihruaitu atâna Pathian dân—Sabbath serh (Isaia 58:13, 14 ) pawh hi telin—hman (Isaia 58:13, 14) te; a Thu rin (Sam 119:162) te leh, Pathian tihtu fanau châwi seilen (Thuf. 23:24, 25) te a ngâi bawk.

`Mihring nun hi tu tân pawh a harsat êm êm châng a awm thîn a. Nimahsela, tûnah hian kan duh angin thil a kal rih lo a nih pawhin i lâwm theihna tûr emaw, lâwmna ngei ngeina tûr emaw eng thilte nge awm tho bawk le? Chumi i tihna tûr chu engin nge lo dâl thîn?`