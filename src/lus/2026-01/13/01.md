---
title:  Pathian Duhzâwng Ang Apiang Ti Zêlin
date:   21/03/2026
---

### Chhiar tûrte
Kol. 4:7–18; Eph. 6:21; Tirh. 15:36–40; 2 Tim. 4:10, 11; 2 Pet. 3:10–14; Isaia 60:1–3.

> <p>Châng vawn</p>
> “Engkimah lâwmthu hril fo rawh u; chu chu nangmahni lam thua Krista Isuaah chuan Pathian duh zâwng a ni si a” (1 Thessalonika 5:18).

Kolossa Lehkhathawn tâwp lamah hian Paula rawngbâwlpui thin kan hriat lâr vak hlawm loh mi hrang hrang hming a lo lang a. Tirhkohte Thiltih kan chhiar chuan, a hmasa berin Barnaba nên an zin dûn phawt tih kan hria a, chumi hnu-ah Sila’n belh ve lehin; chutichuan, an pathum hian chanchin tha hrilin ram hrang hrangah an zin kual thîn a ni.

Tûn kârah hian Paula’n chanchin tha a hril dân phung kan en ho dâwn a. Rom rama khawpui lian leh pawimawh deuh deuhte luh chilh a, chûngahte chuan chanchin tha theh darh a nih theihna tûra thiam taka a hun leh a thil neihte a hman dân bâkah, ama’n a tlawh hman loh emaw, tlawh theih loh emaw tûr khaw hrang hrang, entîr nân, Kolossa te, Laodikei te leh Heirapoli te va tlawh chhuaktu tûr kohhran mimir thenkhatte a zirtîr dân pawh kan en bo bawk ang.

Paula hian chanchin tha hrila a zin chhuah chânga amah ngeiin a va tlawh chhuahna leh tân ina a awm lâia an lo chhiar tûr lehkhathawn a ziahte hmang hian ringtute leh kohhrante kha a thlun zawm zêl thîn a. Chanchin tha hril hna hlawhtlinna chu ringtu zawng zawng—Juda-te leh Jentail Kristiante, a hmei a pa, kohhran mimirho, entîr nân, hêng—Tukika te, Aristarka te, Onesima te, Justa te, Epaphra te, Luka te, leh Numpha te an zavâia an thawh tlân veknaah a innghat a ni tih a hre chiang hle. Thil mak angreng deuh chu, Laodikei kohhran hnêna lehkhathawn a ziah thu a sawi hi a ni a; mahse, chu lehkhathawn chu hmuh tûr a awm tawh si lo. Hêng a lehkhathawn tâwp lamah hian thil tam tak, Arkippa tih hming pu hnêna thurâwn a pêk thu nêm lam a sawi lang a. Kohhranhote tih chakna tûrin a tih theih zawng zawng a ti vek a ni ber mai.