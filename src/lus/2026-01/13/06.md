---
title:  Laodikei kohhranho hnêna thuchah
date:   26/03/2026
---

`Kolossa 4:16–18 chhiar la; Kolossa 2:1–3 nên khâikhin ang che. Isua’n Laodikei kohhranho hnêna thu a chah kha ngaihtuah la (nimin zirlâi kha en leh ang che), Paula hun lâia Laodikei kohhrana chhiar tûr ni ve tho Kolossa lehkhathawna kan hmuh nên hian eng nge an inkungkaihna awm?`

Pathian mite chanchin kal tawhte kan thlîr kîr chuan an harsatna tawh ngâite bawk kha hun hrang hrangah a rawn thleng leh thîn tih kan hria ang. Zâwlneite khân Israel mite chu hnam dangte pathian chibai an bûk avângin an zilh nasa thîn a, khua a tlâi luat hmaa an sualte sim tûrin an sâwm thîn bawk. Isaia phei chu, “Engti zia nge khawpui rinawm tak ni thîn kha nawhchizuar i lo nih tâk le?” tiin a tap hial a (Isaia 1:21, NKJV), Israel mite chu ngaihdamna leh silfâina an chan theih nân Pathian hnêna kîr thuai tûrin a hrilh nghâl bawk (Isaia 1:16–20). Baptistu Johana (Mat. 3:2, 8–10) leh Isua (Mat. 4:17, Mat. 12:33–37) khân Israel mite chu an sualte sim tûr leh, ni hnuhnûnga lo thleng tûr rorêlna hmaa dinpui tlâk rah chhuah tûrin an sâwm lawm lawm thîn a. Tirhkohte pawhin chu thu tho chu an rawn tlângaupui ve leh bawk a nih kha (Tirh. 2:38; Tirh. 3:19; Tirh. 17:30; 2 Kor. 7:9, 10).

`Hêng Bible chângte hi khâikhin ang che: Isaia 60:1–3 leh Thup. 18:1–4, Isaia 62:1–5 leh Thup. 19:7, 8. Hêng lehkhabu pahnihte’n an sawite hi eng nge a inanna lâi awm?`

Pathian chuan lei leh vân hi pumkhatin a la awmtîr dâwn a. Nimahsela, indona ropui avâng hian chumi chu a tahtawl tê tê-a a thlen a ngâi thung:

1. Kalvariah khân Setana chuan vântirhkoh thenkhatte lainat a la hlawh ve-na zawng zawng pawh a chân ta vek a (Joh. 12:31).
2. Vân biak bûka Krista’n rawng a bâwlna kal tlang khian Pathian mite chu Pathian duhzâwng ti tûrin thil tha tinrêngah tih famkimin (Heb. 13:21, NKJV) leh vânrama hruai chhoh tlâkah siam an ni ang.
3. Kum sâng rorêl leh chumi hnua lo thleng tûr rorêlna hnuhnûng ber hmangin zawhna la awm zawng zawngte chu kumkhua atân chhân fel a ni ang a, sualna leh an sualte sim duh lo mi sualte chu chatuan meidîlah tih borual niin, chu mei vêk hmang chuan lei hi tih thianghlim a ni bawk ang (Thup. 21:8).
4. Chutianga sualna tih reh vek a nih hunah chuan lei leh vân hi an lo inpumkhat tak tak tawh dâwn a ni (Thup. 21:3).

`Nangmah khân (mi dang tu mah en lovin) Pathian lakah leh kan hnêna a dah thutak lakah hian rinawm reng tûrin eng nge tih theih i neih? A awmzia chu, i thinlung neitu kha tu nge ni ti lang tûrin eng duhthlannate nge i siam thin?`