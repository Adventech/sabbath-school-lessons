---
title:  Rawngbâwla vah chhuah chungchâng
date:   22/03/2026
---

Paula hnên atang hian chanchin tha theh darh chungchâng tam tak kan zir thei a. Chanchin tha hrila a zin kualna zawng zawng belh khâwm hi mêl 13,400 chuang chu a ni ngei ang. Hei hi thil mak tak a nih chhan chu, hetianga a zin veivah vêl hian a tam zâwkah chu ke ngatin a kal thîn a; tin, lung inah pawh a tâng ngun viau bawk.

Paula hian sumdâwnna hmunpui, entîr nân, Korinth khuaah te, Ephesi khuaah te hun a hmang tam thîn angreng hle a, a chhan pawh hêng khawpui pawimawh tak takte atang hian khawpui danga chanchin tha theh darh leh chhâwn a awlsam deuh vâng a ni. Tin, a kohhran phunte chu tlawh chhuak lehin, chuta awm ringtu tharte chu rinna kawnga an lo chak theih nân a fuih phûr thîn bawk a. Amah ngei kala a tlawh theih loh tum pawhin lehkha tal a thawn hrâm thîn. Chutiang chuan, ringtute pawhin a rawn hre reng a ni tih an lo hria a, a ngaihsakzia an hriatin an thla pawh a muang sawt thîn a ni.

`Kolossa 4:7–9 chhiar la; Ephesi 6:21 nên khâikhin ang che. Hetah hian engtin nge Tukika chanchin a sawi a, Kolossa khuaa Tukika leh Onesima te thian dûn a tirh chhan hi eng nge ni?`

Thil thenkhat hi chu lehkhathawna inhriattîr mai lovin, tawngka ngeia inhrilh tha zâwkte pawh a ni hlawm a. Tukika leh Onesima te’n Kolossa khuaa mite hnêna Paula chanchin an va thlen hi eng ber nge tih hriat a châkawm ngawt mai. Paula hian chûng thilte chu an lo hriata an thinlung a lo thlamuan theihna tûr leh beiseina thar an lo neih phah theihna tûr a ni (Kol. 4:7–9, ESV) tih a sawi avângin lung ina awm dân chanchin pawh a tel ni ngeiin a rin theih a. A enga pawh chu ni se, hetianga chanchin an inhrilh tawn hi ringtute an lo inpumkhat theihna atâna hmanraw pawimawh tak a ni hrim hrim bawk.

Tukika (a awmzia chu “vânnei” tihna a ni) hi Paula tân palâi rintlâk tak a ni tih a chiang a. “Rawngbâwltu rinawm” tiin leh kan “bâwih nihpui” ti hiala sawi a nih avângin Jerusalema awm ringtu harsa tak takte hnêna pêk tûr tanpuina a ken tuma amah zuitu tûra a thlan Asia ram mi pahnihte zînga mi kha a ni bawk (Tirh. 20:4). Tin, a vawi hnihna atâna Rom khawpuia Paula a tân leh tum pawh khân Paula kiangah hian a awm ve a, chuta tang chuan Ephesi khaw lamah kohhran sawh nghet tûrin a tîr leh ta a ni (2 Tim. 4:12). Tin, Kret thliarkâra awm Tita hnênah pawh tirh a rilrûk bawk (Tita 3:12). A ruala kal ve hi Onesima a ni a, ani hi chu Rom khawpuia chêng, Paula chanchin tha hril atanga lo piangthar ta niin (Zirlâi 1 en leh la), ani pawh hi “unau rinawm” tia sawi tho a ni.

Paula hian Kolossa khuaa ringtu awmte dinhmun lo hriat pawh a duh ve tho niin a lang a. A hnêna an chanchin hrilh tûr hian Tukika ni lo mi dang pawh an duh chuan an tîr thei ngei ang. Hei hi Paula’n ringtute chu amah ngei kalin va tlawh chhuak thei loh mah se, a hmangaihzia leh a ngaihsakzia a tih lanna kawng dang leh a ni a. Hetiang hian mi dangte hnênah chanchin tha an hrilh chhâwn ve zêl theih nân rinna kawngah a ti chak thar bawk thîn a ni.

`Hêng mimal thil eng eng emaw a lo ziak telte hian engtin nge mi dangte ngaihsak êm êm thîntu a nih mai bâkah, a rawngbâwlna tangkâizia pawh a nemngheh bawk le?`