---
title:  Puitling leh tha famkima dingin
date:   24/03/2026
---

Thil tih tumin emaw, nih tumin emaw a kaihhruai nun chungchâng sawina leh Bible-in kohhran nihna tûr leh tih tûr dik tak a lo sawi ang nih leh tih chungchâng sawi zauna ang chi lehkhabu hi eng emaw zât ziah a lo ni tawh a. “Thil tih tumin emaw, nih tumin a kaihhruai” tih tawngkam hi chu dik chiah lo mah se, thil awmze nei eng pawh tiha hlen chhuah kan tum a nih chuan kan thil tih tum emaw, nih tum emaw chu ngaihtuah bera kan neih a tûl ngei tho ang. Paula nun leh a rawngbâwlna leh, a hnathawhpuite leh tirhkoh dangte rawngbâwlna pawh khân tum chiang tak an nei a ni tih an lantîr a (Phil. 3:13, 14 en ang che). A rah pawh chiang takin a lang chhuak nghâl mai rêng bawk—chanchin tha chu Rom ram chhûng leh pâwn lam thlengin a darh chhuak ta thuai a (Kol. 1:23). Khatiang chiah khân keini pawhin tum fel tak leh rilru sâwr bingna bîk kan neih a tûl hle.

`Kolossa 4:12, 13 chhiar la. Epaphra thiltum ber chu eng nge ni a, chu chu engtin nge a hlen chhuah ang?`

Zirlâi hmasa lama kan sawi tawh ang khân, Epaphra hi Kolossa-ah leh a thenawm khaw dang, Laodikei leh Hierapoli-ahte chanchin tha a luh theihna tûra mi tangkâi tak a ni maithei a (Zirlâi 1 en ang che). Hêng kohhrante hnêna chibai bûkna thu a sawi leh an tâna a tawngtâinate chu hnial rual lovin ringtute tân pawh phûr thar phah sawtna tûr a ni ngei ang. Epaphra tawngtâinate hian tum chiang tak a nei a, chu chu Kolossa khuaa ringtu awmte hi “Pathian duh zâwng ang apianga puitling leh famkim” an lo nih a ni (Kol. 4:12). He a tawngtâinaa a thil dîl hrang hrangte chu ngun takin lo ngaihtuah zui ila.

An din theih nân. Ding a tih awmzia hi chu nghet tak, nghing lova awm tihna a ni a, chutiang chu rinnaah nghet taka thlun beh nihna leh chanchin tha thu rin ngamna hmang chauha tih theih a ni bawk (Kol. 1:23, NKJV). He thumal hi “Diabola ngamthlêmnate” (Eph. 6:11) do thu sawina atân pawh vawi eng emaw zât hman a ni a, chutiangin, Pathian thiltihtheihna rin chhân leh “Pathian râlthuam famkima” inthuam chunga thim lal sipaite do hneh thu sawina atân pawh hman a ni bawk (Eph. 6:10–18; 2 Tim. 2:19 pawh chhiar rawh).

An lo famkim theih nân. Famkim tih thumalin a kawh chu nungchang tha famkim, mahni nun pawh hlân phal hial khawp hmangaihnaa lo lang chhuak a ni a; nimahsela, chutiang nun neitute chuan “nei ta” niin an inchhâl ngâi miah lo thung si (Phil. 3:12–15, NIV).

An lo puitlin theih nân. Puitling tih hi thumal ropui deuh niin, a awmzia chu ti lungngâwi zo emaw, a nih tûr ang tak nihtîr tihna a ni. Pathianin Abrahama hnêna a lo tiam tawh, mihring ngaiha tih theih rual loh tûr ni chu a thlentîr ngei dâwn si a ni tih Abrahama’n a âwih tak hmiah thu sawinaah khân hman a ni a (Rom 4:21, NKJV). Tin, chanchin tha chu Paula hmanga hril famkim a nih theih nâna Lalpa’n Paula a tih chak thu sawina atân pawh hman a ni bawk (2 Tim. 4:17, NKJV).

Pathian duh zâwng ang apiang an tih theih nân. Apiang tih emaw, zawng zawng tih emaw hi tawngkam huam kim tak a ni a. Amah Paula ngei pawh hi Kolossa khuaa ringtute’n Pathian duh zâwng ang zawng zawng chu an lo hriata, “a thiltihtheihna ropui tak” (Kol. 1:11, NKJV) hmanga “Lalpa zah phua an nun leh engkima amah an tih lâwm zêl theih nân” a tawngtâi thîn a ni (Kol. 1:9, 10, NET).