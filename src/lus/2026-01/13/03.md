---
title:  Kohhran inthlun zawmna
date:   23/03/2026
---

Kan tûnlâi khawvêl, internet te, social media te leh hmanraw dang chi hrang chhiar sên loh khawpa tamin mi a thlun zawm kual vek tawhna angah hi chuan Paula’n anmahni tual chhûng kohhrante âia lian zâwk daih pâwl eng emawa tel ve an ni tih kohhranhote a hriattîrna kawnga chona a hmachhawn kha suangtuah thiam a harsa tawh hle mai.

`Kolossa 4:10, 11 chhiar la. Paula hian rawngbâwltute hmangin kohhranhote hnênah a chanchin sawi thînin, anni kal tlang vêk hian kohhranhote hnên ata thu thar a dawng thîn bawk a (Kol. 4:7–9). Hemi bâkah hian kohhranhote an lo inpumkhat theih dân tûr kawng a sawite chu eng nge ni? He lehkhathawna kohhranhote’n harsatna an tawh a sawi thenkhatte ngaihtuah hian, hêng chibai bûknate hmanga thuchah sawi a tum chu eng nge ni ang?`

Hêng chibai bûknate hmang hian ringtute zîngah inzawmna tha tak awmtîr a tum a; tin, chu an inzawmna chu chhawm nung chho zêl se a duh hle bawk. Marka hi Barnaba tupa a ni tih a sawi a, chutiang chuan Marka hian eng tikah emaw Kolossa khuaa kohhranhote a la tlawh theih nân kawng a lo sialsak lâwk a ni. Aristarka hi “ka tânpuipa” tiin a sawi thung a; a awmzia chu, Paula nên hian tân inah an awm dûn tihna a ni. An pahnih hian “Pathian râlthuam” (Eph. 6:10, 11) inbel sipai tha tak, Pathian lalrama rawngbâwl atâna Setana sal tângte chhuah tûra beitute an ni a (2 Tim. 2:1–4 en rawh). Tin, Isua, Justa ti pawha an koh thin (Isua tih hi Juda hming niin, Justa tih hi Grik hming a ni thung—mahse, Grik tawngah chuan a rîk dân a inang khawp mai, Saula/Paula tih ang deuh tho a ni) pawh hi chanchin tha hril kawnga a thawhpui rin tlâk tak niin a sawi bawk.

Paula hian Aristarka te, Marka te leh Justa te hi Juda mi (“serh tan”) ringtu a ni tih a sawi lang kher a. Chumi hnuah Jentail mi pathum: Epaphra te, Luka te, leh Dema te hming a lam leh bawk (Kol. 4:12–14). Thil chhinchhiah tlâk tak chu, Juda-te leh Jentail-te inkârah hian inhriatthiam lohna eng eng emaw awm tho mah se, hêng an hming a lam chhuah rawngbâwltute hi chuan inpumkhat leh pheikhâi rual takin hna an thawk tlâng thei a. Mahse, “chauh” tih tawngkam a a zep tel hian Juda Kristiante zînga a tam zâwkte khân a hrehawm tawrhte an tawrhpui loh avângin a lungni chiah lo niin a lang. Eng pawh chu ni se, tûnah chuan kum eng emaw zât liam taa Barnaba nên chanchin tha hrila an zin chhuah tuma anmahni lo phatsantu Johan Marka (Tirh. 13:13) kha a lakah a rinawm tlat tawh a, chu mai ni lovin, amah “thlamuantu” ber pakhat a lo ni ta hial bawk (Tirh. 15:36–40).

Hmân ata tawh kohhranhote inpumkhatna tih chhiat tumna hi a lo awm tawh thîn a, thil thar pawh a ni hran lo. Tûn hnâi kum eng emaw ti atang khân Adventist Kohhran hian, khawvêl puma a inzâr pharh tâk vâng pawh a ni ang, thil inthlâk thleng tam tak a tawng a, a inpumkhatna ti derthâwng thei pawh a hmachhawn hnem hle. Chutianga kohhranhote inrem lohna thlen thei thilte chu tual chhûng kohhran atanga General Conference thlengin a hriat a ni.

`Engtin nge in tual chhûng kohhranah khân in inpumkhatna ti chhe thei thilte ti kiam tûrin hna i thawh ve theih ang? Chutianga buaina in neihte chu eng nge ni a, a ti reh tûrin eng nge tih theih in neih?`