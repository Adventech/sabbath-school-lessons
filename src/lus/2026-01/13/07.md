---
title:  Zir belhna
date:   27/03/2026
---

“Krista hnêna inpe tawhte chu Krista kulhbîngte an lo ni a, chu mite chu a laka hel khawvêlah hian chelh tlatin amah lo thuneitu dang rêng rêng chu an rawn inrawlh ve a phal ngâi lo. Vântirhkohte’n an vênna hnuaia awmte chu Setana’n rawn bei eng ang mah se a hneh dâwn chuang lo va. Chutih rualin, keimahni hi Krista thununna hnuaia kan intûkluh loh chuan Setana thuhnuaiah kan awm mai thung si ang. Khawvêla thuneitu ber nih tum pahnihte-ah hian a tu emaw zâwk zâwk hnuaiah chuan kan awm ngei a ngâi dâwn a. Mahse, thim thuneihna hnuaia awm tûr hi chuan keimahni’n loh theih loha thutlûkna kan siam ngei a tûl hran chuang lo thung. Êng fate zînga awm ve thlâkhlelhna pawh kan neih hran loh hian thim thuneihna hnuaia awm kan thlang tihna a lo ni mai zâwk a. Vântirhkohte kan thawhpui lo a nih chuan Setana’n kan thinlung rawn ta neihin, a chênna hmunah a siam mai dâwn a ni. Sual laka invênna kawng awm chhun chu Krista felna rin chhan azâra thinlunga Krista chêntîr a ni a. Pathian nên inzawmna nung kan nei a nih loh chuan mahni inhmangaihna te, mahni duhzâwng tih tum tlatna te leh sual tûra thlêmna te nghawng bawlhhlawh tak takte chu kan do hneh thei ngâi lo vang. Kan thil chîn than tha lo tak takte zînga tam tak hi chu keimahni paw’n kan sim ve mai theihte a ni hlawm a, hun eng emaw chen chhûng chu Setana pawh kan kal bosan thei bawk ang. Nimahsela, Pathian nêna inzawmna nung kan neih loha, engtik lâi pawha ama hnêna kan intulût reng a nih loh chuan keimani zâwk hi hnehin kan awm mai dâwn thung a. Krista nên mimal taka inhriatna leh amah nêna inpâwl chhunzawm rengna kan nei lo a nih chuan hmêlmapa kutah tlu lûtin, a thu thua awm tûr kan lo ni tawh mai dâwn a ni.”—Ellen G. White, Chatuan Nghahfâk, p. 324.

**Sawi ho tûrte:**

`A chunga Ellen G. White-i thu ziah khi en leh la. Indona ropui kal mêkah hian pâwl pahnih chiah an awm a, keimahni’n rilru fîm tak pu chunga Krista kan thlang lo a nih chuan Setana lamah kan tang tihna a ni ang (Luka 11:23). Chu chu kan hrethiam lovin kan pawm chiah lo pawh a lo ni maithei e; amaherawhchu, Pathian hian a thutak chu keini’n kan lo ngainat tûr anga a her danglam a tûl chuang rêng rêng lo. Chu chuan Krista duh zâwng ang ti tûra kan inpêk mai a pawimawhzia a hriattîr che em?`

`Thupuan 14:14–16 chhiar la. Pentikost nia lo thleng Thlarau Thianghlim ruah hmasa khân chanchin tha chî chu a tiahtîr bâkah, a than lettîr nghâl bawk a, chutih lâiin, ruah hnuhnûng erawh chuan khawvêl hi rah sengna hnuhnûng ber atân a buatsaih mêk ve thung. Thupuan 14:12 hian engtiangin nge he thutak hi a dikzia a tih lan?`

`A kohhran pum ang leh a mimal ang pawha kan hnam zia leh kan vêla chêngte’n mi a nghawng dân kawng hrang hrangte chu eng nge ni? Hun hrang hranga Pathian mite lo ti buai thîntu khawvêla thil tha lo chi hrang hrang awmte hian mi a hneh loh nân engtin nge kan lo invên theih ang?`