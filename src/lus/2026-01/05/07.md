---
title:  Zir belhna
date:   30/01/2026
---

“Krista hnaih ber bera awm tûrte chu he leia an awm lâia Krista’n mi dangte tâna inhlanna rilru a put ang pu ve khawp hmangaihnaa neitute an ni ang. Chu hmangaihna chu ‘a infak lo va, a uang lo va, a che mâwi lo lo va, mahni hma a sial lo va, a thinur duh lo va, sual lam a ngaihtuah hek lo’ (1 Korinth 13:4, 5). Chu hmangaihna vêk chuan mihringte chhandamna nâna eng kim pe vek tûr te, mi dangte tâna nung leh rawngbâwl tûr leh, thi khawp hial pawha inhlân mai tûra Lalpa thinlung a lo khawih tawh ang khân zirtîrte thinlung pawh a khawih a. He rilru hi Paula nunah pawh khân chiang taka tih lanin a awm. A nun khân mi dangte hnênah Krista a puan chhuah avângin, ‘Kei atân zawng nun hi Krista a ni si a’ a ti rêng a; ‘thih phawh hlâwkna,’—Krista tân hlâwkna tiin a sawi bawk; a chhan pawh thihna chuan Krista khawngaihna thiltihtheihzia ti langin, Krista hnênah thlarau tam tak a rawn hruai dâwn vâng a ni. ‘Nunna vângin emaw, thihna avângin emaw ka taksaah hian Krista chu châwimâwiin a awm dâwn’ (Philippi 1:21, 20) tiin a sawi bawk” —Ellen G. White, Chatuan Nghahfâk, p. 609.

“Pathianin mi tin hnêna fiahna hnuhnûng ber a thlentîr hun tûr chu a hla tawh lo hle mai. Sakawlh chhinchhiahna chu put luihtîr min la tum dâwn a. Khawvêlin a phût thilte lama lût thûk hret hrêt zêlte leh khawvêl mite chîn dân anga lo awm tate chuan mite nuihza bûr, chêksawlh, tân ina tântîr leh tihhlum nih âi chuan thuneitute tih ang anga awm mai ang la thlang ang. . . .

“Kan unau ni miah lo, ni ang taka lang der tam takte chu a tak takte lak ata thliar hran a nih hunah mi zawng zawng hmuh theih tûrin engkim puan zâr a ni tawh ang a, chutih hunah chuan Krista puanzâr hnuaiah hosana tiin kan la au rual ang. Isua zuitu an ni tih lantîr ngam lote leh inkiltawih tak takte chuan Krista leh a thutak an tan thu ualau takin an puang tawh ang a. Kohhrana mi chak lo ber ber leh zakzum ber berte chu Davida ang kha lo niin, Pathian tâna hna thawk duh leh thawk ngam an lo ni tawh dâwn a ni. Pathian mite tân chuan zân a thim zawh poh leh arsi êng a rawn langsâr sawt thîn a. Setana chuan Pathian mi rinawmte nasa takin a ti nawmnah ang a; mahse, anni chuan Isua hmingin hnehna ropui tak an chang dâwn a ni.”—Ellen G. White, Testimonies for the Church, vol. 5, pp. 81, 82.

**Sawi ho tûrte:**

`A chunga vaukhânna thu, “khawvêlin a phût thilte lama lût thûk hret hrêt zêlte leh khawvêl mite chîn dân anga lo awm tate” tih hi ngun takin ngaihtuah la. Hei hian eng engte nge a huam ang? Hei hi mi malah chauh ni lovin, a kohhran pum angah pawh hmehbel theih a nih dân sawi ho rawh u.`

`Pathian chuan, “Mi châwimâwi apiang chu ka châwimâwi ang a” (1 Sam. 2:30, NKJV) tiin a sawi a. Engtiang kawngtein nge Pathian chu kan châwimâwi ang? “A hnêna châwimâwina hlan” (Thup. 14:7, NKJV) tih nên thuhmun a ni em? Eng vânga ni emaw, ni lo emaw nge ni?`

`Kan chhandamna thawh chhuah tih thu hi, dân zawm that avânga thiam chantîr nih tumna thanga âwk si lovin engtin nge a awmzia kan hriatthiam ang?`