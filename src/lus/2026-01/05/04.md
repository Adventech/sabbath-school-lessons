---
title:  Inthâwina nung
date:   27/01/2026
---

`Philippi 2:17; 2 Timothea 4:6; Rom 12:1, 2; leh 1 Korinth 11:1 te chhiar la. Hêng Bible châng hrang hranga Puala’n a sawi chu eng nge ni?`

Paula hian Krista rawngbâwl tûrin a la nung dâwn zêl emaw, a thi tawh mai zâwk dâwn emaw pawh ni se, a chunga tla chu lâwm taka a pawm mai tûr thu chiang takin a lo sawi tawh a nih kha (Phil. 1:20–23). Tûnah chuan “inthâwina thilhlan atân leih buaka awm” maithei dinhmuna a din thu a sawi ve leh ta a (Phil. 2:17, NKJV). He tehkhinna hi hmânlâi mite’n uain an in dâwna pathian hminga uain an leih buak thin beh chhana chher chhuah niin, chu chu Pathian hnêna hlan tihnaah an ngâi thîn (entîr nân, Gen. 35:14, Exod. 29:40, 2 Sam. 23:15–17 te hi chhiar ang che). Hetiang thil tuirîl man to tak (hriak, uain, tui) a “lo thlâwna” an leih bua a, chu chu pathian chibai bûkna nia an ngâi hian Mari’n Isua lu leh a ke-a “spiknard hriak rimtui man to tak” a leih buak te pawh kha mi a hriat chhuahtîr a (Marka 14:3–9, NKJV; Joh. 12:3, NKJV). Mari thil leih buak hi Pathian hnêna hlan tûr uain chu ni ve chuang lo mah se, kan chhandamna atâna Krista inthâwina hlan hlutzia leh man tamzia entîrtu tha tak chu a ni tho a ni.

Paula kha chanchin tha hril darh hna a thawh avânga tih hlum a ni dâwn a nih pawhin a lâwm êm êm dâwn tho a, a chhan pawh a nun kha Pathian hnêna hlan atân “leih buak” tawh a nih vâng a ni. Thuthlung Hlui lehkhabu hrang hranga kan hmuh dânin Israel mite khân Pathian tâna uain an leih buak rêng rêngin thil dang hlan tel pawh an nei thîn a (Num. 15:1–10, Num. 28:1–15 en la); chu vângin, Paula pawh hian ama nunna hlan chu rinna avânga Pathian hnêna “inthâwina nung” (Rom 12:1) an nun hlântu Philippi khuaa awm ringtute “inthâwina leh rawngbâwlna” belhchhahtu tûr niah a ngâi niin a lang.

Kristian hmasate kha—Philippi khuaa mite pawh telin (Phil. 1:27–29)—mi dangte hnêna an rinna hrilh chhâwn kawngah thahnem an ngâi êm êm hlawm a. In tinah lût kualin chanchin tha an theh darh thîn (Tirh. 5:42). Tin, anmahni chênna inte chu Pathian Thu zir hona atân an hmang bawk a (Tirh. 12:12; 1 Kor. 16:19; Kol. 4:15; Philemona 1, 2), mite’n an rin chhan an zawh pawhin Pathian Lehkha Thu atang ngeiin an hrilh fiah thîn a ni (Tirh. 17:11, Tirh. 18:26, 1 Pet. 3:15). Adventist hmasate pawh khân hetiang chiah hian an lo ti ve thîn a. An thenawm khawvêngte hnêna an thuchah ken puan darh hna chu pastor-te mawhphurhnaa dah mai lovin, anmahni ngeiin an hrilh a, Bible study te an pe a, pastor-te an remchân veleha baptisma chang nghâl thei tûrin mite an lo buatsaih thîn a ni.

A tâwi zâwnga sawi chuan, nasa taka anmahni an inhlanna hmangin, a awmzia chu, “inthâwina nung” niin chanchin tha theh darh hna an thawk thîn a. An tih ang hian keini pawhin kan ti ve tûr a ni dâwn lo’m ni?

`I nun kha “inthâwina nung” a lo nih theih dân tûr ngaihtuah la. Pathian ram tân hian eng thilte nge i lo hlan ve tawh? I chhânna chuan i nihna eng nge ni a sawi?`