---
title:  Khawvêl thim taka êng
date:   26/01/2026
---

Paula hian Philippi khuaa awm ringtute chu “phunnâwi leh inhnial buai lova engkim ti thîn” tûrin a chah a (Phil. 2:14). Kohhran inpumkhatna ti chhe thei hi thil tam tak a awm a, keimahni lamin tha taka kan tih ve tûrte kan ti a nih loh chuan inpumkhatna neih theih a ni lo. Kohhran chhûnga inpumkhatna hi Krista nêna kan inzawmna leh a Thu kan zawmnain a hrin chhuah a ni a. Isua Krista tâna thu hretu kan nihna kawnga thil pawimawh tak a nih avângin, “khawvêlah hian ti êngtu êng” ni tûrin min ko rêng a ni (Phil. 2:15).

Thla mang lâiin zânah chhuak la, in chhûngah leh pâwn vêla in dah êng engmah a lan phâk lohna hmunah kal ang che. Chutiang hmun atang chuan arsi tam tak a lang thei a; tin, a êng leh zual hle niin a hriat thîn bawk. A chhan chu i awmna hmun a thim êm vâng a ni a. Vân boruak khi a thim chhah zawh poh leh arsi êngte pawh a lo lang chiang sawt zêl ang. Hetiang chiah hi Isua Krista tâna thu hretu kan nih dân pawh a ni a. Kan chheh vêlah suahsualna a nasat poh leh Pathian zuitu dik takte nun leh khawvêl mite nun inan lohzia a lo lang chiang leh zual ang. Chuti a nih chuan, mihringte siam chawp êng, hêng—khawvêl mite ngaihdân te, khawvêl mite thilphût te leh khawvêl mite thil tih dân te hian Isua Krista tâna thu hretu kan nihna êng chu a hliah emaw, a chîm bo vek hial emaw loh nân theihtâwp kan chhuah a va tûl êm!

`Philippi 2:15, 16 chhiar la. Pathian fate kan nih anga kan awm dân tûr leh tih tûr a sawi chu eng nge ni?`

“Sawisêl bo” tih awmzia chu “dik lohna nei lo, demna tûr pakhatmah awm lo” tihna niin, he tawngkam hi Joba chungchângah khân hman a ni a (Joba 1:1, 8, NKJV; Joba 2:3, NKJV en la; Joba 11:4; Joba 33:9 pawh en bawk rawh). “Pawi khawih lo” tia an lo lehlin Grik thumal awmze ngialngan tak chu “engmahin a pawlh dal/bawlhhlawh loh, thianghlim” tihna a ni. Isua khân, a thu hretute’n kan la hmachhawn tûr dodâlna hautak tak takte chu lo hre sa vek chungin, “thuro anga pawi khawih lo” ni tûrin min fuih a (Mat. 10:16). Chutiangin, Paula pawhin sual lamah chuan fing lo tûrin min chah bawk (Rom. 16:19). Mahse, tûnlâi kan chanchin thar hriatna channel tam zâwk hi chu thianghlim tak, rinna kawnga mi châwikâng thei leh thil tha ti tûra mi fuihphûrtu a ni lo hlawm hle bawk si a. Hetiang hunah hian, Davida’n a tih tûr a lo sawi hi keini tân pawh tih ve a tha ngawt mai: “Ka mit hmuhah thil tha lo rêng rêng ka dah lo vang” (Sam 101:3).

Mi dangte laka danglam bîk nih kan hreh tûr a ni lo va—kan rinna hian mi dangte nên min ti hrang tial tial tûr a ni zâwk. Kan tum ber chu “khawvêlah hian ti êngtu êng” nih a ni a (Phil. 2:15). Chumi kan lo nih theihna tûr kawng awm chhun chu “nunna thu chu nghet taka vawn a” (Phil. 2:16, NKJV), he khawvêl dân anga awm ve loh a ni (Rom 12:2). Kan duhthlanna siamte hian “Krista ni” chu thlîr chungin kan nung nge ni a, a thlâwnin kan lo tlân ve mai mai zâwk (Phil. 2:16, NKJV; 1 Kor. 9:24–27 pawh chhiar la) tih a ti lang ang.

`I nun dânah khân “khawvêl dân” nia i ngaih tûr eng engte nge awm? Chutiang thilte lak atang chuan engtin nge i lo thianghlim theih ang?`