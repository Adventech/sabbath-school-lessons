---
title:  Keimahni chhûnga Pathianin hna a thawh chu kan lan chhuahtîr ang
date:   25/01/2026
---

Paula hian Isua chu inngaihtlâwma Pathian duhzâwng ang tih kawnga kan entawn tûr tha famkim a nih tih a sawi zawh chiahah anmahni Philippi khuaa Kristiante nihna lam a sawi kâi ve leh ta thung a. Chanchin tha thuchah an dawn hnua Lalpa thu an lo âwih tâkzia a hriatpui thu pawh sawiin (Tirh. 16:13–15, 32, 33 en la), chumi thuâwihnaah chuan awm zui zêl tûrin a chah ta a ni.

Krista nun dân anga kan nun ve a tûl thu leh, kraws kha chhandanna kawng a nih dân a târ lan hnu hian chûngte chu a taka kan nun chhuahpui dân tûr lam a sawi kâi ve leh ta thung a.

`Philippi 2:12, 13 chhiar la. “Nangmahni chhandamna thawk chhuak rawh u” a tih hi eng nge ni a awmzia? Rinna leh thiltih inzawm dân chu engtin nge i sawi fiah ang?`

Hêng châng pahnihahte hian Rom mite hnêna lehkha a thawnah leh a lehkhathawn dangahte pawh a lo sawi ang kha ni lo chanchin tha dang a sawi chuang lo va. Heta a thil sawi hi Philippi khuaah leh hmun dang dangah pawh a lo sawi tawh, rinna avânga thiam chantîrna chanchin tha nên a inrem thlap a ni tih chiang takin kan hre thei. Chutih rual chuan, eng thu pawh zir dâwn ila, chumi chungchânga Bible-in a lo sawi zawng zawngte chu kan ngaihtuah kim vek a tûl tih kan hre tûr a ni thung a, a bîk takin, hriat fuh loh palh awlsam êm êm chhandamna chungchâng phei hi chu kan zir chian a pawimawh leh zual êm êm a ni.

`Rom 3:23, 24; Rom 5:8; leh Philippi 2:8–10 te chhiar la. Hêng thute hian engtin nge chhandamna chungchâng an sawi?`

Thil chiang êm êm chu chhandamna hi Pathian hnathawh a ni a, keini hi chuan chhandam kan lo nih theih nân tih theih pakhat mah kan nei lo. Rinna ngei pawh hi Pathian thilthlâwnpêk tho a ni a, chu chu Thlarau Thianghlimin kan thinlunga hna a thawh azâra kan lo neih tâk a ni. Keimahni thil tha tihte hian min chhandam thei lo hrim hrim a; amaherawhchu, Pathian chuan piantharna hmangin thlarau lamah mi a siam thar a, thil tha ti thei tûrin mi a tanpui thîn thung. Pathian Thlarau chuan keimahni chhûngah hna a thawk a, thil dik leh tha thlang a, thlêmnate do va, duhthlanna dik siam thei tûrin mi a tanpui thîn a ni.

Chutiang chuan keimahni chhûnga Pathianin hna a thawh mêk chu “hlau leh khûr chung chung” pawhin kan thawk chhuak a (Phil. 2:12). Chuti a nih chuan, Pathian rorêlna chu—a thu kan zawm hleih theih thin bawk si loh avângin—kan hlau hle tûr tihna a ni em? Ni lo ve. He lâi thu hian Pathian awmpuina chan kan mamawhzia a sawi a (Sam 2:11 en la), a thu chu keimahni hian zawm kan mamawh zâwk bawk a ni.

`Engtiangin nge Krista’n nangmahah hna a thawk ngei a ni tih a takin i lo hriat ve tawh le? Mahse, engtin nge suala tlu tawh i mizia khân nangmaha Pathianin hna a thawh chu a lo dodâl thin? Chumi chu engtin nge i do lêt theih ang?`