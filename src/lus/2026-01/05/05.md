---
title:  Nungchang tha tak a ni tih finfiah tawh
date:   28/01/2026
---

Timothea hi Philippi khuaa mite lo chhiar tûr lehkhathawn a ziah lâia amah lo puitu a nih thu a sawi tawh a (Phil. 1:1). Tin, chanchin tha hril hna a thawhpuite zînga mi a nihna anga a hlutzia pawh min hrilh bawk. Chanchin tha hriltu tia sawi a ni a (2 Tim. 4:5), Makedonia rama kal tûra Paula’n a tirh kha niin (1 Thes. 3:2; Tirh.18:5 leh Tirh. 19:22 te pawh chhiar la), Korinth khuaah phei chuan vawi eng emaw zât a kal nghe nghe (1 Kor. 4:17, 1 Kor. 16:10). Tûn hma pawhin Korinth khuaah hian Paula leh Sila te nên rawng an lo bâwl ho tawh a (1 Thes. 1:1, 2 Thes. 1:1); tin, chumi hnu chuan Ephesi-ah pawh an thawk tlâng leh bawk (1 Tim. 1:2, 3; Tirh.19:22 pawh chhiar ang che). Paula chuan Timothea hi ama rilru ang pu vetu niin a sawi a (Phil. 2:20, NKJV). A Grik thumal hman (a ngialngana lehlin chuan, “thlarauva intluk”) hian kawng tam takah—Krista hnêna inpêknaah te, chanchin tha hril lama thahnem ngaihnaah te, a bîk takin Philippi khuaa awm ringtute ngaihsak kawngah te—Paula ang a ni tih lam a kâwk.

`Paula’n Timothea chungchâng sei tak, chu pawh a tha lam hlîr ni lehnghâla a ziah chhan hi eng nge ni ang (Phil. 2:19–23 en la)? Hmun danga a chanchin dang a sawi lehte chu eng nge ni (1 Kor. 4:17, 2 Tim. 1:5 en la)?`

Paula’n Timothea nihna a sawi dang pakhat leh chu “nungchang tha tak a ni tih finfiah tawh” a nih thu a ni a (Phil. 2:22, NKJV). He lâia a Grik thumal hman hian mi, fiahna hautak tak takte pal tlang tawh (Rom 5:4) leh, a nungchang leh a rawngbâwlna pawh a tak ngei a ni tih finfiah tawh chungchâng a sawi (2 Kor. 2:9, 2 Kor. 9:13). Paula hian hei hi Timothea chungchângah pawh a dik a nih tih a hre chiang a, a chhan chu Timothea hian chanchin tha hril kawnga an lo thawh dun tawhna tam takahte khân chiang takin a lang tih a hmuh vâng a ni.

Harsatna chi hrang hrang kan tawhte hi kan thathona fiahtu leh kan nihna dik tak ti langtu a ni thîn a. Ellen G. White-i chuan heti zâwng hian a lo sawi: “Mihring nun hi inthununna a ni. . . . Thinram tak kan ni nge ni lo tih ti fiah tûrin min ti thinrim thei thil eng eng emaw kan tawng thîn dâwn a; chûngte chu rilru dik tak nêna kan lo dawngsawng a nih chuan Kristian nungchang khawngaihnate kan lo nei ang. Mi tute’n emaw min tih nat a, min deuhsawh a nih pawhin thuhnuairawlh takin lo dawngsawng mai ila, tawngkam chhe tak tak hmanga min ân khumnate chu nêm taka kan lo chhâng a nih a, min ti duhdahtute pawh ngilneihna nêna kan en tlat a nih chuan, chu ngei chu kan thinlungah Krista Rilru a awm a ni ti chiangtu a ni ang.”—Testimonies for the Church, vol. 5, p. 344. Tin, “kan phurh tûra tih harsatnate leh buainate hian, tha taka kan tuar chhuak a nih chuan Krista nungchang ang min puttîr ve ang a, khawvêl mite nên kan danglamzia a lan chhuahtîr bawk dâwn a ni” tiin a sawi zui bawk.—Testimonies for the Church, vol. 5, p. 344.

`Tûn hnâia i thin ti rimtu, harsatna leh buaina i tawhte kha ngaihtuah la. Khângte kha zâwidawh tak leh tha takin in tuar chhuak hlawm em? Khâng i thil tawnte kha mi tha zâwka siamtu che a nih theih nân eng nge tih theih i neih?`