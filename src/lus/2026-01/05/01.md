---
title:  Zân Thim Hnuaia Êng
date:   24/01/2026
---

### Chhiar tûrte
Phil. 2:12–30; Rom 3:23, 24; Rom 5:8; 2 Tim. 4:6; 1 Kor. 4:17; 2 Tim. 4:21, 13; Luka 7:2.

> <p>Châng vawn</p>
> “Chhuan bengtla lo leh tihmawhte zînga sual nei lo leh nun tlang, Pathian fa sawisêl bote in nih theihna tûrin phunnâwina leh inhnialnate awm lovin engkim ti rawh u, chûngho zîngah chuan nunna thu hlânin khawvêlah hian ti êngtu angin in lang thîn” (Philippi 2:14, 15).

Pathian chuan Hebrai mite kha a thu zâwm tûrin a hrilh thîn a, a chhan pawh a thu an zawmna chu hêng dân zawng zawngte hi hriaa, “He hnam ropui tak hi mi fing leh thil hrethiam mi tak an ni ngei mai” titu hnamte mit hmuhah chuan an finna leh thil awmzia an hriatthiamna a nih vâng a ni (Deut. 4:6).

He thu Lalpa’n a sawi atanga kum za eng emaw zât a liam leh hnu-ah Isua khân, “Kei hi khawvêl êng ka ni. Tu pawh kei mi zui chu thimah a awm lo vang a, nunna êng a nei zâwk ang” tiin a lo sawi ve leh a (Joh. 8:12, NKJV). “Khawvêl êng in ni e. Tlâng chhîpa khaw awm chu thuhrûk theih a ni lo” tiin a lo sawi bawk (Mat. 5:14). Engtin nge chu êng chu kan lo nih theih ang? “Êng dik tak, mi tin hnêna êng petu” (Joh. 1:9, NIV) Isua Krista nêna inzawmna hnâi tak kan nei a nih chauhin êng kan lo ni thei dâwn a ni. Philippi 2-a kan hmuh angin, Pathianin Isua chu a hminga mi tin . . . an thingthit theih nân leh lei tinrêngin Isua Krista chu Lalpa a ni tih an puan theih nân nasa takin a châwisâng ta a, hming zawng zawnga a chungnung ber a pe ta hial a ni (Phil. 2:9–11, NKJV).

Vân êng leh thiltihtheihna chu kan zavâia hnênah a awm a; mahse, Isua hnêna kan nun kan hlan hmasak phawt a ngâi ve thung. Pathian hi engkim ti vek tûra kan beisei loh leh, keimahni ngaihdân leh ruahmante lo rawlh ve phêt kan tum thîn bawk a. Chu vâng tak chuan, Philippi khuaa mite hnêna Paula’n a lo sawi hi keini tân pawh thu tangkâi tak a ni rêng a ni.