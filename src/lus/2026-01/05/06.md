---
title:  “Hetiang mi hi ngâihlu rawh u”
date:   29/01/2026
---

`Philippi 2:25–30 chhiar la. Paula hian engtin nge Epaphrodita chanchin a sawi? He Kristian rawngbâwltu rilru puthmang leh thiltih engte hian nge a nungchang ti lang?`

Epaphrodita hming sawi lan a nihna awm chhun chu Philippi chiah hi a ni a; mahse, a chanchin lo lang chhunte atang hian eng ang mi nge ni tih erawh kan hre thei tho thung. A hming atang hian (Grik-ho pathian, Aphrodite-i hming châwia phuah a ni a) milem be mi ni thîn Kristiana rawn inpe ta a ni tih a hriat a. Paula’n “ka hnathawhpui” tia a sawi avâng hian rawngbâwlna kawngah pawh tha a thawh nasa thîn hle ang tih a rin theih—Philippi khuaah ngei pawh hian Paula nên an lo thawk dûn tawh thîn maithei nghe nghe bawk. Tin, “ka sipai nihpui” tiin a sawi bawk a (Phil. 1:27 pawh chhiar rawh), he tawngkam hian Epaphrodita’n chanchin tha hril darh kawnga buaina a tawh, ama nunna chân hial pawh huama a hmachhawn kha a kâwk a ni maithei (Phil. 2:30).

Epaphrodita hi Philippi khuaa kohhranhote’n an ruat tirhkoh/lamkal (Grik tawngin, apostolos) a nih angin lung ina tâng mêk Paula rawngbâwlsak tûr leh, mamawh a neih apiangte ngaihtuahsak tûra tirh a ni a (Phil. 2:25). A kutah hian Paula tâna vehbûr an lo khawnte chu dahin, an thawn nghâl bawk. Hêng vehbûr an lo khawnte hi thil tûl leh pawimawh tak a ni hlawm a, a chhan pawh Rom sawrkârin tân ina a khungte rêng rêng chuan an mamawh chi hrang hrang—ei leh in tûr te, thuamhnaw te, mutbu te leh thil dang pawh anmahni sum sênga an lei vek emaw, an chhûng leh khatte leh an thian thate’n an leisak emaw a ngaih thin vâng a ni (Tirh.24:23 nên khâikhin la). Paula hian Rom khuaa lung in a tân tum hnihna tâwp lamah khân Timothea hnênah lehkha thawnin, thlasik hmaa amah rawn tlawh tum hrâm tûrin a ngên a, chutia a lo kal chuan Troas khuaa kawrvual a hnutchhiah kha rawn keng nghâl tûrin a chah bawk a nih kha (2 Tim. 4:21, 13, NKJV). A chhan chu a tânna in pindan zîm leh vawt takah khân sahmul hmanga siam kawrfual lum tha tak a mamawh dâwn tih a chiang a. Chûng thute a ziahna lehkha chu Philippi khuaa awm ringtute hnêna han pe tûrin Epaphrodita hi a tîr ta a ni ang (Ellen G. White, Tirhkohte Thiltih, p. 479 en rawh).

Philippi kohhrana harsatna lian tak a thlen avângin Paula hian Epaphrodita chu a tum âia hmaa tirh lêt leh mai tha zâwkin a hria a; tichuan, Philippi khuaa kohhranhote pawh “hlim takin Lalpaah lo lâwm” tûrin a ngên nghâl a (Phil. 2:29, NIV). Amah chu a ngaihtuahawm loh a ni tih hriattîr a duh hle bawk. Epaphrodita hi Kristiante tân chuan ngaihsân ngei tûr mi a ni tih a sawi a, ngaihsân tûr a nih chhan erawh a hausak vâng emaw, khawtlânga dinhmun sâng tak a luah vâng emaw ni lovin, Isua hniakhnung zuia mi dangte tân a inpêk vâng zâwk a ni (Phil. 2:6–11, 29, 30; Luka 22:25–27 pawh en rawh). Grik tawnga ngâisâng tih emaw, ngâithlu tih emaw sawina thumal hi Thuthlung Tharah vawi tlêmte chauh hman a ni a, chûngte chu: sipai za hotu pakhatin a bâwih “duh tak” (Luka 7:2, NRSV) tihah te, lâwi chaw ei tûra an sâwma thutphah tha ber bera thu tûra an kawhhmuhte (Luka 14:8) tihah te leh, a kila lung pawimawh leh “hlu tak” tia Isua sawi a nihnaah (1 Pet. 2:4, 6) te hian a ni. Epaphrodita hi chutiang mite zîngah chuan chhiar tel ve a nih avângin, mi rinawm tak chu a ni phawt mai tih phat rual a ni lo.