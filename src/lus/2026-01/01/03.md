---
title:  Kawl bun Paula
date:   29/12/2025
---

Paula hian Makedonia rama a awm lâiin tân inah vawi eng emaw zât khung a lo nih tawh thu a sawi a (2 Kor. 6:5, 2 Kor. 11:23, 2 Kor. 7:5). Tân ina khung a nih hmasak berna chu Philippi khua a ni (Tirh.16:16–24). Hemi hnu hian Jerusalemah rei vak lo chhûng tântîr a ni leh bawk a, chumi hnu chuan Kaisari khuaah sawn a ni leh ta a ni.

Hmun dangah pawh “kawl” a “bun” thu a sawi zauh zauh bawk a (Philem. 10, 13). Rom khawpuiah hi chuan, lung ina khung ni lovin, ama in luahah pâwn chhuak thei lo tûra khârkhip a ni. Nimahsela, chutah pawh chuan Rom sipai pakhat nên khâidiata thlun zawm tlat an ni tho a ni âwm e. Kum zabi pahnih lâi vêla Kristian pachal lâr tak pakhat, Ignatius-a pawh kha hetiang hian Rom sipai pakhat nên khâidiata thlun zawm tlat a lo ni tawh a. A sawi dânin sipaite chu “ramsa kawlh tak ang maiin an che thîn a . . . an laka that a chhuah poh leh an che râwva lehzual sauh zâwk thîn” a ni âwm e.—Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`2 Korinth 4:7–12 chhiar la. Paula’n fiahna hautak tak tak a tawhte a pal tlang theih chhan ber chu eng nge ni? A rilrua awm lian ber chu eng nge ni?`

Paula hian fiahna hautak ber ber tâwk thîn mah se, beiseina leh rinna a nei tlat zêl a, chu chuan a harsatna tawhte a pal tlang theih nân huaisenna a pe thîn. Setana’n a tih theih apiang tiin, Pathian lama a beidawn hial theih nân hrehawm tinrêng tawrhtîr mah se, Pathianin a awmpui tlat a ni tih a hre chiang a, a rinna a hloh ngâi chuang rêng rêng lo.

`2 Korinth 6:3–7 chhiar la. Hêng harsatna hrang hrangte a hmachhawn theih nâna thlarau lam malsâwmna a chante chu eng nge ni?`

Kan harsatna tawh te, kan chak lohna te leh tûn hma lama thil kan lo tih sual tawhte ngaihtuaha hnual rawih mai hi thil awl tak a ni a. Chutiang hunah chuan sual kan do hneh theihna tûra Pathianin thilpêk ropui tak tak min pêkte hi kan hriat chhuah thar thin a pawimawh hle. Chûng zîngah a pawimawh ber pakhat chu “thutak thu,” Bible hi a ni a, a chhan pawh mi dangte thil tih sual atanga zirlâi kan lo zir chhuah theih bâkah, hlawhtlinna changtute hnên atang pawhin hlawhtlinna chan dân kan lo hre ve thei thîn. Tin, Thlarau Thianghlim chuan khawvêl Tlantu’n hna a lo tawh tawh kha kan lo sâwtpui theih nân hna a thawk thîn a. Thlarau Thianghlim hmang vêk hian kan thinlung pawh tih thianghlimin a awm thîn. Thlarau Thianghlim zârah ringtute chu Pathian nungchang tâwmpuitute kan lo ni a. Krista chuan kan pianpui sual leh kan pian chhuah hnua kan lo neih thar sual lam kan âwn tlatna rilrute hi kan hneh veka, a kohhrante chunga ama nungchang a nem kâi theih nân a Thlarau chu min lo pe tawh a ni.”—Ellen G. White, Chatuan Nghahfâk, p. 757.

`Pastor kan ni emaw, member pângngâi mai kan ni emaw, engtin nge Pathian rawngbâwltute ni âwm rêngin kan awm theih ang? “Pathian râwngbâwltute ni âwm rêng” (2 Kor. 6:4) tih chu eng nge ni a awmzia ni hrim hrim le?`