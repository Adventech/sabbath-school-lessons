---
title:  Paula leh Kolossa
date:   31/12/2025
---

Paula hian Kolossa khua a tlawh thu ziahna pakhat mah hmuh tûr a awm lo va; mahse, hei pawh hi chanchin tha hrilh darhna kawnga ruahmanna tha tak a neihzia tilangtu a ni leh tho mai. A hmasa berin, Kolossa khawpuia chanchin tha meichher chhi lûttu (Kol. 1:7) chu Kolossa khuaa chêng ve tho, Epaphra a ni a (Kol. 4:12). Nimahsela, ani hian chanchin tha chu engtin nge a lo pawm ve nawlh theih mai le? Thil ni âwm ber chu, a.d. 55 vêl, Ephesi khuaa Paula a châm lâi khân chanchin tha a lo hre ve a nih a rinawm a. Paula hnathawh avâng hian Asia rama awm zawng zawngah—Juda-te leh Grik-te pawhin—Lalpa Isua thu chu an lo hre ta a nih kha (Tirh. 19:10; Tirh. 20:31 pawh en bawk rawh).

Thupuan bu pawhin chanchin tha chu Asia ram hmun hrang hrangah a lo darh ta tih a lo sawi bawk a (Thup. 1:4). Hêng ramahte leh Kolossa thleng thleng pawha chanchin tha a loh darh theih chhan ni âwm ber chu Paula’n Asia rama khawpui pawimawh ber leh lawngchawlhna hmunpui ni bawk Ephesi khuaa thu a hril lo ngâithla a, chuta tanga Isua lo pawm ve tate hnathawh rah a ni tih hi a ni a. Epaphra hian Ephesi khuaa Paula thu hril kha a lo ngâithla ve a; tichuan, a rawngbâwlpuite zîngah lo tel ve-in, chanchin tha chu an chênna khawpui Kolossa-ah an hâwn ta a ni ngei ang.

Kolossa hi Laodikei chhim chhak lam mêl kua (km. 15) vêla awm a ni a. Tûnah chuan khawpui tiau vek tawh, thil hlui zir mite’n zir atâna a khaw hmun hluite an laih leh mêk chauh a ni tawh a; chu vâng chuan, he lâi ram vêla khawpui dang awm ve thînte angin a chanchin pawh hriat kan nei tam lo hle. Juda mi thahnem tham tak an lo chêng thîn a ni tih erawh kan hre thei a, “Phrygia vêlah hian a lo berah Juda mi sîng khat vêl tal chu an chêng ang.”—Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, p. 3. Kolossa khaw hmun hluia an chhar pawisa thîr hrang hrang atangin Kolossa khuaa chêngte hian—Rom khawpui dang tam taka chêngte ang bawkin—pathian hrang hrang an bia tih kan hre thei a. Chutiang milem biakna thilte leh Rom mite huhâng chak tak chuan Kristiante tân chona eng eng emaw a siam thîn ngei ang tih a chiang a. Chanchin tha hril darh zêlna kawnga harsatna a siamsak bâkah, fîr taka an rinna vawn zêl pawh an harsat phah hle ang tih a rin theih bawk. Kolossa khawpuia Kristian langsâr tak pakhat dang chu Philemona a ni a, ani pawh hi Epaphra’n chanchin tha lo pawm hun lâi vêl thova lo pawm ve a ni maithei.

`Philemona 15, 16 chhiar la. Kolossa 4:9 pawh chhiar bawk ang che. Paula’n Onesima chunga ti tûra Philemona a ngen chu eng nge ni?`

Rom ram dânah chuan Paula hian Onesima hi Philemona hnênah a hlân lêt tûr a ni a. Nimahsela, Philemona hnênah hian—a ringtupui a nihna changchâwiin—tih tak zetin a ngên a, Onesima chu bâwih ang ni tawh lova, a unaupa ang zâwka ko haw leh tûrin a dîlsak ta a ni (Philemona 16).

`Tûnlâi chhanah bâwih neih hi engti kawng maha ngaihthiam theih loh sual niah kan ngâi tlângpui tawh hlawm a. Puala pawh hian uar deuh takin bâwih neih that lohzia sawi ngei se kan lo ti a ni maithei. Chutiang a nih lâia a bâwih nei lêt leh tûra a ngên mauh mai hi engtin nge kan sawi fiah ang? (Thil mak leh ngaihnawm angreng tak ni bawk chu, America rama bâwih an la neih thin lâi khân Ellen G. White-i chuan Adventist-te chu bâwih tlân bote an pute hnênah kîrtîr lehna dân zâwm ve lo tûrin a lo fuih thîn a ni).`