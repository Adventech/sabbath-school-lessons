---
title:  Zir belhna
date:   02/01/2026
---

“Pathian chuan thlarau tih thianghlimna leh thutak rinna hmanga chhandamna chang tûrin a thlang tawh che a. Chu vâng chuan, nghet takin ding rawh. . . . Rinawm taka Pathian rawng i bâwl a nih chuan dodâlna leh mite ngaihmawh i tâwk ngei dâwn a; nimahsela, dik lo taka tawrhtîr i nih hunah pawh thinrimin ti lêt ve chuang suh ang che. Isua Kristaa i rinawmna chu nghet takin vuan la. Vân lam thlîr tlat thîn rawh. Mite chuan an duh duh lo sawi mai se, an thil tih duh ang ang pawh ti bawk rawh se; nang erawh chuan Krista inngaihtlâwmna leh inphah hniamna ang kha lantîr i tum tlat tûr a ni. I tih tûr chu rilru paukhauh leh thinlung thianghlim pu chungin, i chakna leh i theihna zawng zawng nên ti la, Pathian kut chak takah chuan innghat tlat thîn ang che. I hnathawh dikzia leh zahawmzia chu a famkimin i hrethiam tak tak ngâi lo pawh a ni maithei e. Nimahsela, i hlutzia chu chhandam i lo nih theihna tûra Pathianin a Fapa meuh a lo pe khân a hriat chiantîr thei ngei ang che. . . .

“Krista anna kawnga thang chho mêk apiangte chuan harsatna leh tihduhdahna eng eng emaw an tawh châng a awm ngei dâwn a; a chhan pawh thim lal tirhkohte chuan anmahni lo dodâl tûra hna an thawh thin vâng a ni. Nimahsela, khawngaihna kan dawn theih nâna Krista kraws kan thlîr a nih chuan kan hlawhchham thei dâwn rêng rêng lo va. Tlantu thutiam chu: ‘Ka kalsan tawp lo vang che u,’ ‘Khawvêl tâwp thleng pawhin in hnênah ka awm zêl ang’ tih a ni.”—Ellen G. White, in The Youth’s Instructor, Nov. 9, 1899.

**Sawi ho tûrte:**

`Paula kha tân inah vawi tam tak khung niin, khung a nih chhan lah chu dik lo taka thiam loh chantîr a nih vâng a ni zêl lehnghâl bawk. Dik lo taka tih i nih châng a awm ve ngei ang a, chutiang hunah chuan engtin nge i lo chhân lêt thin? Bible châng eng engte hian nge tanpui thei ang che?`

`Kristian hmasate’n tihduhdahna an tawrh lâia kohhran hruaitu hmingthang tak pakhat, Tertulliana chuan amah ti hlumtu tûrte hnênah, “Min tih hlum tam poh leh kan pung chak sauh zêl zâwk ang; Kristiante thisen hi thlâi chi ang a ni” tiin a lo sawi a.”—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Hetih lâi hian, hmun thenkhatah leh eng tik lâi hunah emaw chuan tihduhdahna hian nasa takin kohhran hnathawh a ti bahlah ve thîn tho bawk si a. An rinna avânga tihdudahna tuarte chu engtiang kawngtein nge kan tanpui theih ang?`

`Tûn kâr zirlâi châng vawn hi, Paula’n harsatna a tawhte kha hre reng chungin ngaihtuah la. “Engtik lâi pawhin kan lâwm reng ang maw?” Chumi chu eng nge ni a awmzia? Chutiang chuan engtin nge kan awm theih ang? I hmangaih êm êm tu emaw chu a dam lo emaw, a thi emaw a. I hna i chân a. I taksaah tawrh hrehawm khawpa na a awm a. A awmzia kan hriatthiam theihna tûra zawhna pawimawh tak kan inzawh tûr chu: “Kan lâwm rengna tûr chu engah nge?” tih hi a ni. A awmzia chu, eng dinhmunah pawh ding ila, engah nge kan lâwm reng zêl theih ang?`