---
title:  Tihduhdaha Awm, Kalsan Ni Si Lo
date:   27/12/2025
---

> <p>Châng vawn</p>
> “Lalpaah chuan lâwm fo rawh u; ka ti leh pek thîn ang, lâwm rawh u!” (Philippi 4:4).

### Chhiar tûrte
Eph. 3:1; 2 Kor. 4:7–12; Tirh. 9:16; Philemona 15, 16; Kol. 4:9; Phil. 1:1–3; Kol. 1:1, 2.

Adventist pastor pakhat chu ama thiam loh ni miah lovah, dik lo taka puh a nih avângin kum hnih dâwn thaw lung inah a tâng a. A tîrah chuan hrilhhai ve hle tho mah se, a tânna lung in chu Pathianin chanchin tha hrilna hmun atâna a ruatsak a lo ni reng tih a hre chhuak ta a. A tânpuite’n pastor a ni tih an han hriat chuan Pathian thu sawi tûrin an ngên a. Tichuan, thu chu sawiin, Pathian thu ziakna lehkhabute pawh a sem bawk a. Nakînah phei chuan tâng thenkhatte chu baptisma chantîrin, Lalpa Zanriah kîl hona hun (Communion Service) te hial a neihpui ta nghe nghe a ni. “Lung ina rawngbâwl chu a harsat châng a tam khawp mai. Chutih rual chuan, a nawmna lâi pawh a awm ve tho bawk a, a bîk takin kan tawngtâinate chhâna a awm thîn leh, mi tângte nun lo inthlâk han hmuh te kha a hlimawm êm êm thîn a ni” tiin a sawi.

Paula’n Philippi khuaa mite hnêna lehkha a thawn leh Kolossa khuaa mite hnêna lehkha a thawn te hi tân ina a awm lâia a ziah a ni a (Phil. 1:7, Kol. 4:3 en rawh). Dik takin, Philippi khuaah phei hi chuan, Paula leh Sila te hi dik lo taka puh an nih hnuah tâng vêngtu’n an keahte kawl a buntîr a nih kha (Tirh. 16:24). Zanlâi a lo ni a, Paula leh Sila te chu Pathian hnênah tawngtâiin, Pathian fakna hla an sa ta a, an zâi ri chu tâng ve dangte pawhin ngaihnawm ti takin an lo ngâithla ve nghe nghe a (Tirh. 16:25). Hetianga an awm theih chhan hi eng dang vâng a ni lo, Lalpaa “lâwm reng” dân an hriat vâng a ni.

Tûn kârah hian Paula’n lung ina a tân lâia harsatna a hmachhawnte chu kan thlîr ho dâwn a. A chunga thil lo thlengte hi eng vânga thleng nge ni tih a hriat vek thu pawh kan hmu bawk ang. Keini pawh hian harsatna leh fiahna eng eng emaw kan la hmachhawn ve ngei dâwn a, chutiang hunah pawh chuan Pathian rawng kan bâwl chhunzawm zêl theih nân Paula hnên atang hian zirlâi tha tak tak kan zir chhuak thei a ni.