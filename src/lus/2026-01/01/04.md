---
title:  Philippi khuaah Paula a kal
date:   30/12/2025
---

Chanchin tha hril tûra Paula leh Sila te thian dûn an zin chhuah tum hnihna, an zînga Timothea pawh a rawn tel ve tâk hnu lawkah khân an hnênah Thlarau Thianghlim rawn inlârin, Asia rama thu an hril chhunzawm zêl a rawn khap ta tlat mai (Tirh. 16:6). Chumi zân chuan Paula’n mumang nung neiin, mi pakhat hian, “Makedonia ramah lo kal la, min pui rawh” tiin a lo ngên a (Tirh. 16:9). Chu veleh, Makedonia lam pan chuan Troas khua an chhuahsan ta nghâl a. Aegean Tuipuiah lawnga kalin, a tûkah Europe khawmualpuia khawpui pakhat, Neapoli an thleng a. Mahse, chutah chuan chanchin tha an hril lo. Chuta tang chuan, Troas khuaa anmahni lo zawm vetu Luka pawh telin Philippi khaw lam an pan leh ta a.

Paula hian chanchin tha a hrilh rêng rêngin ruahmanna fel tak a lo nei sa vek thîn. Philippi hi Makedonia ramah chuan khaw lian leh pawimawh ber ni bawk a ni a (Tirh. 16:12). Chu mai ni lovin, Rom Lalramah khân khawpui zah kâi berte zînga mi niin, khawpui hnênah nihna an pêk sân theih ber, Ius Italicum tih pawh pêk a ni hial nghe nghe. Philippi khawpuia chêngte chuan Italy ram chhûnga mite’n hamthatna dawn chi hrang hrang—ram chhiah âwltîr te, in hmun lo ram neih phalsak te, khawpui enkawltu tûr thlan ni khuaa vote thlâk theihna te pawh an nei ve vek a. He khawpuia lo piang tawh phawt chu Rom khua leh tui nihna nei nghâl nia ngaih an ni thîn. Rom khawpui leh khawchhak lam ramte thlun zawmtu kawngpui, Via Egnatia an tihin a pal tlang a ni bawk a, he khawpuiah hian kohhran tha tak an phun thei a nih nghat chuan a bûl hnâi khawpui hrang hrang—Amphipoli-ah te, Apollonia-ah te, Thessalonika-ah te, leh Beroi-ah te pawh chanchin tha meichher chhit darh leh zêl a remchâng hle dâwn a ni (Tirh. 17:1, 10 en la).

Thil ngaihnawm deuh chu, Philippi khawpuia chêngte tawng hman ber hi Latin tawng a ni teh daih a. Philippi 4:15 kan chhiar chuan, Paula pawhin an hnêna thu a sawinaah Rom sawrkâr laka an tlâktlumzia hriain, Latin tawngkam, Philippesioi (Philipa mite u) tih a lo hmang ve kher bawk. Chutiang chu ni mah se, an dâwr hmun leh a chheh vêl khawpui hrang hranga an tawng hman ber chu Grik tawng a ni thung a, chanchin tha hrilna atâna an hman pawh Grik tawng hi a ni. Luka sawi dânin, Paula leh a thiante hian lui kama awm tawngtâina hmuna lo kal khâwm hmeichhe thenkhat hnênah thu an sawi a. An thu sawi chu Ludi leh a chhûngte’n lo pawmin baptisma an lo chang ta hial a ni (Tirh. 16:13–15). Ludi hi sumdâwng, puan sen duk zawrhna dâwr lian angreng tak neitu a ni a, chu vângin, Philippi khuaa Paula’n rawng a bâwl chhûng pawh hian sum leh pâi lamah nasa takin a pui thîn ngei ang tih a rin theih. Philippi khuaa rawng an bâwl tum hian lung ina khung te pawh an han tâwk leh rih bawk a. Mahse, lung inah an awm chhûng pawh hian chanchin tha chu hril zui zêl thovin, chhûngkaw dang pakhat—tâng vêngtute chhûngkua—chu an lo piangthar ve leh ta a ni.

Thlarau Thianghlim chuan Philippi khawpui hi Europe ram hmun hrang hranga chanchin tha a lo darh zau zêl theih nân inkhuarna hmun tha tak a ni tih a hria a; chutih rualin, dodâlna pawh an tâwk ngei dâwn tih pawh a hmu tlang sa vek tho bawk. Dodâlna leh tih duhdahna te hi thil tha lo leh tawrh châkawm loh tak chu a ni ngei mai tak a; amaherawhchu, thil awm dân pângngâi hnuaia chanchin thain a thlen ngâi rêng rêng loh tûr mi thenkhat hnêna thutak hriattîr theihna kawng hawngtu a nih hlauh tum pawh an ve thîn tho bawk a ni.

`Tirhkohte 9:16 chhiar la. He thu hian engtin nge Paula’n hrehawm a tawrhte kha a awmzia hrethiam tûrin min tanpui? Engtin nge keimahni hrehawm tawrhte pawh hi hrethiam tûrin min tanpui ve theih ang?`