---
title:  Paula, Isua Krista mi tâng chu
date:   28/12/2025
---

Philippi leh Kolossa te hi Tân In Lehkhathawn tia sawi thin a ni a, a chhan pawh hêng lehkhathawn pahnihte hi Paula’n lung ina a tân lâia a ziah a nih vâng a ni Tân In Lehkhathawn tia an sawi zîngah chuan Ephesi leh Philemona te pawh hi a tel bawk a. Thuthlung Thar zir mite zînga a tam zâwk daihte chuan hêng lehkhathawnte hi Rom khawpuia Paula a tân lâi, a.d. 60–62 vêla ziah niin an ring (Tirh. 28:16 en la).

`Ephesi 3:1 leh Philemona 1 chhiar la. Paula’n mi tâng a nihna a hriatthiam dân chu eng nge ni?`

Paula khân Isua Krista rawngbâwl nân a nun pum pui a hlân tawp mai a. Chu rawngbâwlna chuan lung ina tântîr nih pawh keng tel mah se, a pawi ti lo. Amah ngei pawhin “chanchin tha palâi khâidiat bun” tiin a insawi nghe nghe (Eph. 6:20). Chanchin tha hrilin hmun hrang hrangah a zin kual thîn a, chûngahte chuan kohhran phunin Lalpa tâna hna thawk tûrte a chher chhuak thîn bawk. “Hêng khâidiatte bun lo hian thil tam tak tih theih leh tih tûr ka nei si a, enga ti nge hetah hian ka awm reng le?” ti pawhin a zâwt ve thîn maithei. Hemi hnu pawh hian lung inah khung leh a ni a, chumi tum chuan Kohhran Enkawl Dân Ziahna Lehkhathawn tia an sawi 2 Timothea hi a lo ziak ve leh bawk. Chutiang chuan, a lo berah Thuthlung Thar lehkhabu panga emaw hi chu lung ina a tân lâia a ziah a ni.

Hêng lung in atanga a ziah lehkhathawn engah mah hian a tânna khawpui hming a sawi lang miah lo hlawm a. Bible zir mite zînga thenkhat chuan Ephesi a nih an rin lâiin, Kaisari zâwk a nih ringtu pawh eng emaw zât an awm bawk. Amaherawhchu, Bible-ah hian Ephesi khuaa Paula tântîr a nih thu ziahna hmuh tûr pakhat mah a awm lo va; chuti a nih chuan, Kaisari zâwk pawh a ni maithei. Nimahsela, Kaisari khuaa a zin hmasak ber tum khân a nunna atâna hlauhthâwnawm thil thleng engmah a awm bîk chuang lo va. A hnu, Philippi khuaa mite lo chhiar tûr lehkha a ziah lâi erawh kha chuan a awm tawh ngei a ni tih a chiang thung (Phil. 1:20, Phil. 2:17 en la).

Philippi khuaa awm ringtute hnêna lehkha a thawnah hian tân ina a awm lâia a awmna hmun ni tûr âwm kan tinzâwn thiam theih nân thil eng eng emaw sawi lan a nei a. A hmasa berin, hemi khuaah hian praitorian an awm tih a sawi. Praitorian (Praetorium) tih chu Latin tawng a ni a, Jerusalema awm, Pilata’n Isua hnêna lal a nih leh nih loh thu a zawhna hmun (Mat. 27:27, Joh. 18:33) leh Kaisari khuaa awm, Paula pawh tântîr a nihna hmun (Tirh. 23:35) ram awptu (governor) chênna in sawina a ni maithei. Nimahsela, Paula hi chuan he tawngkam hi hmun hming sawina ang ni lovin, mi tute maw sawina atân zâwk a hmang tih a chiang a. Chanchin tha chu “Praitorian sipai pâwl zawng zawngte’n” an lo hriat ve tâk thu pawh a sawi a nih kha (Phil. 1:13). Hêng sipaite hi Rom sipai zîngah pawh a tha zual, lal ber vêngtu atân leh a mi tângte pawh vêngtu atâna an thlan chhuah an ni a, an zavâi chuan 14,000 lâi an tling âwm e.

Tin, Paula hian Philippi khuaa awm ringtute hnênah “Kaisara chhûngte” zînga mi ringtute’n chibai an bûk thu a sawi bawk a (Phil. 4:22). Hei hian Paula kha Rom khuaah tântîr niin, chumi khuaa awm lal ina chêngte leh hna thawkte nên chuan an inkâwm thîn a ni tih a ti lang.

`Eng ang harsatna pawh tâwkin, eng ang dinhmunah pawh lo ding mah ila, chu kan thil tawn chu engtin nge a tangkâi thei ang bera hman dân kan thiam theih ang? Chumi tih chu enga ti nge thil awlsam tak a nih loh thin?`