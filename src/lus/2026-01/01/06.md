---
title:  Philippi kohhran leh Kolossa kohhran
date:   01/01/2026
---

`Philippi 1:1–3 leh Kolossa 1:1, 2 chhiar la. Engtin nge Philippi khuaa kohhran leh Kolossa khuaa kohhrante nihna a sawi? An nihna a sawi dân hian eng nge pawimawhna a neih?`

Paula hian kohhran hnêna lehkha a thawn rêng rêngin, chumi kohhran member-te chu “mi thianghlim” tiin chibai a bûk deuh zêl thîn a. A awmzia chu, Israel mite kha serh an tan avânga “hnam thianghlim” an lo ni ta (Exod. 19:5, 6; 1 Pet. 2:9, 10 pawh chhiar bawk rawh) ang chiahin, Kristiante pawh baptisma an chan azârah Pathian mi bîkte ni tûrin serh hran an lo ni ta tihna a ni. Amaherawhchu, hei hi Roman Catholic Kohhranin mi tu tute emaw “mi thianghlim” tia a puan thin nên ina inzawmna engmah a awm lo tih lo hre ila.

Thil ngaihnawm tak dang pakhat chu Philippi khuaa mite chibai a bûkna leh Kolossa khuaa mite chibai a bûkna inang chiah lo deuh hi a ni a. Philippi khuaa mite chu “kohhran hotute leh rawngbâwltute” (Phil. 1:1) tia a sawi lâiin, Kolossa khuaa mite erawh “Kristaa unau rinawmte” (Kol. 1:2) tiin a sawi thung. Thuthlung Thar lehkhabu ziaktute’n “unau rinawm” tia an sawite chu a tlângpuiin kohhrana rawngbâwlna fawng eng emaw ber chelhtu a ni thîn a (Eph. 6:21, Kol. 4:7, 1 Pet. 5:12 te hi en la). Chu vângin, Paula’n chibai a bûkte pawh hi kohhran member-te chauh ni bîk lovin, hêng khawpui pahniha kohhran hotute pawh an nih a rinawm. Hmun dang dangah pawh kohhran hotute nihna leh an mawhphurhnate hi chiang deuh zâwkin a sawi nual bawk a (entîr nân, 1 Tim. 3:1–12, Titus 1:5–9). Chu chuan kohhran a lo din tirh phat atang tawh khân hotu lo awm ve nghâlin, kohhranah dinhmun pawimawh tak an luah thîn a ni tih a ti lang.

Paula hian a thawhpui, entîr nân, Timothea te, Epaphra te kha kohhran enkawl dân a zirtîr thin bâkah, tual chhûng kohhrana hruaitu chher chhuah pawh thupui ber pakhatah a neih bawk a, a chhan pawh, chûngte chuan chanchin tha hril hna a thawhna kawngah nasa takin a tanpui dâwn a ni tih a hriat vâng a ni. Tawngkam danga sawi chuan, seng khâwm hna leh seng khâwm sate chelh beh zui zêl hna hi thil kal kawp tlat tûr a ni a, chumi atân chuan ruahmanna fel tak a nei bawk kan ti thei ang. Adventist kohhran hruaitu hmasate khân Thuthlung Thara kan hmuh kohhran inrêl bâwl dân ang hi an lo zui thui hle a ni tih kum 1850 chho vêla Review and Herald chanchin bu thuziak tam tak kan hmuh atangin kan hre thei a. Pi White-i pasal, James White-a pawhin, “Thuthlung Thar lehkhabua kan hmuh Pathian ngeiin a lo duan hi Krista kohhran inkaihhruaina atân a tha tâwk a. Hemi bâk hi kan mamawh belh a nih pawhin inlârna hmanga pêk kan ni mai ang” tiin a lo sawi.”—”Gospel Order,” The Advent Review and Sabbath Herald, Dec. 6, 1853, p. 173. Hêng kohhran pahnihte hnêna Paula’n lehkha a thawn hma daih hian tirhkohte khân Jerusalemah kohhran hruaitu tûr an lo ruat tawh a (Tirh. 6:1–6, Tirh. 11:30 te hi en la). Jerusalem kohhran inkaihhruai dân hi thutak puang darhtute’n chanchin tha pawm tûra mite an seng khâwmna hmun dang zawng zawngah pawh entawn bera an neih tûr a ni.”—Ellen G. White, Tirhkohte Thiltih, p. 91. Paula’n a lehkhathawnte a ziah hian a châng chuan lo ziahpuitu tu tute emaw a ruai thîn tih kan hre theuh ang a. Timothea ngei pawh hi lehkhathawn thawnpuitu angin a sawi (entîr nân, 2 Kor. 1:1, Philemona 1 te hi chhiar la). Tin, “ka” tih âia “kan” tih tawngkam a hmang thîn pawh hian hêng mi dangte nêna an ziah dun/ho lehkhathawn hrang hrangahte pawh hi ama thuneihna keng ve tho a ni tih a ti lang bawk.