---
title:  “Lalpaah ding nghet tlat rawh u”
date:   09/02/2026
---

`Philippi 3:20, 21 chhiar la. Paula’n Kristiante khua leh tui nihna a sawi dân chu eng nge ni?`

Kraws hmêlma, khawvêl thilahte chauh an rilru daha, an pumpui âia ngaih pawimawh zâwk engmah nei lote (Phil. 3:19) ang lo takin Kristian khua leh tui nihna chu vân a ni a, kan lal ber pawh Isua Krista a ni. Paula hian a thil sawi awmzia ti fiahtu atân “hêng kan taksa tlâwm tak” (Phil. 3:21, NET), natna tuar thei, chhe thei leh thi theite hi tho leh Krista taksa ropui tak ang kha ni tûra siam that a tûl thu a sawi a.

**Hêng Bible chângte hian engtin nge Krista’n min pêk tûr taksa thar awm dân chu an sawi hlawm?**

`Joba 19:25–27`

`Luka 24:39`

`1 Kor. 15:42–44`

`1 Kor. 15:50–54`

`Kol. 3:4`

A tâwp a tâwpah chuan, Isua thihna azârah “hmêlma hnuhnûng ber” hi tih boral a la ni ngei dâwn a (1 Kor. 15:26). Chu chu kan thil beiseite zînga ropui ber, Isuaa pêk kan nih thutiam tâwpkhâwk chu a ni bawk. Chutih hunah chuan thihna a awm leh tawh ngâi dâwn tawh lo va, chu mai ni lovin, taksa thar diai, “taksa ropui” (Phil. 3:21) ngei mai chu pêk kan ni tawh bawk ang.

Pathian tel lova “chhandamna” chân theih dân chungchâng ziahna lehkhabu ziaktu, Luc Ferry-a chuan thih hlauhna hneh hi “chhandamna” chu ni mai angin a sawi a, a thu vuakthlâk hi a âtthlâk angreng ngawt mai. A sawi zêl dânin, “Kristian sakhua hian thih hlauhna min kal khûmtîr ni mai lovin, thihna ngei pawh hneh thei tûrin min tanpui bawk a. Chu chu mimal nihna anga tiin thi thei kan nihna chunga hnehna chiang leh dik tak min pe theitu awm chhun pawh niin a lang.”—Ferry, A Brief History of Thought (New York: HarperCollins, 2011, Kindle edition), p. 90. He lehkhabu ziaktu hi Pathian awm ring lo ni mah se, a thil sawi erawh a dik viau a ni.

Paula ngaihdân erawh chuan, vân khua leh tui kan nihna hian thawhlehna leh tûna a nihna tak pawh kan suangtuah thiam mumal loh nihna thar diai pu tûr chatuana nunna thutiam pawh a huam thung.

`Enga ti nge chatuana nunna thutiam hi kan thurin zawng zawng atân hian a pawimawh êm êm le? He khawvêlin mi a pêk theihte zîngah hian Krista’n pêk min tum dawn duh loh phahna tûr khawpa manhla eng thil nge awm ang?`