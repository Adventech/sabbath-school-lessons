---
title:  Lalpaah chuan lâwm reng rawh u
date:   10/02/2026
---

`Philippi 4:4–7 chhiar la. “Pathian thlamuanna” chu engtin nge a takin kan lo chan theih ang?`

Paula hian inpumkhat a tûl thu bawk kha sawi lehin, chu thu a sawi zawh hnu chuan thupui dangah a pakâi ta a, chu chu Lalpaa lâwm thu a ni (Phil. 4:4–7).

Harsatna eng emaw i tawh tûr chu i lo lungkham lâwk vak a, mahse, engmah i tih pawh awm hran chuang miah lovin, a lo thlen rual rual deuhthawa a kian leh nghâl duak si tum a awm tawh em? Thil tam tak hi chu a nihna dik tak âia harsa ni âwmin a lang thîn a. Chu vâng chuan a ni Isua pawhin mangang lo tûrin vawi eng emaw zât min lo hrilh ni (Mat. 6:25–34, Mat. 10:19 te en ang che). Petera pawhin kan manganna leh rilru hahna zawh zawngte chu Lalpa hnên thlen tûrin min râwn bawk a, a chhan pawh ani chuan mi a ngaihsak thin êm vâng a ni (1 Pet. 5:7). Khawvêlah hian buaina chi hrang hrang a lo pung chho zêl tih kan hre theuh a, hêngte hian Lalpa lo kal lehna chu a hnâi tawh hle a ni tih beiseina min neihtîr mawlh rawh se (Mat. 24:33, Luka 21:28, Jak. 5:8 te hi chhiar ang che).

Eng thilah pawh niin leh eng dinmuna ding pawh ni ila, kan manganna leh hlauhthâwnna tih reh dân kawng tha ber chu rinnaa tawngtâi a ni a (Phil. 4:6, 7). “Lâwmthu hril tel zêla” tawngtâi tûr kan nih avângin kan tawngtâina chu a chhânna kan hmuh hauh hma pawha chhân ni tawh anga ngâiin thil kan ti thîn tûr a ni bawk. Tin, tawngkam dang a hman chu “dîlna” (Grik tawngin, deesis) tih hi a ni a, hei hian kan duhna chu a nasain a hmanhmawhthlâk hle bawk a ni tih a ti lang (entîr nân, Luka 1:13, Phil. 1:19, 1 Tim. 5:5, Jak. 5:16 te hi chhiar ang che). Kan tawngtâinate chu “dîlna” la ni rih tho mah se, “ama duh zâwng anga” kan dîl a nih phawt chuan (1 Joh. 5:14) a lo pawm ngei a ni tih kan hre thei thîn a. Chu vâng chuan hahdam tak leh thlamuang taka awmin, kan dîlna zawng zawngte chu Pathian kutah a awm a ni ti kan lo hre thei thîn a ni.

`Hêng Bible chângte hian engtin nge Pathian thlamuanna awmzia kan hriatthiam theih nân min tanpui le? Sam 29:11, Isa. 9:6, Luka 2:14, Joh. 14:27, 1 Kor. 14:33.`

Pathian thlamuanna chu khawvêlin a pêk theih ngâi rêng rêng loh tûr a ni a, a chhan pawh Pathian thlamuanna hi chu kan Chhandamtu Isua zâra kan chan chatuana nunna kan nei a ni tih hriatna atanga lo thleng a nih vâng a ni (Rom 5:1, Rom 6:23). He thlamuanna hian kan nun kawng hrang hrangah a tha zâwngin nghawng lian tak a nei thîn a. Mihring rilru ringawt hi chuan a awmzia a chhui chhuak zo ngang lo a ni (Phil. 4:7).

`Mi tu emaw hnênah “Pathian thlamuanna” chang tih awmzia sawifiah dâwn ta la, engtin nge i sawi ang?`