---
title:  Lungâwina neih theih nâna thil pawimawhte
date:   12/02/2026
---

`Philippi 4:10–13, 19 chhiar la. Paula’n lungâwina leh nun hlimawm tak kan lo neih theihna tûra thurâwn min pêk chu eng nge ni?`

Harsatna hrang hrangte’n (riltâmna, dam lohna, hliam tawrhna leh thihna) min tlâkbuak châng a awm thîn a, chutiang hunah chuan eng thilte hi nge pawimawh tûr tih leh Pathian malsâwmna kan lo dawn tawhte hriat tumin kan ngaihtuahna kan sêng thîn a ni lo’m ni? “Tlâwm taka” (Phil. 4:12) kan awm a, “tlachhama” (NIV) kan awm a, “thil neih alawi kan neih loh” (NLT) lâi tak hi Pathian rin chhana kan nun a tûlzia kan hriat chhuah hun a ni thîn rêng a ni.

A leh lamah, “hnianghnâr taka kan awm” a nih pawhin kan thil neihte chu mit khap kâr lova ral nghâl duak thei a ni tih kan hriat reng a pawimawh tho bawk a (Thuf. 23:5 en la). Joba leh Paula te’n min lo hrilh angin khawvêlah hian engmah kan luhpui lo va, thlâna kan kal hunah pawh engmah kan chhuahpui dâwn hek lo (Joba 1:21, 1 Tim. 6:7).

Hêng a hnuaia Bible thutiam kan hmuhte hi ngun takin han chhiar teh:

- Sam 23:1—“Lalpa chu min vêngtu a ni a, tlachhamin ka awm lo vang” (GNB).
- Matthaia 6:23—“In Pa vâna mi chuan hêng thil zawng zawngte hi in mamawh a ni tih a hria asin” (NKJV).
- 1 Petera 5:7—“Ani chuan a ngaihsak che u avângin in manganna leh in rilru tihahtu zawng zawngte chu a hnênah thlen vek rawh u” (NLT).
- Philippi 4:19—“Ka Pathian chuan Krista Isuaa a hausakna nasa tak angzia zêlin in tlâkchhamna zawng zawng pawh a phuhrûksak ang che u” (NKJV).

A ropui ber chu hei hi a ni: “Mi ti chaktu Krista zârah chuan engkim ka ti thei vek a ni” (Phil. 4:13, NKJV). Kan zîngah tu mahin “engkim” a tih hian a huam zauzia kan hre thiam lo vang a. Pathian tanpuina leh a tih chakna kan dîl hian ama duhzâwng anga a rawn chêt kan phalsak thîn tûr a ni. Nimahsela, ama duhzâwng nêna inrem nia kan hriat thilte pawh kan dîl lo fo thîn zâwk a. Chu vâng chuan a ni Jakoba 4:2 pawhin, “In dîl loh avângin alâwm in neih loh” tia min lo hrilh rêng ni.

Hêngte hi Pathian duhzâwng nêna inrem thilte a ni a; chuvâng chuan, a hnênah ngênngâwl takin kan dîl ngam bawk ang:

- Kan hmangaihnate leh kan thian thate’n chhandamna an lo chan theihna tûr (1 Tim. 2:3, 4)
- Mi dangte hnêna kan rinna kan hrilh chhâwn theih nân huaisenna (Thup. 22:17)
- Kan thil tih sualte kan puana kan bânsan huna ngaihdamna kan chan theih nân (1 Joh. 1:9)
- Pathian thupêkte zâwm thei tûra chakna (Heb. 13:20, 21)
- Min hawtute leh min ti duhdahtute kan hmangaih theih nân (Mat. 5:44)
- Hun harsa kan tawh lâia finna kan neih theih nân (Jak. 1:5)
- Pathian Thu-a thutak awmte hi a awmzia kan lo hriatthiam theih nân (Joh. 8:32)

`Pathian hnêna i thil dîl i la dawn rih loh emaw, i dawn ngâi miah loh tûr emaw eng engte nge awm? Chûngahte chuan eng ang rilru nge i put thin?`