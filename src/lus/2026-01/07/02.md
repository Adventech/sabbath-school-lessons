---
title:  Entawn tûrte
date:   08/02/2026
---

Tute pawh hian, eng tik emaw lâi chuan ngaihsân zâwng tak leh anmahni ang nih ve pawh kan châk êm êm tu emaw kan nei theuh âwm e. Naupangte tân phei chuan entawn tûr tha tak neih a pawimawh khawp mai a. Chutianga an entawn tûr chu an nu leh pate ni nghe nghe bawk se a tha hle. An lo thang lian zêl ang a, anmahni ang nih ve an châk dangte pawh an neih belh zêl ang a, chûng an mi ngaihsân zâwngte chu an lo puitlin huna thawh an duh ang hna thawkte emaw, a nih loh leh, lehkhabua an chanchin ziah an chhiarte emaw pawh a ni ang. Tin, Bible-a mi hmingtha tak takte’n a chunga harsatna lo thleng an hmachhawn dân atang pawhin an zir thei bawk a, chûng mite nên chuan intehkhinin anmahni ang nih ve châkna thinlung an lo pu thîn dâwn a ni.

Vânduaithlâk takin, tûnlâi hian media hrang hrangahte entawn tlâk ni miah si loh entawn atâna intâr chhuak tam tak an awm ta a. Thu bengverh leh ngaihven zui loh hleih theih pawh ni lo—khawvêl milârte nun dân khawlo leh buarchuar tak tak chanchin hrang hrangin min rawn dêng dawt dawt mai thîn chu a nih hi. Paula lehkhathawn lo chhiartu Philippi khuaa ringtu awmte pawh hian—internet tih te hi la nei ve lo mah se—chona chi hrang hrang kan hmachhawnte ang hi an lo hmachhawn ve thîn tho a.

Thu dik tak chu, Paula te hun lâi khawvêl kha keini hun lâi ang tho hian a tawp a, suahsualna leh dik lohna chi hrang hrangin a luh chilh nasa hlen tih hi a ni. Hmân ata tawh tûn hun thleng hian kan do zuam chin âia tam sualna a lo awm tawh thîn a, khawvêl tâwp hma chuan a la awm belh zêl bawk ang. Zawhna kan inzawh tûr ni ta chu: Engtin nge kan lo dawnsawna kan lo chhân lêt? tih hi a ni.

`Philippi 3:17–19 chhiar la. He lâi thu hian entawn tûr tha leh tha lote chu engtin nge a sawi? Kan thliar hran thiam theihna tûra kan tih ngâite chu eng nge ni?`

Paula hian a ngaihdân tâwmpui ve lotute pawh a hmangaih tho a ni tih hi kan hriat hmaih tûr a ni lo va—an tân a tap fo thîn nghe nghe. Tin, ama hmêlmate niin a ngâi lo tih pawh hi lo chhinchhiah bawk ila, “Krista kraws hmêlmate” tiin a sawi zâwk thîn (Phil. 3:18). Kraws chuan dâidanna bang chi hrang hrangte chu thiatin dinhmun inang tlângah min dah ta vek a, kan zavâi hian Chhandamtu mamawh mi sual kan ni theuh tih min hriattîr thîn (Eph. 2:11–14 en la).

Tin, Paula hian entawn tûr tha lo ni lovin, entawn tûr tha tak takte chu entawn tûrin a fuih bawk tih hi kan theihnghilh tûr a ni lo va; amah anga awmte chu an nun dân lo zir thîn tûrin a chah ngun hle. Thil ngaihnawm tak chu, an lo hriat ve tâk zirtîrna kalh zâwng chiah zirtîrna dang sawia, an zînga inthen hranna leh tlûkna rawn thlentute chu hawisan tûra Rom khuaa awm Kristiante a fuihna thu-ah pawh khân he tawngkam tho hi a hmang a (Rom 16:17, NKJV). Chutiang mite chuan kan Lalpa Isua Krista rawng ni lovin, anmahni pumpui rawng zâwk an bâwl a ni a ti hmiah mai (Rom 16:18, NKJV).

`Isua hi kan entawn tûr mi tha famkim chu ni mah se, eng engahte emaw chuan entawn atâna tha tak tak mi eng emaw zât an awm tho bawk a. Eng kawngahte nge mi dangte tâna entawn tlâk ni tûrin i awm?`