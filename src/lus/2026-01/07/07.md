---
title:  Zir belhna
date:   13/02/2026
---

“A thara khawngaihna dawng ziah thînte chuan an ni tin mamawh phuhrûkna tûr thiltihtheihna an neih dâwn bâkah, chu thiltihtheihna hman theihna pawh chu pêk an ni bawk ang. A bîk taka thlarau lam thiltihtheihna an dawn hmanga thlarau bo an la man theih hun tûr chu thlîr lovin, ni tin Pathian hnênah an tlu lût thîn ang a, an duha a hman atân a hmanruaah an inpe mai zâwk dâwn a ni. An ban phâka awm rawngbâwlna chu thawk thei tûrin ni tin remchânna an zâwng thîn ang a. Khawi hmunah pawh ni se, an in chhûngkhura hna tlâwm te an thawhna hmangin emaw, vântlâng tâna thil tangkâi tak an thawhna hmang pawhin Hotupa tân thuhretu nih hna an thawk thîn dâwn a ni.

“Hnathawktu inserh thianghlimte hnênah chuan thlamuanna ropui tak a awm a, chu thlamuanna chu Krista’n leia rawng a bâwl lâia ni tin a Pa hnên ata a mamawh khawngaihna thar a dawn thin thu hriatnaah a awm. Chutianga Pathian nên an inpâwl thinna atang chuan mi dangte hnênah pawh chakna a pe chhâwng ve leh thîn a, an tân malsâwmna a lo ni ta thîn a ni. . . .

“Krista tih dân entawna rawngbâwl hna thawktu zawng zawngte chu lei rah seng tih hminna tûra kohhran hnêna Pathianin a lo tiam tawh thiltihtheihna dawng tûr leh hmang thei tûrin an inbuatsaih sauh sauh ang.”—Ellen G. White, God’s Amazing Grace, p. 117.

“Pathian chuan kan mamawhte a hria a, chûngte chu min pe thîn rêng bawk. Lalpa chuan a fate tân an mamawh an lamna tûr chhêk khâwmna in lian tak a nei a, eng thilah pawh mamawh an neih apiang chu a pe thei vek a ni. Chuti a nih chuan enga ti nge kan rin chhan ngam loh ang ni? A fate hnênah hian thutiam hlu tak tak a pe a, chûngte chu rinawm taka a thupêkte kan zâwm a nih phawt chuan kan chang ngei ang. A lâk sawn theih loh tûr khawp phurrit pakhat mah a awm lo va, a tih kian theih loh tûr khawp thim chhah lah a awm hek lo. Thiltihtheihnna a chantîr theih loh tûr khawp chaklohna pakhat mah a awm lo va, a beng daih theih loh tûr khawp hlauhna leh a kaihhruaia thiam a chantîr theih loh tûr khawp tum sânna pawh a awm lo bawk.

“Keimahni kan inen tûr a ni lo va. Keimahni famkim lohna lâite kan ngaihtuah nasat poh leh, a hneh tûra kan mamawh chakna kan nei tlêm ting mai dâwn a ni.”—Ellen G. White, That I May Know Him, p. 224.

**Sawi ho tûrte:**

`I tawngtâina chhâna a awm tâk tumte kha han ngaihtuah lêt leh teh. Chûngte chuan engtiangin nge rilrua chhui chhuah zawh rual loh Pathian thlamuanna chang tûrin a tanpui che? Chutih rual chuan, chhâna awm ta lote pawh a awm tho bawk em? Chûng atangte pawh chuan engtin nge tiam tawh thlamuanna chu i lo chan tho theih ang?`

`Philippi 4:8 chhiar la, eng thilte ngaihtuah nân nge i hun tam ber i hman thin? I thil ngaihtuahte chuan engtiangin nge i rinna a tih chak sawta, engtiangin nge Lalpa nêna in inlaichînna pawh a tih nghet sauh bawk?`

`A chunga Ellen G. White-i thuziah kan târ lan hnuhnûng zâwk hi ngun takin han ngaihtuah leh la. Kan famkim lohnate kan hneh theihna tûra thil pawimawh tak takte chu eng nge ni?`