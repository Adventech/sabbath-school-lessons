---
title:  Vân Khua leh Tui Nihna
date:   07/02/2026
---

### Chhiar tûrte
Phil. 3:17–4:23, 1 Kor. 15:42–44, Joh. 14:27, Sam 119:165, Joba 1:21, 1 Tim. 6:7.

> <p>Châng vawn</p>
> “Engah mah mangang suh u; engkimah tawngtâi leh dîlin, lâwmthu hril tel zêlin in duhnate chu Pathian hnênah hriattîrin awm zâwk rawh se” (Philippi 4:6).

Tûn kâr zirlâi hian ni tina kan tangkâipui tûr zirlâi leh thurâwn hlu tak tak awmna Philippi khuaa mite hnêna lehkhathawn kan zir mêk hi a tlâng a rawn kâwm tawh dâwn a ni. Tirhkoh Paula nun hruaitu thatna dân hlu tak takte zînga eng emaw zât chu he lehkhathawn tâwp lamah hian kan hmu a. Isua zirtîrna khân rilru leh ngaihtuah lam luh chilh tlângpuiin, khatiang chiah khân Paula pawh hian Kristian nun hlimawm tak kan lo neih theih dân tûr thurûkte chu min hrilh a ni.

Kan duh dân ang diak diaka thil a kal loh chângte pawh hian kan mangan emaw, kan buai chiam emaw, kan lungngaih emaw a tûl miah chuang lo. Mihring nunin a rawn thlen chona chi hrang hrangte kan hmachhawn theih nâna chhûng lam chakna kan hmuh theihna tûr thurâwn tha tak tak a awm a; chu vâng chuan Pathian chauhin a pêk theih thlamuanna tluantling leh ngêlnghet chu kan lo chang thei a ni tih hi i hre reng ang u. Kan tûn hun leh hma lam hun pawh a kutah a awm a, ani chuan kan mamawh apiang min pe zêl ang.

A pawimawh ber chu, min ti beidawng fotu khawvêl sawrkâr leh a fawng chelhtute-a beiseina kan nghah loh a ni a. Keini Kristiante hi chu Pathian vânram khua leh tuite kan ni. Chu khua leh tui nihna chuan hamthatna ropui tak tak ken tel a nei a. Tin, mawhphurhna pawh a keng tel tho bawk.