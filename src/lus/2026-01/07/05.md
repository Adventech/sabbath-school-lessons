---
title:  Hêng thilte hi ngaihtuah ula . . .
date:   11/02/2026
---

Mihring rilru-in a chhui chhuah zawh loh thlamuanna chuan kan thinlung leh kan rilrua kan ngaihtuahte pawh Krista Isuaah chuan min vênsak tlat dâwn a (Phil. 4:7, NKJV). A chhan pawh kan thlarau lam nun hian vênhim a mamawh vâng a ni. Thil ngaihnawm deuh chu, Pathian thlamuanna awmzia sawifiahna atâna sipai lam tawngkam a hmang hi a ni a (Phil. 4:7). A Grik thumal hman, phroureo hi hmêlmate laka khawpui lo vêngtu sipai kulh nghâkte sawina a ni (2 Kor. 11:32; Tirh. 9:24 pawh chhiar ang che).

Chhûng lam thlamuanna neite nihphung dang pawimawh tak chu Pathian duhzâwng nêna inrem nun a ni a. “I dân ngainatute chuan thlamuanna nasa tak an nei a: engmahin a ti tlu lo vang” (Sam 119:165) tih ang khân.

`Philippi 4:8, 9 chhiar la. Paula’n ti tûra a hrilh chu eng thilte nge ni?`

Philippi 4:8, 9 thu hi Geneva Bible-ah chuan “chu bâkah” tih tawngkam nêna bultan niin, nun dân mâwi leh tha hrang hrang paruk a sawi zui nghâl a. Chumi zawhah chuan a khâikhâwmna thu sawiin, ama tih anga ti ve tûrin a fuih zui bawk. He a fuihna thu sawi, mâwi taka nun leh entawn tlâkte entawn chungchâng hi Grik mite leh Rom mite inawm pawlhna khua Philippi-a chêngte tân phei kha chuan thil pawimawh tak a ni leh zual a. Thil ngaihawm tak chu, a sawite hi Bible zirtîrna atanga mâwi leh tha a ni vek thung, chumi a nihzia chu Grik mite’n nun dân mâwi leh tha nia an ngaih thil pali-te (fîmkhur thiamna, rorêlna dik, insûmtheihna leh huaisenna) a chhawk daih hian a ti lang âwm e.

1. Dik—Bible-in nungchang tha leh mâwi a sawi thinte zînga a pawimawh ber, Isua’n thutak a sawi dâwn apianga a lo hman thin (“Tih tak meuhin ka hrilh a che u . . .”) leh Thuthlung Thar pum pui pawhin a lo sawi fo (entîr nân, Tirh. 26:25, Rom 1:18, 1 Kor. 13:6, 2 Kor. 4:2, Eph. 4:15, 1 Tim. 3:15, Jak. 1:18, 1 Pet. 1:22, 1 Joh.2:21 te hi en la) hmanga bul atan hi tih palh thil thu mai a ni lo ang.
2. Zahawm—a Grik thumal hmanin a kawh chu mimal nun zahawm a ni (a hmanna dang, 1 Tim. 3:8, 11; Tita 2:2 te hi en la).
3. Fel—he zia hi Pathian nungchang fel tak hmanga hrilhfiah a ni (Phil. 1:7-a a hman dân nên khâikhin rawh).
4. Thianghlim—hei hi rinnaa kan lo neih Pathian felna atanga lo luang chhuak ngaihtuahna leh thiltih thianghlim a ni (1 Joh. 3:3 en la).
5. Duhawm—Pathian thilsiama kan hmuh mâwina leh duhawmna.
6. Thang mâwi—“ngilnei, ngaihnobei leh khawngaihnaa khat” (AMPC).

Hêng nunchang mâwi leh tha hrang hrangte hi kan neih chhan tûr pahnih a sawi tel nghâl bawk a, chûngte chu “thatna rêng a awm chuan” tih leh “fakna rêng a awm chuan” tih te a ni (Phil. 4:8). Rinhlelhna leh hriatthiam lohna awm thei zawng zawngte tih kian a nih theih nân kan thil zir te, kan thil pawm te, kan thil hriat te chu a taka nunpui tûrin min sâwm nghâl a; tin, amaha thil kan hmuhte pawh hi entawn ve tûrin min fuih bawk (Phil. 4:9).