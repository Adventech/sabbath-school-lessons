---
title:  Thil sual tihte lak atanga inrem lehna
date:   22/02/2026
---

`Kolossa 1:21, 22 chhiar la. Paula’n Pathian laka then hran leh a hmêlmate an nih thu a hrilh hian eng nge a sawi tum tak ni ang? Krista thihnain a rawn thlentîr tâk chu eng nge ni (Eph. 5:27 en rawh)?`

Paula hian mihringte dinhmun chhiatzia, Krista felna tel lo chuan engmah kan nih lohzia a sawi thîn a. He thu a sawi atanga kum sânghnih dâwn lâi a liam hnu vawiinah pawh hian “a lo sawi dik hleinêm maw le” tia hnial thei tu nge awm le? Mi pakhat phei chuan Kristian thurinte zîngah hian rinna nên pawh ni lova pawm hmiah theih awm chhun chu mihringte sualzia hi a ni tiin a lo sawi hial rêng a ni.

Amaherawhchu, khatia sual a lo luh tâk atang khân Pathian chuan—sualin tha lo hle mah ila— amah kan lo rem leh theih nân hma a lo la nghâl tawh a. A awmzia chu, a tîr atang rêngin, sual avânga harsatna lo thlengte hi chin fel a nih theih nân—krawsa ama thihna ngei hmang chauha chin fel theih pawh ni dâwn mah se—hna a lo thawk nghâl tihna a ni.

Eden huanah khân a thilsiamte zînga chungnung ber Adama chu, “Khawiah nge i awm?” (Gen. 3:9) tiin a lo zâwt tawh a. Vawiinah pawh a berâm bo pakhat chu hmuh leh ngei tumin mi a la zawng chhunzawm zêl a nih hi. A mal te te-a min rawn zawn hmuh vek a tum a. Kan hnên a lo thlen theih nân ruahmanna tha famkim siamin, Genesis 3:15-a chanchin tha thutiamin a lo sawi ang ngei hian keimahni leh Setana inkârah inhmêlmâkna a lo dah ta a ni.

A châng chuan, chanchin tha hi kan sawi buarchuar thîn lutuk a, kum zabi sawmhnih leh pakhatna huna chêngte tâna awmze nei tawh mang lo ni ang te’n kan chhuah titih ta daih thîn bawk. Nimahsela, chanchin tha hi mâwl te leh hriatthiam awlsam êm êm a ni zâwk a. Hetiang hian hlâwm hrang hrang pathumah then theih a ni:

A hmasa ber chu, mahni inchhandam thei miah lo kan ni a; chu vângin, Isua kha khawvêlah a lo kal a, kan sualte tlan nân a lo thi ta a ni (Rom 5:6–8 en la.)

Pahnihna chu, a thihna kha kan thihna a ni tih rinna, sual simna leh baptisma hmanga kan lo pawm hian thiam chantîr lo niin, sual ânchhe lak ata chhuah zalên kan lo ni ta (Rom 5:9–11; Rom 6:6, 7 en la.)

Pathumna chu, tûna kan nun hmân tâk mêk hi Krista nêna kan lo inpumkhat tâkna rah a ni a, a siam thar lehna thiltihtheihna leh keimahni chhûnga amah a lo nunna chu a takin kan lo chang ta a ni (2 Kor. 5:17–21, Gal. 2:20 en la.)

Hêng thil pathumte hi a hran theuh emaw, a indawt tê tê emawa lo thleng tûr a ni kher chuang lo va. Tum khatah, kan nuna lo chêng tûra Isua kan pawm rual rual pawhin a lo thleng nghâl vek thei tho bawk. Tin, ni tin Isua hnêna kan inpêk ang zia zêlin tih thar zêl theih a ni bawk a. Kan nuna Krista chhandamna hnathawh kan chan dân chu a inang diak diak vek lo a nih pawhin a innghahna lungphûm erawh Isua thihna kha a ni. Chutah chuan kan kîr leh ngei tûr a ni bawk ang.

`Nangmah i han inen a, i nungchang leh i rilru chhûngril bera i ngaihtuahte i han thlîr khân kraws i mamawhzia i hre thar thîn em?`