---
title:  Zir belhna
date:   27/02/2026
---

“Pathian dânin a phûtte chu ti tûrin keimahniah hian felna pakhat mah a awm lo. Nimahsela, Krista’n kan tân a pumpelhna kawng a lo sial hlauh a. . . . A hnêna i inpêk a, amah chu Chhandamtua i pawm a nih chuan i nun dân chu lo sual hle thîn pawh ni se, amah a fel avângin mi felah chhiar i ni tho ang. Krista nungchang chu nangma nungchangah chhiar a lo ni ang a, Pathian hmaah chuan thil sual pakhat mah la ti ngâi lo anga pawm i ni dâwn a ni.

“Hei lo pawh hi thil dang a la awm a, chu chu Krista’n thinlung a ti danglam thîn hi a ni. Ani chu rinnain i thinlungah a lo chêng a. Krista nêna in inzawmna chu rinna leh ama hnêna i duhthlanna i hlan chhunzawm zêlna hmangin i ti nung reng thei ang. Chutianga i tih chhûng chuan a duhzâwng ang thil ti zêl thei tûrin nangmahah hna a rawn thawk ang a, chumi tih chu nuam i tih ber pawh a ni dâwn a ni. . . .

“Chutiang chu a nih avângin keimahniah hian chapopui theih eng thil mah a awm lo va. Mahni inchâwisânna tûr chhan lah kan nei hek lo. Kan beisei chhan awm chhun chu keimahnia hlan chhâwn Krista felna a ni a, chutichuan keimahniah leh keimahni kal tlangin Thlarau Thianghlim chuan hna a rawn thawk ang.”—Ellen G. White, Krista Panna Kâilâwn, pp. 47, 48.

“[Pathianin] êng min pêk hian thiltihtheihna nasa tak neiin, kan zînga mi tam tak hi chu kan hnên ata an la chhuak ang a, ramhuaite zirtîrna lamah an la pakâi dâwn a ni tih chiang taka hmuhtîr ka ni a. Lalpa chuan thutak ring nia inchhâl zawng zawngte chuan rilru fîm tak hmangin thutak chu eng nge ni tih hriatna nei se a duh hle a ni.”—Ellen G. White, Evangelism, p. 363.

**Sawi ho tûrte:**

`Tûn kâr zirlâi châng vawn, “Amahah chuan Pathian felna kan lo nih theihna tûrin, sual rêng rêng hre lo chu Pathianin keimahni avângin sualah a siam ta a” (2 Kor. 5:21) tih thu hi eng nge ni a awmzia. Krista chu “kan tân sual a lo ni a”/“keimahni avângin sualah siam a ni a” tih hi eng nge awmzia ni a, chu chuan engtin nge krawsa Isua thihna kha kan âiawha a thihna a ni tih hrethiam tûrin min tanpui? Tin, “amahah chuan Pathian felna kan lo nih theih nân. . . sualah siam a ni ta” tih thu pawh hi eng nge ni a awmzia?`

`Kristian tam takte rin dân, “vawi khat chhandam kan nih tawh chuan, kumkhua atân chhandam kan ni reng tawh dâwn” tih thu hi ngun takin han ngaihtuah leh teh. Enga ti nge he zirtîrna hi hi zirtîrna dik lo a ni kan tih? He zirtîrna hian a pawmtute hnêna thil hlauhawm tak a thlente chu eng nge ni? He zirtîrna pawm lo chung pawh hian engtin nge chhandam nih inhriat chianna chu kan neih theih tho ang?`

`I rinnaah khân engtiang taka “nghahchhan nei tha leh nghetin” (Kol. 1:23) nge i awm? Eng nge i rin tih leh eng vânga ring nge i nih tihte kha engtiang taka chiangin nge i hriat? I rin kha chiang zâwka i lo hriat theih nân eng nge i tih ang? Enga ti nge rinna kawngah hian “nghahchhan tha tak neih” leh “nghet taka din” hi thil pawimawh tak a nih?`