---
title:  Chanchin Tha thiltihtheihna
date:   26/02/2026
---

`Kolossa 1:28, 29 chhiar la. Paula a sawi tum tak chu eng nge ni? Enga ti nge “mi tin” tih tawngkam hi vawi thum ngawt mai a hman?`

Paula’n thu a hrila a thupui ber ni thîn chu Krista chanchin leh krawsa khenbeh a nih thu a ni a (1 Kor. 1:23). Ephesi 5:27-a sawi dânin, Krista inthâwina siamin a tum ber chu “kohhran hi kohhran ropui, bawlhhlawh kâi lo leh zûr lo, thianghlim leh hmêlhem lo anga ama hnên ngeia a hlan theih nân a ni” (NKJV). Chutiang chuan Paula’n chanchin tha a hrila a tum ber chu “mi tin hi Kristaah chuan mi puitling nia dintîr” a ni a (Kol. 1:28, ESV). Chu hna chu zirtîrin leh vaukhânna thu puangin—Kristian thurinte leh nun dân tûr hrang hrang zirtîrin (2 Thes. 2:15, 1 Tim. 4:11, 1 Tim. 5:7, Tita 1:9) leh, chanchin tha lo hnâwlin nghâwng râpthlâk tak a neih tûrte leh zirtîrtu derte thu zawm hlauhawmzia sawiin a thawk thîn a ni (Tirh. 20:29–31, Rom 16:17).

Hetiang hi Kristian puitling lo ni thei tûra kan than len dân pawh a ni rêng bawk a, Pathian Lehkhabua zirtîrna kan hmuhte pawm leh, vaukhânna thu kan chhiarte zawm hi kan tih mâkmawh a ni. Puitlinna (mi puitling nih) chungchâng hi thupui pawimawh tak a ni hrim hrim a. Nu leh pate chuan an fa lo piang chhuakin thil a rawn thiam thar hrang hrang—thil an rawn sawi ve hmasak ber te, kal an zir dân te leh thu ziak chhiar an zir dân te chu rilru hlim takin an lo thlîr thîn a. Naupang chu kum eng emaw ti hnuah pawh la tawng thei lo emaw, kal thei lo emaw cheu ta se la, tu nu leh pa nge hlauthâwng lova awm ang? Than leh hmasâwn chhoh zêl hi mihring nihphung pângngâi ve rêng leh thleng ngei tûra beisei sa ni bawk a ni a. Hei hi Kristian nunah pawh a dik chiah tho mai.

“Puitling” tia an lo lehlin Grik thumal, teleios awmzia chu tha famkim, hmêlhemna engmah awm lo tihna a ni. Rinna kawnga kan lo than chhoh zêl hian Pathian dân awmzia hriatthiamna thûk zâwk lo neiin, a thilphûtte pawh “a zau êm êm a ni” (Sam 119:96, NKJV) tih kan lo hre thîn a. “Thinlunga ngaihtuah leh tumte” (Heb. 4:12) lamin a hre vek a ni tih pawh kan lo hrethiam bawk thîn.

Nimahsela, kan fîmkhur hle erawh a ngâi a; chu vâng tak rêng chuan a ni Kolossa 1:28-ah pawh hian “zilh” tih emaw, “vaukhân” (Kol. 1:28, ESV) tih emaw tawngkam a lo hman ni. Kawng dik ni âwm taka lang, mahse, thihnaa min hruai lûttu tûr ni tlat si hi a awm thîn a (Thuf. 14:12). Chu vângin, thlarau lama hriatthiamna kan lo neih theih nân Thlarau Thianghlim hruaina hnuaia Pathian Thu hriatna kan neih a pawimawh hle rêng a ni. Zirtîrna dik lo chuan dân tlângpuiin, thu dik eng eng emaw chu sawi ve tho thîn mah se, Bible-in a sawite zîngah thenkhat hi a lo belhchhah a nih loh pawhin, a lo chhawk then ta thîn a (Isaia 8:20 en rawh), lo chhawk then kawngah phei hi chuan a hlawhtling fo rêng bawk. Bible-a kan hmuh Pathianin a sawite hi pâwngpaw hnâwl tawp si lovin, thil thleng tak tak thei a ni em tiin emaw, kan tûnlâi hunah hian tangkâina a la nei em ni ti zâwngin zawhna mi a neihtîr phawt a. A tâwp a tâwpah chuan rin tûr alawi hmu lovin kan hnâwl tawp tawh hial mai ang. Zirtîrna dik leh dik lo thliar hran kawngah kher hi chuan rûl anga fing, thuro anga pawi sawi lo ni si kan ni tûr a ni.

`“Krista Isuaa tha famkim” (Kol. 1:28) tih thu hi engtin nge a awmzia i lo hriatthiam ve? Isuan kan tân krawsa a lo thawh zawh tawh hlutzia hriatthiamna chuan engtin nge “Krista Isuaa tha famkim” lo nih awmzia kan lo hriat theih nân min tanpui le?`