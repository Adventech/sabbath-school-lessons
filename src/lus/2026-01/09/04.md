---
title:  Pathian chatuan thiltum
date:   24/02/2026
---

`Kolossa 1:24, 25 chhiar la. Paula hian Krista tâna hrehawm a tawrh chungchâng engtin nge a sawi?`

Kolossa khuaa awm ringtute lo chhiar tûr lehkhathawn hi Rom khuaa tântîr a nih lâia a ziah chu ni tho mah se, a thil tawrhte zîngah hrehawm a tih ber erawh tûn hmaa a lo tih thin dân ang, hmun hrang hranga zin kual leh in tina lût lâwra chanchin tha hril hna a thawk thei ta lo kha a ni (Tirh. 20:20). Hêng a taksaa hrehawm a tuarte hi chu Krista paw’n ringtute la tawrh tûr nia a lo sawi kha a ni a (Mat. 24:9, Joh. 16:33), “nakina kan chunga ropuina la tih lan tûr nên chuan tehkhin tham pawh a la ni lo zâwk” (Rom 8:18). Hei hi thil nih dân dik tak zâwk chu a ni a. Chu vâng chuan, Philippi khuaa ringtu awmte hnênah pawh lo sawi tawh ang khân Kolossa khuaa mite hnênah pawh sawi ve lehin, an thatna tûra hrehawm a tuarte chungah hian a lâwm êm êm zâwk a ni (Kol. 1:24).

Paula hi tân inah a awm a ni maithei a; mahse, “Pathian thu erawh phuarin a awm lo” (2 Tim. 2:9). Philippi khuaa mite hnêna lehkha a thawn te, Ephesi khuaa mite hnêna lehkha a thawn te leh Philemona hnêna lehkha a thawn te hi tân ina a awm lâia a ziah a ni nghe nghe a. Tân in atanga a chhuah hnuah pawh Pathian chuan 1 Timothea leh Tita lehkhathawna kan hmu hmuh thurâwn pawimawh tak takte hi ziak tûrin a thâwk khum leh bawk. A tâwi zâwngin sawi ila, a thih dâwn hnaih lamah khân Thuthlung Thara seng luh lehkhathawn pawimawh tak takte hi lo ziak a, chûng zîngah chuan Hebrai Lehkhathawn pawh hi a tel ve maithei.

Pathian chatuan ruahman chuan hêng zawng zang hi a huam vek a, dik tak phei chuan, hêng bâk thil dangte pawh a huam tel nghe nghe. Kolossa 1:25-a Paula Grik thumal hman, “enkawlna hna” tia an lo lehlin hi oikonomia a ni a. He thumal hi eng emaw bîk atâna hman a nih chuan (entîr nân, 1 Tim. 1:4-a a hman dân angte hi), “Pathianin ama duh dân anga fel taka thil a tihte” a kâwk.—Luke Timothy Johnson, The First and Second Letters to Timothy (New York: Doubleday, 2001), p. 164. Chu chuan Paula tirhkoh nihna pawh hi a huam tel ve a. Nimahsela, zau zâwka sawi erawh chuan, chhandamna ruahmana Pathianin thil a tih zawng zawngte a huam vek thung. Paula rawngbâwlna leh tirhkoh dangte rawngbâwlna hi, Thuthlung Hluia zâwlneite— Mosia pawh telin—rawngbâwlna chenin (Eph. 2:20, Eph. 3:5) Pathian thu lo thlen famkimna tûra lo duan sa vek a ni a (Kol. 1:25), a zavâiin he Pathian ruahmanna nên hian a inzawm vek a ni.

Hemi chungchâng hi naktûk zirlâiah chipchiar zâwkin ka la zir dâwn tho naa, Paula hian a rawngbâwlna chu Pathian ruahmanna lian leh thui taka a pêng pakhat ve mai a ni tih a hria tih hi lo chhinchhiah ila. Chu ruahmanna chu “leilung pian hma hauhin” hlen chhuah tan a lo ni tawh bawk (Mat. 13:35, Eph. 1:4).

`Nangma nun kha ngun takin han thlîr teh. I duhthlanna siamte kha (a lian emaw, a tê emaw) engtiangin nge Pathian ruahmanna lian tak chhûngah chuan rem takin a inbilh luh ve ang? Duthlanna kan siam chu a “tê tham” hle a ni tih hriat theih dân tûr a awm rêng em? Engtin nge a hnua lo lang chhuak chauh tûr duhthlanna lian tham tak pêng pakhat a lo nih reng theih ang?`