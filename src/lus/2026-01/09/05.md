---
title:  Pathian thurûk chu puan zâr a ni ta
date:   25/02/2026
---

`Kolossa 1:26, 27 chhiar la. Paula hian tum hnih ngawt “thurûk” tih chungchâng a sawi a. Chu thurûk chu eng nge ni?`

Paula hian hmun dangah pawh “Pathian thurûk” tih hi a lo sawi tawh a, chu chu Pathian chatuan thiltum, “kan ropuina tûra Pathianin khawvêl awm hmaa a lo ruat lâwk tawh” (1 Kor. 2:7) leh chhandamna ruahman hmanga puan chhuah lo ni ta hi a ni. Petera chuan he thutak hi zâwlneite’n an lo nghahhlelh êm êm leh vântirhkohte pawhin thlîr a châk thin niin a sawi a (1 Pet. 1:10–12). “Leilung pian hma hauha” lo ruat lâwk tawh (1 Pet. 20) leh khawvêl awm tan tirh ata la thup rih char char a ni a ti bawk (Rom 16:25). Amaherawhchu, Krista nun, a thihna leh a thawhlehna zârah chu thurûk chu puanzâr a lo ni ta a ni (2 Kor. 3:14).

**A hnuaia Bible chângte târ lante hi chhiar la. Engtin nge chhandamna ruahman awmzia chu hrethiam tûrin min tanpui le?**

`Ephesi 1:7–10`

`Ephesi 3:3–6`

A tâwp a tâwpah chuan, leiah leh vâna “thil awm zawng zawngte” hi Krista nên pumkhat famkim ni tûrin la hruai khâwm vek an ni dâwn a. Chu chu Johana 17-a kan hmuh Isua Krista tawngtâinain a tum ber pawh a ni bawk. Engtiang chiahin nge a lo thlen dâwn tih erawh krawsa a thih hma kha chuan thup rih a la ni a; mahse, tûnah chuan chanchin tha avângin puan zâr a lo ni ta.

Pathianin kan chhandamna atâna vân rohlu ber Isua pawh min pêk a duh hial mai chhan hi chatuan chatuana kan zir tûr thurûk ropui a ni a. Nimahsela, hei erawh kan hria: “A nungte chu anmahni tân an nun tawh lohva, an thih âia thia tho leha tân chuan an nun tawh zâwkna tûrin a ni mi zawng zawng thih âiin [Krista chu] a lo thih ni” “ (2 Kor. 5:15). A thihna azârah hian amah ringtu zawng zawngte chuan—Juda an ni emaw, Jentail an ni emaw—chanchin tha avângin Pathian thutiamte chu angkhat vekin an lo chang tlâng ta a, taksa pakhat kohhranah hruai khâwm an lo ni ta a ni.

“Nangmahnia awm Krista” tih hian rinna avânga kan thinlunga Krista a rawn chênna a kâwk a (Eph. 3:17; Gal. 2:20 pawh chhiar rawh). Hetianga Krista nên thlarau lama kan lo inpumkhat tâkna hian tûna pangin “vân hmunahte khian ama hnênah min han thuttîr” (Eph. 2:6) tâk bâkah, “khawvêl lo la awm tûr thiltihtheihnate” (Heb. 6:5, KJV) pawh min lo tem lâwktîr bawk. Krista chuan kan nuna a rawn chên ve-na azârah vân nên min inrem tantîr dêr tawh a. Kan thinlunga chanchin thain hna a thawhna chuan “Pa, ênga mi thianghlimhote rochan chu tâwmpui vetu ni tlâkah min siam ta a ni” (Kol. 1:12, NKJV).