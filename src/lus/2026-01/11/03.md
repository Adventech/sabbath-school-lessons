---
title:  Lei lam thilte chu ti hlum rawh
date:   09/03/2026
---

Tûnlâia kawngzawh huaihawttute auhla hrang hrang chu: “Indona lo tâwp tawh rawh se!” tih te, “Ramngaw chereu zêl hi tih tâwp ni rawh se!” tih te, “Nuclear râlthuam siam belh zêl hi bânsan ni rawh se!” tih te a ni. Nimahsela, chutiang chu kan tûnlâi khawvêl rilru sûkthlêk nên hian a inrem mawlh bawk si lo va. Hêng auhla hrang hrangte a dik lo emaw, a rawn au chhuahpuitute hi an dik lo emaw pawh a ni lo. Chatuan rei tûrzia ngaihtuahin anni khawhmuh hi chu a tâwi lulâi êm mai a. Keini’n kan ngaihtuah tûr chu chatuan leh chung lam thilte a ni daih tûr a ni.

`Kolossa 3:5, 6 (Rom 6:1–7 pawh en rawh) chhiar la. Kan taksa pêng leia awmte leh keimahni intih hlum tih leh “chung lama thil awmahte” chuan nung (Kol. 3:1) tih te hi eng nge ni a awmzia? Hêngte hi engtin nge a takin kan lo tawn ang?`

Thlarau lamah chuan Krista ruala thi tawh ni tho mah ila, kan “taksa” pêngte—chumi awmzia chu, kan taksa leh rilruin min hmuhtîr thlêmnate tihna a ni—hi kan tih hlum a ngâi a. Nimahsela, he thupêk nêna inzawm thil pahnihte chu kan hriat a ngâi thung.

Pakhat chu, Kolossa 3:1-a Paula tawngkam hman hian, a Grik tawng kalhmangah chuan Krista hnênah kaihthawh tawh kan ni tih a kâwk a. Pakhat dang chu, Kolossa 3:5-a kan hmuh thupêk hi kaihthawh tawh kan nihnain a nghawng chhuah a ni ve thung (“Chutichuan”). Krista hnêna kaihthawh tawh kan nih avâng chauhin lei lam thilte (inngaihna sual, bawlhhlawhna, hurna, châkna sual, duhâmna, leh a dangte) chu kan lo ti hlum thei ta a. Ani chuan hêng thilte hi kan rilru leh kan nun atanga dah bo vek thei tûrin ama thlarau nunna leh thiltihtheihna chu min chantîr tawh a ni.

Thil ngaihnawm tak chu, Grik tawnga he tawngkauchheh, “Pathian thinurna” tih chiah chiah hi a lanna dang awm chhun chu Rom 1:18 a ni a, chutah chuan thutak dâltute chungah vân atanga Pathian thinurna a lo lan thu a sawi. Pathian chuan mihringte hi anmahni duh thu rênga sual kawng an zawh a “remtihsak” a; chutichuan, thu âwih duh lotute chungah (Kol. 3:6, NRSV) a thinurna chu a lo thleng ang (Thup. 6:16, 17 en la). Rom 1:18-ah chuan Pathian ngaihsak lohna leh fel lohna chungchâng a sawi a, chu chu “bawlhhlawhna” tih nên intluk anga ngâiin (Kolossa 3:5-a a Grik thumal hman bawk kha a hmang leh), chutiang mite chu an thinlung châk zâwng ang apiang tia a an taksa zahthlâk taka siamtute an ni a ti (Rom 1:24).

Chûng mite chuan engtin nge zahthlâk takin an taksa an siam? Siamtu an hriat duh loh avâng leh an hur êm avângin Pathian paw’n a hawisan ta law law a. An hmeichhiate leh zêl pawhin an pianpui nihna kalhin an inti danglam a. Chutiangin, mipate paw’n dân pângngâi anga mipat-hmeichhiatna hman chu bânsanin, an hur luatah mipa leh mipa an inît tawn a, zahpuiawm takin an inngâi ta thîn a ni” (Rom 1:26, 27, NKJV).

`“Chutichuan, in taksa pêng leia awmte chu ti hlum rawh u” (Kol. 3:5) tih thu hi engtinnge kan zawm theih ang?`