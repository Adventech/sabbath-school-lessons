---
title:  Zir belhna
date:   13/03/2026
---

“Pathian Thlarauvin rilru leh thinlung a thunun hunah chuan mi lo piangtharin hla thar a nei thîn a; a chhan pawh a thil tawnah chuan Pathian thutiam kha a lo thleng famkim ta a, a bawhchhiatna chu ngaihdam niin, a sual pawh hliahkhuhin a awm ta tih a hriat vâng a ni. Pathian dân a bawhchhiat a chungah khân inchhîrna leh simna a lo nei a, thiam a chan theihna tûra thi ta Krista lamah rinna a lo nghat ta bawk. ‘Rinna avânga thiam chang’ a lo nih tâk avângin ‘kan Lalpa Isua Krista avângin Pathian nên inremin’ a lo awm ta a ni. Rom 5:1.

“Nimahsela, hetiang hi lo tawng tawh mah se, kut kuangkuahin a thu mai mai tawh tûr tihna chu a ni lo va, a tâna hlen chhuah ni taah chuan a lungâwi mai tûr lah a ni hek lo. Thlarau lam lalrama luh tum tak takte chuan piangthar lo zia leh thiltihtheihna, thimna lalram sipaite’n an rawn puih thin bawk si chu a hmachhawn ngei a ngâi dâwn a ni tih a hre tûr a ni a. Ni tin inhlân thar zêlin, sual râl chu a do zêl ang. A thil chîn than te, thil dik lo tih châk tlatna a neih thin te chuan thunun an la rawn tum reng dâwn a; mahse, chûngte lakah chuan invêng tlatin, hnehna a chan theih nân Krista chakna hmachhuan tlat rawh se. . . .

“Nun ropui zâwk, thianghlim zâwk leh zahawm zâwk chu kan mamawh êm êm a ni. Khawvêl hian kan ngaihtuahna a la pêng nasa lutuk thîn a, vân ram chanchin erawhin hmun a chang tlêm hle thung si a nih hi.

“Ama tâna Pathianin duhthu a lo sâmsak han thleng tûra a beihnaahte chuan a beidawng ngâi tûr a ni lo va. Krista khawngaihna leh thiltihtheihna azârah rilru leh thlarau lama that famkimna chu mi zawng zawng hnênah tiam a ni. Isua chu thiltihtheihna hnâr a ni a, nunna lo chhuahna bul ber pawh a ni bawk. Ani chuan kan tâna hna thawk tûrin vântirkohte a rawntîr ang a. Kawng engkimah a thiltihtheihna nung chu kan hmu zêl dâwn a ni.”—Ellen G. White, Tirhkohte Thiltih, pp. 476–478.

**Sawi ho tûrte:**

`“Rinna avânga thiam chantîr” in ni ta tih hi engtin nge a takin i chan tawh le? He thutiam ropui tak hian engtin nge i nun a tih danglam? He thutiam hi engtin nge “Krista hnênah chuan kaihthawhin i awm tawh” tih thu nên hian a inzawm?`

`Vân lam thilte ngaihtuah tih hi eng nge ni a awmzia? Vân lam thilte ngaihtuah chu lei lam thilte ngaihtuah âiin a pawimawh zâwk em? Engtin nge inbûk tâwk takin i ngaihtuah kawp theih ang?`

`Mi dangte nuna i nunin huhâng a neih dân kha ngaihtuah la. Hei hi mi malin huhâng kan neih angin kan ngaihtuah deuh ber thîn a, a kohhran anga huhâng kan neih hi i ngaihtuah ngâi em? I lâwina kohhran khân engtiangin nge in khua/vêngah a tha zâwng emaw, a chhe zâwng emaw pawhin nghawng a neih?`

`Kolossa 3:11 chhiar la. Hei thu hian Kristaa kan neih tûr inpumkhatna chungchâng eng nge a sawi?`