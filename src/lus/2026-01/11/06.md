---
title:  Nun thara nungin
date:   12/03/2026
---

Paula’n kohhran chhûnga inremna leh inpumkhatna awm se a tihzia chu Kolossa 3 châng hnuhnûng ber pahnihah hian chiang takin a lo lang a. Pathian remna/thlamuanna chungchâng pawh chipchir zâwkin kan lo sawi ho tawh a nih kha (Zirlâi 7 en la). Pax Christi (Krista remna) hi chu, pax Romana (Rom-ho remna) ang, inbarh luih remna ni lovin, chhûng lam atanga lo chhuak mi “kâihruaitu” tûr a ni zâwk a. Chu chu Krista’n kan nun a thunun a nih chauhin a thleng thei bawk.

`Kolossa 3:16, 17 chhiar la. Krista’n kan nun a thunun theihna tûra thil kan tih ngâite chu eng nge ni a, chûng zawng zawngah chuan rimâwi hian eng nge pawimawhna a neih?`

Paula tawngkam hman hi a fiah angreng khawp mai. Krista thu chuan keimahni chhûngah awm a duh niin a târ lang a. Chutiang chu rilru pe tak, Pathian finna thu ngâithla leh hriat tuma Bible kan chhiar hian a lo thleng thîn. He lâi thu hi Grik tawnga ziah Bible-ah chuan a kawh tak sawi chian theih a nih lohna lâi a awm a. Thil chiang tak lo lang chu, rimâwi hian mi dangte zirtîr leh zilhna kawngah dinhmun pawimawh tak a luah tih hi a ni (Kol. 3:16).

Nimahsela, rimâwi eng pawh a ni lo tih erawh lo hria ila. Paula’n hetah leh Ephesi 5:19-ah pawh a hman tawngkam hi a chiang a: “fakna hla te, Pathian hla te leh thlarau lam hla te” tih a ni.

Hêng hlate hi eng nge a nih hlawm chiah tih hre thei lo mah ila, Thuthlung Hlui lehkhabua kan hmuh fakna hlate (samte) leh Thuthlung Thar lama Pathian hla lo chhuak thar mêkte kha thliar hran a tum chu niin a lang. “Thlarau lam hlate” a tih hi chu huam zau deuh hlek niin, thlarau lam nun leh kohhran nun nêna inzawm fakna hla eng pawh huam a nih hmêl. Hêng hla thute hi thutak inzirtîrna leh Kristian nun dân ang taka nung tûra inkaihhruaina hmanrua a ni a. Kum tam tak liam tawha lo phuah fakna hla ropui tak takte hian sualna khura min hnuh luh tum reng mai khawvêlin a mamawh êm êm beiseina leh thlamuanna thuchah thiltithei tak chu an puang chhuak a ni.

Hla leh rimâwiin huhâng a neih len theihzia chu kan hre vek âwm e. Davida tingtang tum ri khân ramhuaiin a man Lal Saula rilru buai a ti harh thei a (1 Sam. 16:23). Nimahsela, Davida chu a lalthutthlêng rawn luahsaktu tûr a ni tih a han hriat tâkah khân a chunga a thinrimin feia khawh hlum a tum ta mai a nih kha (1 Sam. 18:10, 11). Zir chiannain a târ lan dânin rimâwi nalh leh dam dap mai ngaihthlâk thin hian rilru ipikna a ti kiang huai thei a, thluak hnathawh ti chakin hahdamna a thlen a, na tawrh pawh ti ziaawm sawtin mi dangte nêna awm ho leh thil tih tlân nuam tihna min neihtîr thîn bawk.

Kan zînga tu hi nge a tha zâwng emaw, tha lo zâwng emaw pawha rimâwiin huhâng a neih lenzia leh kan ngaihtuahna leh ngaihtuahna a kaihhruai thui theihzia la hre lo awm le? Rimâwi—rimâwi tha leh dik—chuan thlarau lamah mi a châwisâng dâwrh thei a ni.

`Kan thil tih apiang mai hi “Lalpa Isua hminga ti vek” tûra hrilh kan ni a (Kol. 3:17). Chutiang tak chuan i ti a ni tih i sawi thei em? I sawi thei lo a nih chuan, engtin nge sawi thei tûrin i tih ang? A awmzia chu, Lalpa hminga i tih theihna tûr dâltu che chu engtin nge i bânsan theih ang?`