---
title:  Krista Nên Nungin
date:   07/03/2026
---

### Chhiar tûrte
Kol. 3:1–17, Rom 1:18, Rom 6:1–7, Eph. 4:22–24, Deut. 7:6–8, 1 Sam. 16:23.

> <p>Châng vawn</p>
> “Nimahsela, chûng zawng zawng chungah chuan hmangaihna inbel rawh u, chu chu phuar khâwmna famkim a ni si a” (Kolossa 3:14, NKJV).

Vân lam thilte ngawt ngaihtuah lo tûra inhrilh hi kan chîng angreng hlawm ta viau mai a; a chhan pawh leiah kan tangkâi tûr anga kan tangkâi tâwk loh kan inhlauhpui vâng a ni. He thu hi a dikna chin chu awm tho bawk mah se, Paula’n Kolossa 3-a a lo sawi pawh hi a pawimawh khawp mai a: khawvêl thilte hi kan lungkham lutuk a nih chuan Lalpa tân tangkâina kan nei miah dâwn lo tihna a ni ang.

Paula hian ni tina kan hman tangkâi theih tûr thil pawimawh tak tak, vân atanga lo chhuak leh “Krista hnêna kaihthawha” awmte (Kol. 3:1) chauhin an hriatthiam theihte a sawi a.

A thurâwn min pêkte hi a taka kan hman theih tûr ni hlawmin, kan zâwm a nih phawt chuan kohhran huang chhûng mai bâkah, mi hrang hrangte nêna kan inlaichînna pawh a lo tha sawt ngei ang.

Isua chuan, “In hmêlmate chu hmangaih ula, ânchhia lawhtu che u chu malsâwmsak rawh u, nangmahni hawtute chungah pawh thil tha ti rawh u. . . chutichuan, in Pa vâna mi fate in lo ni thei ang. Ani chuan mi sualte leh mi thate chungah a nî a chhuahtîr thîn a, mi dikte leh mi dik lote chungah pawh ruah a sûrtîr thîn bawk a ni” (Mat. 5:44, 45, NKJV) a lo ti a.

A thu min pêk hi thil tih theih loh tawp a ni lo maw? Mihring ngaih chuan thil tih theih miah loh a ni rêng a. Mahse, Pathian tân kan nung tak tak dâwn a nih chuan keimahni kan intih thih phawt a tûl bawk si. Leiah hian kan Pa vâna mi tâna tangkâina eng emaw tal neih kan duh a nih chuan vân lam thilte kan ngaihtuah thin a ngâi ang.

Tûn kârah hian Krista ruala thawh ve-nain tûnah leh chatuan pawha danglamna a thlen theih dân kawng hrang hrang kan en ho dâwn a ni.