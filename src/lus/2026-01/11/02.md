---
title:  Vân lam thilte ngaihtuahna rilru
date:   08/03/2026
---

`Kolossa 3:1–4 chhiar la. Paula’n vân lam thilte kan lo ngaihtuah theih dân tûr a sawi chu eng nge ni? Chumi awmzia chu eng nge ni ang?`

Tlâng chhîp atang chuan hmun hrang hrang, hnâi deuh leh hla deuh thlengin kan thlîr kual thei a. Chu vângin, hmasâng ata tawh hnâi zâwka Pathian pâwl tumtute chuan tlâng chhîp lam an pân tâng tâng thîn (Sam 121:1, 2 en la). Mihringte’n an siam chawp tlâng, ziggurat tia an sawi pawh hi an pathiante an pâwlna hmun atâna milem be mite’n an sak a ni a. Thil ngaihnawm deuh chu, Pathianin chhuahsan tûra Abrama a hrilh Ur khawpuiah pawh khân mêl eng emaw zât atanga hmuh theih khawpa lian ziggurat a awm thîn a ni âwm e. Nimahsela, an awmna hmun an sawn sân avâng maiin tu mah vân han hnaih ta sawt an awm ngâi dâwn chuang lo va. Pathian chu mihringte beihna hmang ngawta hnaih thei a ni lo.

Pathian chu khawngaihna, Krista ruala kan thihna leh ama rual vêka kan thawh lehna zârah chauh kan hnaih thei a, chu chu baptisma hian a entîr (Kol. 2:12, 13).

Kolossa 3 tîr atang rêng hian a sawi uar ber chu chung lama thil awmte a ni a, chu chu vâna thil awmte a tihna a ni: “chung lama thil awmte chu,” “Krista awmnaah,” “chung lam thilte,” “Krista nên Pathianah,” “amah nên ropuiin” (Kol. 3:1–4, NKJV).

Thil chiang tak chu, Kristian nunah hian a awmzia kan sawi fiah theih loh thil tam tak a thleng thîn a. Engtin nge kan lân dân zawng zawngah pawh mi nung pângngâi ni reng siin leh nunna leh thawh lehna la chang miah bawk si lo hian kan “thiha” kan “thawh leh” theih ang? Mihring ngaihtuahnain Thlarau Thianghlim puihna tel lova a hriatthiam theih ngâi loh tûr thil tam tak a awm a. Nimahsela, thlarau thil ngaihtuahtute tân chuan—Pathianin a lo tiam thinlung thar chu an neih tawh avângin—suala thihna leh Isua ruala thawhlehna hi a tak taka thleng ngei a ni thung. Kan hla sak thin pakhat pawhin, “A nung tih engtin nge ka hriat min zâwt amaw? Ka thinlungah a nung a ni” a lo tih ang khân.

Amaherawhchu, hêng thupêkte hi ni tina kan thlarau nun siam thar reng a ngaih avânga pêk kan ni a (2 Kor. 4:16 en rawh). Isua Krista chu kalsanin kan bo hlen daih thei nghe nghe bawk! He khawvêla kan awm chhûng hi chuan sual tûra thlêmna lakah kan him tak tak thei ngâi lo vang.

Chu vâng chuan, ni tin hian chung lama thil awm awmte chu kan ngaihtuah thîn tûr a ni a (Kol. 3:1). Chatuana kan nunna chu him takin Pathianah chuan Krista hnênah thuhrûk ni tawh tho mah se, chumi nun lo lan chhuahna erawh thup theih a ni lo thung.

`I ngaihtuahnate kha khawi lamah nge a awm? Chung lamah a awm deuh ber thîn nge ni a, hnuai lamah a awm tlângpui thîn zâwk? Hnuai lamah a awm tlângpui thîn a nih chuan engtin nge chung lamah i lo awmtîr tawh theih ang?`