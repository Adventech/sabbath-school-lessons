---
title:  Hriatnaa tih thar
date:   10/03/2026
---

`Kolossa 3:6–11 chhiar la. He lâi thua Paula thuchah chu eng nge ni?`

Kolossa 3:8 intanna thu, “tûnah erawh chuan” tih hian thil inthlâk thleng lian tak leh pawimawh êm êm ni bawk a thleng ta tih a târ lang a, chu chu thihna ata nunnaa luh thu a ni. “Tûnah” tih tawngkam hi Grik tawnga a inziah dânah chuan thu uarna rawng kâi a ni a. A awmzia chu, tûnah chuan Krista hnêna tho tawh leh chung lama thil awmte ngaihtuahtu in nih tâk avângin tûna in nun dân hian tûn hma lama in lo nun thin dân ang khân in nung ta lo a ni tih chiang takin a ti lang tûr a ni tihna a ni. “Nangmahnia awm lei lam thilte” chu in ti hlum dâwn a nih chuan hêng—thinrimna te, thinurna te, elrelna te, sawichhiatna te leh in kâ atanga chhuak thîn tawngkam zahmawh tak takte chu ti bo vek ang che u” (Kol. 3:8, NRSV).

Thinurna hi apâwng apuia tha lo vek chu a ni chuang lo va. Dik tak phei chuan, thinurna leh thinrimna te hi Pathianin sual a huatzia (nimin zirlâiah pawh kan sawi tawh kha) ti langtu niin, Isua pawh kha mi sualte lakah a thinur ve fo bawk (Marka 3:5, Thup. 6:16). Nimahsela, Pathian thinurna hi chu thinurna dik, thinurna thianghlim a ni tih hria ila. Keini mihringte erawh hi chu thil sawi chhuak zung zung thîn lo tûr, ngaihthlâk lam chuh zâwk tûra fuih kan ni a; a chhan pawh, mihring thinurna hi chuan Pathian dikzia a tih lan ve ngâi loh vâng a ni (Jak. 1:19, 20, NKJV). Tin, mi dang elrelna chuan an chhiatna tûr duhna mi a neihtîr thîn a, chutiangin, sawi chhiatna pawh hi mi dangte tih hmingchhiatna atâna duan a ni bawk. Chu vângin, Paula chuan tawngkam huatthlala leh bawlhhlawh rêng rêng chu hmang lo tûrin min chah a ni. A tâwp berah chuan, dâwt inhrilh tawn pawh a khap tlat bawk a (Lev. 19:11, 18 nên khâikhin la), a chhan pawh mihring hlui chu a thiltihte chawpa kan hlih tawh vâng a ni (Kol. 3:9, NKJV).

`Paula’n “mihring hlui” tih leh “mihring thar” tih tawngkamte a hman hian eng a sawina nge ni? Rom 6:6 leh Ephesi 4:22–24 en rawh.`

He inthlâk danglamna thleng, mihring hlui ni thîn mihring thar lo nih tâk thu sawina atâna Paula thumal hman hian mitthlaah miin a thawmhnaw hlui chhe tawp tawh tak chu hlîp a, a âiah thawmhnaw thar mâwi tak a inbel ta thung lâi min hmuhtîr a (Zak. 3:4 en la). Thil hlui leh thar inan lohzia chu thuthlung hlui leh thuthlung thar chungchângah pawh hman a ni. Thuthlung hlui chu hawrawpa ziah chhuah dân a ni a, chutih lâiin, thuthlung thar erawh thinlunga Thlarau Thianghlimin a ziah dân a ni ve thung (2 Kor. 3:4–18).

Hêng entîrna a hmante hian piantharna awmzia leh piantharnain a rah chhuah, Paula’n “thilsiam thar” (2 Kor. 5:17) a tih chu a sawi fiah a. A awmzia chu, kan lo pianthar chiah hian, “hmuh theih loh Pathian anpui” (Kol. 1:15) Krista anpui anga awm tûrin hriatna kawngah siam thar kan lo ni ta tihna a ni (Kol. 3:10, NKJV). A Thu (Bible) atanga amah hriatna chuan amah ang lo ni zual deuh deuh tûrin mi a ti danglam thîn a (2 Kor. 3:18). Chumi kan han thlen tawh hunah chuan, vân khua leh tuite kan nih ve tâk avângin a chi ang zâwng emaw, a hnam ang zâwng emaw leh, khawtlânga kan dinhmun inan lohna ang zâwng emaw tea inthliar hranna eng mah a awm thei tawh lo vang (Kol. 3:11).