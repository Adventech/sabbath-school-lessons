---
title:  Nun thar neite nungchang
date:   11/03/2026
---

Paula hian Krista hnên kan pana kan tih hlum leh kan bânsan tâk nun hlui leh awm dân tha lo tak takte a sawi hnu-ah, nun thar leh awm dân dik lam a sawi kâi ve ta thung a, chu chu thim ata chhuaha, êng lama luh tâkna a ni a ti.

`Kolossa 3:12–14 chhiar la. Hetah hian engtin nge ringtute awm dân tûr chu a sawi a, chu chu engtiangin an “inthuam” tûr nungchang thar nên a inzawm?`

Ringtute chu Pathianin a mi thlan bîkte ni tûr leh, a nungchang târ langtu ni tûra a koh chhuah hmâsâng Israel-te ang khân, Isua Kristaa “Pathianin a thlan” (Kol. 3:12), a “mi thlante” (ESV) an ni a. Amaherawhchu, he kohna phu hian mi zawng zawng an nung bîk chuang lo. Isua khân, “Kohte chu tam tak an ni a, thlante erawh chu tlêmte chauh an ni” tiin a lo sawi a (Mat. 22:14, NKJV; Mat. 24:22, 24, 31 pawh en rawh). Paula’n Pathian mi thlan nih chungchâng a sawi pawh hian a rilrua awm chu hei tho hi a ni (Rom 8:33, 2 Tim. 2:10). Ringtute chu hmâsâng Israel-te ang bawk khân Pathianin a “hmangaih” leh a “mi thianghlimte” an ni a (Deut. 7:6–8). He an hamthatna chan hian mawhphurhna pawimawh tak ken tel neiin, chu chu thim ata chhuaka, ama êng mak leh ropui takah chuan lût tûra kotu Pathian fak leh a chanchin puan darh a ni (1 Pet. 2:9, NKJV). Chu hna chu keini pawh hian kan nun dân hmangin kan thawk mêk a nih hi.

Paula’n Pathian mi thlante awm dân tûr a sawite chu: “lainatna thinlung neih te, ngilneih te, inngaihtlâwm te, thuhnuairawlh te, dawhtheih te, indawh tawn te leh inngaihdam tawn te a ni a; tin, hêng zawng zawng chungah hian hmangaihna inbel bawk tûr a ni a ti (Kol. 3:12–14, NKJV). Nimahsela, hêng awm dân tha leh nun dân mâwite hi Krista nêna inpumkhat thinlung atang chauha lo chhuak thei a ni thung a, a chhan pawh hêngte hi a nungchang leh ama’n mi a rawn dâwr dân târ langtu a nih vâng a ni. Kan chunga thil sual titute chu Lalpa’n min ngaihdam tawh angin kan ngâidam ve thîn tûr a ni a (Kol. 3:13). Keimahni lama hmangaihna a lantîr chuan amah nên min phuar avâng leh mi dangte hmangaih tak tak thei tûra mi a tanpui avângin (1 Joh. 4:11, 12) hmangaihna hi pumkhat kan nih theihna tûra “phuar khâwmna famkim” chu a ni (Kol. 3:14, NKJV).

Hêng thil pariatte hian mi dangte nêna kan inlaichînna kawngah thuang hnihin nghawng a nei a. Pakhat chu, mi dangte chunga hmangaihna, khawngaihna, ngilneihna leh ngaihdamna kan lantîr hian anmahni chauh ni lovin, keimahni ngei paw’n malsâwmna kan lo chang thîn. Mi dangte hmangaih leh an thatna tûr thil tihsak hi a nuam êm êm a. Chutianga kan tihsakte chuan dân tlângpuiin thatna an rawn lantîr lêt ve thin bâkah, Pathian khawngaihna leh ngaihdamna kan chan chhunzawm phah thîn bawk (Mat. 5:7, Mat. 6:14). Pakhat dang, a pawimawh zâwk ni bawk chu Pathian a châwimâwi leh Isua ring leh zui tûra mi dangte a ti phûr thîn hi a ni a, a chhan pawh Pathian khawngaihnain thil a tih theihzia a tih lan vâng a ni. “Mahni hmasial lo nun âia mihring rilru hneh zâwk thei eng dang mah a awm lo va. Chanchin tha sawi mâwi theih dân ber pawh a pawmtu Kristiante’n mi dang an hmangaih leh mi dangin an hmangaih theih tûra an awm hi a ni.”—Ellen G. White, Tihdam Rawngbâwlna, p. 466.

`Mi dang, a bîk takin i chunga tha lêm lote chunga thil i tih dânah khân engtiang taka thain nge Isua i lantîr ve le?`