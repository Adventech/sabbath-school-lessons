---
title:  Nu leh pate leh naupangte
date:   16/03/2026
---

Chhûngkaw inrêlbâwlnaah hian naupangte pawhin tih tûr pawimawh tak an nei ve tho a. Nu leh pate hmangaih hlawh an ni tih leh chhûngkaw member an nihna ang leh vânram khua leh tuite an nihna anga ngaihhlut hlawh a ni tih a inhriat a tûl hle. Chhûng inkhâwm neih thin hi thil pawimawh tak a ni a; nimahsela, chu chu mâwl te, ni tinin zîngkârah leh zan lamah neih thin tûr a ni. Naupangte hian an la têt deuh lâi atang pawhin in chhûng leh a vêl tih fâi leh thil tûl dang eng eng emaw tihte an zir tan thei a. A pawimawh ber erawh chu Paula thupêk, “Engkimah in nu leh pate thu zâwm rawh u, chu chu Lalpa lâwm zâwng a ni si a” (Kol. 3:20, NKJV) tih hi an zâwm ngei tûr a ni.

**Hêng Bible chângte hi chhiar la. Fate enkawlna kawnga thurâwn min pêkte chu eng nge ni?**

`Thuf. 22:6, 15`

`Mat. 19:14`

`Deut. 6:6, 7`

`Thuf. 1:8, 9`

Naupangte hi an zawm tûr dân siamsak leh an entawn tûr hnutchhiahna hmanga Lalpa tâna chher chhoh an nih phawt chuan chhûngkua, kohhran, khawtlâng leh ram tân pawh malsâwmna an ni thei a. Nimahsela, naupang enkawl kawnga Paula’n nu leh pate thurâwn a pêk hi, nupuite leh pasalte hnêna thurâwn a pêk ang tho khân inbûk tâwk tak leh inzah tawn taka thil tihna a ni: “Pate u, in fate ti nuar suh u, chuti lo chuan an beidawng dah ang e” (Kol. 3:21). Nu leh pate’n, a bîk takin pain a fate a chhawnchhaih dân leh an chunga thununna a lek dân hian thlarau lama an rawn than lenna kawngah nghawng pawimawh tak a nei thîn.

Zir chianna atanga a lan dânin nupaa inkhâwm thîn fate chu, nu chauh emaw, pa chauh emaw inkhâwm thîn fate âiin inkhâwm an peih zâwk tlângpui a. Thil mak angreng tak chu, nu chauh emaw, pa chauh emaw inkhâwm thin fate zîngah pawh hian nu zâwk inkhâwm thînte âiin, pa zâwk inkhâwm thîn te’n an puitlin hnu thlengin kohhran an bêl zui thîn bawk. Chutiang chuan, thlarau lama naupang an than len chhohna kawngah hian pate’n mawhphurhna lian tak an nei a ni tih a chiang a. Chu vângin, pate hian an mawhphurhna pawimawhzia an hriat a tûl hle rêng a ni.

`Amaherawhchu, pa zawng zawng hi (a dam deuh zâwk zâwnga sawi pawhin) an fate tâna entawn tlâk a ni vek lêm lo va. Engtin nge kan Pa a nihna anga Pathian nungchang kan hriatna hian kan mamawh hunah, a bîk takin kan lei pate’n kan taksa leh rilru lama chhiatna nasa tak min thlen châng te hian damna min thlen theih ang?`