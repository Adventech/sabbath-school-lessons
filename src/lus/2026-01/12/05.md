---
title:  Intawngtâisak tawnin
date:   18/03/2026
---

`Kolossa 4:2–4 chhiar la. He lâi thu-ah hian tawngtâi dân tûr eng nge kan hmuh? Paula’n an tawngtâipui a dîlnate chu eng nge ni?`

Harsatna hrang hrang—chhûngkaw thil a ni emaw, hrisêlna chungchâng a ni emaw, sum leh pâi lam a ni emaw—tâwk mêk tu emaw hnêna thu pawimawh leh ngaihthlâk nuam ber pakhat kan sawi theih chu, “I/in tân ka lo tawngtâi thîn a nia?” tih hi a ni âwm e. Tawngtâina hi vânin mihringte min rawn thlun zawmna leh biak pawhna hmanrua pawimawh tak a ni a. “Rinnaa kan tawngtâi chhânna atâna kan mamawh tak min pêk hi Pathian ruahmannaa tel niin, chumi chu kan dîl lo a nih chuan mi a pe kher lo vang—Ellen G. White, Indona Ropui, p. 525.

Paula’n tawngtâi chungchâng a sawinaa tawngkam hrang hrang a hman: “fan fan” (“chhunzawm zêl”) tih te, “thahnemngâi takin” tih te, “inrâlring chungin” tih te leh, “lâwmthu sawina nên” tih te hian a tawngtâina chu rinna tawngtâina a ni tih a ti lang a (Kol. 4:2, NKJV). “Eng hunah pawh” (Eph. 6:18) leh “bâng lova” (1 Thes. 5:17) tawngtâi reng tûrin min hrilh bawk. Mak leh ropui ber mai chu, “kan tawngtâi dân tûr ang takin kan tawngtâi em tih kan hriat loh châng pawh a awm thîn a; mahse, chutiangah pawh chuan Thlarau Thianghlim hian sawi chhuah rual loh khawpa nasaa rûm chungin min lo tawngtâisak thîn a ni” (Rom 8:26).

`Kolossa 4:3 chhiar leh la. Pathianin mi dangte hnêna i rinna i hrilh chhâwn theihna tûra kawng a tih kuaksak thei che nia i hriat chu eng nge ni?`

Thil chhinchhiah tlâk deuh chu, tawngkam hman âwm tak hman nachâng a hriat theih nân pawha a tawngtâi hi a ni. A châng chuan a lehkhathawnte leh Tirhkohte Thiltih bua a thu sawite kan han chhiar hian, amah hi thu sawi thiam tak, a sawi tûr pawh haichham ngâi lo niin kan lo ngâi ngawt thîn a. Nimahsela, hetah hian Pathian thuchah chu chiang leh fiah taka a puan theih nâna lo tawngtâisak tûrin a chah ve tlat mai (Kol. 4:4, NIV). Hemi châng tîr lamah hian Grik thumal pawimawh tak mai, “ka sawi dân tûr ang taka” ti pawha lehlin theih, dei a hmang a, hei hian chanchin tha puan hna hi tih mâkmawh, Pathianin kan kova a nghah mawhphurhna pawimawh tak a entîr nghâl bawk. Chanchin tha chu Rom sawrkâra mi lian ber berte hnênah pawh hril a tûl a ni tih a hre chiang a, Kaisara chhûngte nên lam luh chilh vek a tum a ni.

“Tawngtâi tûr hian thingthit kher a tûl hran loh châng pawh a awm ve thîn tho a. Nangmah chauha i awm lâi te, kea i kal lâi te, i ni tin hna i thawh mawlh mawlh lâi te khân Chhandamtu nêna inkawm chu tih thanah neih tum ang che. Ngâwi reng chungin dîlna thlen thîn la—thinlung takin tanpuina, êng, chakna leh hriatna dîl thîn rawh. I thâwk lâk tinte kha tawngtâina thu ni zêl rawh se.”—Ellen G. White, Tihdam Rawngbâwlna, pp. 510, 511.