---
title:  Finna kawng zawhin
date:   19/03/2026
---

Kristian kan nih anga thutak kan hriat tûr pawimawh ber mai chu eng nge ni? E le, kan sualte thâwi nân Isua Krista a lo thi tawh a; chutichuan, amah kan rin azârah chatuana nunna kan lo nei thei ta tih hi a ni. He thutak hi keimahni mai chuan a awmzia kan hrethiam famkim thei ngâi dâwn lo va. Amah Pathianin min hrawn hrilh emaw, kan hnêna a rawn puan emaw a ngâi. Tichuan, puan a rawn ni ta ngei bawk a—chûngte Pathian Thu Bible-ah hian kan hmu a ni.

Thutak, hriatna leh finna tam takte hi chu Pathianin a Thu Bible-ah hian lo puang chhuak lo ni ta se kan hriat ngâi rêng rêng loh tûr a ni hlawm a. Nimahsela, he thutak, hriatna leh finna te hi a hriata hriat mai ringawt atâna pêk chu kan ni lo thung—keimahni nun ngeia kan lan chhuahtîr thin a tûl thîn a ni.

`Kolossa 4:5, 6 chhiar la. Paula’n fing taka kan awm a tûl hun nia a sawi chu engte nge ni? Fing taka kan awm a tûl chhan chu eng nge ni ang?`

Thil vânduaithlâk tak chu, Kristian kan ni ve satliah mai fo thîn hi a ni âwm e. Paula’n (Isaia 52:5 thu la chhuaka) a sawi ang hian Israel-te kha ring lo mite tân dâltu lungpui lian tak an ni a: “Nangmahni avângin Pathian hming chu Jentail-te zîngah sawichhiatin a awm a ni” (Rom 2:24) a ti tawl mai! Ni e, mi dangte laka kan awm dân, a bîk takin kan rin ang ring ve lote mit hmuha kan khawsak dân hian thil tam tak a sawi thîn a (Tita 2:5, 2 Pet. 2:2 en rawh). Kristian chhûngkua, suahsual rawngbâwl lova tawngtâina hun hmang ho thîn thalâi rual, anmahni pawh mi khawngaih thei tak, thinnel leh dawhthei êm êm bawk site hian kan rinna hi a tak tak nge nia a lem mai tih lo chîk rengtute hnênah ring leh fiah takin thu an sawi thîn a ni.

Kolossa 4:6-ah chuan kan tawngka chhuaka kan fîmkhur a tûl thu a sawi a: “Khawngaihna tel ni zêl rawh se” a ti (ESV). Ngilneih emaw, hawihhâwm emaw mai a tâwk lo va, kan tawngka chhuak pawh Thlarau Thianghlim awmpuina azârah Pathian khawngaihnain a fan chhuah leh chawh phûr a ni tûr a ni. Tin, “chi-a al” a ni bawk tûr a ni a. Kan tawngka chhuak chu, hriam leh thu pe âw tak ni lovin, a lo hretute tâna hriat nuam leh hahdam ni thîn rawh se.

“Mi tin engtia chhân theuh tûr nge ni tih in hriat theih nân.” Thlarau Thianghlim chauhin a hun taka kan sawi tûr thute min rawn hriattîrin, sawi chhuah duhna chhan tha pawh min neihtîr thei a; tin, kan thu sawi lo ngâithla “ngei” tûrte rilru pawh a lo buatsaih thei bawk (hetah pawh hian Grik tawnga “ngei” tih sawina thumal, dei tih bawk hman leh a ni a—nimin zirlâia Kolossa 4:4 thu awmzia sawi fiahna kha en leh ang che).

`I tawngka chhuak, i thiltih leh mi dangte hmuha i khawsak dân te kha ngaihtuah la. I rinna chungchângah eng thuchah nge i lan chhuahtîr a, Kristian nih awmzia eng nge i hmuhtîr thin?`