---
title:  Zir belhna
date:   20/03/2026
---

“Chhûngkaw member tinte chuan an chhûngkaw remna te, khawsak felna te, leh hunbi bîk hman theihna te chu an kovah a innghat theuh a ni tih an hrethiam tûr a ni a. Mi tu mahin mi dang kalhin engmah an ti tûr a ni lo. Lungrual tak leh thukhat vuain an infuih tawn theuh thîn tûr a ni a; nunnêmna te, zâwldawhna te, dawhtheihna te lantîr thîn rawh se. Tawngkam thlum leh zâidam hmang thînin buaina thlen thei tawngkam erawh pehhêl zêl sela; a tute paw’n nu ber phurrit an chhâwk zângkhâisak theih nân an tih theih tâwk theuh ti thîn rawh se. . . .

“Chhûngkaw member tinte chuan mi dangte nêna an inpumkhat theihna tûra an tih ve tûr awmte chu an hrethiam tûr a ni a. Kum ruk tling chin tawh phawt chuan mawhphurhna leh phurrit phurh tûr an nei theuh a ni tih hriain chumi hlen chhuak tûr chuan theihtâwp an chhuah theuh a ngâi bawk.”—Ellen G. White, Kristian Chhûngkua, pp. 169.

“Êngah kan kal tak tak dâwn a nih chuan kan nunah leh kan in chhûngkhurahte Krista kan chêntîr a ngâi a. Chhûngkua chu a hming put chhan ang ngeia chhûngkua tak tak a nih theih nân kan tih theih apiang kan ti tûr a ni. Chhûngkua chu he leia vânram tlafual, inrah behna leh innêk sâwrna hmun ni lovin khawngaihna leh lainatnain a luah khah hmun a ni tûr a ni a. Keimahni kan hlim leh hlim loh pawh mi dangte laka hmangaihna, lainatna leh hawihhâwmna kan lantîr leh lantîr lohin a hril thui hle ang. . . . Keimahni chu kan inngaihtuah chang lo tûr a ni a, thil tê tham tê tê-ah pawh mi dangte lak atanga duhsakna kan dawn a chunga kan lâwmzia tih lanna tûr remchâng zawng rengin leh, mi dangte lâwm zâwng siamna te, khawngaihna thiltihte leh hmangaihna thiltih tê tham tak takte hmanga an lungngaihna leh an rit phurhte chhâwkna remchâng te pawh kan zawn reng a pawimawh bawk. Hêng hawihhâwmna thiltih hlu tak takte hi keimahni in chhûngkhurah theuh tanin mi dangte hnênah pawh kan lan chhuahîr ve leh zêl bawk ang a, chu chuan kan nun a ti hlimin a ti nuam sâwt ang. Nimahsela, hêng thil tê tham tak tak nia kan ngaihte hi tih kan ngaihthah a nih erawh chuan kan nun a hrehawmin kan lungngâi ngawih ngawih thung ang a, hlimna chhan tûr kan hmu tlêm telh telh mai dâwn a ni.”—Ellen G. White, Testimonies for the Church, vol. 3, pp. 620, 621.

**Sawi ho tûrte:**

`Nupui/pasal neite tân: Bible-a eng thute hian i nupui/pasal nêna in inlaichînna a lo that theih nân tanpui che u? Nupui/pasal la nei lote hnêna thurâwn pêk tûr neihte chu eng nge ni? Nupaa insiamnain chona hrang hrang a rawn thlen tûrte lo hmachhawn dân tûr an hriat theih nân engtin nge i tanpui ang?`

`Kristian chhûngkua atanga an fate enkawl sei liantu nu leh pa tam tak chu an fate an lo puitlina an rinna an hnâwl tâk avângin an lungngâi hle thîn a. Chûng mite hnênah chuan thurâwn leh thlamuanna thu eng nge i pêk theih ang? Sawi chhuah kher loh atâna tha zâwk pawh a awm tho bawk ang em?`

`Paula’n “fing taka awm” (fîmkhur taka awm) tûra a hrilh chungchâng hi sawi ho leh ula. A letling chiah, “â taka awm” (fîmkhur lo taka awm) tih hi eng nge ni a awmzia ni ang? Fing taka i lo awm atang leh â taka i lo awm atanga i thil zir chhuahte chu eng nge ni?`