---
title:  Nupuite leh pasalte
date:   15/03/2026
---

Thuthlung Tharah hian Kristian chhûngkuate tân zawm tûr thurâwn tha tak tak kan hmu tam hle mai (Eph. 5:21–6:9, Kol. 3:18–4:1, Tita 2:1–10, 1 Pet. 2:18–3:7 te hi en ang che). Hêng “chhûngkaw inkaihhruaina dânte” tia an lo sawi thinte hi in chhûngkhurah tute nge thu neitu ni tûr tih sawina chauh a ni bîk chuang lo va, chhûngkaw member tinte inlaichîn tawnna ti thatu leh ti chaktu tûr thil pawimawh tak tak inkawhhmuhna pawh a ni nghâl bawk.

`Kolossa 3:18, 19 chhiar la. Paula thurâwn min pêkah hian chhûngkaw member tinte’n tih tûr an neih theuh dân i lo hmu em? Ephesi 5:22–25, 33-a sawi belh lehte chu eng nge nge?`

Mi thenkhat chuan, “Nupuite u, in pasalte hnênah intulût rawh u” (Kol. 3:18) tih lâi chauh hi sawi chhâwngin, chutah chuan a duhtâwk tak mai thîn a. Mahse, Paula’n chumi an/kan tihna tûr chin a sawi tel pawimawh tak hi lo chhinchhiah teh: “Lalpaa a awm tâwk ang zêlin” a ti a ni lo’m ni? Thuthlung Thar khawi lâiah mah hian hmeichhiate chu mipa zawng zawng hnêna intulût tûra inhrilhna a awm lo va; nupuite chu an pasalte bâwih emaw, an pasalte’n ti tûra an hrilh ang ang chu hnial lova ti zêl mai tûr an ni tih thu emawm inziahna lah a awm hek lo. Paula’n a sawi hi chu Lalpa lakah an rinawm hmasa ber phawt tûr a ni a, chumi dawta rinawm lehna tûr chu an pasalte a ni. Pasalte chuan an nupuite nihna an pum hmawmsak ngawt tûr a ni lo va, ama chhia leh tha hriatna kalhin thil a tihtîr tûr lah a ni hek lo.

Krista’n kohhranhote a hmangaiha an tân amah a inpe hial kha pasalte’n an nupuite an hmangaih dân tûr entîrtu a ni a (Eph. 5:25). Eng anga thlêmna hautak pawh tâwk se, an nupuite lakah an rinawm tlat tho tûr a ni. A nupui tâna tha ber tûr ang zêlin thutlûkna a siam ang a, dân tlângpuiin chûngte chu ama tân pawha tha ve tho tûr a ni thîn nghe nghe. Chutiang taka a hmangaih a nih chuan a nupui tân pawh Pathianin a pasal zah tûra thu a lo pêk (Eph. 5:33) hi zawm a nuam sawt dâwn a ni.

Kristian nupa kâr tha takah chuan thil tih dunna a awm thîn a—nupa an nih angin an inrâwn tawn a, ngun taka thil ngaihtuah dûnin thutlûkna an siam thîn. A châng chuan, chhûngkaw member zawng zawngte nghawng tûr thutlûkna pawimawh tak siam a tûl châng a awm thîn a, chutiangah chuan fate pawh ngaihdân thawh tûra sâwm ve a tha hle; nimahsela, an hmuh lâia inhnial erawh tih hauh loh tûr a ni. Chutianga an tih hnuah pawh la inrem thei chuang lo ta ang se, nupuiin a tih tûr chu—Pathian Thu nêna inkalh te a nih hran loh chuan—a pasal thutlûkna pawmpui ve mai a ni a, chu chuan chhûngkuaah inremna a thlentîr ang. Hetiang chiah hian pasal zawng zawng an nih êm loh pawhin, a tam zâwk daihte hi chuan an nupuite thurâwn an ngaihthlâksak chânga nuam an tih thinzia an hre theuh ngei ang a. Nupui leh pasal te’n inrem taka thil an tih dun nasat poh leh an nupa kâr pawh a tha leh zual thîn a ni.

`Engtin nge hmân ata tawh vânduaithlâk taka an lo tih fo thin: thil tha lo tak tak tih phahna atân hêng thurâwn tha tak takte hman ang hi keini chuan kan lo pumpelh hlauh theih ang?`