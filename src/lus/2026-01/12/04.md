---
title:  Hna thawh hona boruak tha
date:   17/03/2026
---

`Kolossa 3:22–25 leh Kolossa 4:1 chhiar la. Hetah hian bâwihte hnêna thurâwn a pêkte chu eng nge ni. Hêng a thurâwn pêkte hi kan hnathawhpuite laka kan lo hman tangkâi ve theihte a awm em?`

Mi thenkhat chuan—Bible pum pui hnâwl vek an duh vâng chu a ni bîk lo vang a—hmânlâi huna mite hnêna thurâwn a lo pêk thenkhat, entîr nân, bawih neih chungchâng a lo sawite hi la chhuakin Bible sawi hnâwm phah nân an hmang thîn a. Amaherawhchu, hetianga titute hian Thuthlung Hlui huna Israel-te khawtlâng nun leh Thuthlung Thar huna kohhranhote dinhmun kha an ngaihtuah thleng pha meuh hlawm lo niin a lang. Mihringte hi Pathian anpuia siam kan ni a; tin, Pathianin a siam ni ve tho vântirhkohte ang bawkin zalênna nei tûra duan pawh kan ni bawk. Mosia dân hian Israel mite kha kumkhuaa bâwih an nih reng lohna tûrin a khapna a lo siam a (Deut. 15:12), an lei bat neihte tlâk nân a tam berah kum ruk tuksakin, chumi chhûng chuan tlâk thei ta lo pawh ni se, chhuah zalên an ni tho ang (Exod. 21:2–6, Lev. 25:39–43). Bible hun lâia bâwih an neih dân kha, kan tûnlâi ngaihtuahnaah chuan thil tenawm tak ni mah se, khawthlang ram hrang hrangahte (Europe leh America) kan lo hmuh tawh sal an chhawr dân, mahni mihringpuite laka dik lo leh râwng taka chêtna ang chi nên kha chuan a inang chiah lo.

Thuthlung Thar hunah khân kohhran ngei pawh bâwih neih phalsaktu Rom ram dân hnuaia an inrêlbâwl ve a ngâi tho a. “Nimahsela, tûnlâi huna bâwih kan hriat ang hi ni lovin, Rom ram dân hi chuan bâwihte hnênah dikna chanvo leh hamthatna eng eng emaw pein, chumi dân lo zawm loh emaw, lo paih thlâk tum emaw chu chanchin tha darh zau zêl tûr lo tih balhlahna a ni daih thei a ni.”— Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Kohhran chhûngah phei chuan, Rom Lalram chhûnga an kalpui dân tlângpui ang ni lovin, bâwihte’n an rinawmna an lantîr hmasak berna tûr chu Lalpa lakah a ni zâwk a. Tin, anmahni neitu an pute pawh vânah Hotu an nei tih hriaa an bâwihte chungah dik leh mâwi taka thil ti thîn tûrin hrilh an ni bawk (Kol. 4:1, NKJV). Chu bâkah, Paula vêk hian Philemona chu a bâwih ang ni lovin, ama unaupa duh tak ang zâwka en tawh zâwk tûrin a ngên bawk a (Philemona 16). Dik tak phei chuan, Thuthlung Hlui leh Tharahte hian ringtute chu Pathian bâwihte (chhiahhlawhte) tia sawi a ni thîn nghe nghe (entîr nân, Sam 34:22, Luka 17:10, 1 Pet. 2:16 te hi en ang che).

Bible thu thenkhat hi ziah a nihna hnamte nungphung leh thiltih dân kan lo pawm vak lo a nih pawhin a thuneihna erawh kan pawm ngei a ngâi tho a. A nih loh chuan, Pathian Lehkhabu chungah keimahni leh kan hnam thil tih dân kan dah tihna a ni ang. Tha ber chu Bible-in a sawite rêng rêng hi—eng chungchâng pawh ni se—thutlûkna kan siam hmain a sawina châng zawng zawng en kual vek phawt thin tûr a ni a; chutichuan, a sawi tum tak kan lo hrethiam thei ang.

`He thu hi i thawhpuite chunga i hman tangkâi theih dân tûr ngaihtuah la. A thil sawite hian engtin nge hotu emaw, mi rawih emaw tha zâwk ni tûrin a tanpui theih ang che?`