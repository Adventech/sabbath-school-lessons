---
title:  Mi Dangte Nêna Chên Ho
date:   14/03/2026
---

### Chhiar tûrte
Kol. 3:18–4:6; Eph. 5:22–25, 33; Thuf. 22:6, 15; 1 Pet. 2:16; 1 Thes. 5:17.

> <p>Châng vawn</p>
> “Mi tin engtia chhân theuh tûr nge ni tih in hriat theih nân in tawngka chhuak chu chi-a al, khawngaihna tel ni fo rawh se” (Kolossa 4:6).

Mi hrang hrangte kan chên ho leh hnate kan han thawh ho hi chuan kan inkârah harsatna eng eng emaw a lo awm thîn a. Kan ngaihdân leh duh dân a inan loh avângin inrem lohna a lo piang a, han inhnial deuh bap bap tum pawh a awm thîn. Mi dangte nêna kan inzawmna chu a hnaih zawh poh leh intih thiam lohna a lo chhuah pawh a awlsam sawt thîn a; chu vângin, a tute tân pawh inlaichînna vawn nun zêl a nih theih nâna theihtâwp chhuah tlân a pawimawh hle.

Inlaichînna kan neihpui hnâi berte chu in khata kan chênpui kan chhûngte an ni a. Chu vâng chuan, chhûngkua hi “chhûngkaw sumdâwnna” tih pawha sawi a ni rêng thin bawk. Chhûngkaw inrêlbâwl dân leh hnathawh dân sawifiahna ngaihnawm tak a ni âwm e. Sûmdâwnna kalpui dânah leh in chhûngkhur enkawl dânah hian thil inang tam tak a awm a. Ngaihhlut zâwng, thiltum leh ruahmanna inang tlâng neih a tûl ve ve thîn. Sumdâwng hote leh in chhûngkhura chêng zate chu a inngeih tlân a tûl bâkah, tha taka anmahni chanpual theuhte an tih a pawimawh a. Chutiang chu chhûngkaw lian tak kohhranah pawh thil pawimawh a ni ve tho mai.

Tûn kâr zirlâi châng vawnah hian Kristian chhûngkuate tha taka an khawsak tlân theihna tûra thil an tih ngâi thenkhat târ lan a ni a. Kristian chhûngkua chu Bible thute’n a kaihhruai tûr a nih avângin Paula te hun lâia Rom mite in chhûngkhur inkaihhruai dân nên a dang hle. Tin, mi dangte nêna thil kan tih hona leh kan inlaichîn tawnna kawnga kan tangkâipui tûr thurâwn hlu tak tak pawh min pe tel bawk a, chûngte chu in chhûngkhurah leh hna kan thawhna hmunahte a pawimawh êm êm hlawm a ni.