---
title:  “Krista châwimâwiin a awm dâwn”
date:   11/01/2026
---

`Philippi 1:19, 20 chhiar la. Paula’n a chungthu ngaihtuah a nih huna thil lo lang tûr a beisei chu eng nge ni? Thiam chang nihna âi pawha pawimawh zâwk nia a ngaih chu eng nge ni?`

Paula hi thil sual tih nei miah si lovin lung inah a tâng ngun angreng khawp mai a; tin, tihduhdahna pawh a tuar zing malh malh hle. Korinth khuaa awm ringtute hnêna lehkha a thawnah khân hrehawm a lo tawrh tawh hrang hrangte chu a ziak chhuak a: “tân ina tânnaahte nasa lehzualin, vuaknaahte hleihluak takin, thihnaahte vawi tam tak. Juda-te lakah vuakna vawi khata vawi sawmli tling lo vawi nga ka tâwk a; vawi thum tianga vuakin ka awm a, vawi khat lunga denin ka awm a, vawi thum lawng chhiatna ka tâwk a, zan khat leh ni khat tuifinriatah ka awm a; khaw fannaahte vawi tam tak, luite laka hlauhawmah te, suamhmangte laka hlauhawmah te, ka chipuite laka hlauhawmah te, Jentail-te laka hlauhawmah te, khawpuia hlauhawmah te, thlalêra hlauhawmah te, tuifinriata hlauh-awmah te, unau derte zînga hlauhawmah te; thawhhahna leh thawhrimnaah te, mutmawhnaahte vawi tam tak; riltâm leh tuihâlnaah te, chaw ngheinaah te, khawsik leh saruaka awmnaah te vawi tam tak” “ (2 Kor. 11:23–27).

Nimahsela, hêng a hrehawm tawrh hrang hrangte hi a rilrua lian ber emaw an lo tih loh nân he thu hi a sawi tel bawk a: “Hêng pâwn lam thil ka sawi bâkah hian kohhranho zawng zawng ka ngaihtuahna, ni tin mi delh rengtu hi a awm bawk a ni” (2 Kor. 11:28) a ti.

`1 Korinth 4:14–16; 1 Thessalonika 2:10, 11; Galatia 4:19; leh Philemona 10 te chhiar la. Paula hian a kohhran phunte nên leh Krista tâna mi a hnehte nên khân eng ang inlaichînna nge an neih?`

Min chhandamna atâna engkim hlântu Isua ang bawkin Paula pawh hian a ringtupuite thatna tûr a nih dâwn phawt chuan a neih engkim hman leh amah pawh hman nih a tum tlat thîn a (2 Kor. 12:15). Nimahsela, thil mak deuh mai chu, Isua tih dân anga ti nasa apiangte hi mi thenkhatte ngainat loh emaw, lawm hlawh lo emaw an ni zâwk tlat thîn si a nih hi. “Tu pawh Krista Isuaa Pathian tih taka nun tum apiangte chuan tihduhdahnate an tuar ang” (2 Tim. 3:12) tih thu pawh a lo sawi rêng a. Nimahsela, Krista zuitu rinawm takte chu Pathian châwimâwitu leh chanchin tha thutak lantîrtu pawimawh tak an ni thung (Phil. 1:7 chhiar la). “Paula hi dik lo taka tântîr a nih lâi pawh khân a dawhtheiin Pathian lakah a lâwm reng tho a, a huaisenna leh a rinna hi sermon ropui tak a ni chhunzawm zêl ta a ni.”—Ellen G. White, Tirhkohte Thiltih, p. 464.

`I nun leh mi dang te laka i chêt dânte kha ngaihtuah la, a bîk takin hnuai chhiah deuh taka i chêt khum thinte kha ngaihtuah ngun leh zual ang che. Isua tân eng ang thuhretu nge i lo nih thin le?`