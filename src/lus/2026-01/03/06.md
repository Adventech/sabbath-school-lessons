---
title:  Kohhran inpumkhat leh hlauh nei lo
date:   15/01/2026
---

`Philippi 1:27–30 chhiar la. Engtiangin nge kan inpumkhatna leh “chanchin tha rinna thu tana kan beih tlânna” hian engmah hlauh nei lova chanchin tha puan darh hna thawk ho tûrin mi a siam thin?`

Setana tum ber chu kohhranhote min then hran leh min hneh a ni. Inthen hranna hi thil hlauhawm tak a ni a. Isua pawhin, “Chhûngkhat pawh mahni an indo chuan, chu mite chhûng chu an ding chhuak thei lo vang” a lo ti. He thu pawimawh tak hi Setana chuan theihnghilh daih tûrin min duh hle a. A chhan pawh kan inpumkhat tlat a nih chuan Bible hrilhlâwknain a sawi a la bâng kohhran kan nih anga (Thup. 12:17) kan mawhphurhna— hnam tinrêng te, chi tinrêng te, tawng tinrêng te leh mi tinrêng te hnêna chanchin tha tlângaupui hna (Thup. 14:6) hi kan hlen chhuak thei dâwn tih a hriat chian êm vâng a ni. He Pathianin min pêk thuchah puan darh hna hi hlen chhuah a nih theih nân inpumkhata kan awm a pawimawh êm avâng leh, Johana 17-a kan hmuh Isua tawngtâina pawh hian Bible thutak chu kohhranhote inpumkhatna atâna thil pawimawh ber pakhat a ni (Joh. 17:17, 19) tih a sawi avângin kan thuchah ken hi kan rawngbâwlna emaw, kan inpumkhatna emaw atanga lâk hran theih a ni lo va. Hêng thil pathumte hi a ding nghet tlâng vek a nih loh vêk chuan an zain an tlu dual thung ang. Hêng thil pathum pawimawh tak tak zînga a eng emaw ber pawh hi kan ngaihthah a nih chuan hlawhtlinna kan chang thei dâwn lo va. Chutih lâiin, an zavâi hian kan ngâi pawimawh vek a nih erawh chuan engmah hlauh tûr ka nei lo thung. Dodâlna pawh lo thleng se, eng ti kawng maha kan hlauh a tûl lo va (Phil. 1:28). Setana ngei pawh hi hneh tawh hnu hmêlma ve mai a ni. Kan rinna avânga tih hlum kan ni dâwn a nih pawhin “thil tha lam zuitute kan ni” (1 Pet. 3:13, NKJV) a nih phawt chuan engmahin min ti na thei dâwn lo va. Hma lam pana Pathian thutak kal mêk hi Setana lo tih tâwp theih rual a ni lo.

`Hêng Bible chângte hi chhiar la: Matthaia 10:38, Tirhkohte 14:22, Rom 8:17, 2 Timothea 3:12. Tichuan, thupui thuhmun an sawi theuhte chu tâwi tein khâikhâwm ang che.`

Suala tlu tawh khawvêla chêng kan nih avângin kan zînga “tha berte” tân meuh pawh nun a harsa thîn hle mai. Joba kha mi fel tak a ni a; Bible pawhin “sawisêl bo leh mi dik, Pathian tih mi, thil tha lo laka insûm tlat thîn” a tih hial a ni (Joba 1:1, NKJV). Nimahsela, ni khat thil thu lekah chhiatna namên lovin amah leh a chhûngkua a rawn tlâkbuak ta thut mai a nih kha. Nun hi keimahni ngeiin kan lo tawn tawh atangin emaw, mi dangte chunga thleng kan hmuh atangin emaw khâm panga lâwn ang deuh a ni a, engtikah nge kan tlâk dâwn tih pawh kan hre rêng rêng lo tih la hre lo tu nge awm le? Eng emaw ti kawng tal chuan hrehawm kan la tuar theuh ngei dâwn a. Mahse, thil dang zawng âiin Krista tâna tawrh chu a la tha zâwk tho tho thung.

`Hrehawm kan tawrh chângte hian Kristian kan nih anga beiseina leh thlamuanna kan neih theih awm chu eng nge ni?`