---
title:  Thih pawh hlâwkna
date:   12/01/2026
---

I lo la hre lo a ni maithei a, ringtu tute pawh hi Krista leh Setana indona ropuiah chuan kan tel theuh a, chu indona chuan kil tina min hual vek bâkah, keimahni chhûngah ngei pawh beih a ni bawk. He lei leh vân pum tuam chhuak vektu indona hian eng emaw ti kawng tal chuan min nghawng vek a, kan thih ni a thlen hma zawng chu eng tikah emaw leh eng tin emaw talin kan la tuar ngei dâwn bawk a ni.

`2 Korinth 10:3–6 chhiar la. Thlarau lam indona kan beih chhan ber chu eng nge ni a, kan râlthuamte chu eng nge ni?`

Thlarau lam râlthuam hlauhawm ber berte chu ngaihdân—a thate pawh, tha lote pawh a ni a. Chu vâng chuan, Setana pawhin sawisêlna te, inphatsanna te, intihzahna, hluahna, thiante nawrna leh Kristiante’n an hman ve ngâi rêng rêng loh tûr hmanraw chi hrang hrang dangte pawh a hmang thîn. Keini erawh chuan hmangaihna te, khawngaihna te, remna te, zâidamna te, dawhtheihna te, ngilngeihna te leh mahni inthununna te kan hmang thîn zâwk tûr a ni a. Kan râlthuam tha ber chu leh thiam taka kan hman thin tûr ni bawk chu Thlarau Thianghlim ngûnhnâm “Pathian Thu” hi a ni (Eph. 6:17). Pathian chauhin mite thinlungah thutak a thlen thei a. Keini hi chu Pathianin a thiltumte hlen chhuahna atâna a hman a hmanrua ve mai kan ni.

`Philippi 1:21, 22 chhiar la. Paula thil sawi hi, Krista leh Setana indona ropui thleng mêk kârah hian engtin nge a awmzia kan hriat thiam ang?`

He indona hi thlarau lam indona a nih avângin, ngaihdân leh thil ngaihhlut zâwng inkâwlkalh tak takte indo tawnna kârah kan awm a. Mahse, Krista’n kan tân krawsah hnehna a lo chan tawh avângin, amah nêna kan inzawm chhûng chuan—tih hlum lo ni ta pawh ni ila—hneh erawh kan nih ngâi lo vang. Paula pawh hian a chunga thil lo thleng apiangah, eng anga dik lo pawh ni se, a nun a hlân tawp mai thîn a, chutianga a tih theih chhan chu rorêltu chungnung ber Pathian hnêna a nun leh a hma lam hun a kawltîr tawh vâng a ni.

Kristiante hi chuan kan dikna chanvote pêk kan nih theih nân kan bei ve chiam chiam thîn tûr a ni lo va. Dikna thlentu chu chakna ni lovin, dikna hian chakna a thlen thîn a ni zâwk. Pathian duhzâwng anga awm leh thil ti tûra inpêk hi a zahawm a; dik tak phei chuan, keini pawh kan tel ve-na sual leh tha indonaah hian hnehna chan theihna kawng awm chhun pawh a ni nghe nghe bawk. Isua hi Pathian duhzâwng anga awm thîn entawn tlâk lawrlak a ni a, a entawn tlâkzia pawh Paula’n chiang takin Philippi 2-ah a la târ lang dâwn a ni.

`Tûnah hian engtiang kawngtein nge indona ropui chu a taka thleng ngei a nihzia i lo tawn hriat ve le? Krista khân kan tân hnehna a lo chang tawh a ni tih i hriatna atangin engtin nge thlamuanna leh chakna i lo neih theih ang?`