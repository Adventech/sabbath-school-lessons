---
title:  Inpumkhata ding nghetin
date:   14/01/2026
---

A zirtîrte tâna Isua tawngtâina hnuhnûng ber hi thupui pawimawh tak pakhatin a luah hneh khawp mai a, chu chu inpumkhatna chungchâng a ni. Hemi zân hian kraws piah lam thlîrin, a Pa nên leh keiniho nêna pumkhat kan la nih hun tûr chu a nghahhlelh ber a ni a: “Ka Pa, nangin kei pêkte hi ka awmnaa ka hnêna awmah ka duh, nangin mi pêk ka ropuina kha an hmuhna tûrin” (Joh. 17:24) a ti. Isua hi Pa hnênah a fate chu amah leh a Pa pumkhat an nih ang bawka pumkhat an lo nih ve theih nâna hum tûrin a tawngtâi a (Joh. 17:11). Tin, an inpumkhat loha thil pawi tak lo thleng nghâl tûr pawh a sawi nghâl bawk—mi tam takin amah an rin loh phah dâwn a ni. He a tawngtâi thu chham tâwi tê-ah hian vawi hnih ngawt amah nên leh Pa nêna pumkhat ka nih a tûl chhan a sawi a. “Nangin kei mi tîr tih khawvêlin an âwih theihna tûrin” (Joh. 17:21) a tih bâkah, “Mi hmangaih angin anni hi i hmangaih tih khawvêlin an hriat theihna tûrin” (Joh. 17:23) a ti leh bawk.

`Philippi 1:27 chhiar la, tichuan Johana 17:17–19 nên khâikhin ang che. Isua leh Paula te’n kohhrana inpumkhatna a thlen theihna tûra thil kan tih ngâi an sawi chu eng nge ni?`

Philippi 1:27-a Paula Grik thumal hman, “in awm dân chu . . . inmâwi phawt rawh se” tia an lo lehlin hi politeuomai a ni a, a sawi tum tak chu khawvêla awm eng ram emaw ber hi ni lovin, “vân ram khua leh tui ni âwm rêngin nung rawh u” tih a ni. Tlâng chunga Isua thu sawi khân mâwi leh fiah takin vân Pa fate nih leh a ram khua leh tuite nih awmzia chu a lo târ lang a, chûngte chu: rilrua retheih te, thuhnuairawlh te, dikna duh avânga riltâm leh tuihâl te, mi khawngaih theih te, thinlunga thianghlim te, remna siamtu nih te, biang lehlama bêngtu hnêna a lehlam pawh dawh leh te, mahni hmêlmate hmangaih te, ânchhia min lawhtute malsâwmsak te, min hawtute tâna thil tha tih te a ni. A tâwi zâwnga sawi chuan, “dik taka tih leh khawngaihna ngainat leh kan Pathian nêna thuhnuairawlh taka lên dun” a ni (Mika 6:8).

Hetiang hi niin, hetiang hian awm ta ila, tu emaw chunga thinrim emaw, lungnih loh emaw a har ngawt ang ti raw? A châng chuan, mi tha leh lutuk nia langte hi kan haw zaw hlauh thîn a. Anmahni han beng hniam hrâm emaw, anmahni inngaih angin a tha bîk lêm lo a nih tih lantîr nân an chak lohna lâi han sawi chhuah kher te kan châk thîn bawk. Chutianga tih âi chuan, ngainatawm tak, thilphal tak, mi khawngaih thei tak leh inngâitlâwm tak kan nihzia kan ti lang tûr a ni zâwk lo vem ni?

Ellen G. White-i chuan, “Pathian leh thutak âia khawvêl leh a hlâwkna hmangaih” zâwktute chungchâng a lo sawi a.—Testimonies for the Church, vol. 5, p. 277.

Kohhrana inthen hranna lo thleng thîn hi a chhan bulpui ber chu chapo vâng, mahni tha tâwk intih vâng a ni a. “Chapona leh khawvêl thil ûmna te’n kan thinlung a luah tawh chinah chuan Krista rilruin min tînsan a, kohhran ti buai tûr leh ti chak lo sawt tûrin inelna, innghirnghona leh inthen hranna a lo awm ve nghâl zat thîn bawk.”—Testimonies for the Church, vol. 5, pp. 240, 241.

Isua’n kan entawn atâna min lo hnutchhiah inngaihtlâwmna leh thuhnuairawlhna rilru put hi a tûl tak meuh meuh a. Chu rilru chu kan pu a nih phawt chuan kan kohhran nun pawh hi a danglam daih ngei ang.