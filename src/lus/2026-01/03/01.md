---
title:  Nunna leh Thihna
date:   10/01/2026
---

### Chhiar tûrte
Phil. 1:19–30, 1 Kor. 4:14–16, 2 Kor. 10:3–6, Joh. 17:17–19, Mika 6:8, Tirh. 14:22.

> <p>Châng vawn</p>
> “Keia tân zawng nun hi Krista a ni si a, thih pawh hlâwkna a ni” (Philippi 1:21).

Mi tam tak chuan thihna hi mihring nuna bet, a ken tel ve rêng niin kan sawi thîn a. Mahse, chu chu thu dik a ni lo. Thihna hi nunna letling chiah, nunna hmêlma a ni zâwk a. Car thar tha takah a part chhe lâi pakhat mah a awm ngâi lo ang chiahin mihring nunah pawh hian thihna dah tel a ni lo hrim hrim. Paula chuan Krista kha thihna chunga thuneitu Diabola ti boral tûrin a lo thi tawh a ni tih uar takin a sawi a; chutichuan, “thih hlauh vânga dam chhûnga bâwiha awm zawng zawngte chu a lo chhan chhuak thei ta a ni” (Heb. 2:14, 15) a ti bawk.

Paula hian Krista tâna thih inpeih tho mah se, nakîna a la chan tûr chu a hre chiang hle a. Chumi hun a thlen hmaa a tih tûr pawimawh ber ni rih chu a nunna emaw, a thihna emaw hmang pawha Krista châwimâwi leh a tam thei ang ber hnêna chanchin tha hrilh chhâwn a ni. Hei hi ama hming pu lehkhathawn tam tak kan neih chhan pawh a ni maithei nghe nghe a. Hêng a lehkhathawn ziahte hmang hian mi tam tak hnên leh hmun hrang hrang, amahin a tlawh phâk lohte thleng pawhin a thlen theih phah rêng a ni.

Mihring nun hi tâwi hle a, Pathianin min pêk kum rei lo te chhûng hian a ram zauhna atân kan tih theih ang ang kan lo tih ve thin a pawimawh khawp mai. Thil pawimawh tak chu “rinnaa inpumkhatna” kan neih a ni a. Tûn kâr zirlâi tîr lamah pawh kan hmuh ang hian, he thu hi Paula’n Philippi khuaa mite hnêna lehkha a thawn chhan pawimawh tak pakhat pawh a ni rêng bawk a ni.