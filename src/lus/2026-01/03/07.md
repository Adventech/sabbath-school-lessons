---
title:  Zir belhna
date:   16/01/2026
---

“Intih hlumna hmun atang te, tân in thim tak atang te, ramsa hlauhawm tak tak awmna pûk atang tea lo chhuak martar-te hnehna chang lâwm au ri chu a [Chhandamtu] bengah a lo ri a. Ani chuan a mi rinawmte thil tawn chu a lo hre vek a, tlachham, hrehawm tuar, tih duhdaha awm ni mah se hlau miah lo leh urhsûn taka, “Ka rina chu ka hria a ni’ tia an puan chu a lo ngâithla reng a ni. Hêng mite hian rinna avângin an nun an hlân a, khawvêl hnênah an rina chuan a tâwpkhâwk thleng pawhin a chhandam thei a ni tih an puang chhuak thîn.”—Ellen G. White, Tirhkohte Thiltih, p. 512.

“Kristian kohhran chanchin kal tawh thlîr kîrin, tûnlâi hun ang êma rin dân chi hrang hrang a tam hi a la awm ngâi lo. Kohhran hmasa hunah khân ringtute inpumkhatna vawn nun nân thlarau thilpêk kawltu mi chi hrang hrang [tirhkoh te, zâwlnei te, thuhriltu te, pastor te, leh zirtîrtu te (Eph. 4:11–13)] an awm a tûl a nih chuan, tûnah hian an awm a va tûl leh zual êm! Hrilhlâwkna hrang hrang atanga thil lo lang chiang tak chu tûn ni hnuhnûnga kohhran inpumkhatna thar thawh leh hi Pathian thiltum a ni tih a chiang êm êm a. Lalpa’n Zion a rawn din thar leh hunah râl vêngtute’n chiang takin an lo hmu ang tia hrilh kan ni. Tin, tâwpna hunah chuan mi fingte’n an lo hrethiam dâwn bawk a. Hei hi a lo thlen hunah chuan Pathianin mi fing nia a chhiar zawng zawngte zîngah rinnaa inpumkhatna a lo awm ang; thil rêng rêng a nihna dik tak kan hriatthiam hian inpumkhatna kawng pawh kan zawng hmu mai thei thîn si a. . . . Hêngte hi ngun taka kan ngaihtuah chuan, kohhran nihna tûr dik tak a lo sawi hi nakîna lo thleng tûr a ni tih a chiang a; chumi a nih avâng chuan, hêng thlarau thilpêkte pawh hian an tih tûr an la hlen chhuak rih lo rêng a ni.”—R. F. Cottrell, “Thuhmahruai,” Ellen G. White, Thuziak Hmasate, p. 140.

**Sawi ho tûrte:**

`A chûnga R. F. Cottrell-a thu ziah atang hian Thlarau Thianghlimin tûnlâi Pathian Kohhrana inpumkhatna a thlentîr theihna tûra a mamawh chu eng nge ni? Engtiang takin nge hrilhlâwkna thilpêk kal tlanga thurâwn kan dawnte a taka nunpui hi kohhran inpumkhatna atân a pawimawh?`

`I thian pakhat, Paula leh Krista ringtu dang thi tawhte kha tûnah hian vânah “Krista nên” an awm tawh nia ngâitu hnênah Bible-in thihna chungchâng a sawi dân hi engtin nge i hrilhfiah ang?`

`He khawvêla hrehawm tawrhna chi hrang hrang, a then phei chu râpthlâk tak tak ni lehnghâlte hi eng vânga lo thleng nge ni? Engtiangin nge lei leh vân pum huap indona a thleng mêk a ni tih hriatna hian a chhânna hrethiam tûrin min tanpui? Eng vângin nge krawsa Isua thil tawrh kha Pathian hmangaihna puan chhuahna famkim leh ropui ber a ni tih kan hriatna chu hun harsa ber ber kan tawn hunah pawh amah rinchhan nachâng kan lo hriat phahna a nih hlauh theih ang?`