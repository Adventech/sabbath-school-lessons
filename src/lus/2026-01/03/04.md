---
title:  Pathian thutiamte ring ngamin
date:   13/01/2026
---

`Philippi 1:23, 24 chhiar la. Paula’n “kal chhuaha Krista hnêna awm” chu a “tha zâwk êm êm si a” tih thu a sawi hian eng nge a sawi tum ni ang?`

He lâi thu hi hmân ata tawh a awmzia hriat thelh duai a lo ni thîn a. Paula’n a sawi tum ber chu nun leh thih inan lohzia a ni. Kristiante chu Krista tâna nung kan ni a, atâna kan thih hial pawh a la tûl nghe nghe maithei. A tân kan lo thi ta a nih pawhin “hlâwkna” a ni dâwn tho va, a chhan pawh kan thihna chu a thu hretu kan nihna ropui leh mite hneh thei ber tûr a nih vâng a ni (Phil. 1:21).

Nimahsela, mitthite chu an thi tak tak a ni tih pawh kan hriain kan pawm ngei tûr a ni bawk a. Mitthi tawhte chuan “engmah an hre lo.” Thawhlehna ni a lo thlen hma chuan an thlânah an lo châwl vang vang rih dâwn a (Thuh. 9:5; Joh. 5:28, 29 en ang che). Chu vâng chu a ni Isua pawhin ni li liam taa thi tawh Lazara chungchâng a sawi khân, “Kan thian Lalzara chu a muhîl ta a; a muhîl chu kâi harh tûrin ka kal dâwn a ni” (Joh. 11:11) a lo tih ni.

Mi an lo thih hian vânah han chho nghâl zêl mai thîn ni ta se, Lazara thil tawn ni tûr âwm chu han suangtuah chhin teh. Paradis-ah hlim leh nuam ti taka ni li zet a lo awm ve tawh hnuin vântirhkoh pakhat chu a hnênah a lo kal a, “A pawi khawp mai Lazar, Isua’n leia kîr leh tûrin a ti che a. Hetah hian i awm thei tawh lo” a rawn ti dâwn a ni a.

Hetianga lo zêldin vêl hi thil âtthlâk angreng tak chu ni tho mah se, thih veleh vânram emaw, hremhmun emaw kal nghâl ni anga rin hi a dik lo hle a ni tih erawh chiang takin min hriattîr thung. Thihna hi mumang bo thak khawpa muthilhna niin, chumi atang chuan Isua’n amah zuitu rinawmte chu a lo kal leh hunah a rawn kâitho dâwn a. Chutichuan, mi thianghlim nung dama lo la awmte nên kumkhuaa Isua hova chêng za tawh tûrin vânah khian lâk chhoh an la ni ang (1 Thes. 4:16, 17 en la).

Paula’n a tûn nun atanga kal chhuaha, Krista hnêna awm a châk thu a sawi hi a awmzia chu “mitthi zîng ata thawhlehna chu a chân theih nân” (Phil. 3:11) hrehawm tawrhna leh thihnaah (2 Tim. 4:6) pawh Krista hnêna awm a thlahlel hle a ni tihna a ni. Tin, thihnain a mit a chhinsak hun chu a thleng dâwn hnâi tawh a ni tih pawh a hre bawk a. Chumi hnu mit khap kâr lek chhûnga a rawn hmuh tûr chu Isua niin, ani chuan Pathianin mi dang zawng zawngte nên amah hmangaihtute tâna a lo buatsaih sa khawpuiah chuan a la hruai haw vek dâwn a ni (Joh. 14:3, 1 Kor. 2:9).

Paula hian—Krista tâna thih chu huam êm êm tho mah se—Philippi khuaa ringtu awmte tân erawh “tisa pu-a a la awm rih” chu a tha zâwk dâwn a ni tih a hria a (Phil. 1:24, NKJV). Kristiante tân hian Krista tâna nun nge tha zâwka a tâna thih tih zawhna hi chhân awlsam tak a ni lêm lo. Paula pawh hemi pahnih inkârah hian a lâi laklawhah a ngaihna hre lovin a awm reng a (Phil. 1:23), la dam rih nge tha zâwk anga thlâna chawlh tawh mai tih thu-ah thutlûkna a siam hleithei lo a ni.

`Thih hi mi tu mahin kan duh loh ni eng ang mah se, kan han thiha, chumi hnua kan thil hriat leh hmasak ber ni tûr chu Krista lo kal lehna a ni dâwn tih hi i lo ngaihtuah ve ngâi em? Chumi ngaihtuahna chuan engtiangin nge hemi chânga Paula rilru hi hriatthiampui tûrin a tanpui che?`