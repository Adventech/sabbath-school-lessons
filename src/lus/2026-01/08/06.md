---
title:  Engkim inremtîr tûr
date:   19/02/2026
---

`Kolossa 1:19, 20 chhiar la. Kraws zâra lo thleng thîn inremna chu eng nge ni a, chu inremna chuan engtiang taka zau nge a huam?`

Paula hian Isua mizia leh hnathawh hrang hrang a sawite khâikhâwmna atân tawngkam ngaihnawm tak a hmang a, chu a tawngkam hman chuan Kolossa 1:12-a a lo sawi lan tawh Pa lamah mi hawi lêttîr leh thîn. A famkimna chu amah Isuaa Pa a rawn chên duh chhan pawh a ni a (Kol. 2:9 nên khâikhin rawh). He “famkimna” hi eng nge ni? Johana chuan Pa ropuina a nihna kha niin a sawi a, Pathian “khawngaih leh thutakin a khat” a ni a ti (Joh. 1:14).

Nimahsela, he lâi thu atang hian, chu “famkimna” chuan a huam zau hle a ni tih kan hre thei a. Pathian chu chatuan mi, mahnia lo awm leh thil siam thei leh siam thar leh thei a nihna zawng zawng pawh a huam vek a ni. A pawimawh ber erawh ngaihtuah pawh kan ngaihtuah phâk loh tûr hmanrua Kraws hmanga sual leh thihna a hneh dân a târ lang hi a ni a. Chutiang chuan, thil zahpuiawm ni thîn kha chatuan daih hmangaihnaa thilsiam zawng zawng a hmangaihzia pho langtu hmanruaah a lo hmang ta hlauh a nih chu. “Pathianin khawvêl a hmangaih êm êm a, chutichuan a Fapa mal neih chhun a pe a, amah chu tu pawh a ring apiang an boral loha, chatuana nunna an lo neih zâwk nân” (Joh. 3:16).

Kumkhua atâna sualna a hneh theih dân leh amah nêna inrem thei zawng zawngte a inremtîr theih dân kawng awm chhun chu thu ropui tak pakhat hmanga khâikhâwm a ni a: Pathian chuan lei leh vâna awm zawng zawngte hi a hmangaih a, chutianga mi a hmangaih êm avâng chuan engkim chân vek pawh huamin a rawn che ta a, krawsa Krista thihna hmang khân min lo chhandam ta a ni. Grik tawnga “khawvêl” tih a sawina thumal chu kosmos a ni a, chu chuan lei leh vân pum pui hi huam vek bawk. Paula chuan Krista thihna kha lei leh vâna awm zawng zawngte’n an hmuh vek thu a lo sawi a: “khawvêlte [kosmos, lei leh vân] leh vântirhkohte leh mihringte mithmuha ennawma siamin kan awm hi” a ti (1 Kor. 4:9).

“Vâna awmte chuan lungchhe tak leh mak ti êm êmin krawsa Isua Krista khâikân a ni lâi chu an thlîr a. . . . Setana leh a sa ngâwi zâwnpuite chuan Pathian laka hel thlangin, Pathian nên inrem lovin an awm ta a, an tân chuan an a bula awm ringawt pawh kan ral vek phahna tûr a lo ni ta hial mai. Hmangaihnaa khat a ropuina chuan a ti boral dâwn a ni.

“Indona ropui a chhuah tirh khân suala tlu ta vântirhkohte chuan hetiang hi a la ni dâwn tih rêng an hre lo. . . .

“Nimahsela, indona ropui a tâwp hunah erawh chutiang chu a ni tawh dâwn lo va. Tlanna ruahman chu hlen chhuah tawh niin, hriatthiamna nei thilsiam zawng zawng hnênah Pathian nungchang chu puan chhuah a ni tawh ang. . . .

“Chutih hunah chuan vântirhkohte’n Chhandamtu kraws kha han thlîr leh ta se, an hlimin an va lâwm dâwn nasa êm . . . . Amah Krista ngei pawhin Kalvari tlânga inthâwina a lo siam rahte chu a famkimin a lo hmu ta a. Hêng zawng zawng hi krawsa a awm lâia, ‘A kin ta’ tia a au khân a lo hmu lâwk vek tawh a ni.” —Ellen G. White, Chatuan Nghahfâk, pp. 860, 866, 867.