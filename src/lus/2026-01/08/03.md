---
title:  Thisiam zawng zawnga piang hmasa ber
date:   16/02/2026
---

Thuthlung Thara “piang hmasa ber” tih leh “hrin hmasak ber” tih tawngkam kan hmuhte hi a tlângpuiin Isua sawina a ni thîn a (Luka 2:7, Rom 8:29, Heb. 1:6, Thup. 1:5 en hi en la); chutiangin, Kolossa-a a lo lanna pahnihahte pawh hian Isua a kâwk ve ve. “Piang hmasa ber” tih chu unau zînga upa ber tihna riakah kan lo ngâi a ni maithei a. Nimahsela, he tawngkam hi mi dang emaw, thil dang emaw kâwka hman a nih pawhin unau zînga lo piang chhuak hmasa tak tak tihna a ni kher chuang lo. Bible-in “piang hmasa ber” tih tawngkam a hmana a sawi uar duh tak chu fapa leh pain inzawmna thûk tak an neih thu a ni thîn a, chutiang inzawmna chu unau zînga upa ber ni lote pawhin an nei thei. Chutianga an pate nêna inzawmna thûk tak nei, an u-te âi pawha langsâr zâwk bawk chu Bible-ah hian kan hmu nual a: Isaaka te, Jakoba te leh Josefa te kha.

Davida kha, unaupa mipa pariat zînga a tlum ber a ni chungin lal atân hriak thih a ni a (1 Sam. 16:10–13), heti hian Pathian chuan a lo sawi: “Tin, keiin ani chu ka fa tîrah ka siam ang a, leia lalte zînga chungnung berah ka awmtîr ang” (Sam 89:27, NKJV). Mosia hnênah pawh khân, “Israela hi ka fapa, ka fa tîr a ni e” (Exod. 4:22, ESV) tiin a lo hrilh bawk a. Hêng Bible châng kan han târ lante atanga lang chiang tak chu, “fa tîr,” “piang hmasa ber” tih hian mi dang zawng âia pawimawh leh thiltithei tih a kâwk tih hi a ni.

`Kolossa 1:15–17 chhiar la. Paula’n, “thilsiam zawng zawnga piang hmasa ber” tia Isua a lo sawi chhante chu eng nge ni ang?`

Paula sawi tum hi, Isua chu thilsiamte zînga siam hmasak ber a ni tih lam a ni lo tih a chiang a. Dik takin, chutiang ngaihdân chu miin a neih loh nân thu khauh tak a sâwi nghe nghe. Tum hnih ngawt mai, tawngkam pahnih hmangin Isua’n thil engkim a siam thu a sawi a. Engkim hi ama siam vek niin, ama tâna siam a ni bawk (Kol. 1:16). Hêng tawngkam a hman pahnihahte hian Isua chu Pathianin thil siam hna a thawh lâia phusa ber ni anga târ lan a ni (Eph. 3:9, Joh. 1:1–3, Thup. 4:11 te pawh hi en bawk rawh).

Paula thil sawi hian a huam zau hle mai. Engkim tih awmzia chu zawng zawng niin—lei leh vân, thil hmuh theihte leh hmuh theih lohte, lalthutthlêngte, lalnate, thuneihnate leh thiltihtheihnate a huam vek a. A tawngkam hman hnuhnûng lamte hi chuan vântirhkohte a kâwk deuh ber ang (Eph. 3:10, Eph. 6:12 te hi ang che). Paula hian a thil sawi awmzia kan lo hriat thelh lohna tûrin Isua chu “thil zawng zawng awm hmain” a lo awm reng tawh tih pawh a sawi bawk a (Kol. 1:17). A Grik thumal hman awmzia hi dinhmun leh awm hun thu-ah mi dang leh thil dang zâwng âia hmasa zâwk tihna a nih theih ve ve rualin, a lehkhathawn ziah dang zawngahte erawh chuan hun tih kâwkin a hmang thîn tlângpui (entîr nân, 1 Kor. 2:7, Gal. 1:17, Eph. 1:4 te hi chhiar ang che).

Paula’n thil dang zawng âia Isua a lo hmasak zâwk chhan a sawi dang pakhat leh chu “amahah engkim a din ho bawk” vâng a ni a (Kol. 1:17). “Ding ho” tia an lo lehlin Grik thumal, synistemi hi a ngialngana lehlin dâwn chuan “hruai khâwm” tiin emaw, “ti pumkhat” tiin emaw dah tûr a ni ang. Isua hi lei leh vâna thil awmte ti pumkhattu, inremtîrtu a ni a, chu hna chu Siamtu a nihna vânga thawk chauh pawh ni chuang lovin, Tlantu pawh a nih tel bawk vâng a ni.

`Siamtu Pathian chu kan tân a lo thi tawh a. Chutah chuan kan thil tih that engte nge belhchhah theih awm ang? Kan thil tha tihte hian Krista’n kan tâna thil a lo tih tawh kha a belhchhah ve leh thei a ni tih ngaihdân neih hi enga ti nge Pathian sawichhiatna a nih?`