---
title:  "Krista: A Hmasa Ber leh Pawimawh Ber"
date:   14/02/2026
---

### Chhiar tûrte
Gen. 1:26, 27; Kol. 1:13–19; Joh. 1:1–3; Eph. 1:22; 1 Kor. 12:12–27; 1 Kor. 4:9; Rom 6:3, 4.

> <p>Châng vawn</p>
> “Ani [Krista] chu hmuh theih loh Pathian anpui, thilsiam zawng zawnga piang hmasa ber chu a ni a; amahah chuan engkim siam a ni—vâna awmte, leia awmte nên, hmuh theihte, hmuh theih lohte nên, lalthutphahte pawh, rorêlnate pawh, lalnate pawh, thuneihnate pawh; engkim ama siam a ni a, ama ta tûr bawka siam a ni; tin, ani chu engkim awm hmain a awm rêng a, amahah chuan engkim a ding ho bawk a ni” (Kolossa 1:15–17).

Tûn kârah hian Kolossa khuaa awm ringtute hnêna Paula lehkhathawn bawk kan zir leh dâwn a ni (Zirlâi 1 leh 2 kha en leh ang che). Zirlâi 2-naa Ningani zirlâiah khân Kolossa khuaa awm ringtute tâna Paula a tawngtâi thu kan hmu a (Kol. 1:9–12), khatah khân Pathian lung an lo tih âwi theih nân a dîlsak a nih kha. Châng 12 leh 13-ah hian thil pahnih: êng leh thim, “êng lalram” (Kol. 1:12, NIV) leh “thim thuneihna” (Kol. 1:13, NIV) a khâikhin a. Pathian chuan thim thuneihna ata min chhanchhuakin, êng lalrama awmte rochan tûr chu min chantîr ve ta a ni. Tichuan, “a Fapa duh taka lalramah chuan min chêntîr ta bawk a, amahah chuan kan tlanna, kan sualte ngaihdamna chu kan hmu ta bawk a ni” (Kol. 1:13, 14, ESV).

Tawngkam danga sawi chuan, Isuaah, kan Siamtu Pathian pawh ni bawkah ngei chuan kan tlanna kan lo hmu ta kan ti thei ang. Ani chuan kan tân tlanna hna a lo thawk zo tawh a, amah kan rin azârah thim thuneihna lak ata hruai chhuah niin, Pathian Fapa duh taka lalramah awmtîr kan lo ni ta a ni.

Tûn kârah hian Thuthlung Thara Isua nihna sawina tawngkam mâwi leh pawimawh ber pakhat kan zir ho dâwn a. Isua chu “hmuh theih loh Pathian anpui a ni a,” “thilsiam zawng zawnga piang hmasa ber” pawh ni bawk (Kol. 1:15) tih thu hi eng nge ni a awmzia?