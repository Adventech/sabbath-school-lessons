---
title:  Hmuh theih loh Pathian anpui
date:   15/02/2026
---

Dârthlalangah kan inen emaw, kan thlalâk kan en emaw a nih chuan keimahni hmêl kan hmu ang a; mahse, a phêk emaw, mâm emaw vek thung ang. Hlum emaw, lung emaw hmanga milim ker thiamte chuan chiang zâwka lang chhuak tûrin kan hmêl awm dân an siam thiam a ni maithei a; mahse, chu pawh chu keimahni ang tak tak a ni pha teuh chuang dâwn lo. Bible-ah hian anpui tih tawngkam kan hmu nual a, chûngte chuan kan han sawi tâk angte hi a kawh thin châng chu awm bawk mah se, hêngte âi hian a huam a la zau fe zâwk tho a ni.

`Genesis 1:26, 27; Genesis 5:3; 1 Korinth 15:49; 2 Korinth 3:18; leh Hebrai 10:1 chhiar la. Hêng châng hrang hranga “anpui” tih hman a nih dânte hi han khâikhâwm kual teh. Isua hi Pathian anpui a ni tih nên hian engtiangin nge a danglam hlawm?`

Mihringte hi Pathian anpui thei ang bera siam kan ni a—taksa, thlarau, rilru leh mi dangte nêna inlaichînna lamah pawha amah kan ang thui hle. Chutih rual chuan, Pathian anpui kan nihna hi thil thenkhatah chauh a ni thung a, chûng ama anpui kan nihna lâite pawh chu sualin a ti hmêlhem nghe nghe tawh bawk. Nimahsela, Isua zârah hmuh theih loh Pathian chu kan lo “hmu” thei ta a. “Tu pawh mi hmu chu Pa hmu a ni” a ti (Joh. 14:9). Amah chu Pathian nihphung “anpui chiah chiah” a ni a (Heb. 1:3, ESV). Hriat theih tûra Pathian ngaihtuahna sawi chhuaktu leh hmuh theih tûra Pathian nungchang târ langtu a ni.

`Matthaia 11:27 leh Johana 1:1, 2, 14, 18 chhiar la. Enga ti nge Isua hian Pathian nihna a puan chhuah theih?`

Isuan Pa Pathian nêna an inzawm thu a lo sawi fiah dân dang thenkhatte hi lo en ila:

- “Ka Pa chuan tûn thleng pawhin hna a la thawk reng a, kei pawhin ka thawk reng a ni” (Joh. 5:17, NKJV).
- “Kei leh Pa chu pumkhat kan ni” (Joh. 10:30).
- “Keimaha kal lo chu tu mah Pa hnên an thleng lo vang” (Joh. 14:6, NKJV).

Tin, amah insawi nân Pathian hming a lam fo bawk a, chûngte chu: “AWMA ka ni” (Exod. 3:14 en la) tih te; “Kei hi nunna chhang chu ka ni” (Joh. 6:35) tih te; “Kei hi khawvêl êng chu ka ni” (Joh. 8:12) tih te; “Kei hi berâm vêngtu tha chu ka ni” (Joh. 10:11, 14) tih te; “Kei hi thawhlehna leh nunna chu ka ni” (Joh. 11:25) tih te; “Kei hi Paah ka awm a, Pa pawh keimahah a awm” (Joh. 14:11) tih te; leh “Abrahama awm hma pawh khân ka lo awm tawh asin” (Joh. 8:58) tih te hi a ni.

`Isua hi Pathian ni lo ta sela, Pain kan tâna thi tûrin thilsiam ni ve tho tu emaw a rawn tîr tihna bâk a ni thei dâwn em ni? Enga ti nge chu chu kan tân Minung Kristaah amah Pathian ngei a rawn thi a ni tih nên hian thil inang lo tawp leh a inan loh dân hriat ngei ngei ngâi ni bawk a nih?`