---
title:  “A bulpui” (leh bultantu)
date:   18/02/2026
---

`Kolossa 1:18 chhiar la. Krista lû a nihna leh “hmasa ber” a nihna chu engtiangin nge a inzawm?`

Hebrai tawngah chuan lû tih sawina thumal (ro’š) leh hmasa ber tih emaw, bultanna tih emaw sawina thumal (re’šît) te hi inzawm hnâi tak a ni a. Bible-a hmasa ber tih emaw, bultanna tih emaw tawngkam a lo lanna hmasa ber pawh Genesis 1:1, “A tîrin [re’šît] Pathianin lei leh vân a siam a” tih hi a ni nghe nghe. Isua hi mihring zawng zawng leh kohhranhote lû a ni a, a nih chhan chu mihringa a rawn chan vâng chauh ni lovin, Siamtu pawh a ni bawk vâng a ni.

Grik tawnga hmasa ber tih emaw, bultanna tih emaw an sawina thumal, arche chuan awmze zau tak a nei a. Kolossa 1:18-a “bulpui” a tih hian kohhran dintu emaw, bultantu emaw a nihna anga Isua kâwkin, thilsiam zînga “hmasa ber” emaw, bultantu emaw a ni ang chiahin kohhranho lû pawh a ni bawk.

Isua hi thilsiam bultumtu leh kohhran dintu a ni mai lo va, mitthi zînga ata a thawhlehna zârah khân (Rom 6:3, 4) thilsiam thar bultumtu pawh a rawn ni leh ta bawk a. Sual man chu thihna a nih avângin thihna chunga hnehna a channa khân sual lakah hnehna a chang tawh tih ti langin, ama anpuiin mi a siam thar leh thei a ni tih pawh a lantîr bawk. Hêng zawng zawng hian “mitthi zînga ata piang hmasa ber” a nih chhan chu chiang takin a lantîr a (“piang hmasa ber” tih awmzia chu Thawhtanni zirlâiah kan sawi tawh kha). Mitthi tawh tho leh hmasa ber chu ni lo mah se (tho leh hmasa ber chu Mosia kha a ni a, a ruang inchuhin Isua leh diabola chu an lo inhnial hrep tawh nghe nghe a nih kha [Juda 9]) thawhlehna hmahruaitu chu a tho si. Ani hi mitthi zînga ata lo tho leh lo se chuan mi tu mah tho leh thei an awm dâwn lo va ni.

Tûnah chuan Paula’n thil engkima Isua’n dinhmun pawimawh ber leh hmasa ber a chang nia a sawi chhan hrang hrangte lo en ila:

1. Ani chu hmuh theih loh Pathian inpuan chhuahna famkim a ni.
2. Ani chu thilsiam zawng zawngte siamtu a ni.
3. Ani chu thilsiam zawng zawngte an lo awm hma khân a lo awm tawh a, thil engkim hi amahah chuan an lo awm vek a ni.
4. Ani chu ama taksa kohhranhote lû a ni.
5. Ani chu thilsiamna leh thilsiam thar lehna bultumtu a ni.
6. Ani chuan sual leh thihna a lo hneh tawh a, chumi avâng chuan Chhandamtu a nihna anga amaha an rinna nghattu zawng zawngte chu thlân ata a kâitho thei ta a ni.
7. Isua chu engtik lâi pawha awm reng a ni a; nimahsela, tûnah chuan hemi zawng zawng avâng hian mihringte lû leh kohhranhote lû a nihna angin hmasa ber leh pawimawh ber a lo ni ta bawk a ni.

`Nangma nunah khân Krista’n a hmasa ber leh pawimawh ber nihna a chan theih nân eng nge i thlâk danglam ngei ngei ngâi awm le?`