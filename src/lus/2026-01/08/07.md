---
title:  Zir belhna
date:   20/02/2026
---

“Mihring ni ve mai leh Isua’n a sawi ang thilte sawitu chu nun dân kawng tha zirtîrtu ropui tak a ni thei dâwn lo rêng rêng a. Mi â—a hêng tel lova artui chhum nia insâwi âwm tâwk vêl—a nih loh vêk pawhin hremhmun atanga lo kal Setana emaw a ni tal ang. He mi hi Pathian Fapa nge ni a, mi â? Nge ni a, chu âi pawha la chhe leh chhâwng zâwk chu? Mi â tiin i ngawihtîr hmiah thei ang a, ramhuai angah chhuahin i ti hlum hial thei bawk ang; a nih loh vêk chuan, a ke bulah bawkkhupin Lalpa leh Pathian tiin i ko thei ang. Nimahsela, kan mihringpui ni ve tho chu zirtîrtu ropui tak a nih avâng maiin a lakah kan inphah hnuai lui tûr a ni lo thung a. Chutiang chu Isua’n ti tûrin min duh lo mai ni lovin, tih a tum pawh a ni lo hrim hrim bawk.”—C. S. Lewis, Mere Christianity (New York, Collier Books, 1952), p. 41.

“Pa chu a famkimna zawng zawng nên Pathian a ni a, ani chu mihringte hmuh theih loh a ni.

“Fapa chu a famkimna zawng zawng nên mihringa lo chang Pathian a ni a. Pathian Thu hian [Fapa chu] ‘a tak [Pa] anpui ngei’ a nih thu a sawi.”—Ellen G. White, Evangelism, p. 614.

“Krista chu engkim awm hmaa lo awm tawh leh amaha lo awm Pathian Fapa a ni a. . . . Amah ngei pawhin engkim awm hmaa lo awm tawh a nih thu a sawinaah hun leh kum te awm hma daiha lo awm tawh a nih thu a sawi a. Chatuan Pathian nên hnâi taka an la awm dun loh lâi hun a awm ngâi lo rêng rêng ti pawh chiang takin min hrilh bawk. . . .

“Ani chu Pathian nêna intluk, tâwp chin nei lo leh engkimtithei a ni a. . . . Chatuan mi, mahnia lo awm Fapa a ni bawk.”— Ellen G. White, Evangelism, p. 615.

**Sawi ho tûrte:**

`Isua chu chatuana awm Pathian a ni tih thu hi ngun takin han ngaihtuah leh la. Isua hi chatuan Pathian, thilsiam ni lovin, chatuan ata lo awm reng tawh ni lovin thil dang leh mi dang lo ni ta zâwk se, chumi chuan chhandamna ruahman pum puia nghawng a neih dân tûr leh krawsa a inthâwina siamin awmzia a neih thui loh dân tûr pawh i ngaihtuah bawk dâwn nia. Enga ti nge Isua chatuan mi nihna thu hi a pawimawh êm êm? In class-ah Isua hi chatuan mi ni lovin, siam a ni zawk tih awmzia ni tûr awm chu sawi ho ula. Chutiang ngaihtuahna chu awmze nei lo a nih dân pawh sawi tel bawk rawh u.`

`Isua chanchin, chanchin tha leh chhandamna ruahman te kan ngaihtuah hian enga ti nge he khawvêla Isua thil tihah khân lei leh vâna awm zawng zawngte an rawn inrawlh vek bâkah an rawn ngaihven êm êm reng bawk a ni tih pawh hi kan ngaihtuah tel ngei a tûl le? An Siamtu’n krawsa a tuar lâi an han hmuh khân eng thil nge an rilru-ah lo awm ang? Keini tân chuan tihbâiawm khawp hiala mak tih tûr a ni ang a, chutih lâiin, suala tlu ve lo khawvêl danga mite erawh chuan a chatuan ropuina nêna inthuamin an hmu ve thung ang. Vâna chibai an bûk thin ngei maia kha krawsah a thi dâwn a ni tih an han hmuh khân eng thilte nge an rilruah lo awma i rin?`

`Pa leh Fapa te hi chatuan ata lo awm dûn reng tawh a ni tih ring lo tu emaw hnênah eng nge i sawi ang? Enga ti nge an lo awm dûn reng tawh tih rin hi a pawimawh êm êm? Krawsah khân eng emaw ti chhûng atân “Pathian thiltihtheihnate chu lâk kian rih” a ni a (Ellen G. White Comments, The SDA Bible Commentary, vol. 7, p. 924 en la), khami lâi khân tih loh chu eng tik lâi mahin Fapa tel lova Pa chauh a awm hun lâi a awm ngâi lo tih thu hi engtin nge i sawi fiah ang?`