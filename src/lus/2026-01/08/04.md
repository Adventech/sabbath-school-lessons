---
title:  Taksa (kohhran) lû
date:   17/02/2026
---

`Ephesi 1:22 leh Kolossa 2:10 chhiar la. Hêng châng pahnihtea “lû” tih hi eng nge ni a awmzia? Paula’n Isua chu “kohhran lû” a ni tia a sawi hi eng nge ni a awmzia?`

Hruaitu dinhmun luahtute sawina atâna “lû” tih tawngkam hman hi khawvêl hmun hrang hrangah an uar khawp mai. Thuthlung Hlui leh Thuthlung Thar lehkhabuahte pawh hian chutianga hman a nihna chu kan hmu tam hle a. Hêng Bible châng kan târ lante-a “lû” tih tawngkam hman a nih dânte hi lo chîk ang che:

- Exodus 18:25—Mosia’n “Israel-ho zawng zawng zînga ata chu mi hman tlâk deuh deuh a thlang chhuak a, mipui chunga hotu-ah a siam a—a sâng pâwl chunga hotu-ah te, za pâwl chunga hotu-ah te, sawmnga pâwl chunga hotu-ah te, sâwm pâwl chunga hotu-ah te a ruat ta a.”
- Numbers 31:26—“pungkhâwmho chhûngkaw puipate.”
- Deuteronomy 28:13—Israel mite chuan Pathian thu an zâwm a nih chuan, Pathianin mei ni lovin, lû-ah a siam ang.
- Isaia 7:8—“Suria lû chu Damaska a ni a, Damaska lû chu Rezina lek a ni si a.”
- Hosea 1:11—“Juda fate leh Israel fate chu an pung khâwm ang a, an lû tûr an ruat ang.”
- Mika 3:9—“Nang Jakobho chhûngkaw hotute leh Israel chhûngkaw rorêltute u.”
- 1 Korinth 11:3—“Mipa tawh phawt lû chu Krista a ni.”

Krista chuan kohhranho lû a nih angin kohhran inpumkhat nân leh than chho zêl nân a hotu chan a chang a, a kâihruai a, a mamawh hrang hrang pe-in a châwm thîn bawk (Kol. 2:19 en la).

`1 Korinth 12:12–27 chhiar la. Hetah hian kohrhan chu “taksa” tiin a sawi a. He tehkhinna thu hian kohhran nihna dang eng engte nge a târ lan?`

Taksa hi lû tel lo chuan a nung thei lo ang chiahin, taksa pêng eng emaw ber hi a bo emaw, a hliam emaw a nih chuan nun a hrehawm vek thei. Thil eng emaw hi chu kan chân hma chuan a pawimawhzia kan lo hre lo fo thîn rêng a ni.

`I kut emaw, i mit emaw kha chân dâwn ta la, khawi zâwk nge i thlan ang? Chu chuan kohhrana member tinte hi an pawimawh vek a ni tih a hriattîr che em?`