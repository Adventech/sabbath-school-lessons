---
title:  Zir belhna
date:   06/03/2026
---

“Tirhkohte hun lâi khân sakhaw rawngbâwltute chuan thorochhiah leh mihring finna thu ril tak takte hmangin mite’n Pathian Lehkha Thua rinna an nghah chu tih chhiatsak an lo tum tawh thîn a, tûnlâi hunah pawh hian, a kherkhiap zâwnga Bible thu zirna hmang te, khawvêla thil nung chi hrang hrangte hi siam ni lovin, anmahnia lo awm leh danglam chho zêl a ni tih zirtîrna hmang te, thlarau biakna hmang te, thlarau khawvêla awmte chuan tisa khawvêla awmte hi an rawn thunun thei a ni tih rinna hmang te, thil engah pawh hian Pathian a awm vek a ni tih rinna hmang tein felna hmêlma chuan kawng hlauhawm lamah a tam thei ang ber hruai luh tumin a bei mêk a ni. Mi tam tak ngaihdân chuan Bible hi hriak nei lo khâwnvâr ang chauh a ni a, a chhan pawh hriatthiam lohna leh buaina thlentu rinhlelhna lamah an rilru an thlêktîr thin vâng a ni. A kherkhiap zâwnga Bible zirna hmang chuan Bible thute hi an duh dân ang angin an han then darh ta a, a sawi tum ni âwm tûr te chu an zêldin kual a, chumi hnu-ah anmahni ngaihdân mil tûr takin an han phuah rem ta thîn a, chutianga an khawih hrep tawh hnu chuan Pathian inpuanna lehkhabu ni angin an pâwm thei tawh ngâi lo. Pathian thu-in mihring nun a thunun theihna, a châwikân theihna leh a tih phûr theihna chu rûksak a ni a. Tin, thlarau biakna hmang hian mi tam tak chu châkna hi dah sân ber tûr a ni a, phalna hi zalênna a ni a, tin, keimahni thiltih hian keimahni chauh a nghawng a ni tih ring tûrin zirtîr an ni bawk.

“Tirhkoh Paula’n Kolossa khuaa ringtu awmte hnêna a lo sawi lâwk ang ngei khân Krista zuitute chuan hêng ‘thu îtawm leh mi hîp thei tak takte’ hi an la tawng dâwn a. Thlarau lama entîrna nei tia Pathian Lehkha Thu hrilhfiahna hrang hrangte chu an la hmachhawn bawk ang; mahse, chûngte chu an pawm ve tûr a ni lo. Pathian âw chu Pathian Lehkha Thu-a kan hmuh chatuan thutak chiang taka kan hmuhah chauh hian hriat tum tûr a ni a. Krista chu en tlatin, chhinchhiahna nei kawngah chuan hma lam panin an kal zêl ang a, Isua zirtîrna nêna inrem lo zirtîrna rêng rêng chu an hnâwl zêl vek ang. Pathian thutak chu an ngaihtuahna leh an rilru luah liantu ber a ni tûr a ni a. Bible hi anmahni hnêna thu rawn sawitu Pathian thu a ni tih pawmin, chutiang chuan Pathian atanga chhuak finna chu an lo nei dâwn a ni.”—Ellen G. White, Tirhkohte Thiltih, pp. 474, 475.

**Sawi ho tûrte:**

`Kristaah chuan “Pathiana mi nung pathum awmte nihna famkim chu a zavâiin taksa neiin a awm a,” tin, “ani chu lalna leh thuneihna zawng zawng lû ber a ni bawk” (Kol. 2:9, 10, NKJV) tih thu hi eng nge ni a awmzia? Johana 1:1, Hebrai 1:3, leh 1 Petera 3:22 te pawh en bawk ang che.`

`Mi thenkhat chuan Kolossa 2:14–16 thu hi ni sarih ni Sabbath serh a tûl tawh lo tih tanchhan atân an hmang thîn tih kan hre vekin a rinawm. Nimahsela, hêng chângte hi, tûn kâr zirlâiin a sawi bâkah, thupêk palina zawm a tûl tawh lo tih tan chhan atâna hman a rem loh chhan dangte chu eng nge ni?`

`Serh leh sâng dânte pawh hi kan la zâwm vek tûr a ni tia zirtîrtute hi engtin nge kan chhân lêt ang. Chûng mite chuan hêng dânte an zawm avâng hian thlarau lamah emaw, Pathian thu hriatthiamna kawngah emaw pawh malsâwmna an lo dawng a ni maithei e. Nimahsela, eng harsatnate nge an hmachhawn ngâi awm bawk?`

`3. Ellen G. White-i chuan Bible hi “kan hnêna Pathianin thu a rawn sawi” angah kan ngâi tûr a ni a ti a. Chuti a nih chuan eng vângin nge mi tu emaw leh eng thil emaw te’n Pathian Lehkha thu zawng zawng thuneihna leh thâwk khum a nihna kan rinna hi an tih hniamna tûr lakah ngun taka kan lo invên a tûl?`