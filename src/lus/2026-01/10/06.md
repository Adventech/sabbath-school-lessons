---
title:  Mihring thupêkte
date:   05/03/2026
---

`Kolossa 2:20–23 chhiar la. Paula’n a thurâwn a pêkte leh zilhhauna thu a sawite chu eng nge ni? Hemi bunga thil dang a sawi tel ve-te hi ngaihtuah chungin a awmzia i hriatthiam dân sawi ang che.`

Paula hian Galatia rama mite hnêna a lo sawi tawh ang khân Juda-te serh leh sâng dân hrang hrangte zawm chu khawvêl dânte laka intûk luhna niin a sawi leh a (Kol. 2:8, 20, NKJV; Gal. 4:3, 9 pawh chhiar ang che). Tawngkam danga sawi chuan, hêng thilte hi, lei biak bûk ang bawkin lei lam chan niin, keini erawh vân khua leh tuite kan ni thung a tihna a ni. Hêng serh leh sâng dânte hnuaiah hian kan awm a tûl tawh lo va, a chhan pawh serh leh sâng dânte chu Krista zâra kan lo chan tâk hamthatna lo entîr lâwktu mai a nih vâng a ni. A awmzia chu, hêng dânte hi Pathian ngeiin a lo pêk ni chu ni tho mah se, an tih tûr ang angte chu an tlingtla vek tawh a; chu vâng chuan pawimawhna eng mah an nei tawh lo.

Hêng dân zawng zawngte hi Pathian kutin Pathian biak in puanzâr a chhîp atanga a rawn pawt thlêr thla ta vekin a lo entîr ang khân krawsah khenbeh a ni tawh a (Mat. 27:51; Dan. 9:27 pawh chhiar rawh), Kristiante (Juda Kristiante tân pawh) chuan zawm a tûl tawh lo. Chutiang a nih lâia a hnênah kan la intu lût cheu a nih chuan he khawvêl mite ang lekah kan indah tihna a ni dâwn a, Kristaa tiam kan nih tawh khawvêl thar chu kan chân ngei ang.

A thu hrimin, kan beisei chu he khawvêl hlui tawh tak chei hnûm thar lehna ni lovin, “lei thar leh vân thar, a chhûnga felna awmna” zâwk a nih kha (2 Pet. 3:13).

Pharisaite leh lehkha ziaktute’n Mosia dânin a phûtte bâk lo belhchhah ve eng eng emaw an neih hi chu thu hran pawh lo ni se (Marka 7:1–13 en la), Thuthlung Hlui serh leh sâng dân hrang hrangte hi Krista’n a rawn hlen chhuak vek tawh a; chu vângin, Kristiante tân chuan zawm chhunzawm zêl a tûl tawh lo. La zawm chhunzawm zêl tûl ni âwma zirtîrtu chuan Pathian thu ang ni lovin, mihring thu ang zâwkin an sawi tihna a ni. Hêngte hian rinna tih chak sawt chu sawi loh, phurrit hrehawm tak a ni zâwk a. Hêng thilte hi a zâwm ve lote âia chungnung zâwk ni dâwna inhriat avâng maia tih a awl hle nghe nghe. Nimahsela, chu chu thil tha lo tak a nih hrim hrim bâkah, chhandamna hlawh chhuah tumna kawng pawh a nih theih bawk avângin tih rêng rêng loh tûr a ni.

Kristian kohhran chanchin kal tawh kha thlîr lêt ila, Bible zirna lama mi thiam thenkhat chuan ringtute’n Bible thu awmzia an hriat thiam theih nâna Thlarau Thianghlimin a kaihhruaina tûr kawng an lo dâlsak thîn a ni tih kan hria ang. Krista ngei hi thutak hnâr a ni a, Paula leh Bible ziaktu dangte’n an lo sawi lehkha thu zawng zawngte hi amah atanga lo chhuak vek a ni.

`Krista’n keimahnia thil a tihte hi chu eng pawh lo ni se, kan chhandamna lungphûm awm chhun erawh kan tâna thil a lo tih tawh, keimahni tawrh âi a tawrhah khân a ni a, keini hi chuan engmah tih kan nei ve hran lo tih engtin nge chiang takin kan hriat theih ang?`