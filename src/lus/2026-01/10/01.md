---
title:  Kristaa Famkim
date:   28/02/2026
---

### Chhiar tûrte
Kolossa 2; Heb. 7:11; Isaia 61:3; 1 Kor. 3:6; Deut. 31:24–26; Rom 2:28, 29; Rom 7:7.

> <p>Châng vawn</p>
> “Chutichuan, ei thu-ah emaw, in thu-ah emaw, kût ni thu-ah emaw, thla thar thu-ah emaw, chawlhni thu-ah emaw tu ma’n sawisêl che u suh se; chûngte chu thil lo thleng tûrte hlim a ni a, a tak erawh Krista a ni” (Kolossa 2:16, 17).

Sabbath i serh chhan zâwttu che i lo tawng ve tawh em? Mi tam tak chuan Kristiante tân Sabbath serh a tûl tawh lo tiin an zirtîr thîn a, tûn kâr zirlâi châng vawn ngei pawh hi chutianga ngâitute’n “tan chhan” atâna an hman thin pakhat a ni nghe nghe bawk. Mahse, he thu hian Thu Sâwm Pêka a palina chungchâng a sawi lo hrim hrim a, kohhran chhûnga zirtîrtu der thenkhatte’n thurin dik lo tak tak an zirtîr chhân thlâkna atâna ziah a ni zâwk. Thurin dik lo an zirtîrte chu eng nge ni?

A hmasa berin, thurin dik lo an zirtîr chu “finna thuril” ti te, “mihringte thurochhiah” ti te, “khawvêl dânte” tih te leh “Krista thu ang ni lo” ti tea sawi a ni a (Kol. 2:8, NKJV).

Serh tân leh Juda-te kût hrang hrang serh chungchâng (Kol. 2:11, 16) bâkah, Juda-te’n ei leh in chungchânga thianghlimna dânte leh serh leh sâng eng eng emaw an lo siamte nêna inzawmte pawh a ni hlawm bawk (Kol. 2:16, 21). Tin, vântirhkoh chibai bûkna emaw, vântirhkohte nêna chibai bûk hona leh anmahni vântirkohte chibai bûkna pawh a tel bawk a (Kol. 2:18). Hêng zawng zawng hi “mihringte thupêk leh zirtîrnaa” innghat vek niin, mahni intih hrehawmna lam hawi a ni tlângpui hlawm bawk niin a lang (Kol. 2:22, 23).

Hêng zirtîrtu derte hi sakhaw mi leh puithu taka thil tih duhtute an ni tih a chiang a; mahse, chanchin tha nihna leh awmzia erawh an hrethiam lo hle thung niin a lang. Tûn kârah hian eng vânga hrethiam lo nge an nih tih kan en ho dâwn a. Tin, kan châng vawn hi ni sarih ni Sabbath serh a la tûl leh tul tawh loh chungchâng sawina a nih lohzia pawh kan hmu bawk ang.