---
title:  Pathian finna leh hriatna
date:   01/03/2026
---

Joba chuan, “Khawiah nge finna chu hmuh theih a nih ang? Hriatthiamna awmna hmun chu khawiah nge?” tiin a lo zâwt a (Joba 28:12, NKJV). He zawhna hi Paula’n chhângin, “Finna leh hriatna ro zawng zawng thuhrûkna Kristaah hmu theih a ni” a ti (Kol. 2:3, NKJV; 1 Kor. 1:30 pawh chhiar bawk rawh). Krista kan nei a nih chuan engkim, “mihring dam chhan hriatthiamna famkim” nên lam kan nei ta tihna a ni a (Kol. 2:2, NKJV). Amah kal tlang hian Pathian thurûk, chhandamna ruahman zawng zawng infûn khâwmna chu puan chhuahin a lo awm ta a ni.

`Kolossa 2:1–7 chhiar la. Paula’n he lehkhathawn a ziah chhan a sawi chu eng nge ni?`

Grik thumal, paraklethosin awmzia chu “fuih” tihna emaw, “ti chak” tihna emaw a ni a (Kol. 2:2). Paula’n a duh ber chu Kolossa khuaa awm ringtute hian zirtîrna dik lote an lo hriat ni mai lovin, Kristian hmangaihnaa an lo inpumkhat (Grik tawngin, sumbibasthentes) pawh a ni bawk. Hêng thumal pahnih, “fuih” tih leh “inpumkhat” tih te hi thil thleng tawh reng anga sawi a ni nghe nghe bawk a—chu chuan he lehkhathawn a ziah chhan leh a duh tak chu hlen chhuah a ni ngei dâwn tih chiang takin a hre sa tih a ti lang.

Amaherawhchu, an awm dân fel tak avâng leh Krista an rinna kawnga an ngheh tlat avâng pawhin a fak tho bawk a (Kol. 2:5, NKJV).

“Awm dân” tia lehlin Grik thumal, taxis hi Arona (Luka 1:8, Heb. 7:11) leh Melkizedeka (Heb. 5:6, 10, NKJV; Heb. 6:20, NKJV; Heb. 7:11, 17, NKJV) te’n puithiam hna an thawh dân sawina atân pawh hman a ni a; chutih lâiin, Paula erawh chuan kohhrana kalphung fel tak a awm thu sawina atân a hmang ve thung (1 Kor. 14:40). A châng chuan kohhran kalphung leh inrêlbâwlnate hi kohhran hotute siam chawp mai mai, thlarau lama tangkâina nei miah lo ni anga ngaihna a awm dâwn dâwn thîn a. Nimahsela, Paula hi chuan Pathian chibai bûk hona tih dân phung fel leh mâwi neih a tûlzia uar taka sawiin (entîr nân, 1 Korinth 11 en la), kohhran upate leh râwngbâwltute thlân dân tûr nên lam a hrilh vek zâwk a ni (1 Timothea 3, Tita 1). Hei hian kohhrana tih dân phung nghet chhawm nûn zêl tûl a tihzia a ti lang âwm e.

Kolossa khuaa awm ringtute hian, Paula rawngbâwlpuite hnên atanga an dawn zirtîrna dik tak chu pawmin, chumi azârah chuan rinna kawngah “nghet takin” an ding ta a. An rinna chu Bible-a innghat a nih tlat avângin sâwi nghîn rual a ni lo. Chu zirtîrnaa an awm reng a nih chuan, zirtîrtu derte’n thurin dik lo rawn theh darh thîn mah se, humhimin an awm tlat zêl ang.

`Engtiangin nge kohhranah leh Pathian chibai bûk honaa tih dân phung fel tak neih hi thil tûl tak a ni tih a takin i lo tawn ve tawh le?`