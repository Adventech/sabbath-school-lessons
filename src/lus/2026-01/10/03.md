---
title:  Kristaa zung kaih leh amaha thang lian zêl
date:   02/03/2026
---

Kolossa lehkhathawn thupui, “Chutichuan, Krista Isua, Lalpa chu i lo pawm tâk avângin, amahah chuan awm reng rawh u” (Kol. 2:6, NKJV) tih hi Kristian zirtîrna kan nunpui theihna atâna inkaihhruaina thufing pawimawh ber pakhat a ni a. Chhandamna kan lo chan theih chhan hi Isua zirtîrna kan lo pawm vâng chauh ni lovin, amah Isua Krista kan lo pâwm tâk vâng a ni a. Nimahsela, Isua pawm tih chuan, Bible-a kan hmuh tirhkohte leh zâwlneite kal tlanga puan chhuah a zirtîrna zawng zawng hi pawm vek tih pawh a huam tel bawk a ni (Eph. 2:20 en la).

Thil dang zawng âiin, Krista pawm tih awmzia chu mahni inthihtîr tihna a ni a, minung Krista hnêna kan nun zawng zawng hlan vek tih a kâwk.

Thu Nung (Isua) chu ziak chhuaha awm Thu (Bible) lak ata lâk hran theih a ni lo va. An pahnih hian pawisa thîr hmâi pahnihte anga inkawp tlat an ni. Dik tak phei chuan, Pathian Lehkhabu atang chauh hian Isua kan hre thei nghe nghe a. “Amaha awm” tih emaw, “amaha nung” tih emaw awmzia pawh kan ngaihtuahna leh thiltih zawng zawng kâihruaitu atâna a Thu leh a Thlarau Thianghlim hmang tihna a ni.

Paula hian Kristiante chu thlâi nên a tehkhin a (Kol. 2:7). Isua Krista chu kan Chhandamtua kan lo pawma, a Thu (Bible) ang zêla nun kan lo tum chiah hian amahah zung kan kaih ta tihna a ni. Chu chu rinnaah nghet takin kan lo awm ta tih ti langtu pawh a ni bawk.

`Hêng Bible chângte hian engtin nge ringtute chu thlâi nên tehkhin an nih dân an lo sawi fiah? (Isaia 61:3, Mat. 3:10, Luka 8:11–15, 1 Kor. 3:6 en la.)`

Paula hian ringtute hnênah chiang takin duh thlan tûr pahnih a chhawp chhuak a. Pakhat chu “Felna thing, Lalpa phunte” niha (Isaia 61:3), Krista leh a zirtîrnate vawn tlatna hmanga Krista mi famkim nih chhunzawm zêl a ni a. Pakhat dang erawh hi chu thing lem, en mai chuan a tak ni âwm tak, nunna erawh nei hauh si loh nên a tehkhin theih ve thung. Mihring finna thu rilte leh thurochhiahte kan lo zui hian sual “bâwiha” tântîr kan lo ni thîn a (Kol. 2:8, ESV). Chumi lak ata chu Krista’n min lo chhuah zalên tawh tho mah se, bâwih nghâwngkawla tân nawn leh hi thil thleng thei a ni tlat (Gal. 5:1; Tirh. 15:10 pawh en bawk rawh).

A tâwi zâwngin sawi mai ila, Bible nêna inkalh tlat zirtîrnate kan pawm a nih chuan Krista kan hnâwl tihna a ni dâwn a, a chhan pawh zirtîrna dik lo pawmtute rêng rêng chuan vânduaithlâk takin chanchin tha dang an pawm tihna niin, Pathian Lehkhabu thuneihna chungah mihring thuneihna an dah zâwk tihna a ni bawk (Gal. 1:6–9 en la). Hei hi Kristian hmasate hunah khân thil hlauhawm tak a lo ni tawh thîn a, tûnlâi hunah pawh a la ni zêl tho mai.

`Krista pawm thei tûr chuan mahni inthihtîr a ngâi tih hi engtiangin nge a tak ngeiin i lo tawn ve tawh le? Enga ti nge chu chu thil tih chhunzawm zêl ngâi a nih?`