---
title:  Krawsah khenbeh a ni tawh
date:   03/03/2026
---

`Kolossa 2:11–15 chhiar la. He lâi thua Paula’n sawi fiah a tum tak hi eng nge ni ang?`

Mi tam tak chuan he lâi thu, a bîk takin Kolossa 2:14 hi dik lo taka hrilhfiahin, dân zawm leh Sabbath serh a tûl tawh lo tih tan chhan atân an hmang thîn a ni ti r’u?

Hemi chângin a sawi awmzia kan lo hriatthiam theih nân Seventh-day Adventist-te chuan hrilhfiahna pahnih an chhawp chhuak a. Pakhat chu, krawsa khenbeh ni ta “batna lehkha, thupêka ziak” a tih hi thiam loh kan chan theihna tûra hêkna thu hrang hrangte kha niin, Pilata’n Isua kraws chunga a târ ang deuh kha a ni ang (Mat. 27:37; Joh. 19:19, 20). Pakhat dang chu Mosia’n a ziah serh leh sâng dânte kha a ni a (Deut. 31:24–26 en la), chûngte chu krawsah khân khenbeh a lo ni tawh a ni.

A hma lam thute leh hnung lam thute ngun taka kan thlîr tel chuan Paula’n a sawi hi serh leh sâng dân a ni tih chiang takin kan hre thei a.

Tin, “kut ni lova serh tan” (Kol. 2:11)—chumi awmzia chu “thinlung serh tan” tihna a ni (Rom 2:28, 29; Deut. 30:16 pawh en bawk rawh)—tih pawh sawi bawkin, chu chu serh leh sâng dânin a phûtte zînga a pawimawh ber pakhat tisa serh vun hmâwr tan nên thil inkalh hlawk a ni a ti (Lev. 12:3; Exod. 12:48 pawh en bawk rawh).

Tichuan, he chhûng lama inthlâk danglamna lo thleng hi “tisa sual taksa hlih thlâk vekna” nên leh hnim phûma baptisma channa nên thil inzawm tlat a ni tih a sawi ta a. He baptisma channa hmang hian Krista thihna leh thawhlehna kha kan lo tâwmpui ve a ni (Kol. 2:11, 12).

He piantharna hi “bawhchhiatnate avânga thih tawhna” leh Krista nêna “tih nun lehna” nên a inzawm ni âwmin a sawi bawk a (Kol. 2:13, NRSV), Krista chu “kan bawhchhiatna zawng zawngte min ngâidamtu” a ni a ti. “Thupêk” (Kol. 2:14) tih hian dân thupêk—sawrkârin a chhuah a ni (Luka 2:1, Tirh. 17:7) emaw, kohhranin a chhuah a ni (Tirh. 16:4) emaw a kâwk thei ve ve a. Paula lehkhathawn danga he Grik thumal a lo lan vena awm chhun chu Ephesi 2:14, 15 niin, chutah chuan Juda-te leh Jentail-te dâi dangtu serh leh sâng dân sawina atân hman a ni.

Paula hian Ephesi khuaa mite hnêna lehkha a thawnah sualte ngaihdamna leh baptisma-in a entîr chhûng lama inthlâk danglamna chungchâng a lo sawi tawh avângin, hemi thu bawk hi Pathian Lehkhabu khawiah mah pawh hman ni ve lo entîrna dang daih hmanga a sawi leh chu a rinawm loh hle a. Chu vângin, Ephesi khuaa mite hnêna a lo sawi tawh tho: Kolossa khuaa awm ringtute chuan serh leh sâng dân—serh tan pawh tiamin—bâkah, thianghlimna dânte pawh an zawm ve kher a tûl tawh lo tih bawk kha kha uar takin a sawi nawn leh niin a lang (Tirh. 10:28, 34, 35 pawh en bawk rawh).

Thil chiang tak chu, Paula hian Thu Sâwm Pêk hi krawsah khân khenbeh ni tawh angin a sawi rêng rêng lo va, sawi ahnehin sual chu Thu Sâwm Pêk bawhchhiatna a nih thu hmun hrang hrangah a sawi thîn zâwk a ni (Rom 7:7).