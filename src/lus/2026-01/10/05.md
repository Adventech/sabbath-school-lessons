---
title:  Hlimthla nge a tak zâwk?
date:   04/03/2026
---

`Kolossa 2:16–19 chhiar la. Hetah hian Juda Kristiante’n an tih thin a sawite chu eng nge ni?`

Vawiin thleng hian, Bible zirna lama mi thiamte ngei pawh he lâi chânga Paula thu chai tak hi eng nge ni tih thu-ah an ngaihdân a rual bîk lo va. Thil pakhat kan hriat chian theih awm erawh chu, Kolossa bu ngei hian a member tam zâwk daihte Jentail an nihna kohhrana (Kol. 2:13) Juda Kristiante’n inthen hranna an rawn thlen thu a sawi hi a ni. A awmzia chu, Juda ringtute hian Kolossa kohhran member-te’n an zawm tûl kher hran lo serh leh sân dân eng eng emaw an rawn sawi a, chûngte chu zâwm ngei tûr tiin a rawn nawr ta chiam mai ni âwm a ni.

Kolossa 2:16-ah hian Juda Kristian thenkhatte’n an la zawm chhunzawm zêl Juda sakhaw serh leh sâng dân thenkhat a sawi a. An zînga thenkhat phei chuan vântirhkoh biak te hial sawi mâwiin, an intivei êm êm lehnghâl bawk a ni âwm e (Kol. 2:18). Isua pawhin sakhaw hotute zînga inngâitlâwm der, a tak takah erawh chapo hle si chu a zilh hrep zêl a nih kha (entîr nân, Mat. 6:1, 5, 7, 16). Qumran pûka an chhar lehkhabu zial hrang hrangte atangin Juda-te zînga thenkhat chuan vântirhkohte pawh pathianah ngâiin chibai an lo bûk thîn a ni tih kan hre thei a. Chu vâng chuan, Paula’n chin fel a tum Kolossa kohhrana harsatna thlengte hi hmun danga a lo hmachhawn tawh harsatnate nên khân thuhmun a nih ngei a rinawm.

Kolossa 2:16 thu hi dik lo taka hrilh fiah a nih fo avângin ngun deuh hleka ngaihtuahna sên a tûl dâwn a. Hêngte hi lo chhinchhiah phawt ang che:

Paula hian “chutichuan” tih tawngkam a hmang a, hei hian a hma lama a lo sawi tawh kha a khâikhâwm dâwn, a tlângkawmna a siam dâwn tih entîr. A hma lamah khân a tak taka tisa serh vun hmâwr tan chu thil tih tûl tawh lo a nih thu a sawi a, a chhan pawh a pawimawh zâwk chu thinlung thar neih a nih vâng a ni (Kol. 2:11–15).

“Ei leh in” tih hian Israel mite’n Pathian biak ina (temple-a) an ken thin chaw leh uain a kâwk a.

“Kût ni thu-ah emaw, thla thar thu-ah emaw, chawlhni thu-ah emaw” tih tawngkam a hmang kher hian a rilru-ah Hosea 2:11 a lang a ni tih hai rual a ni lo va. Chumi chângah chuan hêng serh leh sâng dân nêna inzawm ni hrang hrangte hi, kum tina an hman thin sabbath pawh telin—sawi lan a ni (entîr nân, Lev. 23:11, 24, 32 chhiar la).

Hemi chângin a sawi awmzia kan hriatthiam theihna tûra thil pawimawh tak chu amah Paula’n a hrilhfiahna hi a ni a: hêngte hi “thil lo la thleng tûrte hlimthla a ni a, a tak erawh chu Krista ta a ni” a ti (Kol. 2:17, NKJV). Hêng serh leh sâng nêna inzawm ni pawimawhte hian, inthâwinate ang bawkin Krista hnathawh min kawhhmuh a (1 Kor. 5:7, 1 Kor. 15:23 en la). Chutih lâiin ni sarih ni Sabbath erawh hi chu suala mihringte an tlûk hma, biak bûka inthâwina hlan an chîn tan hma daih khân Eden huanah lo siam a ni tawh thung. Chuti a nih chuan, Sabbath hi Isua thih hnua hluihlâwn nghâl tûr hlimthla a ni lo tih kan hre thei ngei ang.

`Kolossa kohhrana an buaina hi ni sarih ni Sabbath chungchângah chuan ni lo tho mah se, engtin nge Paula’n mi dangte sawisêl lo tûra thurâwn min pêk hi a takin kan zawm theih ang?`