---
title:  Isua, Inemna Thu Hriltu
date:   26/07/2023
---

`Engtin nge Paula hian Eph 2:17, 18-ah hian Krista rawngbâwlna a khâikhâwm?`

Efesi Lehkhathawna thil pawimawh tak awm chu remna chungchâng a ni a, “Pathian kan Pa leh Lalpa Isua Kristâ hnên atâ” remna dîlsakna hmanga bul ṭan niin, chumi thû vêk hmang chuan khâr leh a ni bawk (Eph 1:2; 6:23). Eph 2:11–22-ah chuan ‘remna’ tih hi mihring Krista angah a lo chan tawh bawk a, “Amah chu kan inremna a ni” tia sawiin, chu inremna chu Kristâ Kraws ngei khân a siam a ni a ti (Eph 2:14–16).

Kristan Juda-te leh Jentail-te inkâra inhuât tawnna awm ṭhîn kha a tibo ta a ni mai lo va (Eph 2:14, 15)—mihring thara siamin, chu mihring thar chu inngeih tlânna leh remna hmanga lantîr a ni bawk (Eph 2:15–17). Hetiang inremna hi chu indona awm lohna ringawt ni lovin, Hebrai ṭawnga shalom an tih ang hi a ni a, Pathian nêna kan inkârah (Rom 5:1) leh mi dangte nêna kan inkâra a ṭha ber tûr induhsak tawn a ni.

`Ringtute hian engtin nge mi dangte hnênah Isuâ remna thuchah hi kan hrilh chhâwn vê ang? Eph 4:3; 6:14, 15; Rom 10:14, 15 hi Eph 2:17–19; Is 52:7; 57:19 nên khâikhin ang che.`

Chanchin Ṭha bu palî-te hian Isua chu inremna thu hriltu a nihzia an sawi ṭheuh a. A zirtîrte hnêna inthlahna thuchah a sawiah pawh, “Remna ka hnutchhiah a che u; keima remna ka pê a che u” (Jn 14:27, NKJV) tia tiamin, kha thutiam kha keimahni tân pawh a ni vê tho bawk. Heti hian a khâr leh bawk a: “Hêng thûte hi in hnênah ka sawi tawh hi, keimahah hian remna in lo neih theihna tûrin. Hê khawvêlah hian hrehawm in tuâr ṭhîn dâwn a. Nimahsela, thlamuâng takin awm rawh u; keiin khawvêl ka hneh tawh sî a” (Jn 16:33, NKJV). Thlân aṭanga a thawhleh hnua zirtîrte hnêna a inlan chângte pawh khân, “In hnênah remna thleng rawh se” (Jn 20:19, 21, 26, ESV) tiin a sawi zêl ṭhîn a nih kha.

Eph 2:17, 18-ah hian, Kristan inremna thu a hril kha he leia rawng a bâwl chhûng atân chauh a ni lo va, a hnu leh zêl atân pawh a nih tel thû a sawi. “Inremna” thu chu a hun lâia Pathian “hlat” êm êm ṭhînte (Jentail-te an lo la pianthar hma, ESV) hnênah leh, Pathian “hnaih” taka awmte (Juda ringtute, ESV; Eph 2:11–13 nên khâikhin rawh) hnênah a lo “hril” tawh a. Hê a tlângâupui thû hi lo pawmtu ringtu zawng zawngte chuan malsâwmna ropui tak an chang ṭhîn a ni.

`Engtin nge buaina chawk chhuaktu ni lovin, inremna thu tlângâupuitu zâwk nih dân kan lo thiam theih ang? Tûnah ngei hian, kan bul hnâia awmte hnêna inremna leh damna thlentu kan nih theihna tûr eng engte nge awm?`