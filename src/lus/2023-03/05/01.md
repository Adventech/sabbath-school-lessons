---
title:  'Huâmzâu Zâwnga Tlanna: Kraws leh Kohhran Chu'
date:   22/07/2023
---

> <p>Chângvawn</p>
> “Tûnah erawh chuan, Krista Isua-ah, nangni hmâna hla taka awm ṭhînte kha, Krista thisen chuan tihhnaihin in lo awm ta a. Amah chu kan inremna, pâwl pahnihte pumkhata min siamtu a ni,” (Efesi 2:13, 14, ESV).

### Chhiar Tûrte
Is 52:7; 57:19; Jn 14:27; Rom 3:31; 7:12; 1 Kor 3:9–17; Eph 2:11–22.

Gentail mi, chutah pawh Grik hnam, Juda-te Pathian chanchin lo hre thar ve chauh i ni a. I lo biak ṭhin pathiante chu hnâwlin, tûnah chuan Pathian dik tak i lo pawm ve ta. Jerusalem temple tual, zâu nuam tak leh mâwi êm êm bawk sî-ah chuan i va kal a. A chhûnga va luha Pathian chibai bûk chu i duh a. Nimahsela, temple kawngkhâr thlen hmâ deuh chuan lungbang, ft. 4 vêla sâng hi a lo awm a. Chutah chuan Latin ṭawng leh Grik ṭawngin hê thû, “Temple chhûngah hian ram dang mi tû mah luh phal a ni lo. Luh luih tum mante chu tihhlum an ni ang a, chu an thihnaah chuan anmahnin mawh an phur bawk ang,” tih hi a lo intâr a. Chu thuziak i hmu chiah chu mi hrang daih nia inhriatna i nei ta nghâl a. Pathian pawh chibai bûk ve thei lo nia inngaihna i nei bawk ang.

Eph 2:11–22-ah hian Kristâ kraws chu danglamna siamtu a nih thu sawiin, dâidanna bang chi hrang hrangte chu a ṭhiat vek tawh tih a sawi a. Kraws chuan a vân kâwk zâwnga hna thawkin, mihringte chu Pathian nên a inremtîr leh a. A lei hrût zâwng pawha hna thawkin, mihringte chu an mihringpuite nên a inremtîr bawk. Kraws chuan inhmêlmâkna a tikiang a, Juda-te leh Jentail-te inkârah remna thlenin, “mihring thar pumkhatah” a siam ta a (Eph 2:15). An pahnih chuan biak in thar, “Thlarauva Pathian awmna tûra rem khâwm” (Eph 2:22) an lo ni ta a ni.

Hê thutak hian keini tûn lâia mîte tân eng nge pawimawhna a neih le?