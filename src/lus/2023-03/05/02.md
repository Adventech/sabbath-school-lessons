---
title:  Kristaa Pathian Hnaihtîr
date:   23/07/2023
---

`Paulan a lehkhathawn lo chhiartu Jentail-te tûn hma nun dân a lo sawi tawhna Eph 2:1–3 hi Eph 2:11, 12 nên khâikhin la. An tûn hma nun dân a sawina hnuhnûng zâwkah hian engtin nge a sawi?`

Tûna Kristaa ringtu lo ni ta leh, a “taksa,” kohhran member-te lo ni ve ta Jentail-te hi tûn hmâ kha chuan, Israel-te leh Pathianin chhandamna a tiam lak aṭanga hrang hlak an ni ṭhîn a. Paulan chu an tûn hma nihna kha “hre reng” tûrin a chah a (Eph 2:11). Khatih lâi kha chuan Hriakthiha, Israel-te Messia “Krista tel lovin” an awm ṭhîn a. “Israel-ho khua leh tui nên inmihranin” an awm ṭhîn a ni. Thutiam thuthlungte lakah chuan mikhual an ni bawk a, chhandamna chanchina Pathianin chhandamna thutiam a lo pêkte kha hriat an nei vê lo. Israel-te laka mi hrang an nihna leh, anmahni hmanga chhandamna tiam pawh lo hre ve lo a nih avângin “beiseina nei lo” an lo ni ṭhîn tihna a ni. “Khawvêlah hian Pathian tel lovin” an lo awm a ni ber (Eph 2:12).

Tûn hmâ kha chuan Jentail-te hi intibuai tawn reng mai ṭhîn an nih bâkah, Juda-te nên phei chuan inngeih lo tak an ni a. Hê an inhuat tawnna hi an inkoh duh dânah pawh a lang chhuak ṭhîn a. Juda-te chuan Jentail-te hi hmusit deuh takin, “serhtanloh” tiin an sawi ṭhîn a; Jentail-te pawhin Juda-te chu an ngâisâng lêm bîk lo a ni tih hriat takin, “serhtan” tiin an ko lui vê deuh kher ṭhîn a ni (Eph 2:11).

Amaherawhchu, Eph 2:13 hian tûnah chuan thil a danglam ta hlê a ni tih min hrilh a. “Tûnah erawh chuan Krista Isua-ah, nangni hmâna hla taka awm ṭhînte kha Kristâ thisen chuan tihhnaihin in lo awm ta,” a ti.

Paulan Jentail-te chu “hla taka awm ṭhînte” tia a sawi hian Isaia 57:19 thû, “Nangni hla taka awm ṭhîn hnênah remna Chanchin Ṭha a hrilh che u a, hnâi taka awm ṭhînte hnênah pawh remna Chanchin Ṭha a hrilh bawk” (Eph 2:17, 18) tih kha a rilru-ah a lang a. Krista-ah leh a kraws avâng khân Jentail ringtute chu lâk hran an lo nih tawhna—Pathian, beiseina leh an Juda unaute hnaihah hruai kîr leh an ni ta a ni. Hemi chungchâng hi thiam takin Paulan heti hian a lo sawi fiah a: Krista krawsin Juda-te leh Jentail-te inkâra kak zâu tak awm chu a tidam thei tih awmzia chu kan inhmêlmâkna leh kan inṭhen hranna zawng zawng hi krawsah chuan chin fel vek theih a ni tihna a ni. Hê chanchin ṭha hian keimahni nun ṭheuh leh, kohhran chhûnga inṭhen hranna chi hrang hrang awm chhante hi ngun taka ngaihtuah tûrin min sâwm a; chûngte chu krawsa thiltihtheihna chuan a hneh vek thei a ni tih hre tûrin min duh bawk a ni.

`Eng dinhmuna i din lâiin nge Isuan a rawn tlan chhuah che? Isuan a rawn zawn hmuh lâi tak chea i lo awmna leh, Anin rawn zawng hmu ta lo che se la tûna i awmna tûr ngaihtuah fo hi i tân eng nge a pawimawhna awm?`