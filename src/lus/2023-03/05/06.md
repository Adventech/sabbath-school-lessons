---
title:  Kohhran, Pathian Biak In Thianghlim
date:   27/07/2023
---

`Paulan kohhran chhûnga Juda-te leh Jentail-te an lo inpumkhat theihna tûra tehkhin thû chi hrang hrang a hmante chu engte nge ni? Eph 2:11–22.`

Eph 2:1–10 khân Isua nêna kan lo inpumkhat tâk thu min hrilh a, chutih lâiin, châng 11–22 hi chuan a kohhrana awm vê mi dangte nêna inpumkhat tûrin min hrilh vê leh thung. Isuâ thihna khân chunglam hawi zâwnga hnâ thawkin, Pathian nên min inremtîr a (Eph 2:1–10); a lei hrût zâwng pawha hna thawkin, mi dangte nêna inlaichînna ṭhâ min neihtîr bawk (Eph 2:11–22).

Kraws hmangin Isuan Juda-te laka Jentail-te ṭhen hrang thei thil zawng zawng chu a lo tibo vek tawh a, chûng a tih bo tâkte zîngah chuan an inkâr tikak zâu zualtu Dân hman sualna pawh a tel. Isuan thil eng emaw din a nei bawk a—chu chu ringtute awmna Pathian biak in thar a ni. Tûnah chuan Juda-te biak in hmun thianghlim hrang hranga an luh ve phalsak ni ngâi lo Jentail-te chu biak in thar an lo ni ta a, chutah chuan an ringtupui Juda-te nên an awm ho ta. Kan zavâi hian Pathian kohhran member-te niin, “Lalpa-ah chuan biak in thianghlimah kan lo chang zêl ṭhîn a” (Eph 2:19–22); Isua nên leh Kristaa kan ûnaute nên inpumkhatin kan lo awm thei ta bawk a ni.

`Eng tiangin nge Paulan kohhran sawina atâna biak in a hman (Eph 2:19–22) hi 1 Kor 3:9–17; 2 Kor 6:14–7:1; 1 Pet 2:4–8 te-a hman a nih dân nên khâikhin a nih?`

Paulan kohhran sawina atâna biak in a hmang hi kohhran chhûnga Jentail-te pawh an lo tel ve vek theih tâkzia târ lan a tum vâng a ni a. Tûn hmâ zawnga “Temple Hmun Thianghlim” luh phalsak ni vê ngâi miah lote khân, tûnah chuan an lo lût thei ta mai pawh ni lovin (Eph 2:18), anmahni ngêi chu “Thlalarauva Pathian awmna tûra rem khâwm” biak in thar sakna tûr hmanruate an lo ni ta a ni (Eph 2:22).

Thuthlung Thar lehkhabu ziaktuten kohhran thianghlimzia sawina atân Pathian biak in a nih thu an sawi ṭhîn a; kohhran chu Pathianin a din leh a enkawl niin, kohhran chhûnga awm ringtute chu inpumkhat tlat an ni bawk. Hê tehkhin thu hi thil nung chanchin zirna ṭawngkam nên inzawma hman a ni a (biak in chu ṭhang zêl ṭhîn nia a sawina, Eph 2:21chhiar ang che); biak in sak hnâ chu thawh chhunzawm zêl niin a sawi bawk (Eph 2:22, “nangni pawh rem khâwm chhoh zêl in ni sî a,” ESV). Kohhran chu che lova awm tawp mai ni lovin, eng tik lâi pawha ṭhang reng a ni zâwk a, chuvâng tak chuan “Pathian nung biak in” (2 Kor 6:16) an ni tih pawh an inhre rêng bawk a ni