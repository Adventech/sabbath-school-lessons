---
title:  Dâidanna Bang Tichimin
date:   25/07/2023
---

`Paulan “thupêktea dân leh hrai chi hrang hrang awmte” (ESV) Isuan a tih tâk dân a sawi chu eng nge ni? Eng vângin nge chutiang chuan a tih? (Eph 2:14, 15 en la.)`

Paulan Heroda Temple-a Israel mîte chauh luh phal chin tual zâwl hungna bang, a kal tlang lui chu tihhlum theih an nih thu inziahna kha a sawi a ni maithei. A mitthlâah chuan hê dâidanna bang hi ṭhiah a ni tawh a, Jentail-te pawh Pathian chibai bûk phalsak an ni ve ta a ni ang (Eph 2:18). Chutiang bang chu Kraws khân a la kiang tawh a. Chutah chuan pâwl pahnih, Juda-te leh Jentail-te chu pumkhat an lo ni ta a ni.

Mi ṭhenkhat chuan Eph 2:14, 15 hian Thu Sâwm Pêk hi (Sabbath serh tûr a ni tih thupêk pawh telin) kraws khân a “tibâng” emaw, “sîrah a hnâwl” emaw ta tih a sawi emaw an ti mai ṭhîn a. Amaherawhchu, Efesi Lehkhathawnah hian Thu Sâwm Pêk a zahzia tilangin, hêng thupêkte hi Krista zirtîrte ni tûra mi chhertu ber a ni tih a sawi zâwk a ni.

Thupêk panga phei chu Exodus bû-a a inziah dân ang chiaha sawi chhâwngin (Eph 6:2, 3), thupêk dangte pawh a thâwithamin a sawi châwng bawk a (entîr nân, thupêk pasarihna, Eph 5:3–14, 21–33; thupêk pariatna, Eph 4:28; thupêk pakuana, Eph 4:25; thupêk sâwmna, Eph 5:5). Hetianga a sawi hi a lehkhathawn danga dân chungchâng a lo zirtîr ṭhin dân nên pawh a inrem thlap a ni (Rom 3:31; 7:12 en la).

Mi ṭhenkhatin dân an hman sual thû chu a sawi ṭhîn ngei a, dân hrim hrim erawh a zahzia tilangin, la ding chhunzawm zêl a nih thû pawh a sawi fo ṭhîn. Chuvâng chuan, hêng Bible chângte hi Thu Sâwm Pêk hi tihbân a ni tawh tih zirtîrna ṭanchhana lo hman chu, Paula sawi tum loh deuh sawitîrna a ni a. Dân chu kumkhuaa ding reng tûr a nih thû inziahna Bible châng dang hrang hrang han chhiar phei hi chuan, a dik lohzia a lang chiang lehzual.

Paula ngaih dân chuan Juda-te leh Jentail-te inkâra hêm thlâk nâna dân hmanna rêng rêng—a bîk takin Pathian mîte zînga Jentail-te an tel vê phalsak lohna tûr chhuanlam atâna lo hman leh, Jentail-ten Pathian chibai an bûk vê rem tih lohna tûr chhuanlam atâna lo hman phei chu ânchhe dawng tûra indahna a ni a; Pathianin dân a siam chhan hriat lohna leh hman sualna pawi tak a ni.

Eph 2:14, 15-a sawi “dân” hi serh leh sâng dân, Juda-te leh Jentail-te ṭhen hrangtu, amah Paula ngei pawhin “thupêktea dân leh hrai chi hrang hrang awmte” (ESV) tia a lo sawi kha a ni thei a; Thuthlung Hlui dân pum pui, Juda sâkhaw hruaituten anmahni ngaih dâna an hrilh fiah ṭhin, eng emaw zât an lo belhchhah ve leh, Jentail-te chhawk an nih theih nâna an lo hman sual ṭhin pawh kha a ni thei tho bawk.

`Seventh-day Adventist-te zîngah emaw, Kristian hrim hrim zîngah emaw pawh, min ṭhen hrang theitu eng thilte nge awm a, chûngte chu engtin nge kan hmachhawna kan hneh theih ang? Chûng thilte chu Krista kan hmangaih tlân ṭheuhna hmang hian kan hneh thei a ni tih kan hria em?`