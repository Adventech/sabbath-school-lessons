---
title:  'Inremna: Pathian Thilthlâwnpêk'
date:   24/07/2023
---

> <p></p>
> “Amah ngei chu kan inremna, pumkhata min siamtu leh inhuat tawnna bang pawh a taksaa lo tichim tawhtu a nih avângin . . . kraws zârah chuan taksa pumkhatah kan pahnihin Pathian nên min inremtîr leh thei ta a, chumi avâng chuan kan inhuat tawnna pawh tihhlumin a awm dâwn a ni” (Eph 2:14–16, ESV).

`Eph 1:7, 8; 4:32; 2:13, 14; 2:16 leh 5:2, 25-te hi chhiar la. Hêngahte hian engtin nge Paulan kraws awmzia leh krawsa Isuâ thihnain nghawng a neih dân a sawi fiah? Paulan kraws chungchâng a sawi dân leh, mi dangte nêna kan inlaichîn tawnna a siam ṭhat dân a sawi hi engtin nge i khâikhâwm ang?`

Tûn kâr zirlâi innghahna, Eph 2:11–22-ah hian kraws khân ringtute tân thil ropui tak tak pathum a tih thû kan hmû a: 1) Pathian leh a mîte laka “hla taka” awm ṭhîn Jentail-te chu Pathian leh a mîte hnaihah hruai an lo ni ta a (Eph 2:13); tûnah chuan Pathian fâte lo ni ve tawhin, Juda ringtute nên ûnau an lo ni ta bawk (Eph 2:19);  2) Juda-te leh Jentail ringtute inkâra “inhuât tawnna” (Grik ṭawng chuan, echthran tih a ni a, chumi zawmzia chu “inhmêlmâkna” tihna niin, “hmêlma” tih sawina, echthros nên a inzawm) awm ṭhîn pawh chu “tihhlum” a ni ta bawk a (Eph 2:16). Kristâ krawsah chuan Juda-te leh Jentail-te inkâra inhuatna leh indo tawn duhna rilru awm rêng, reh mai thei pawha mâwi lo ni tawh chu a la kiang ta a ni (Eph 2:17);  3) chû inhuatna hmunah chuan inremna a lo awm ve ta thung a. A chhan pawh Juda-te leh Jentail-te chu taksa pakhata siam a, Pathian nêna inremtîr hi Kristâ thiltum a nih vâng a ni (Eph 2:16, NKJV; Kol 1:19–22).

Inremna chu eng ang nge ni? Inrema awm chu a nuâm nge a hrehawm? Nu pakhat leh a fanu neih chhun chu eng emaw avângin an intithiam lo va, kum tam tak chhûng an inmihran zui ta bawk. Mahse, an inhuat tawnna chu khawngaihna leh ngaihdamna avânga chin fel niin, nû-fa inthlahlel tak an lo ni leh hlauh mai a. Hetiang hi inrem lehna chu a ni. Inrem lehna chu kohhran member-ten an member-puite nêna inrem lohna lâi an neihte dah bova, an khawngaihna leh ngaihdamna lo pawmtu an member-puite chu an ûnaute anga an ngaih chiahin a lo thleng ṭhîn.

Inrem lehna chu khâwl lam thil emaw, thu buai hla buai remna lama an ṭawngkam hman ṭhin emaw a ni lo va, mi pahnihte inkâr emaw, pâwl pahnihte inkâr emawa thleng ṭhîn, inlaichînna keh chhe tawh siam ṭhat lehn a ni. Paula chuan krawsa Kristâ hnathawh ropui tak kha mi pahnih khatte inkâra inremna thlentu mai ni lovin, pâwl hrang hrangte inkâra inremna thlentîrtu pawh a ni bawk tih a sawi a. Chû inremna chuan kan nun hi rawn hnehin, min ṭhen hrangtu thil chi hrang hrangte hi a tiboral a, kan inrem lohna lâite a ching fel a, mi dangte nêna inpâwl ho châkna min neih thartîr lehin, inhriat thiam tawnna pawh min pe bawk a ni a ti.

`Eng tiang kawngtein nge inrem leh theihna tûr dân kan târ lan tâkte hi mi tute emaw nêna in inrem leh theih nân i lo hman ve theih ang?`