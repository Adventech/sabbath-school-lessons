---
title:  Zir Belhna
date:   28/07/2023
---

A hnuaia sawi ho tûrte thuhmahruai hi ngun takin chhiar ang che:

Eng vângin nge Paula hian mihringte inlaichîn tawnna kawnga Kraws-in nghawng a neihte sawi fiah nân Eph 2:11–22 hi a ziah? Hê thû a ziah lâi hian kohhranah eng thil nge thleng? Paulan kohhran member lo ni tlâng ta Juda-te leh Jentail-te inkâra inlaichîn tawnna awm chungchâng a sawi a. Tûnah chuan Pathian chhûngte (Eph 2:19) an nih avânga inrem tawh a ni tih hre thiamin, chutiang tak chuan nung ho tûrin a duh hlê a ni. Amaherawhchu, a lehkhathawn pum pui hi kan thlîr chuan, ziah chhan zâu zâwk leh tum thui zâwk daih a ni tih kan hre thei ang. A thupui ber chu Pathianin Kristaa thil engkim infâwk khâwmtîr a tum thu a ni a (Eph 1:9, 10), chutah chuan “lei leh vâna chhûngkaw tinrêng” (Eph 3:15) hi an tel vek a ni.

Thil pawimawh tak chu, kohhran chhûnga member-te inpumkhatna—Eph 2:11–22-a sawi—ngei pawh hian tum zâu zâwk neiin, chu chu Eph 3:10-ah hian a târ lang a: “chutichuan, kohhran hmang hian Pathian finna ngahzia chu [Juda-te leh Jentail-te aṭangin kohhran a din a] tûnah hian vân hmuna rorêltute leh thuneitute hnênah hriattîrin a awm thei ang” (ESV). Kristan krawsa inpumkhatna a lo siam tawh hmang khân ringtute chuan Pathianin Kristaa thil engkim inpumkhattîr vek a tumna chu, tûnah hian hlen chhuahin an awm mêk a ni tih an lantîr tûr a ni a. Inrem taka an awm tlânna chuan Pathianin Kristaa ruâhmanna a lo siam kha hlen chhuahin a awm a ni tih a tilang bawk ang. Chuvângin, tûn lâi hun atâna thu pawimawh êm êm, mi hrang hrang leh chi hrang hrangte inkâra inlaichîn tawnna ṭhâ a awm theihna tûra Bible-in thurâwn min lo pêkte chu kan lo hriat theih nân, Eph 2:11–22 hi chhiar ngei a ṭûl a. Chutichuan, he leia remna leh muânna a thlen theih nân, Pathian hna thawhpuitute kan lo ni thei dâwn a ni.

**Sawi Ho Tûrte**:

`Eph 2:11–22-ah hian hnam hrang hrangte inkâra inlaichîn tawnna ṭhâ a lo awm theihna tûra Bible thurâwn kan hmû a. Chûngte chu eng nge ni? He lâi thû hian kohhrana awm hnam hlâwm khatten hnam dangte an en dân tûr chungchângah, Kristan min lo zirtîr dân ang kha engtin nge min hrilh?`

`Mihringte tâna Pathianin ruâhmanna a lo siam chu ngaihtuah ila (Eph 1:9, 10; 2:11–22), kohhran tân a member-te inkâra hnam leh chî avânga buaina leh intaina awmte chin fel vat hi eng tiang taka pawimawh nge ni?`

`In khawtlângah khân chî leh chî inkâra buaina chhuak thei reng, mahse, eng emaw avânga la in-up rih mai mai emaw, in ngaihthah luih emaw eng engte nge awm? In kohhran khân Kristan krawsa a lo hlen chhuah tawh inpumkhatna hnâ kha a taka chantîr thei tûrin eng nge tih ve theih in neih? Nang ngêi pawh khân chû hnâ chu engtin nge i thawh vê ang?`