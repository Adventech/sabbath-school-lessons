### Eph: Harsatna Huna Isua Zui Dân

Efesi khuaa mîte hnêna Paulan lehkha a thawnah hian Efesi khuaa Kristian awmte chanchin kan hmû a. Efesi khuaa Kristian missionary-ten chanchin ṭha a rawn put luh kha chu kum tam ral ta niin, khâng lâi hun kha chuan kohhranho pawh an phûr tlâng hlê a. Mahse, tûnah chuan a phûrnate a lo chuai zo ta a, an rinna pawhin an Kristian nunah pawimawhna a nei tawh lêm lo nia hriatna an nei ta hial a ni.

Hê khawpui, Rome Lalrama khawpui lian berte zînga mî-ah hian Paula kha sumdâwng hausa tak takte timangangtu a lo ni tawh ṭhîn a. Mahse, tûnah chuan tân inah awmin, eng mah tih theih a nei tawh lo. Tân in aṭang chuan kohhranho hnênah lehkha a va thawn ta a, milem be mîte khawpui Efesi-a chêng an nih avângin beiseina an neih kha an hloh anga, Isua zirtîr a ni tih inhriatna pawh an nei tawh lo mai ang tih a hlauhthâwnpui thû a hrilh ta a ni. Sipai hotuten an sipaite hnêna thu an sawi ang deuh hian, Kristiante chu rinna rawn zawm thar leh a, Kristâ tâna ṭhahnem an lo ngaih ṭhinna kha tharthawh leh tûr leh, khawvêla Pathian hna thawhna ropui takah hian phûr taka tel vê leh tûrin a sâwm bawk a ni.

Kristian rinna hi Kristâ chungchâng a nih tlat avângin amah Krista chu zaha chibai bûk a pawimawhzia uâr takin a sawi a. Zirtîr chak lo, lo petek fo tawhten an ke pên an chheh fuh leh theihna tûr chuan, Isua an lo hmangaih tawh ṭhin dân kha hre chhuakin, a khawngaihna leh a thiltihtheihnaah chuan rinna an nghah leh a ṭûl ang. Chuvâng chuan, Paulan vâna Krista châwimâwia a han awm tâkna chu uâr takin a sawi ta a; Efesi khuaa ringtute ngaihtuahna la pêng thei thiltihtheihna leh pathian lemte zawng zawng âia ropui zâwk a nihzia pawh a hrilh vek bawk. Isua chu Pathian ruâhmanna siamin a tum ber a ni a, chu ruâhmannaah chuan ringtute hian a kohhran angin tih tûr pawimawh tak an nei bawk. Krista-ah chuan engkim hi pumkhata siam a, a thuhnuaia thil zawng zawh dah tûr a ni a, chu hnâ chu kohhranin a thawh tûr a ni.

Paulan an Lalpâ tâna inpêkna thar nei leh tûra Efesi khuaa ringtu awmte a sâwm hian, zirtîr nihnain a phût thilte chu a nêp zâwngin a sawi lo va. Sâwi nêp ahnehin, Kristiante nungchang tûr leh awm dân tûrte chu chipchiar takin a hrilh zâwk a. Kristiante chu Thlarau Thianghlimin a tihnun, Krista châwimâwitu, Pathian duh dâna Pathian chibai bûktu ni tûra koh an ni; chutiang thû chu vawi eng emaw zât a sawi nawn bawk.

Kristâ tâna ṭhahnem an ngaihna chuan an chêtziaah leh ṭawngkam hman dânah nghawng a nei ngei ngei dâwn a. ‘Krista hmangaih’ tih awmzia chuan ringtupuite zah taka en leh, ngâihlu tihna a ni. Rilru zîm tak neih loh leh, an hnam dâna thil tlânglâwn êm êm, mipat-hmeichhiatna dik lo taka hmanna (inngaihna) dodâl tihna pawh a ni bawk. Kohhran huâng chhûngah leh in chhûngkhura an inlaichîn tawnnaah, Kristan an entawn tûra a lo hnutchhiah tawh, mahni inhlanna chu an lan chhuahtîr vê tûr a ni a. Efesi khuaa chêng vê mi dangte hnênah, nun phung thar leh ṭha zâwk an kawhhmuh ang.

Paulan Pathian kohhran member nihna hmanga mihring nih awmzia leh, chû chuan nun dân phung thar leh ṭha zâwk min pêk dân tûr te sawiin, a phûr pawh a phûr hlê a. Pathian chuan tûn hma zawnga lo inngeih lo ṭhîn—Juda-te leh Jentail-te chu—kohhranah a hruai a hruai lût tlâng ta vek a ni tih a hriatin, a thâ a tho thar hlê bawk. Inngeih lo êm êm tûra tlâng rinte an lo inpumkhat ta tlat mai chu mîte pawhin mak an ti a. Chutianga an inpumkhat tâk avâng chuan, Pathianin a duân khawtlâng nun phung thar leh, a lalram lo thleng tûr târ lan theihna remchâng ṭha tak an nei ta rêng bawk a ni.

Pathian kohhrana tel a pawimawhzia a sawi chhunzawmna lamah, kohhran awmzia sawi fiahna tehkhin thu palî a chher chhuak a. Ringtute chu Kristâ taksa pêngte niin, member tinten Kristâ tâna ṭhahnem an ngaihna leh, mi dangte nêna an inpumkhatna an lantîr ṭhîn. Pathian biak in nung, Kalvari tlânga Kristâ inhlanna hmanga din an ni bawk a; Pathian chu chumi chhûngah chuan chibai bûk a ni.

Kristâ mo an ni a, Moneituin amâ tâte a rawn hruai hun tûr, inneihna inkhâwm ropui tak chu nghâkhlel takin an lo thlîr ṭhîn. A tâwp berah chuan, Kristian rinna rawn zawm thar leh tûrin a sâwm a ni tih an lo hriat thiam theih nân, Kristâ sipaite an nih thû a hrilh a. Chûng sipaite chuan Kristâ hmingin remna a lên theih nân sual râl an do va, Kristâ lo kal leh hun tûr chu thlîr chungin, Pathian chakna nên thim sipaite an do ṭhîn a ni.

Chutiang chuan, Efesi khuaa mîte hnêna Paula lehkhathawn hian keimahni hun tawng ang tawng vê, khawvêl hîpnate leh hun lo her liam zêlin Kristâ zirtîr nihna a tihhnuâl mai hlauhthâwnawma awmte tân, thuchah pawimawh tak a sawi a. Krista chu châwimâwiin, a lo kal lehna beisei taka kan awm lâi hian, A kohhran member nung ṭha tak leh inhmang êm êm ni chunga Amah chu kan zui a pawimawhzia min hrilh a ni. Tûn kuartarah hian ngunthlûk taka Efesi Mîte Hnêna Lehkhathawnin a sawi chu ngaihthlâk theihna hun remchâng kan nei thei dâwn a; chu mai chu ni lovin, hun harsa tak kan tawn hunah pawh, Isua zui hlimawmzia a takin kan chang bawk ang.

_Zirlâi ziaktu, John K. McVay, Ph.D. hi College Place, Washington, USA-a awm, Walla Walla University-a president niin, religion department-ah zirtîrtu a ni nghâl bawk a. Hê university-ah hian kum 2006 aṭang khân president hnâ a lo thawk tawh a ni._