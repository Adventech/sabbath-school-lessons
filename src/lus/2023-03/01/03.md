---
title:  Ennawm Chhuahna Hmuna Buaina
date:   26/06/2023
---

`Tirh 19:21–20:1 chhiar la. Hemi ṭuma thil thleng aṭang hian eng zirlâite nge zir chhuah theih kan neih le?`

Khawpui lian leh ropui tak, mi chi hrang hrang fuankhâwmna, Efesi-a Paula rawngbâwlna hi a tla ṭha hlê ni tûr a ni; khawpuia chêng mi ṭhenkhat sum hâi luhna hnâr pawimawh tak chu a tihtâwpsak ta daih leh nghâl a; khualzinten an tlawh hut hut ṭhin, Artemis-i biak in pawhin ngaihnêp a hlawh ṭan ti tih ta bawk.

Hê biak in hi a mâwiin a ropui hlê a. Ban hrawl tak tak, ft. 60 vêl zeta sâng 127 lâi mai neiin, chûng bante chu Paros Thliarkâr aṭanga an rawn lâk luh, marble vâr thianghlim leh man to êm êm hmanga siam vek a ni. Hêng bante zînga sawmthum leh paruk phei hi chu uluk taka chher a nih hnû-ah rangkachakin an tuâm leh vek a; hei vâng hian hmâsâng khawvêla thilmak pasarihte zîngah chhiar tel a ni bawk.

Paulan mihringte siam chawp pathiante chibai bûkin awmzia a neih loh thu a sawi chuan, mîte thinlungah Artemis-i biak in tlawh ṭûl lo nia ngaihna a neihtîr a (Tirh 19:27). Chu chanchin chu Efesi khuaa tangkaraw chhertu, tangkarua hmanga Artemis-i lem siam ṭhîn Demetri-a’n a lo hriatin, a eizawnna a tâwp mai dâwn tih hai hek lo le, a mi chhawrte chu a fuihpawrh ta a. Chutichuan, an thil siam sa zawrhna hmun aṭanga chhuakin, ennawm chhuahna hmun zâu tak mai, mi 25,000 lâi lennaah chuan an kal khâwm a, an buai ta nuai nuai mai a ni ber.

Hemi hmunah hian dârkâr hnih chhûng vêl zet chu “Efesi khuaa mî Artemis-i hi ropui tak a ni!” tiin an âu rual chiam a (Tirh 19:34, ESV). Khawpui lehkha ziaktu lianin mipui a khap daih a, a ṭîn darhtîr hnûin Paula pawhin ringtute a hmû a, tichuan, Efesi khua a chhuahsan ta a ni.

`Paulan Chanchin Ṭha hrila a zin chhuah ṭum thumnaa tâwp lamah khân Eph kohhran upate a hmû a. Hemi ṭum hian an hnênah eng thûte nge a sawi?(Tirh 20:17–38 en la.)`

Paula leh Efesi kohhran inzawm chhoh dân hi a kum indawtin lo sawi ila:

* A.D. 52: Paulan a ṭum khatna atân Efesi a tlawh a; mahse, a châm rei lo (Tirh 18:18–21).
* A.D. 53–56: Hê kum thum chhûng hian Efesi khawpuiah rawngbâwlna a nei a (Tirh 19:1–20:1). A hâwsan dâwn hnaih lamah Korin Lehkhathawn Pakhatna hi a ziak (1 Kor 16:5–9).
* A.D. 57: Mileti khuaa a awm lâiin Efesi khua aṭanga lo kal kohhran upate nên an inhmu (Tirh 20:17–38).
* A.D. 62: Paulan Efesi khuaa awm ringtute lo chhiar tûrin lehkhathawn a ziak a, a ziah hun pawh Rom khuaa hrên a nih lâi kha a ni mai thei.

`“Chuvâng chuan, ngaihven ula, kum thum zet chu a chhûn a zânin mittui tla chunga mi tin zilh ka bânsan lohzia kha hre reng ang che u” (Tirh 20:31, NKJV). Paulan tûna kan kohhran hi eng kawngah nge min zilh vê ang a, eng vânga min zilh nge a nih ang?`