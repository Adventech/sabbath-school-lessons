---
title:  Zir Belhna
date:   30/06/2023
---

Isuâ hming leh Paula hming hmanga ramhuai hnawhchhuah tumtupa chanchin khân Efesi Lehkhathawna Paulan thiltihtheihna chungchâng sawina ṭawngkam a hman tam êm êm chhan a sawi fiah a (Tirh 19:13–20; Sunday zirlâi kha en leh la). Ring thar ṭhenkhat, Isua lalber nihna leh chungnunna rawn hre thar vê tate chuan an dâwi lehkhabu man to tak takte chu a hâl ral ta vek mai a ni.

Dâwi lam thil inziahna râiruang lehkha 250 vêl an hmuh chhuah aṭangin leh, thil hlui dang eng eng emaw an hmuh chhuah aṭangin, hêng dâwi lam lehkhabu an hâl ral tâktea chuang ve ngei tûr serh leh sâng thil te, dâwi hla chham phual te, chhinchhiahna te, ânchhe lawhna ṭawngkam te leh a dangte kan hmû a. Chûng lehkhabute chuan ringtu lo tate kha an lo biak ṭhin pathiante hmin tûr leh an duh ang thilte tihsak tûra thlaraute tlawn nâna serh leh sâng chi hrang hrang an tih dân a târ lang a ni.

Luka sawi dân chuan, hêng lehkhabu an hâl ral tâkte hi chêng sîngnga man zet a ni a, chu chu ni 50,000 hlawh zât zet a ni (Tûn lâi hun chu ni se, ni khatah Rs. 1,000 hlawh anga chhûtin nuai sawnga man zet a ni ang). Chuti taka man tam chu a nih avângin, hêng lehkhabute hi an nî tin nunah khân a pawimawhin, a hlu hlê ang tih a hriat theih mai âwm e.

“Thlarau khawvêla chêngte thiltihtheihna chan theih nâna an dâwi ṭhî leh ngûn bâkah, tlereuh dangte, ṭawngṭâina thu chham inziahna lehkhabute leh, thil dang dangte an hluihlâwn hmiah a ngâi a ni tih an pawm theih chhan chu, Pathian a lo chêt vâng a ni.”—Clinton E. Arnold, Ephesians (Grand Rapids, MI: Zondervan, 2010), p. 34.

Efesi Lehkhathawn hi vân boruaka awm ramhuaite ‘thiltihtheihna’ leh, mi an rawn beihna lo khin lêt dân tûr hriat mamawh êm êm ringtute tâna ziah a ni.”—Clinton E. Arnold, Power and Magic: The Concept of Power in Eph (Grand Rapids, MI: Baker Books, 1992), p. 165. Hê lehkhathawnah hian, Krista chu thiltihtheihna dang zawng zawng chunga awm a ni tih sawiin (Eph 1:20–23), ringtute hnêna Pathianin chakna a pêk chu a chungnung hlê a ni tih uâr takin a hrilh bawk (Eph 2:15–19; 3:14–21; 6:10–20).

**Sawi Ho Tûrte**:

`Kan khawvêlah leh tûna nangmâ nunah khân, eng thiltihtheihnate leh thuneituten nge hnâ thawk le? Chûng thiltihtheihnate chu eng tiangin nge an rawn inlan a, eng tiangin nge châwimâwia awm tawh Kristâ hnênah ni lovin, anmahni hnênah zâwk châwimâwina leh zahna hlân tûrin ringtute an thlêm ṭhin?`

`Paulan Pathian “hunbi ruât a kim” hunah thil engkim Kristaa a fâwk khâwm vek tûr thu sawiin, chumi hun chu beisei taka a nghah thû pawh a ziak bawk a. Eph 1:18; 2:12 leh 4:4-a “beiseina” tih thumal a hman dânte hi en nawn leh teh. Eng vângin nge hma lam hun atân beiseina a awm a ni tih a rin?`

`Hêng chângahte hian eng tiangin nge Paulan Kristâ lo kîr lehna ‘beiseina ropui’ tak chanchin chu a sawi? Eph 1:13, 14; 1:21; 2:7; 4:30; 5:5. Chû beiseina chu tûnah hian kan tân eng nge a pawimawhna awm?`