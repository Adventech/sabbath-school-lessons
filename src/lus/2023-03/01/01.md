---
title:  Paula leh Efesi Mîte
date:   24/06/2023
---

> <p>Chângvawn</p>
> “Amâ tum dân ang takin a duh zâwng thurûk ril chu min hriattîr tawh a, chu chu hunbi a kim hun atân Krista-ah lo ruat lâwk tawh sâ niin, Amahah chuan thil eng kim—vâna awmte leh leia awmte hi a la infâwk khâwm vek ang,” (Efesi 1:9, 10, ESV).

### Chhiar Tûrte
Tirh 18:18–21; 19:13–20:1; 20:17–38; Eph 1:1, 2, 9, 10; 3:13; 6:21–24.

Thu eng eng emaw kan ziak ṭhîn a, chutianga kan ziah chuan ziah chhan kan nei ṭhîn. Entîr nân, Abraham Lincoln-a chuan America ram tualchhûng indona avânga Gettysburg khawpui tihchhiat vek a nih hnû, kum 1863 khân tûn hnu zêlah pawh hriat reng ni zui ta zêl, Gettysburg Address an tih chu a lo ziak a. Kha inbeihnaah khân sipai 7,000 zet an thî a ni. Khâ a thusawi hmingthang takah khân America ram dintuten America ram an lo din chhan chu sawi chhuakin, khâ tualchhûng indona kha America ram tân fiahna hautak tak nia a ngaih thu a sawi chhuak a; kum 1776-a din an ram chu a dam khaw chhuak dâwn ngê ni a, “lei atâ hi tihboralin a awm zâwk dâwn?” zâwk tiin zawhna a siam hial a ni.

Paula pawhin hê lehkhathawn hi chhan pawimawh tak a awm avângin a ziak a. Amah ber hi lung ina a tân tlat sî avâng leh, tihduhdahna leh thlêmna chi hrang hrang a hrân reng bawk sî avângin, Efesi khuaa Kristiante chu an hnual hlê mai a, an rinna hloh thei hial dinhmunah an ding mêk a ni. Chutichuan, Paulan Kristian an nih tirh lâi, an Chhandamtu-a Krista an rawn pawm lâi leh, kohhrana an rawn luh lâi vêl kha ngaihtuah lêt tûrin a chah a.

Kristâ taksa (Eph 1:19–23; 4:1–16), a biak in sakna châk (Eph 2:19–22), Kristâ mo (Eph 5:21–33) leh râlthuam famkim bel sipai (Eph 6:10–20) an nih tawh thû a hrilh ta a ni. Pathian ruâhman dân anga Kristaa thil eng kim infâwk khâwmtîrna tûr kawngah pawh mawhphurhna pawimawh tak an chang bawk a (Eph 1:9, 10). Chuvâng chuan, Krista zuitu an nihna anga an dinhmun dik tak leh, hamṭhatna chi hrang hrang an neihte an lo hriat chhuah thar leh theih nân, he lehkhathawn hi a ziak ta a ni.