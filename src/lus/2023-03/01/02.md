---
title:  Paul, Efesi khuaa Chanchin Ṭha Hriltu
date:   25/06/2023
---

`Paulan Chanchin Ṭha hrila a zin kual ṭum hnihnaah khân, a hmâwr bâwk nân Efesi khua a tlawh a. Khami ṭum khân eng thil nge a tih? (Tirh 18:18–21).`

Efesi hi Rome Lalram chhûnga khawpui lian ber pakhat a ni a, mihring pawh 250,000 vêl lâi a chêng ṭhîn. Rome Lalram bial ṭhen hrang hrang zînga hausa ber pakhat, Asia bial khawpui a ni a, chu bial chuan Asia Tê (Asia Minor) tia an sawi tâk pum pui deuh thâw hi a huâm a. Paula-te hun lâi khân, hê bial hi nasa taka ṭhangin, hausak pawh a hausa chak hlê a. Lawngchawlhna hmunpui a nih bâkah, khawmuala inkal pawhna kawngpui hrang hrangten a pal tlang bawk. Khawpuia chêngte hian pathian hrang hrang tam tak an bia a, chûng zînga chungnung ber nia an ngaih chu khawpui vênghimtu pathian nia an ngaih, ‘Artemis’ a ni. Artemis chibai bûkna chu vântlâng rorêl inkhâwmnaah te, infiamna kûtpuiah te leh kum tina an neih ṭhin, ruâi chi hrang hrang an ṭhehnaah te an nei ṭhîn a. (Artemis hi Rom-ho kha chuan ‘Diana’ tiin an sawi ve thung; Tirh 19:24, 35 chhiar ang che.)

Paulan Chanchin Ṭha hrila a zin chhuah ṭum thumnaah Efesi khua hi a tlawh hâw leh a (Tirh 19:1–12), tûn ṭum phei hi chuan “kum thum” zet a châm chilh a ni (Tirh 20:31). Heti chen chen a châm chhan hi eng dang vâng a ni lo va, hê khawpuiah hian Kristian kohhran ngêlnghet tak din ngei a tum ruh hlê a ni ngei ang.

`Efesi khawpuia “Lalpa Isua” zahna a lo awm leh a lo darh zâu ta êm êm mai bawk hi eng thil thleng nghawng chhuah nge ni? (Tirh 19:13–20).`

Tirhkohte Thiltih bu ziaktu Lukan Efesi khawpuia awm, hmun hrang hranga zin kuala ramhuaite hnawtchhuak ṭhîn, Juda mi pasarihte chanchin min hrilh a. Hêng mîte hian an dâwi hla chhama Isuâ hming leh Paula hming an lam tel ve ngawt chu an chêt chhiat phah ta hlauh zâwk a. Chu chanchin chu khawpui vêng hrang hranga a han than vêl chuan “mi tinin an lo hlâu a, Lal Isuâ hming chu fakin a lo awm ta a ni” (Tirh 19:17, NRSV). Hemi ṭuma thil thleng hian ringtu lo ni tawh sa mi ṭhenkhat nunah pawh nghawng ropui tak a nei a; an dâwi lehkhabu man to tak takte chu mi zawng zawng hmuhah an hâl ta a; an thil hâl ral hlut zâwng hi pawisaa chantîr chuan “chêng sîng nga” (Tirh 19:19) vêl lâi a tling ang. Ringtute bâkah, khawpuia chêng mi dangte pawh chuan, Isua chibai bûkna leh dâwi thilte chu chawhpawlh chî a ni lo tih an lo hre ta a, Isua biakna chu tû mah leh eng thil mahin a pawlh dal tûr a ni lo.

`An lehkhabu man to tak tak an hâl ral ta vek hian eng nge a entîr? Hei hian Lalpâ tâna inpumpêk awmzia engtin nge min hrilh?`