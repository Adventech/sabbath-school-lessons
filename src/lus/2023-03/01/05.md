---
title:  Lehkhawn Ziah A Nih Lâi Hun
date:   28/06/2023
---

`Engtin nge Paulan Efesi khuaa ringtute hnênah lehkha a thawn bul a ṭan a, a tihtâwp? An tâna a duhthuSam ril ber mai chu eng nge ni? Eph 1:1, 2; 6:21–24 chhiar la.`

A lehkhathawn tîr lamah hian a ziaktu chu amah Paula ngei a ni tih a sawi nghâl a (Eph 1:1). A lehkhathawn laihâwl vêlah hian amâ hming sawi lang lehin “Jentail-te avânga Krista Isua mi tâng” (Eph 3:1) niin a insawi a, chu chuan tirhkoh a nihna anga a hnathawh a sawi fiah nghâl bawk (Eph 3:1–13). A lehkhathawn tâwp lamah hian mi tâng a nih thu a sawi lang leh bawk a (Eph 6:20), tichuan, anmahni a thlamuânna thu nên a titâwp ta a ni (Eph 6:21, 22). Mi thiam ṭhenkhat chuan Efesi Lehkhathawn hi Paula ziah a nih an ring chiah lo va; mahse, a lehkhathawn hi chuan Paula ziah ngêi niin a sawi tih hriat a pawimawh hlê. Kristiante zînga a tam zâwk daihte hian a ziaktu chu tu dang ni lovin Paula ngei a ni tih an pawm a, an ti dik chiah rêng bawk a ni.

`Paula tân ina a tân chhûng khân Efesi khuaa ringtute hi a ngaihtuah hlê a. Eng vânga ngaihtuah êm êm nge a nih? Eph 3:13, en la.`

Efesi khuaa ringtute hian tân in aṭanga Paulan lehkha a thawn ve tho Kolosa khuaa mîte (Kol 4:7, 8) leh Filemona-te harsatna tawh ang bawk kha an tawng ve niin a lang a; lehkhathawn an dawn hun pawh hi a inang tlângpui âwm e. Efesi khuaa Paulan rawngbâwlna a neih aṭang khân, kum eng emaw zât a lo liam leh ta bawk a (Eph 1:15; 3:1, 2); chuvâng chuan, Efesi khuaa mîte hnêna lehkha a thawn hi Rom khawpuia a tân lâi, a.d. 62 vêla a ziah a ni thei.

Efesi Lehkhathawnah hian Efesi khuaa awm, a lehkhathawn lo chhiartu tûrte dinhmun tlêm azâwng a sawi a. A thil sawi tum hi a pawimawhin a huâm zâu hlê. Pathian thutlûknate chu “leilung pian hma” (Eph 1:4) hauha lo siam sa tawh a ni thu-a ṭanin, Kristaa Pathianin chhandamna min lo siamsak chu, zâu tak leh fiah takin a hrilh ta a ni. Chutianga a hrilhna lamah chuan ṭawngkam pawh a chhep thiam khawp mai leh nghâl a; thumal ṭhenkhat phei chu vawi eng emaw zât hmang nawnin tehkhin thu ṭha tak tak pawh a chher chhuak nual bawk.

Chutiang chu a lehkhathawn dangahte pawh a lo hmang tawh ṭhîn tho a (entîr nân, Rom. 8:31–39); mahse, Efesi Lehkhathawnah hian a tam bîk hlê. Fakna thu te, ṭawngṭâina thuchham te leh Pathian chibai bûkna ṭawngkam te kan hmu a (Eph 1:3–14; 1:15–23; 3:14–21); fîmkhur leh thiam taka chher chhuah Pathian thu ril sawi fiahna ropui tak tak pawh kan hmu bawk (entîr nân, Eph 4:1–16; 5:21–33; 6:10–20).