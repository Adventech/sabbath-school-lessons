---
title:  Efesi Lehkhathawn Chhiarin
date:   27/06/2023
---

Paula khân Efesi Lehkhathawn hi Efesi khawpui chhûnga awm ringtute inkhâwmna in hrang hranga lo chhiar atân a ziak a. Efesi a chhuahsan hnû khân Kristian kohhran chu nasa taka lo ṭhangin, kohhranhote inkhâwmna in pawh eng emaw zât a awm belh bawk. Hêng ringtu rawn ni hmasâte tân hi chuan an kohhran phuntu Paula mi tirh Tukikan an kohhran a rawn tlawh a, Paulan anmahni tâna a lo ziah lehkhathawn ngêi mai a chhiar lâi lo ngaihthlâk chu thil thleng pawimawh tak a ni ngei ang. Hetianga inkhâwm ho ṭhînte hi mi tam tak an ni ngâi lêm lo niin a lang a, in neitute chhûngkua—pa ber leh nu ber leh an fâte bâkah, an bâwih chhawrte kha an ni deuh mai hmêl (Eph 5:21–6:9).

Mahse, a châng chuan, chhûngkua tih hian mi dang—an chhûngkuain an ṭanpui ṭhin, anmahnia innghatte leh an thil rawn leisak ṭhînte pawh a huâm tel ve ṭhîn a. Chuvâng chuan, Tukikan Paula lehkhathawn a chhiar ṭum pawh hian, chûng mîte leh in hrana lo inkhâwm ve ṭhîn chhûngkaw dangte pawh kha an awm ve mai thei.

`A hnuaia a rîruâng târ lan hi rilrua hre chungin a lehkhathawn pum pui hi chhiar la, a theih phei chuan a ri ngeiin chhiar nghe nghe teh (minute 15 vêl chhûngin i chhiar chhuak hman ang). Hê lekhathawna lo lang nawn fo thupui pawimawh tak tak awmte chu eng nge ni?`

1\. Chibai Bûkna (Eph 1:1, 2)

2\. Malsâwmna Thuhmahruai (Eph 1:3–14)

3\. Ringtuten Krista hriatna kawnga finna an lo neih theihn nâna ṭawngṭâisakna (Eph 1:15–23)

4\. Thlarau lama thî ni tawh kha tûnah chuan Krista nên châwimâwiin an lo awm ta (Eph 2:1–10)

5\. Juda-te leh Jentail-te zîngah Kristan kohhran a din (Eph 2:11–22)

6\. Jentail-te hnêna thu hriltu Paula (Eph 3:1–13)

7\. Ringtuten Kristâ hmangaihna an lo chan theihna tûra ṭawngṭâisakna (Eph 3:14–21)

8\. Thlarau Thianghlimin a thlentîr kohhran inpumkhatna chu vawng tûra beihna (Eph 4:1–16)

9\. Isuaa nun thar, inpumkhatna nun chu neiin (Eph 4:17–32)

10\. Hmangaihna, êng leh finnaah chuan kalin (Eph 5:1–20)

11\. Chhûngkuaa Kristan a lo duân nun chu a taka nunpuiin (Eph 5:21–6:9)

12\. Ding ho: Kohhran chu Pathian sipaite an ni (Eph 6:10–20)

13\. Khârna leh lâwmthu sawina (Eph 6:21–24)

`Hê lehkhathawna thupui pawimawh awm chu engte nge ni? Chûngte chuan nangmahah eng nge a sawi?`