---
title:  'Eph: Kristaa Khat Lehkhathawn'
date:   29/06/2023
---

`Engtin nge Paulan a lehkhathawn thupui ber chu a sawi chhuah? Eph 1:9, 10.`

Engtin nge Efesi Lehkhathawn thuchah hi kan khâikhâwm ang? Paulan tân in aṭangin a hunbi a kim hun atâna Pathianin ruâhmanna a lo siam leh, chu mia kohhranin tih tûr a neih chu a ziak a; chu ruâhmannah chuan Kristan dinhmun pawimawh ber a chang dâwn tih pawh a sawi bawk. Pathian chuan Krista Isua-ah hnâ thawkin “amahah [Krista-ah] chuan vâna thil awmte leh, leia thil awmte zawng zawng hi a fâwk khâwm vek dâwn a ni” (Eph 1:10, ESV).

Chû a thiltum chu mihring thar, Juda-te leh Jentail-te pumkhata an awm hona kohhran a dinna hmangin a thawk ta a (Eph 2:14). Ringtute chu he Pathian ruâhmanna dung zui hian awm tûra koh niin, chutianga an awm a nih chuan hmêlmâte pawhin Pathian thiltum chu tihhlawhtlin chhoh mêk a ni tih an lo hriat theih phah dâwn bawk a ni (Eph 3:10).

Eph 1:9, 10-a kan hmuh angin, Pathian rilrua awm inpumkhatna chu Krista-ah a infâwk khâwm vek a. Chutiang chu a nih avângin, Efesi Lehkhathawn hi Krista-ah a inchiah zawp hneh hlê a ni tih hai rual a ni lo. Hmun tin deuh thâw-ah Pathianin Kristaa thil a lo tih tawhte fakna thu hmuh tûr a awm a, tin, ringtuten Krista avânga thlarau thilpêk hlu tak tak an dawn avânga lâwmthu a sawina pawh kan hmu hnem hle bawk. Lehkhathawn ziaktu Paula hian vawi sawmthum chuang zet mai “Krista-ah” tih leh chumi tlukpui ṭawngkam dang eng eng emaw a hmang a; Isua a fak mawlh mawlh a ni ber. Hê lehkhathawn hi i chhiar pahin chûng a ṭawngkam hmante chu lo chhinchhiah zêl la, Paulan Isua a dah pawimawh thiamzia lo hriat thiam i tum dâwn nia.

Paulan Efesi khuaa ringtute chu thlarau lama inpumpêkna neih thartîr leh a tum hlê a; Pathian kohhran pêng an nih thûte hrilhin, chu kohhran chuan Kristaa thil zawng zawng a infâwk khâwm vekna tûra Pathian ruâhmanna siamah chanvo pawimawh tak a chang tih a sawi bawk. Paulan “kohhran” (Grik ṭawngin, ekklesia) tih thumal a hman hian, a rilrua awm chu tualchhûng kohhran pakhat ang hi a ni lo va, a sawi tum tak chu khawvêl pum huap kohhran hi a ni zâwk.

A tum lian ber chu kohhran awmzia sawi fiah a ni a, chutianga sawi fiah nân chuan tehkhinna ṭawngkam palî a hmang:

1. Kohhran ch taksa ang a ni (Eph 1:22, 23; 2:16; 3:6; 4:1–16, 25; 5:23, 29, 30).
2. Kohhran chu in/biak in ang a ni (Eph 2:19–22).
3. Kohhran chu mo ang a ni (Eph 5:22–27).
4. Kohhran chu sipai ang a ni (Eph 6:10–20).

Hêng tehkhinna ṭawngkam hrang hrang a hmante hian, Pathianin a kohhran tâna tih a tum chu an puang chhuak ṭheuh a ni.

`Nangmah pawh i awmna kohhran, Seventh-day Adventist Kohhranah hian Pathian chuan ram hrang hranga mîte, ṭawng chi hrang hrang hmangte, chî hrang hrang leh hnam hrang hrangte a hruai khâwm a (Thup 14:6, 7), chu chuan Isuaa thil engkim fâwk khâwm a tumna a tihlawhtling mêk a ni (Eph 1:9, 10). Hê Pathian thiltum ropui tak mai rem hian engtin nge hnâ kan thawh theih ang?`