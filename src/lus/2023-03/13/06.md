---
title:  Indona Hmunah Ṭawngṭâiin
date:   21/09/2023
---

Indona thuchah a sawi thû tlâng a kawmnaah hian ringtute chu sipai an nih ang ngeiin “mi thianghlim zawng zawng” (Eph 6:18) tân leh amah lung ina tâng mêk (Eph 6:19, 20) ngei tân pawh ṭawngṭâi chhunzawm zêl tûrin a sâwm a. Hê sâwmna thu hi sipai tehkhin thu sawi zawm zêlna angah ngaih theih niin, a chhan pawh Pathian (pathiante) hnêna ṭawngṭâi chu hmân lâi indonna hmuna awmte tih dân ṭhin ve rêng a nih vâng a ni.

Bible-ah hian chutianga tih a nih dân chu kan hmu nual, entîr nân: Jahaziela thurâwn zâwmin Jehosafata chuan “Juda mîte zawng zawng leh Jerusalem-a chêng zawng zawng chu Lalpa chibai bûka, Lalpâ hmâa kûn vek tûrin a hrilh a,” (2 Chr 20:18, ESV). Ṭawngṭâina hrim hrim hi chu râlthuâm a sawite zîngah tel ve lêm lo mah se, indona thuchah leh sipai lam tehkhin thu a sawiah hian a pêng pawimawh tak pakhat a ni thung.

Paulan ṭawngṭâi tûra ringtute a ngenna hmasa zâwkah hian, a lehkhathawn lo chhiartute chu “mi thianghlim zawng zawng” (Eph 6:18) tân ṭhahnemngâi tak leh ngênngawl taka dîl a, a chhânna pawh ngaihven reng tûrin a chah a. Kohhran hian sual thiltihtheihna nêna an indonaah hnehna a chang duh a nih chuan, Thlarauvin a tihnun ṭawngṭâina hmanga Pathiana innghah a zir a ṭûl dâwn a ni.

Paulan ṭawngṭâi tûra ngênna a siam pakhat dang hi chu amâ tân a ni vê thung a: “kan tân pawh min dîlsak rawh u” (Eph 6:19) a ti. Pathianin a hun dik takah (“ka kâ ka ân a”) thuchah dik tak a pêka (“thu sawitîra ka awm theih nân”), a puan dân tûr dik taka (“huai taka puang tûrin”) a puantîr theih nâna ṭawngṭâisak tûrin a ngên a. Thupui pawimawh ber sawiin, chu chu “Chanchin Ṭha thurûk” (Eph 6:19) a ti. Hê a ṭawngkam hnuhnung ber hian Juda-te ang bawka Jentail-te pawh (Eph 3:1–13) Kristaa tlan a nih vê theihna tûra Pathian chêtna “thurûk uâlâu” tia kan sawi hi a kâwk a. Chutichuan, “mihring thar pumkhat” siam lo niin (Eph 2:15; 2:11–22 pawh en bawk rawh), chu chu Kristaa “thil engkim inpumkhattîr” (Eph 1:10) a nih theihna tûra Pathian ruâhman famkimna a ni.

`Thuthlung Thara “ṭawngṭâi tûra sâwmna thû” kan hmuhte hi chhiar la. A eng ber hian nge tiphûr ber che a, eng vânga tiphûr che nge a nih? Lk 18:1–8; Phil 4:6; Kol 4:2; 1 Thes 5:16–18.`

Eng vângin nge ringtute chu tih tak zet leh, ngênngawl taka ṭâwngṭâi ṭhîn tûrin hrilh an nih? Paulan sipai tehkhin thû a hman hian a chhânna pahnih min pê a: 1) vân hmuna awm thlarau sualte nêna kan inbeihna hi a tak tak leh, râpthlâk êm êm bawk sî a ni; 2) Paula sipai tehkhin thu hman aṭang hian, Pathianin thlarau lama chakna leh hnehna pêk min tiamte chu kan chang thei a ni tih kan lo hria (Eph 6:10–17). Tih tak zet leh bâng lova, ngênngawl taka ṭawngṭâina chuan hêng thutiamte hi ngun taka ngâithla tûrin remchâng min siamsak a, a khawngaihna min pêk avângin Pathian hnênah lâwmthu kan sawi theih phah bawk a ni.