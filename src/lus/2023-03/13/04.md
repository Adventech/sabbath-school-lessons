---
title:  'Pheikhawk: Kohhranin Remna A Thlentîrna'
date:   19/09/2023
---

Rom sipai, indo tûra inbuatsaih chuan sipaiten an bun ṭhin pheikhawk an bun ṭhîn a. Chutiang phei khawk chu a hnuai chhah ṭha tel tawl tak niin, nghet taka a buntu a “din” (Eph 6:11, 13, 14) theih nân perek ang deuh an khêng bûr fur ṭhîn. Paula chuan hetiang sipai pheikhawk hi Isaia 52:7 thu hmangin  a hrilh fiah a. Isaia chuan Jehovan a mîte râl a dosaknaah hnehna a chan thû puangin, “Tlângahte chanchin ṭha thlen a, remna thu tlângaupuitu kê a va mâwi êm!” (Is 52:7, ESV) a ti.

`Efesi Lehkhathawna Paulan remna tih thû a sawina châng pariat hi chhiar la. Remna thû tuipui hlê chungin, sipai chungchâng sawina ṭawngkam a hmang tho bawk sî hi eng nge a chhan ni ang? Eph 1:2; 2:14, 15, 17; 4:3; 6:15, 23.`

Paula hian remna chu “kan inremna” Kristâ hnathawh niin, a sawi a. Ani chuan “nangni hla taka awm ṭhînte hnênah leh hnâi taka awm ṭhînte hnênah” remna chanchin ṭhâ hrilin (Eph 2:14–17), Juda-te leh Jentail-te chu “mihring thar pumkhatah” (Eph 2:15) a lo siam ta a ni. Ringtute chuan Kristan mi sualte a chhanchhuah tak thu leh remna hnâ a thawh thû hi an vawn tlat a, hnehna a lo chan tawhna leh a la chan leh zêl tûrte pawh an ta neih ve a nih chuan indonaah hian nghet takin an ding thei dâwn a. Isaia 52:7-a kan hmuh chanchin ṭha thu thlentu ang hian ringtute chu Kristan hnehna a chan thû leh, remna a thlen tâk thu puangtute an ni tûr a ni.

Amaherawhchu, Paula hian râlthuam inbel tûra min sâwmna thû hi kan hmêlmâte beih nâna sipai râlthuâm tak tak thawh tûra fuihpawrhna angah lo ngâi tûrin min ti lo va. Chuvâng chuan a nia, ringute chu “remna chanchin ṭha” puângtute tia a sawi rêng a ni. Chu bâkah, ringtute chu mi dangte nên inhâu buai emaw, inhniâl emaw, kut inthlâk emaw miah lo tûrin a duh bawk a. A sawi uâr ber ni zâwk chu inpumkhatna, mi dangte châwikâng thei ṭawngkam hman leh ngilneihna te a ni (Eph 4:25–5:2).

Kohhran chu “remna thlentu” a ni tûr a ni a, chumi chu a thlentîr theih nân chanchin ṭha râlthuâm, Kristian nun dân ṭha leh mâwi (thuhnuairawlhna, dawhtheihna leh ngaihdamna) bâkah thil tih ṭhinte (ṭawngṭâina leh Pathian chibai bûkna) a hmang tûr a ni bawk ang. Hêngte hi thil pawimawh tak a ni hlawm a, Pathianin Kristaa thil engkim inpumkhattîr vek tuma ruâhmanna lian tak a siam (Eph 1:9, 10) chu min kawhhmuh a ni.

`Eng tiangin nge hê thû hian Paulan sipai chungchâng tehkhin thû a lo sawi hi ringtute kan nihna anga awmzia a neih dân hre thiam tûrin mi a ṭanpui le? “Pathian chuan râlthuâm inbel tûrin min sâwm a. Mahse, kan râlthuâm inbel duh chu Saula râlthuâm kha ni lovin, Pathian râlthuâm famkim zâwk a ni. Chu râlthuâm chu kan inbel a nih chuan Kristâ ngilneihna, khawngaihna leh hmangaihna ang thinlung kan lo nei vê ang a, chumi nên chuan hnâ kan thawk dâwn a ni.”—Ellen G. White, [Australasian] Union Conference Record, July 28, 1899.`