---
title:  'Kohhran: Pathian Sipai'
date:   17/09/2023
---

`Eph 6:10–20 chhiar la. Paulan kohhranin indona a beih a sawi hi eng ang indona nge ni? Mi malin thlarau lama sual sipaite a beihna nge ni a, kohhranin a huhova sual an beih tlânna zâwk?`

Hmân lâi, Grik mîte leh Rom mîte hun lâia indonaah rêng rêng kha chuan sipaite thawh ho ṭhatna, a bîk takin indona a sosân lâi taka an inpuih tawnna kha a pawimawh ṭhîn a. Mal ṭan tawp ang chî hi chu sipai mâwl deuhte tih tûr nia ngaih niin, chutianga an hmêlmate bei ṭhîn chu a tlâwm zâwkah an ṭang tlângpui bawk.

Grik sipaite leh Rom sipaite lo tih ṭhin dân ang deuh khân, kohhran pawh hian a huhovin sual râl an bei tlâng tih Paulan a sawi a (Eph 6:10–20). Chutiang chu a nih a rinawm chhan pawimawh tak tak a awm bawk: 1. He lâi thû hi a lehkhathawna a thu tâwp ber niin, a thil sawi hi kohhran chungchâng vek a ni a. Paula hian thim thiltihtheihna do tûrin Kristiante chu mahni ṭheuha ṭang ni angin sawi ta se a mak ngawt zâwk ang. 2. A tâwp lamah hian Kristiante chu inkâwm ngeih tlâng tûra ngênin “mi thianghlim zawng zawng tâna” ṭawngṭâi ṭhîn tûrin a chah a (Eph 6:18–20). 3. A pawimawh ber zâwk chu, a lehkhathawn tîr lam, sual thiltihtheihna chungchâng a sawinaah khân sual thiltihtheihna chuan kohhran member mal tê tê ni lovin, kohhran pum pui zâwk hi a do a ni tih kan hmû a: “Chuti chuan, kohhran hmang hian vân hmuna lalnate leh thuneihnate hnênah Pathian finna ngahzia hriattîrin a lo awm thei ang,” (Eph 3:10, ESV) a ti.

Chutiang chuan, Eph 6:10–20 hian sual râl dotu sipai mal ṭan chungchâng a sawi lo va. Paulan sipai hotu anga inchanin, sipai rualho awm khâwm kohhran hnênah lehkha a thawn zâwk a ni. Râlthuâm famkim inbel tûrin min sâwm a; mahni beih beiha lo bei ve ngawt lovin, intêl khâwm a, chak tak leh inpumkhata hma lam pan zêl tûrin min sâwm bawk. Kohhran chungchâng duhthawh taka a sawina hi, kohhran chu Krista taksâ (Eph 1:22, 23; 4:1–16), Pathian biak in (Eph 2:19–22) leh Kristâ mo (Eph 5:21–33) a nih thu a sawina nên a khâr a; kohhran chu Pathian nung sipai rual nên a tehkhin bawk. “Ni ṭha lo” (Eph 6:13), kum tam tak chhûng sual nêna kan indo tawnna tâwp dâwn lam chu kan hnaih zêl a; chuvângin Pathian lakah leh Krista sipaite kan nihpuite lakah pawh kan rinawm lehzual tûr a ni.

`Eng tiang kawngtein nge taksa hmun khat kan nih ang ngeiin indona ropuiah hian sualna kan dona kawngah kan inṭanpui tawn ṭheuh theih ang?`