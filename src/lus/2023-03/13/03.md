---
title:  Kâwnghrên leh Âwmphâw
date:   18/09/2023
---

`Engtin nge Paul hian ringtute chu sual an dona kawnga a inbuatsaihnaah bul ṭan dân tûr a hrilh? Eph 6:14; 1 Pet 4:1; 5:8; Rom 8:37–39 pawh en ang che.`

Paula hian a lehkhathawn lo chhiartute chu indona beih hautak zet mai lo thleng tûr a awm thû a hrilh a, chu chuan ding zo tûra a sâwm bâkah (tûn hi ṭum li a sâwmna a ni ta, Eph 6:11, 13 nên khâikhin an che), râlthuâm famkim inbel tûrin a râwn bawk (Eph 6:14–17). “Kâwnga hrêng” tih ṭawngkam a hmang a (Isa. 11:5 nên khâikhin rawh).

Hmân lâi chuan, hnâ an thawh dâwn emaw, an indo dâwn emaw rêng rêngin an thawmhnaw hâk thâwl takte chu an kâwngah an hrêng bet hmasa phawt ṭhîn (Lk 12:35, 37; 17:8 chhiar rawh). Paula hian a mitthlâa ringtute chu Rom sipaite tih dân ang deuha an râlthuâmte an inbel lâi a hmû a ni ang. Sipaite chuan savuna siam kâwnghrên hrêngin, chu kâwnghrên chu mâwi tak leh lang pa thei ang ber tûra chei a ni bawk a. Kawnghrênah chuan savuna siam hrui tâwi tê tê, thîr leh dâr lam chî-a chei mâwi hi a inkhâi diah diah a, chûngte chu an lal dân tilangtu a ni nghâl bawk. Chutiang chuan, kâwnghrên chu an thawmhnaw hâk phuâr khâwmtu a nih bâkah, thil dangte pawh a awmna tûr hmun dik taka khâitu a ni tihna a nih chu.

Thutak hi ringtuten an neih sâ ve rêng ni lovin, Pathian thilthlâwnpêk an dawn a ni a (Eph 2:8-a chhandamna a sawi nên khân khâikhin ang che). Mahse, hmuh theih loh, anmahni nun siam ṭhatsaktu ni chuang lo erawh a ni tûr a ni lo thung. Ringtute chuan Pathian thilthlâwnpêk a taka chan nân leh hman nân Pathian thutak an “inbel” tûr a ni a. Thutak chu an nei ni lovin, anmahni zâwk chu Pathian thutakin nei zâwkin a vênghim bawk a ni.

A dawt lehah chuan ringtute chu “felna âwmphâw” inbel tûrin a ngên leh bawk a (1 Thes 5:8 chhiar rawh). Hei pawh hi thutak kâwnghrên ang bawk khân Pathian aṭanga lo chhuak, râl do ṭhîn sipai (Is 59:17) a nihna anga Jehova râlthuâm pakhat a ni. Paula te hun lâia sipaiten an hman ṭhin âwmphâw kha thîr (thîr kual te tak tê tê inzawm sei tak, khâidiat ang deuh) hmanga siam a ni a. Hê âwmphâw hian hmêlmâte thal fang leh ngûnhnâm chhunna tûr lak aṭangin an taksa pêng pawimawhte chu a lo vênghîm dâwn a ni. Chutiang deuh chuan, ringtute pawh Pathianin a pêk felna hmangin thlarau lamah himna an chang vê ang. Efesi Lehkhathawnah hian felna tih chu thianghlimna, ṭhatna leh thutak nên inzawm tlat angin a hmang a (Eph 4:24; 5:9), chu chuan kohhrana kan member-puite chu dik tak leh ṭha takin kan en tûr a ni tih a entîr.

`Eng tiang kawngtein nge ṭhatna, thianghlimna leh thutak te hi inhumhimna ṭha tak a ni tih a takin i lo hriat vê tawh le?`