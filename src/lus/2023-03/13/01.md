---
title:  Remna Ûmin
date:   16/09/2023
---

> <p>Chângvawn</p>
> “Chûng lo pawh chu rinna phâw la ula, chu chuan mi sual thal alh thei zawng zawng chu in timit thei ang. Chhandamna lukhum leh Thlarau ngûnhnâm (Pathian Thû chu) lâ ula,” (Efesi 6:16, 17).

### Chhiar Tûrte
Is 52:8–10; 59:17; Eph 6:10–20; 1 Thes 5:16–18; 1 Pet 4:1; 5:8.

John Bunyan-an tân ina a awm lâia lehkhabu a ziah hmingthang tak, The Pilgrim’s Progress (Mizo ṭawng chuan, Kristian Vânram Kawng Zawh) tihah chuan a changtupa ber Kristiana chu lal ina râlthuâm an dahna hmunah hruai a ni a. Chutah chuan “râlthuâm chi tinrêng mai, an Lalpan vânram kawng zawh mêk a sipaite hnêna a pêk ṭhin—ngûnhnâm te, lukhum te, âwmphâw te, ṭawngṭâina leh pheichhawk chhe thei lote a lo awm a. Chu bâkah chuan, vânah arsi chhiar sên loh a awm ang khian, Lalpâ sipai zawng zawngte daih vek tûr sakawr chuan thawmhnaw pawh a awm bawk. Kristiana chu lal in a chhuahsan hmain râlthuâm dahna hmunah bawk khân hruai luh leh a ni a, a kal zêlna tûra a hmêlmâten an lo tihnat loh nân a ke lêr aṭanga a chhîp thleng khuhtu tûr indona thuâm a lo pe ta a ni.”

Kum 1678-a ziah Bunyan-a lehkhabu hian, a hmâ kum 1,600 vêla tirhkoh Paulan tân ina awm lâia a lo ziah ve tho, Efesi Lehkhathawna kan hmuh thu tam tak hi a rawn sawi a. Hê lehkhathawnah hian misonary tirhkoh ropui Paula chuan kohhran hi Pathian râlthuam dahna in tlawh angin a hmû a, chutah chuan Pathian râlthuâm (Grik ṭawngin, panoplia) famkim, a ke lêr aṭanga a chhîp thleng khuh vektu pêk a ni. Pathian râlthuâm dahna inah chuan a sipai zawng zawngte daih vek tûr râlthuâm ṭha ber ber a awm a. Hêng râlthuâmte leh thawmhnawte hian amâ hminga remna chanchin ṭha a hrilna kawngah a ke lêr aṭanga a chhîp thlengin a vênghim dâwn a ni.