---
title:  Zir Belhna
date:   22/09/2023
---

“Indona hmuna awm sipaite chu a thawk ho ṭha hlê a nih loh chuan an buai ang a, hnehna pawh an chang thei lo vang. Sipaite chuan anmahni ngaih dân ang ngawta thil an tih a, mi dangte dinhmun leh hnathawh an bengkhawn ve sî lo a nih chuan, an ṭangrual thei dâwn lo va, pumkhat angin hnâ an thawk ho thei dâwn lo a ni. Chuvângin, Kristâ sipaite chuan inlungruâl takin hnâ an thawk ho ṭhîn tûr a ni. Amahni chauh a inngâihlu bîk tûr a ni lo. Chutianga an tih chuan, an hnathawhin rah ṭhâ a chhuah thei dâwn lo va, an hun leh an theihnate pawh an sêng thlâwn mai a ni bawk ang. Ṭanrual hi chakna a ni a. Mi tlêm tê pawh ni se inlungruâl taka an thawh hova, tum thuhmun an neih a, hotu pakhat hnuaia a thawh tlân chuan eng thilah pawh hnehna an chang thei ṭhîn dâwn a ni.”—Ellen G. White, Spalding and Magan Collection, p. 121.

`Paulan “Chanchin Ṭha palâi khâidiat bun” (Eph 6:20) tia a insawi hi eng nge ni a awmzia?`

Ram palâite chuan indo lâiin hna pawimawh tak leh harsa êm êm bawk sî an thawk ṭhîn a, chuvâng chuan Paulan ‘chanchin ṭha palâi’ tia a insawi pawh hi indo thu tehkhinna atâna a hman avângin a âwm hlê a ni. Ram palâite chu anmahni tîrtu ram emaw, mi emaw avângin zah taka en an ni ṭhîn a. Mahse, Paula hi chu lei leh vâna Rorêltu Chungnung berin a tirh palâi ni mah se, zah a hlawh vak lo tih chu a khâidiât bun hian a tilang chiang hlê. Hetih hun lâi vêl hian ram palâite chuan an awrh tûra siam bîk “officer khâidiat” an awrh ṭhîn a, Paulan a awrh “khâidiat” erawh hi chu inzahna lantîrna ni lovin, intihmuâlphona a ni zâwk. Nimahsela, ani chuan zahawmna entîrtu angah ngâiin a chhuâng êm êm zâwk a ni.”—David J. Williams, Paul’s Metaphors: Their Context and Character (Peabody, MA: Hendrickson, 1999), p. 152.

**Sawi Ho Tûrte**:

`I chênna ram, khua leh vêngah khân, indona leh inṭhen hrana eng eng nge awm? Chutiang kârah chuan engtin nge nangmah leh in kohhran kha “remna thlentu” in lo nih theih ang? Inpâwngnêkna leh tharum thawhna lo hluâr zêlna khawvêlah hian engtin nge remna palâi kan lo nih theih ang?`

`Nangmâ lam hawia rawn thlâwk “mei thal” eng engte nge awm? Chûng meithalte chu lo timit zêl tûrin engtin nge “rinna phâw” i lo hman theih ang?`

`“Ṭawngṭâi lama mi hrât khawkhêng” tih ṭawngkam hi kan hmang ṭhîn a. Eph 6:18–20 thu behchhan hian engtin nge “ṭawngṭâi rawngbâwlna” kan kalpui theih ang?`

`Indona ropuia inbeihnaah hian hliam tuâr an awm ngei dâwn a. Chûng mîte chu engtin nge kan enkawl dam ang? Indona sosân lâi taka tlânchhia, hlauh avânga lehlam pâwla va pakâi ta daihte ang hi engtin nge kan hruai kîr leh theih ang?`