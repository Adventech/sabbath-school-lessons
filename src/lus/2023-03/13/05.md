---
title:  Phâw, Lukhum leh Ngûnhnâm
date:   20/09/2023
---

`Ringtute hian indona ropuia tel vê sipaite kan nih angin eng hunah nge phâw te, lukhum te leh ngûnhnâm te kan hman ang a, engtin nge kan hman bawk ang? Eph 6:16, 17.`

Paula mitthlâa lang phâw hi chu lian angreng tak, a pian hmang pawh kil li nei a ni a, chutiang phâw chu Rom sipaite khân an hmang ṭhîn. Thing hmanga siam niin, savuna tuâm leh vek a ni a, a sîr zei zei chu sîr lam aṭanga beihna laka a hmangtu a him theih nân a chhûng lamah a kum lût vek bawk. Hetiang phâw hi tuiah an chiah a, chutianga chiah a nih hnû chuan “thal alh theite pawh a lo timit” hmak hmak zêl thei a ni âwm e. Paulan “rinna phâw” a sawi hian a rilru-ah Thuthlung Hlui lehkhabu ziaktuten Pathian mîte humhim nâna Pathianin a hman ṭhin phâw, a chhinchhiahna ni nghâl bawk (Gen 15:1; Sam 3:3) kha a awm a nih a rinawm a. “Rinna phâw” (Eph 6:16) la tih awmzia chu ringtute tâna bei (Eph 6:10), an hnêna râlthuâm ṭha ber ber petu (Eph 6:11, 13) leh hnehna chantîr ngei tiamtu Pathiana rinna nghat chunga indonaa lût tihna a ni.

Rom sipaiten indonaa an khum ṭhin lukhum kha thîr emaw, dâr emawa siam a ni a. Chutiang lukhum chuan lû chauh vêng lovin, a khumtu nghâwng, beng, mit leh hmâi pawh vêng tel nghâl tûr thîr phêk an dah tel ṭhîn. Lukhumin a khumtu lû leh hmâi vêlte a vên him ṭhatzia chu tehkin nâna hmangin “chhandamna lukhum” tih ṭawngkam hi ringtuten tholeh Krista, vâna han lâwna chuta châwimâwia han awm ta (Eph 2:6–10) nêna inpumkhatna an lo chan tâkna a entîr a. “Chhandamna lukhum” khum tih awmzia pawh thlarau sualte thiltihtheihna, tâwpna huna rawn inlâr tûrte hlâu lo tihna niin, Kristâ thiltihtheihnaa innghat tih pawh a kâwk nghâl bawk (Eph 1:15–23; 2:1–10 chhiar ang che).

Râlthuâm chi hrang hrang a sawite zînga a hnuhnung ber chu “Thlarau ngûnhnâm, Pathian Thû” a ni a (Eph 6:17), Paula mitthlâa awm chu Rom sipaiten an hman ṭhin ngûnhnâm tâwi tê, a sîr tawn tawna hriam ang kha a ni ang. Hetih hun lâia an indo dân chu fei pahnih an han khawh phawt a (hei hi chu Paula hian a sawi lang lo), chumi zawhah chuan an ngûnhnâm phâwiin, an hmêlmâte chu an va pawm chilh ta ṭhîn a. Ringtute ngûnhnâm hi chu Thlarau Thianghlimin a pêk “Thlarau ngûnhnâm” niin, “Pathian Thû” tia sawi a ni. Paula hian sipai hotu angah inchanin, ringtute chu an râlthuâmte inbel ṭheuh tûrin a sâwm a, Pathian Sipai Hotu ber hnên atâ beiseina leh hnehna chu an chan ngei tûr thu a hrilh bawk. Hêng thuthiam, Eph 6:10–20-a kan hmuhte hi “Pathian Thû,” sual râl kan dona kawnga kan râlthuâm pui ber tûr chu a ni a. Chutiang chuan, “Pathian Thû” tih hian Bible-a kan hmuh chanchin ṭha thutiam zâu tak hi a kâwk a ni kan ti thei ang.

`Sipai lam thilte tehkhinna atâna a hmang hi kan lo lâwm vak lo a nih pawhin, hêng tehkhin thûte hian indona ropui hi a taka beih a ni ngei a ni tih engtin nge min hrilh a, eng tiang taka ngunthlûkin nge kan lo ngaih bawk ang?`