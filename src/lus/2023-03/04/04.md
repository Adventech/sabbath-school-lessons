---
title:  Isuâ Ruâla Kaithawh, Vâna Hruai Chhoh leh Châwisâna Awm
date:   18/07/2023
---

“Nimahsela, Pathian chuan khawngaihna a ngahin, a mi hmangaihna nasa tak avâng khân” (Eph 2:4). Hetah hian thumal chak tak tak pahnih, “Nimahsela, Pathian” tihte hmangin a lehkhathawn lo chhiartute chu tûn hma lam khân dinhmun ṭha lo takah lo ding ṭhîn mah se (Eph 2:1–3), tûnah ringtu a nih tâk avângin nun thar, beiseinaa khat an lo neih tâk thu a hrilh a (Eph 2:4–10).

`Eng tiangin nge ringtute hian Kristâ thawhlehna, vâna hruai chhoh a nihna leh châwisâna a awmna te chu kan ṭâwmpui ve a, chûngte chu eng tik lâia thleng nge a nih? Eph 2:6, 7.`

Efesi Lehkhathawn hi Kristaa inchiah zawp, ringtute leh Krista inpumkhat nghehzia târ lang chiang êm êmtu a ni tih kan hre tawh a nih kha. Eph 2:5 leh 6-ahte hian chu thupui chu thutak ropui êm êm sawi fiahna atân thumal pathum hmangin a sawi zâu a. Pathian hmalâkna azârah ringtute chu chhandamna chanchin thil thleng ropui tak tak Isua Messia-a thlengah khân an tel ve a ni a ti.

Ringtute chu:  1) Kristâ thawhlehna ṭâwmpuitute an ni a;  2) Krista ruala tholehte an ni a (he ṭawngkam hi vâna Krista a han lâwnnaah khân ringtute pawh an tel ve tih thu sawina atân a hmang a ni mai thei); 3) “vân hmunahte khian” Krista nên lalṭhutphahah an ṭhu ho bawk (a awmzia chu, Kristan vân lalṭhutphah a luahnaah ringtute pawh an tel ve a. Isua ruâlin châwisânin an awm ve tihna a ni.)

Paula thil sawi awmzia hi hre thiam tûr chuan Eph 1:19–23 kha kan chhiar leh a ṭûl dâwn a; Isuâ thihna, thawhlehna, vâna hruai chhoha a awmna leh châwisâna a han awm tâkna te kha kan hriat chhuah leh a ngâi bawk ang. Khângte avâng khân sual leh thlarau khawvêla chêng, ringute nun lo thunun tlat reng ṭhînte thiltihtheihna lakah hnehna a chang ta a. Isua thawhlehna, vâna hruai chhoha a awm tâkna leh châwisâna a awmnaah khân hêng thiltihtheihnate hi—mihringte tân thil ṭha lo leh hlauhawm la thleng reng ṭhîn tho mah se—luahlanin a awm tawh a ni.

Tûnah chuan thil a lo inthlâk danglam ta a. Ringtute pawh hêng thil thlengte thlîrtu mai ni tawh lovin, a mi mal leh tlângnêl taka tel ve an lo ni ta zâwk a. Isua thawhlehna ṭâwmpuitu, a ruala vâna hruai chhoha awm ve leh Amah nêna châwisâna awm ta kan nihna chuan kan tân thil engkim a thlâk danglam ta vek mai a nih hi. Tûnah chuan ramhuaiten an thunun nihna kha kan kalsan thei tawh a, a âiah nunna thar, Kristaa thlarau lam malsâwmna leh thiltihtheihna awm chu kan lo chang thei ta a ni (2 Tim 1:7).

`Pathian chuan hlauhna thlarau min pe lo va, thiltihtheihna leh hmangaihna leh rilru fel tak neihna thlarau min pe zâwk sî a” (2 Tim 1:7). Vawiina kan chhiar Bible chângte hian eng tiangin nge hemi chânga Paula thil sawi awmzia hi hre thiam tûrin min ṭanpui le?`