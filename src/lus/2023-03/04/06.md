---
title:  Tûnah Chuan Pathianin A Chhandam Ta
date:   20/07/2023
---

`Eph 2:1–10 kha chhiar leh la, châng 8–10-a Paula thu tlângkawmna hi chhiar ngun leh zual bîk ang che. Tlângkawmna a siam pahah a sawi uâr deuhte chu eng nge ni?`

Eph 2:1–3 hian Efesi khuaa ringtute chhandamna chan chu an nungchang a ṭhat vâng emaw, anmahni-ah thil ṭha tak eng emaw a awm vâng emaw a ni lo tih chiang takin a sawi a. Hê thu a sawi ṭan lâi tak phei hi chuan thlarau lama mitthî mai an ni tawh a. Anmahni-ah nunna emaw, hlutna emaw eng mah a awm lo va (Eph 2:1). Sualin a hneh tawh hnû an ni (Eph 2:1). Mahnia inchhandam thei ziazâng an ni lo va, Setanan a thunun dân ang leh anmahni rilru leh hriatna dik tawh lo takin a hruai ang angin an awm mai ṭhîn (Eph 2:2, 3).

Thlarau lama nunna emaw, ṭhatna emaw eng mah nei tawh lo mai pawh an ni lo va, an dinhmun chhiatzia hi anmahni phei chuan an inhre lo rêng rêng bawk sî a. Mihring dang zawng zawngte ang bawkin Pathian dik tak hmêlmâte an ni a, Pathian rorêlna ni lam chu panin nî tin an kal mêk a. “Mi dangte ang bawkin thinurna faa piang rêng” ni ve tho an ni (Eph 2:3).

An chhandamna chu anmahni ṭhatna ni lovin, Pathian hmangaihna sawi fiah sên rual loh an chan avâng zâwk a ni a—chu hmangaihna chu hmangaih theih thiltea hlutna awm behchhana sawi fiah theih a ni lo. Pathian chu a khawngaihna leh hmangaihnain, Krista Isua avângin thlarau lama thihna atâ a kâitho va. Chutianga Pathian a lo chêt avâng chuan amah Isua pawhin a lo zawh tawh zinkawng ropui takte kha an lo zawh ve thei ta a ni.

Thlarau lama thihna leh saltânna aṭang chuan kaihthawh tawh niin, “vân hmunahte” hial an han thleng ta a, vân lalṭhutphahah khian Krista nên an han ṭhu ho ta a ni (Eph 2:5, 6). Hê Pathian lo chêtna mak leh ropui tak hi rei lo te chhûng atân chauh a ni lo va. Pathian chuan anmahni lama khawngaihna a neih chu Krista Isua-ah chatuan chatuana lantîr a tum avângin, kumkhuaa awm tûr a ni zâwk (Eph 2:7).

Eph 2:1–10 thu a khâikhâwmna, châng 8–10-ah hian a sawi tum tak kha a sawi nawn leh a, chu chu eng dang ni lovin, ringtute chhandamna hi mihringte hnathawh ni lovin, Pathian hnathawh zâwk a ni. Keimahnia lo inṭan ni lovin, Pathian thilthlâwnpêk a ni a. Mihringte zîngah hian chhandamna an neih avânga inchhuâng thei tû mah an awm lo (Eph 2:8, 9). Ringtute hian Pathian khawngaihnaa dingin Pathian khawngaihna, a khawngaihna chauh chu kan tilang a. Amâ kutchhuak, “Krista Isuaa” Pathianin a siamte kan ni (Eph 2:10).

`Eng vângin nge kan chhandamna hi keimahnia hlutna eng emaw a awm avâng emaw, keimahni thil ṭha tih vâng emaw ni lovin, Pathian hnên atâ thilthlâwnpêk kan dawn a ni zâwk tih hi hriat thiam a pawimawh êm êm?`