---
title:  Tûnah Chuan Khawngaih Malsâwmna Kan Chang Ta
date:   19/07/2023
---

`Eph 1:3, 4-a Pathian chhandamna ruâhman siam kan hmuh hi chumi ruâhmanin chatuan atâna rah a neih, Eph 2:7-a kan hmuh nên hian khâikhin la. Pathian “chhandamna ruâhmana” thil awmte leh a tumte chu eng nge ni?`

Exam-na pass inlawmpuina, degree inpêkna inkhâwm hi KG zir zo kan ni emaw, Ph.D. zo kan ni emaw a nuâmin a ropui kan ti êm êm ṭheuh âwm e. Degree kan han dawn chiah hian thil pawimawh tak hlen chhuak ta nia inhriatna kan lo nei a, pâwl sâng zâwk zir leh zêl tûrin emaw, eizawnna dap tûrin emaw rilru kan siam tawh ṭhîn. Keini ringtute tân chuan chanchin ṭha thutak ril êm êm mai awmzia hriat thiam hi thil pawimawh tak a ni a: khawngaihna hi chu pâwl kan sawnsan thei ngâi lo vang. Khawngaihnaah hian zir tâwp (Ph.D.) ka thleng ta tia degree inpêkna hun a thleng ngâi dâwn lo va. Khawngaihna hi chu kan dam chhûng zawnga kan mamawh reng tûr a ni tlat mai.

Paula chuan hê thutak hi Eph 2:7-ah hian lo sawiin, Pathianin kan chhandamna atâna thil a lo tih tawhte zawng zawng chu a bûlthûm aṭangin a târ lang vek a. Chûng a thil lo tih tawhte avâng chuan tûnah hian a Fapa Isua Kristâ thawhlehna, vâna hruai chhoha a awma leh châwimâwia a han awm tâkna chu a ṭâwmpuitute kan lo ni ta a ni (Eph 2:4–6). Nimahsela, Pathian ruâhmanna hi khawngaihnaa khat thil thleng tawhah leh zahngaihnaa khat tûna thil thleng mêkah hian a tâwp mai lo thung. Leilung pian hmâ daiha vân mîten an lo rawt chhuah tawh (Eph 1:4) Pathian ruâhmanna hi chu chatuan hawlh tlang a ni.

“Hun lo la thleng tûrte” (Eph 2:7) pawh a huam tel vek a ni. Chatuan atâna ruâhmanna a lo siam hi tûn hmâa a lo tih tawhte leh tûna a tih mêkte innghahna dânah tho khân a innghat a—chu chu khawngaihna dân hi a ni. “Hun lo la thleng tûrahte” chuan Krista Isua-ah hian kan chungah ngilneiin, a khawngaihna ngah nasatzia chu a entîr thei ang,” (Eph 2:7).

Paula hian Pathian khawngaihna chu a hlutzia chhui chhuah sên rual loh hausakna, ringtuten an mamawh apiang phuhrûkna atâna an hman mai theih tûr ni angin a ngâi a (Eph 1:7; 3:8 en ang che). Kan laka a thilphalna ropui tak hi hun leh hmun sawi chuang lova khawngaihna ngahzia tilangtu ṭha tak a ni.

“Kan zînga lo chêng ve tûra Isua a lo kal chhan ber chu mihringte leh vântirhkohte hnêna Pathian nihna puan chhuah a ni a. . . . Nimahsela, he inpuan chhuahna hi leia lo piang a fâte tân chauh a ni bîk lo thung. Kan khawvêl tê reuh tê hi lei leh vân pum pui tâna zirlâi bu a ni a. Pathian khawngaihna thiltum chanchin ropui, a tlanna hmangaihna mak tak hi ‘vântirhkohte pawhin hmuh an châk êm êm’ thupui chu a ni a, he thû hi chatuan chatuana zir zêl tûr a ni ang. Tlante leh suala tlu vê lo mihringte chuan, Kristâ krawsah hian an zir tûr leh an hla sak tûr an hmu dâwn a. Isua hmêla ropuina êng lo lang chu hmangaihna avânga mahni inphatna ropui tak a ni tih an hmû ang.”—Ellen G. White, Chatuan Nghahfâk, p. 20.