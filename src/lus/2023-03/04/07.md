---
title:  Zir Belhna
date:   21/07/2023
---

Efesi Lehkhathawnah hian a thâwitham deuhin emaw, a ṭhen azâr chauh sawiin emaw sual lak aṭanga Pathianin a mîte a chhandam dân chanchin min hrilh a. Chu thawnthua thil thleng pawimawh zual deuh deuhte chu hêngte hi a ni:

1\. Pathianin A mîte hi chhandama awm tûrin “leilung pian hmâ” khân a lo thlang tawh (Eph 1:4, 5, 11).

2\. Pathian mîte chu Isua an pawm hmâ kha chuan suala bo pil mêk an ni (Eph 2:1–3, 11, 12; 4:17–19, 22; 5:8).

3\. Pathian chuan anmahni chhandam tûrin Isua Krista a rawn tîr (Eph 1:7, 8; 2:4–6, 13–19; 4:1, 20, 21; 5:2, 8, 23, 25, 26).

4\. Pathian mîte chuan chanchin ṭha an lo pawm ta (Eph 1:12, 13). Beisei eng mah nei lo ni ṭhîn kha (Eph 2:12), tûnah chuan Isua-ah beisei pakhat an lo nei ta a, hma lam hun êng takin a hmuak mêk bawk (Eph 4:4; 1:18).

5\. Ringtute chu hê khawvêlah hian Isuâ zirtîrte an ni a. Thil hlauhawm chi hrang hrangin a hual vêl leh sual thiltihtheihnain a beih reng huna chêng ni mah se, châwimâwia awm tawh an Lalpan a pêk khawngaihna leh thilthlâwnpêkte chu an chang thei thung a ni (Eph 1:15–23; 2:6; 3:14–21; 4:7–16; 6:10–20).

6\. Khawvêl chanchinin a vâwrtâwp a thlen hunah chuan “zakhamna” (Eph 1:13, 14, ESV), emaw, “chhinchhiahna” emaw (Eph 4:30) a nihna anga Thlarau Thianghlimin hnâ a thawh chuan rah a chhuah tawh ang. Chumi hunah chuan, Paula lehkhathawn lo chhiartute hian an rinawm avânga an chan tûr lâwmman chu an dawng tawh ang a, Kristaa Pathianin a lo hlan tawh “ro” chu chang tawhin (Eph 2:7; 6:8, 9), Krista an rin azârah hun lo la awm tûra Kristâ lalna ramah chuan hmun pêk ve an ni bawk ang (Eph 1:21; 2:7, 19–22; 4:13, 15; 5:27).

**Sawi Ho Tûrte**:

`Efesi Lehkhathawna thawnthu kan hmuh hi kum zabi pakhatna lâi vêla ringtute chanchin chauh a ni bîk lo va. Hê thawnthua a eng lâi hian nge tûnah khân beiseina ropui ber pe che?`

`Eng vângin nge Paula hian a lehkhathawn lo chhiartute chu an tûn hma nun sual tak kha a hrilh nawn fo va, an pianthar hmâ nun kha thlîr lêt leh tûra a sâwm ṭhin le?`

`Paulan Eph 2:8–10-a chanchin ṭha awmzia a sawi fiahna leh Rom 1:16, 17-a lo sawi fiah tawh dân hi khâikhin la. Hêngahte hian eng engte nge inang awma, eng engte nge danglam awm bawk?`

`Thil ṭha tih hian, Pathian hmâa mi thiam a chantîr theih loh avângin ringtute tlanna kawngah pawh kawngro a su lo. Chutih ruâl chuan, anmahni tâna Pathianin ruahmnaa a lo siamah erawh chuan pawimawhna a nei tho bawk sî. Chu a pawimawhna chu eng nge ni? Eph 2:10.`