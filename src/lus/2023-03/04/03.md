---
title:  Keimahni Châknaten Min Lo Bum Tawh Ṭhîn
date:   17/07/2023
---

> <p></p>
> “Chûng âwih lo fâte zîngah chuan keini pawh hmânah chuan tîsâ leh rilru duh zâwng ang tiin, kan tîsa châknate angin kan lo awm tawh ṭhîn vek a, mi dangte ang bawkin thinurna fâa piang rêng kan nih ve tho kha” (Eph 2:3).

Pathian rawn inrawlh lo ta se chuan mihring nun hi chu Eph 2:2-a Paulan a sawi boruak thuneihna lal leh “keimahni tîsa châkna, tîsâ leh rilru duh zâwng ang anga awm tumnate (Eph 2:3; Jak 1:14, 15; 1 Pet 1:14)hian a thunun tlat reng mai dâwn tihna a ni.

`Paulan “mi dangte ang bawkin thinurna fâa piang rêng kan nih ve tho kha” (Eph 2:3) tia a lehkhathawn lo chhiartute a hrilh hian eng nge a sawi tum tak ni ang? Eph 2:3 thû leh Eph 5:6 thûte hi khâikhin teh.`

Boral tûrte nun chu tûnah pawh hian manganthlâk tâwk tawh sa tho tehrêng nên, tâwpna nîa an chan tûr phei chu a la râpthlâk leh zual hlê leh nghâl!. Mihringte hi nihphung rênga thinurna fâte kan nih miâu avângin (Eph 2:3) tâwpna huna Pathian rorêlna hmâa la ding vek tûr kan ni.

“Thinurna fâa piang rêng” tih ṭawngkam hian dinhmun duhawm lo taka ding kan nihna kawng dang pakhat pawh min hrilh bawk a. Pathian anpui nihna chu la nei tho mah ila, keimahniah hian fuh lo leh dik lo ril tak eng emaw a awm tawh tlat a ni tih erawh kan hre thiam thung. Chuti a nih chuan, Kristian nun dân tûr anga nun hi kan thil chîn ṭha lo tih ṭhinte zînga pahnih khat bânsan mai emaw, a nih loh leh tûna min rawn tibuai mêktu “bawhchhiatnate leh sualte” (Eph 2:1) hneh mai emaw a ni lo tih kan hriat a ṭûl hlê mai.

Kan beihte hi sual pahnih khat mai ni lovin, a suala hrim hrim  ni zâwk a. Mi sual kan nih tlat avângin Pathian laka hel leh mahni boralna tûr thilte tih kan tum ngar ngar mai hlawm chu a nih hi. Mahni intihchhiatna tûr chîn ṭha lo thil tih te, nunchang ṭha lo tak neih te, Setana thupêk zui te (Eph 2:2) leh keimahni pianpui sual châkna (Eph 2:3) anga nun te chu kan nuâm tih zâwng tak a ni bawk a. Tûnah hian ringtute ni tawh tho mah ila, eng tik emaw lâi kha chuan “thinurna fâa piang rêng” ka ni ve ṭhîn a ni.

Paulan thil kal tawh chungchâng a sawi a ni tih lo hria ila—“thinurna fâa piang rêng kan [lo ni tawh ṭhîn a] nih kha” a ti (Eph 2:3). Chutih rual chuan, ringtute hian sual lam âwn tlatna rilru leh thinlung an pu thei ta miah lo tihna erawh a ni lo thung. Efesi Lehkhathawnah ngei pawh hian thil sual eng eng emaw tih duhna rilru kan put ṭhin chhan chu nihphung sual kan neih vâng a ni a, Kristiante tân pawh thil hlauhawm tak a lah nih reng tho thu chiang takin a sawi (Eph 4:17–5:21). Nimahsela, ringtute chu hê “an mihring hlui” hian a thunun a ṭûl tawh lo thung a. Kristâ thiltihtheihna azârah an “mihring hlui” chu hlîp thlain, “mihring thar, thutak felna leh thianghlimnaa Pathian anga siam khân” an inthuam tawh zâwk tûr a ni (Eph 4:22–24).

`Kan pianpui mihring hi chu, Isuâ hnêna kan inpêk tawh hnû-ah pawh, a sualin a ṭha lo hlê a ni tih a takin kan hre ṭheuh tawh ngei ang. Chu chuan eng tiangin nge eng tik lâi pawha Isua vawn reng mai a pawimawhzia min hriat thiamtîr le?`