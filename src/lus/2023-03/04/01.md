---
title:  Pathianin Min Chhanchhuah Dân
date:   15/07/2023
---

> <p>Chângvawn</p>
> “Nimahsela, Pathian chuan khawngaihna a ngahin, a mi hmangaihna nasa tak avâng khân, kan bawhchhiatnate avânga thî kan nih lâi meuh pawhin, Kristâ rualin min tinung vê a (khawngaihnaa chhandam kan ni ta e)” (Eph 2:4, 5).

### Chhiar Tûrte
Rom 5:17; Eph 2:1–10; 5:14; 5:6; 2 Tim 1:7.

Kum 1987, October 14 khân kum khat leh thla ruk leka upa hmeichhe naupang pakhat, Jessica McClure-i chu a nute-i tualzâwlah a infiam a. Chutia hlim taka a infiam lâi chuan in sîra awm tuichhunchhuah, hman pawh an hman ngâi tawh loh kotlângah chuan a va lâwn a, vânduaithlâk tak maiin a tla palh ta hlauh mai.

Amah hi USA ram state pakhat, Texas-a awm niin, Midland khawpuiah an chêng a. A chêtsualna tawh avâng hian khawvêl pum mit chu Midland khawpui lamah a fu ṭhup mai a ni ber. Khawvêl ram hrang hranga mîte chuan “Nausên Jessica-i” muhîl lâi, ṭap lâi, zâi lâi leh a nu a âu lâi chu television kal tlangin an lo thlîr a. Amah chhanchhuah tuma beituten tuichhunchhuah mawng lama boruak thianghlim leh thar ṭha tak pipe hmanga an zuk dah lût lâi te chu thaw dêp dêpin an lo thlîr ṭhup mai a ni.

A tâwp a tâwpah chuan, a tlâk aṭanga dârkâr sawmnga leh pariat vêl hnû-ah lâk chhuah a ni ta a. Jessica-i chhanchhuah tumtuten hlâuthâwng tak hmêl pu chunga Jessica-i, a hmâi leh a taksa hmun hrang hranga hliam nei leh bâl tak an zu melh lâi thla chu thla lâa ei zawng, Scott Shaw-a’n a lo la fuh hlauh mai a. Chû a thlalâk avâng chuan thla la thiamte hnêna châwimâwina an pêk ṭhin, Pulitzer Prize a dawn phah ta a ni.

Chhanchhuah ngâia awmte chhanchhuah a nih tâk dân chanchin hi hriat nuâm kan ti ṭhîn rêng a. Paula pawhin Eph 2:1–10-ah hian, inchhanchhuahna awm tawh azawnga a ropui ber leh ngaihnawm ber ni bawk chanchin min hrilh a, chu chu Pathianin mihringte a tlan chhuah thu niin, hê thawnthu tingaihnawm zual êm êmtu chu keimahni ngei chhanchhuaha kan awm dân min hrilh hi a ni bawk.