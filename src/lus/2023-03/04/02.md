---
title:  Thi Tawh leh Setana Bum Thlûk Ni Tawh
date:   16/07/2023
---

`Eph 2:1–10 chhiar la. Hetah hian Paulan kan tâna Isuan thil a lo tih tawh chungchâng eng nge min hrilh le?`

Paula hian Kristiante hnêna chhandamna pêk a nih thû a lo sawi tawh a (Eph 1:3–14, 15–23), chu bâkah, Efesi khuaa ringtu awmte chanchin pawh tâwi tê-in a lo sawi tawh bawk a nih kha (Eph 1:13). Eph 2:1–10-ah hian chipchiar deuh zâwkin Krista an lo pawm dân min hrilh thung a; an pianthar hnua an nun a lo danglam tâk dân pawh a sawi bawk. Tûn hmaa an lo nun ṭhin dân (Eph 2:1–3) leh, Pathian chhandamna an chan avânga malsâwmna an dawn tâk dân chu a khâikhinsak a. Kristâ thawhlehna, vâna a lâwnna leh châwisâna a awm tâkna te chu a ṭâwmpuitute an nih thu hrilhin (Eph 2:4–7), chu chhandamna chu Pathianin anmahni a khawngaih avâng leh, Ama siamte an nih avâng chauha thleng thei a ni a ti (Eph 2:8–10).

 Hêng thu hlâwm pathumte hi Eph 2:5-ah hian ṭawngkam felfâi deuh tak hmanga khâikhâwm a ni a. Chûngte chu:  1) “kan bawhchhiatnate avânga thi tawh kan ni;”  2) [Pathian chuan] “Kristâ rualin min tinung ve ta;”  3) “khawngaihnaa chhandam in ni ta e.”

Eph 2:1, 2-ah hian a lehhathawn lo chhiartute pianthar hma nun, lungchhiat thlâk êm êm ni bawk chanchin chu sawiin, thlarau lamah chuan mitthi mai an ni a, Setana thunun tlat (Eph 2:2) an nih avângin, bawhchhiat leh thil sual chi hrang hrang tih pawh an nun dân phung ve rêng a ni (Eph 2:1) a ti. Paulan mi nung damte lo chhiar atâna ziak a nih avângin eng tik emaw lâia “mitthî” ni tawh anga Efesi khuaa ringtu awmte a sawi hian, entîr nei tehkhin thu angin a sawi a (Eph 5:14 nên khâikhin ang che). Amaherawhchu, Nunna Hnâr Pathian lak atâ lo kal bo reng tawh an nih avângin (Kol 2:13; Rom 5:17; 6:23) an dinhmun ṭha lo tak hi a tak leh, râpthlâk êm êm bawk sî a ni.

A lehkhathawn lo chhiartute tûn hma nun dân chu sawi chhuakin, anmahni lo thunun tlat ṭhîntu thil pahnih a târ lang a. A hmasa zâwk chu “hê khawvêl dân” (Eph 2:2)—Pathian laka mi a hel theih nâna mihring nun tipiangsualtu Efesi khaw mîte thil chîn ṭhan leh nungchang—kha a ni.

Setana chu tûn hmâa an lo nun ṭhin dân anga nuntîrtu a nih dân kawng hnih a sawi fiah a. Ani chu “boruaka thuneihna lal” (Eph 2:2) niin, heta “boruak” (“vân hmunahte” ti pawha sawi a ni bawk a) a tih hi, thlarau khawvêla chêng te, thlarau sualte pawh telin, awmna hmun a ni (Eph 1:3; 3:10; 6:12 chhiar la). “Tûna âwih lo fâte chhûnga hna thawk mêktu thlarau” chu a nih avângin, leiah hian a thawk rim hlê bawk a (Eph 2:2). Mîten Pathian thû an zawm loh theih nân a theihtâwp a chhuah mêk a ni.

`Hêng Bible châng kan han târ lan tâkte hian indona ropui chu a taka thleng ngei a ni tih engtin nge min hrilh? Chutih ruâlin, Isua hi hnehtu a ni a, A hnehna chu tûnah hian kan ṭâwmpui ve thei reng a ni tih kan hriatna aṭang hian, engtin nge thlamuanna leh beiseina kan lo neih theih ang?`