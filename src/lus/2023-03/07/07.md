---
title:  Zir Belhna
date:   11/08/2023
---

A hnuaia thu pahnihte hian Eph 4:7–10 thu awmzia hre thiam tûrin min ṭanpui dâwn a, i lo zir teh ang:

_1. Eph 4:9 thu lehlin dân._ Bible lehlin hrang hrang zînga ṭhenkhatah chuan Isua kha vâna a han chhoh  hmain leiah a lo chhuk hmasa phawt ni âwma dah a ni a (entîr nân, NKJV, “A lo chhuk hmasa phawt”; KJV, RSV, ESV, NASB). Hetih lâi hian, lehlin dangte erawh chuan Grik Bible-a a inziah dân zui hnâi deuhin, eng tik hunah nge vânah an chhoh tih leh eng tik hunah nge leiah hian a lo chhuk tih chiang takin an sawi lang lo thung a (entîr nân, NIV, “lei hmun hniam zâwkah hian a lo chhuk hmasa zet a nih loh chuan ‘a han chho’ tih hi eng nge a awmzia ni ta ang?” ASV, HCSB, LEB, NLT). Hetianga lehlin hi chuan, Thawhlehni zirlâia kan hmuh ang khân Sam 68:18-in a sawi ang hi zui zâwk min phalsak a. Krista vâna châwisân a nihna (“chho”) hi a thlen hnu-ah Thlarauva a lo “chhukna” a theng ve leh a ni ang.

_2. Mante sala hruai._ Sam 68:18 thu hi Grik ṭawnga lehlin Thuthlung Hlui, Septuagint-a a indah dân angin a sawi chhâwng a, chuvâng chuan Eph 4:8 thu pawh hi a ngial a nganin a dah ta rêng a ni (entîr nân, KJV, NKJV, NRSV). Mahse, pawm dân tlângpuiah chuan, “sâltângte chu mi tâng angin a hruai a” tih a ni thung bawk si a (ESV, NASB, NIV). Seventh-day Adventist-te zînga tam tak chuan he lâi châng hi Kristan vâna lâk chhoh a nih ṭuma, thlân aṭanga a thawh ruala tho vete (Mt 27:51–53) a hruai chhoh thu sawina niin an ngâi a. Hêng mîte hi “rah hmasa,” lo tlan hmasak phawtte niin, vâna a han kîr leh ṭuma a Pa hnêna a han hlante kha an ni an ti (The SDA Bible Commentary, vol. 6, p. 1022; Chatuan Nghahfâk, p. 834, Chatuan Nghahfâk, pp. 785, 786). Chutih rual chuan, Kolosa 2:15 thu nêna inremin Kristan a hmêlmâte—Setana leh vântirhkoh sualte—a hneh thu sawina angah pawh a ngaih theih ve tho bawk a. Chuti a nih chuan, Setana leh a tirhkohte hi Isuan a hneh tâk salte an ni tihna a ni ang.

**Sawi Ho Tûrte**:

`Eph 4:11-a kan hmuh “thlarau thilpêkte” hi 1 Kor 12:4–11, 27–30; Rom 12:4–8 leh 1 Pet 4:10, 11-a kan hmuh “thlarau thilpêkte” nên khâikhin la. Eng engte nge thuhmun awm a, eng engte nge danglam awm bawk?`

`In class-ah tûn lâi kohhran chhûnga “zirtîrna thlî” lo lût ṭhenkhatte sawi ho ula. Chûng thlîten keimahnia chhiatna a rawn thlenna tûr lakah chuan eng tiangin nge keimahni leh mi dangte pawh kan lo vên theih ang?`

`Paulan Efesi Lehkhathawn hmangin “inpumkhatna” thu a tlângaupui a. Nimahsela, inpumkhatna chu eng tiang kawng zâwng pawhin kan zawng ngawr ngawr ringawt mai tûr tihna a ni em? Ṭawngkam dangin sawi ila, inpumkhat tum leh luatna hian inṭhen hranna a thlen zâwk hlauh theih châng a awm em? Han sawi ho teh u.`