---
title:  Châwisâna Awm Tawh Isuâ Thilpêkte
date:   09/08/2023
---

`Paulan Sam 68:18 thu hmangin thlân ata tho leh, châwimâwia awm ta, hnehna changtu Isuan vân aṭanga thilpêkte a mîte hnêna a rawn pêk dân a sawi a ni a. Châwisâna awm ta Isuan a pêk “thilpêkte” chu eng nge ni a, eng atâna pe nge a nih? Eph 4:11–13.`

Paulan châwisâna awm ta Isuan a kohhranho hnêna a pêk “thilpêkte” dawng mi hrang hrang pali a sawi a, chûngte chu:  1) tirhkohte;  2) zâwlneite; (3) chanchin ṭha hriltute; 4) kohhran châwmtute an ni. Hêng thilpêkte hi hna pawimawh tak, “rawngbâwl hna thawk tûra mi thianghlimte thuam an nih theih nân, Krista taksa siam ṭha tûrin” a pe a (Eph 4:12, ESV). Chu hna chu “rinnna leh Pathian Fapa hriatna kawngah chuan thu khat vuaa, puitlinga, Krista famkimna lenzia tluka kan zaa kan lo awm hma loh chuan” (Eph 4:13) thawh chhunzawm zêl tûr a ni.

Eph 4:13 thu hi Adventist hmasa, Ellen G. White-i thlarau thilpêk dawn chungchânga zawhna neite tân phei kha chuan a pawimawh leh zual hle ang. Bible hian hrilhlâwkna thilpêkin kohhran chhûnga hna a thawh hi tirhkohte hun atân chauh em ni a lo sawi? Nge ni a, Krista lo kal leh hma chuan he thilpêk hi a la awm chhunzawm zêl zâwk dâwn? Adventist hmasate khân a chhânna chu Eph 4:13-ah hian a hmu a, chu chu thawnthu pakhat, a zin chhuahna atâna a zawm tûr thil ṭûl zawng zawng inziahna lehkhabu neitu lawng captain chanchin hmangin an sawi fiah ṭhîn bawk. Lawngin lawng chawlhna hmun a hnaih tawh hlê tihah captain chuan a lehkhabu ken chu a han keu a, a lawngah chuan a khalhtu rawn lûtin a lawng chu a rawn khalhsak dâwn a ni tih hi a lo inziak a. A inziah dân ang chu a zawm dâwn chuan, lawng khalhtu chu lawngah a chuantîr ve ang a, a thil sawite chu a zâwm tûr a ni. “Aw le, tuten nge inkaihhruaina dân bua inziak kha zâwm zâwk? Lawng khalhtuin a sawi lo pawm lotute nge nia, inkaihhruainabuin a hrilh anga lo pawmtute zâwk kha? Nangmah ngei khân han chhâng teh.”—Uriah Smith, “Do We Discard the Bible by Endorsing the Visions?” Review and Herald, January 13, 1863, p. 52.

“Kohhran châwmtute” (“pastor-te”), “zirtîrtute,” leh “chanchin ṭha hriltute” a tih hi tute nge ni ang? tih thu-ah hian kan hmehbel dânah kan fîmkhur hle a ṭûl a, a chhan pawh hêngte hi keimahni hun mila kan lo ngaihtuah ṭhin vâng a ni. Kan hriat theih chinah, Paula te hun lâi kha chuan hêng mîte hi kohhran member pângngâi vek an ni hlawm a, an rawngbâwlna hmun pawh mi mal ina inkhâwm ho ṭhînte zîngah khân a ni deuh ber bawk (1 Pet. 2:9; Tirh 2:46; 12:12 te pawh chhiar ang che).

`Isaia 5:4 thu, “Ka grêp huanah hian ka tih tawh ang lo liam kha chuan a chungah a chungah eng nge tih leh chuan tûr lo la awm ta ni le?” tih hi ngun takin ngaihtuah la. Pathianin a kohhranho hnêna thilpêk a pêk chu Ellen G. White-i thuziakte a ni thei ang em?`