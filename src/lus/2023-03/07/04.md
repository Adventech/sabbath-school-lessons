---
title:  Châwimâwia Awm Krista, Thilpêkte Petu
date:   08/08/2023
---

> <p></p>
> “Amaherawhchu, Krista thilphalna azârah mi tin hi thilthlâwnpêk min pe ṭheuh a. Chuvâng chuan a nia Pathian Lehkha Thu pawhin, ‘Chung lamahte a han chhoh lâi khân saltângte chu hruaiin a mîte hnênah thilthlâwnpêk a sem a’ tia a lo sawi rêng a ni.

`“‘A han chhoh’ a tih hi lo chhinchhiah ila. A awmzia chu Krista kha kan khawvêl hmun hniam takah hian a lo chhuk tawh ngei a ni tihna a ni. Tichuan, lo chhuk taa vêk kha vân zawng zawngte âia sânga han chho taa chu a ni a, lei leh vân pum pui hi amahin a lo tikhat vek thei ta a ni” (Eph 4:7–10, NLT). Hetah hian eng thil nge thleng a, Paula thil sawi hi eng nge ni a awmzia?`

Paulan Sam 68:18 thu a sawi chhâwng a, chu chu hei hi a ni: “Chung lamahte i chho lâi khân saltângte chu i hruai a. Mîte hnên aṭangin thilthlâwnpêk dawngin, nangma laka helte ngei hnên aṭang pawhin i dawng bawk a nih kha” (NLT). Sam 68:18 hian Lalpa, Jehova chu hnehna chang ṭhîn sipai hotu angin a sawi a, a hmêlmate a hneh hnu-in a khawpui innghahna tlângah chuan a sal mante nên a han lâwn chho ta a (Sam 68:1, 2 en ang che). Chutichuan, a hneh tâk a hmêlmate hnên aṭangin chhiah a la ta a ni (“thilthlâwnpêkte dawng”). Paulan he tehkhin thu hi tlêma her danglam hretin, châwisâna awm tawh Krista zâwk hian “thilthlâwnpêk a sem” niin a sawi ve thung a (Sam 68:35 en la).

Sam 68:18-a sawi dân hi kan zui zâwk dâwn a nih chuan, chho a tih—vâna Krista a han chhohna (Eph 1:21–23)—hi a thleng hmasa zet a, chumi hnu chuan leiah lo chhuk lehin, a mîte hnênah thilpêkte a pe a, thil eng kim a luah khat ta vek a ni. Hei hi Paulan Petikost nia Thlarau Thianghlim leih buak a nih thu a sawi ve dân a ni a. A thlîrna hi Eph 4:11, 12-ah rawn nemnghet zuiin, châwisâna awm tawh Isuan thilpêk a pêkte chu Thlarau Thianghlim kha a ni a ti.

“Krista chu vânah a han chho a, saltângte chu hruaiin mihringte hnênah thilpêkte a pe ta a ni. Krista vâna a chhoh hnu khân Thlarau chu tiam a lo ni tawh ang ngein a lo thleng ta a. Thlî na taka a tleh ang mai hi niin, thâwklehkhatah zirtîrte awm khâwmna pindan chu a luah khat ta nghâl vek a. Eng nge a nghawng le? Ni khat thil thu-ah mi sâng eng emaw zât an lo piangthar ta a nih kha.”—Ellen G. White, Ye Shall Receive Power, p. 158.

`He châng tâwi tê hi rilin, a sawi awmzia tak pawh hre chhuak famkim thei rih lo mah ila, Kristan kan tâna thil a lo tih tawh leh a la tih leh tûr, a bîk takin “eng kim amaha a tihkhah vêk” (Eph 1:23, NLT) huna a tih tûr a sawite aṭang hian eng tin nge thlamuanna kan lo chhar chhuah theih ang?`