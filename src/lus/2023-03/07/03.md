---
title:  Kristaah Chuan Pumkhat Kan Ni
date:   07/08/2023
---

`Paulan inpumkhata kohhranhote awmtîr theitu tûr “pakhat” hlîr pasarih a sawite kha eng nge ni? Hêng thute hi eng vânga sawi nge a nih? (Eph 4:4–6).`

Paulan “pakhat” a sawi pasarihte hian hla thu ziarâng a pu deuh a, Efesi Lehkhathawna nemnghehna hla a hman kha a rawn thual nawn leh ni pawhin a lang. Hêng “pakhat” hlîr pasarih a sawite hi “pakhat” pahnihte sawi kawpin bul a ṭan a, chûngte chu: “taksa pakhat” (heta taksa a tih hi kohhran, Krista taksa a ni, Eph 4:12, 16; 1:23; 5:23, 29, 30) leh “Thlarau pakhat” (Eph 4:4) a ni. Pakhat pathumna chu “a koh chhan che u beiseina hmun khat” a ni ve leh a (Eph 4:4 leh Eph 4:1 te hi khâikhin ang che).

Tichuan, “pakhat” dang pathum, “Lalpa pakhat” (hei hian a kawh chu Krista a ni) tih te, “rinna hmun khat” (a awmzia chu Kristianten thurina an neih tihna a ni, Eph 4:13; Kol 1:23; 2:7; Gal 1:23; 1 Tim 4:1, 6) tih te leh “baptisma hmun khat” tih te a sawi leh a (Eph 5:26 chhiar ang che). Hêngte a sawi zawh hnu hian Pathian nihna sawi fiahin, Pathian chu “Pakhat leh mi zawng zawng Pa, eng kim chunga awm, eng kim fang chhuak leh eng kim chhûnga awm” a ni a ti (Eph 4:6).

Paulan he hla thu hmanga Pa Pathian nihna a sawi hian eng nge min hrilh a tum ni ang? Pathian chu “eng kim Pa” a nih avângin Siamtu a ni. A thu dawt lehte hian Pathianin khawvêl a siam zawh hnua “thil eng kim,” a thil siam thil tinrêngte Pa a nih dân a sawi ve thung a. “Eng kim chhûngah” a awm a tih avâng hian zirtîrna dik lo, thil eng kim chhûngah hian Pathian a awm vek a ni tih rinna (pantheism) emaw, eng kim hi Pathian chhûnga inchhûng khâwm vek a ni tih rina (panentheism) emaw a zirtîr a ni lo va. Pathian chu eng kim chunga awm a nihzia leh eng kim fan chhuaktu, eng kim chunga thu neitu a nihzia a puang zâwk a ni.

Kohhran inpumkhatna chungchânga thil pawimawh tak tak pahnih a sawite hi lo chhinchhiah ila (Eph 4:1–6). Pakhatnaah chuan, inpumkhatna chu thlarau lam thil, “pakhat” pasarihtea zung kaih leh a tak taka thlentîr theih a ni a (Eph 4:4–6). Pahnihna chu, he inpumkhatna hi keimahnin kan vawn nun leh ṭhan lentîr ve a ngâi tih hi a ni (Eph 4:3). Hê inpumkhatna hi a taka thlentîr kan tumna kawngah hlawhchham châng kan nei fo dâwn a, chumi avâng chuan a ṭah pawh kan ṭap ṭhîn nghe nghe ang. Amaherawhchu, kan hlawhchhamna chu eng pawh lo ni se, kohhran inpumkhat theihna tûra Kristaa Pathian hnathawhah chuan kan lâwm tûr a ni a, “Thlarau inpumkhatna” (Eph 4:3) chu a taka thleng thei a ni tih kan ring ngam tlat tûr a ni bawk. Pathian hnathawh lâwm nachâng kan hriatna chuan he inpumkhat hna hi rilru thar nên theihtâwp chhuaha thawk zêl tûrin mi a tichak ang a, chutianga kan tihna hmang chuan Pathian hnathawh kan hlen chhuak thei dâwn a ni.

`Eph 4:4–6 chhiar leh la. Krista zâra Pathianah leh Pathian nêna kan inpumkhatna chungchâng a sawi hi i lo hriat hian eng nge i rilru-ah lo awm?`