---
title:  Krista Ang Tûra Ṭhang Zêlin
date:   10/08/2023
---

`Kohhran hian Krista anna kawnga a ṭhen zêlna tûr dâl thei eng thilte nge awm? Eph 4:14.`

Paulan Efesi khuaa ringtu awmte kha “zirtîrna thli tinrêng” leh “bumna thu chi hrang hrang” ten a tihbuai theih dinhmunah a awm mêk tih a hria a, keini hun nên pawh hian a inang hle mai. Pathian thu pawm dân dik lo hlauhawmzia sawi fiah nâna tehkhin thu pathum a hmang a, chûngte chu:  1) puitlin theih lohna, “chutichuan, naupang kan ni tawh lo vang” (ESV);  2) tui fâwnin a vawrh leh a len a len, “zirtîrna thli chi tinrêngin lehlam lehlama a vawrh leh a len a len” (ESV);  3) mi fing vervêk takten an bum thlûka awm te a ni.

Paula chuan inrem lohna, inṭhen hranna hi zirtîrna dik lo rah chhuah niin a ngâi a: taksa châwma tiṭhangtu, tipumkhattu chu zirtîrna ṭha leh dik a nih lâiin, tlachhama siamtu leh ṭhen darhtu erawh chu zirtîrna dik lo leh ṭha lo tak a ni thung. Kohhran member-te chuan kohhran tiphel thei zirtîrna rêng rêng chu hawisanin, zirtîrtu rinngam leh fiahna lo pal tlang tawhte (Eph 4:11) chu an bêl zâwk tûr a ni a. Chutianga an tih chuan Kristian puitlinna dik tak lam panin Krista takaah hian hna pawimawh tak an thawk thei dâwn a ni (Eph 4:12, 13; 4:15, 16).

`Eng tiang kawngtein nge kohhran hrisêl chuan taksa hrisêl tak anga hna a thawh? Eph 4:15, 16.`

Eph 4:1–16-ah hian Paulan kohhran member-te chu inpumkhatna vawng nung tûra theihtâwp chhuah tûra a ngen thu kan hmu a. Inpumkhatna chu Pathianin a rawn thlentîr tûr a nih tho rualin (Eph 4:4–6), keimahnin rim taka kan thawh ve erawh a ngâi thung (Eph 4:3). Inpumkhatna vawn nun dân kawng pakhat chu Krista taksa “pêng” nung ṭha tak nih a ni (Eph 4:7–16). Kan zavâi hian taksa pêng kan ni ṭheuh a, taksa a lo hrisêla a lo ṭhan len theih nân hna kan thawk ṭheuh tûr a ni bawk (Eph 4:7, 16). Tirhkohte, zâwlneite, chanchin ṭha hriltute, pastor-te leh zirtîrtute hnathawh pawh kan sâwtpui ṭheuh bawk tûr a ni a (Eph 4:11). Hêngte hian, thâ, duar leh “inzawmna tinrêng” (Eph 4:16) ang bawk hian taksa tihpumkhatna hna an thawk a, taksa lû Krista anna nihna kawnga kan ṭhan len tlân vek theih nân min pui a ni (Eph 4:13, 15).

`Tûn lâi kan kohhrana “zirtîrna thlî” chi hrang hrang lo tleh lûtte chu engte nge ni a, chûngte lakah chuan eng tin nge nghet takin kan lo din theih ang? I chhânna chu Sabbath ni-ah i class member-puite i hrilh dâwn nia?`