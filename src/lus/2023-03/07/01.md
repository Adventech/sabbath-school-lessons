---
title:  Kristâ Taksa Inpumkhatna Chu
date:   05/08/2023
---

> <p>Chângvawn</p>
> “Rawngbâwl hna thawk tûra mi thianghlimte tihfamkim nân, Kristâ taksa siam ṭha tûrin ṭhenkhat chu tirhkoh atân te, ṭhenkhat chu zâwlnei atân te, ṭhenkhat chu Chanchin Ṭha hriltu atân te, ṭhenkhat chu kohhran châwmtu leh zirtîrtu atân te a pe a” (Efesi 4:11, 12).

### Chhiar Tûrte
Sam 68:18; Is 5:4; Tirh 2; 1 Kor 12:4–11, 27–30; Eph 4:1–16; Phil 2:3.

Aesop-a thawn fingte zînga pakhat, “Pumpui leh Ke” tih chu hetiang hi a ni a: “Pumpui leh kê te chu taksa pênga a pawimawh zâwk nih inchuhin an inhnial vak mai a. Ke chuan a chak êm avângin pumpui pawh a kalna apiangah a pu kual ṭhîn niin a sawi a. Mahse, pumpui chuan, ‘Nimahsela, ka ṭhian duh dak, keima chhûngah hian châw lo la lût lo ta ila, eng thil mah i pu thei hauh lo vang’ tiin a chhâng a.”—Lloyd W. Daly, Aesop Without Morals (New York: Thomas Yoseloff, 1961), p. 148.

Paula erawh hi chuan mihring taksa hi thlarau lam thilte sawi fiahna hmanrua atân a hmang ve thung a. A ngaih dân chuan, mihring taksa—Krista taksa a nihna anga kohhran pawh hi—thil tih theih inang lo tak tak nei taksa pêng hrang hrang inrem khâwmin a siam niin, chûng pêng hrang hrangte chuan taksa a lo hrisêl theih nân hna an thawk ho vek tûr a ni. Eph 4:1–16-ah hian a lehkhathawn dangah pawh a lo hman tawh (Rom 12:3–8; 1 Kor 12:12–31) taksa tehkhin thu bawk kha a rawn hmang leh a. Krista chu taksa Lû niin, ani chuan taksa hnênah taksa a lo pumkhat theihna tûra hna thawktu “theihna” nei mi hrang hrang a pe a, chûng mi hrang hrangte—kohhran member tinte—chuan taksa a lo chak theih nân an theihnate an thawh khâwm ṭheuh ṭhîn a ni.

Paula mitthlâa awm taksa hrisêl leh inpumkhat ṭha tak hian Pathianin kohhran tâna thiltum a neih chu hre thiam thei tûrin min ṭanpui a, chu chu Kristaa inpumkhat leh rah chhuah kohhrana a pêng pakhat lo nih ve a ni.