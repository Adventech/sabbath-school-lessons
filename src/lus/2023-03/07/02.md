---
title:  Thlarau Inpumkhatna
date:   06/08/2023
---

`Eph 4:1–16 chhiar la. Paulan kohhran inpumkhatna vawng nun tûra ringtute a fuih dân chu eng nge ni?`

Paulan Efesi Lehkhathawn chanve hnu lam (bung 4–6) zawng hi inpumkhatna vawng nun tûra sâwmna thu nên bul a ṭan a. Mahse, chu chu bung hnihah ṭhenin, pakhat chu Eph 4:1–6 hi a ni. Hetah hian ringtute chu inpumkhatna siam theitu nungchang ṭha leh mâwite (Eph 4:1–3) putna hmanga “Thlarau inpumkhatna” vawng nung turin a ngên a, he a sâwmna hi “pakhat” chi hrang hrang pasarih zet hmangin a tuihnih leh bawk (Eph 4:4–6). A dang pakhat chu Eph 4:7–16 hi a ni a. Hetah hi chuan châwisâna awm tawh Isua chu a mîten khawngaihna an dawn theihna Hnâr niin a sawi thung. Isua khawngaihna chuan mîte nêna chanchin ṭha hril thei tûrin a kohhranho a ṭanpui a (Eph 4:7–10), kohhran member zawng zawngten Krista taksa a lo ṭhana, a lo hrisêla, a lo inpumkhat theih nân hna an thawh tlân ṭheuh dân pawh a sawi fiah bawk (Eph 4:11–16).

Eph 4 bung tîr lamah hian Paulan Kristiante chu [Isua Kristan] a kohna phû-a awm tûra a sâwm thu kan hmu a (Eph 4:1). Heta “awm” tih hi Sapṭawng Bible lamah chuan “kal” tih sawina, “walk” tih a ni a, Mizo ṭawnga “awm” tih hian a sawi tum a phawk chhuak ṭha hle, “nung” ti pawha lehlin theih a ni bawk (Eph 2:2, 10;  4:17; 5:2, 8, 15 en la). Paulan kohna an dawn thu a sawi hian a sawi tum chu Kristian rinna pawm tûra sâwm an ni a tihna a ni a (Eph 1:18; 2:4–6, 13). Ringtute chu Pathianin an tâna ruâhmanna a lo siam inpumkhatna nungchang lan chhuahtîr tûra ngênin (Eph 4:9, 10), inpumkhatna thlen thei nungchang mâwi (Eph 4:1–3), entîr nân, inngaihtlâwmna te, thuhnuairawlhna te leh dawhtheihna te pu ṭheuh tûrin a chak bawk a ni

Hêng ṭawngkamte hi a mal tê tê-in lo en ila.

Paula vêk hian Eph 4:2-a a sawi inngaihtlâwmna tih hi a lehkhathawn dangah a awmzia a lo sawi fiah a, “mahni âia mi dangte ṭha zâwka ngaihna” (Phil 2:3) a ti. Chuti a nih chuan, inngaihtlâwmna tih chu mahni inngaih hniamna emaw, inngaih nêpna emaw anga ngaih tûr a ni lo va (Kol 2:18, 23 en la), mi dangte hlutna hmuhsak leh an rawngbâwlsak tihna lam a kâwk zâwk.

Thuhnuairawlhna (Eph 4:2) tih hi chu “mahni pawimawh nia inhriatna nei lo” tiin a hrilh fiah theih ang a, “mi dangte zah der thiamna, mi dangte hma ngaih theihna, zâwldawhna” tihna te pawh a ni thei bawk ang.”—Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), p. 861.

A hnuhnûng ber, dawhtheihna (Sapṭawng Bible ṭhenkhatnah chuan longsuffering tih a ni a, Mizo ṭawng chuan hrehawm tawrh peihna tihna a ni âwm e) tih hi chu fiahna, hrehawmna leh thinurna hnuaia awm theihna tihna a ni a. Chutiang chuan, hêng nungchang hrang hrangte hian mahni pawimawh bera indahna rilru pu lova, mi dangte hlutna leh ṭhatna hmu thiam zâwk tûrin min hruai ṭhîn a ni.

`Inngaihtlâwmna, thuhnuairawlha, dawhtheihna. Hêng nungchang mâwi tak takte hian inpumkhat thei tûra mi a ṭanpui dân ngaihtuah la. Hêng nungchang mâwite hi eng tin nge kan lo put theih ang?`