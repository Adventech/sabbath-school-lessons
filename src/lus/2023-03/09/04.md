---
title:  “Aw, Nang Muhîl, Harh Rawh!”
date:   22/08/2023
---

`Eph 5:11–14 chhiar la. Paulan vaukhânna thu khawng tak a sawi chu eng nge ni a, chu thu chu kan tûn lâi hunah hian eng tin nge kan lo hmehbel ve ang?`

Eph 5:11–14 thu awmzia hi kan hriat thiam theih nân fuihna thu pahnih a sawite hi lo en ila: 1) Pathian châwimâwi zâwngin nung la , “êng fâte” angin awm rawh (Eph 5:8; 5:1, 2, 4, 9–10, 11, 13, 14 te pawh en bawk ang che); 2) Inngaihna suala tlu lûtin, Pathian timualpho zâwngin nung suh, chutiang chu “thim thiltih” a nih avângin, rah ṭha a chhuah ngâi lo (Eph 5:11; 5:3, 4, 5–8, 12 pawh en bawk rawh).

Eph 5:11 thu awmzia hi hre thiam tûr chuan Eph 5:8–10 thu awmzia hi hriat thiam kan tum phawt a ngâi ang. Ringtute chu ring lo mîte hmâah “Lalpa-a êng” ang leh “êng fâte” angin an awm tûr a ni a (Eph 5:8). Chutianga an awm chhan tûr chu “êng rah chu ṭhatna leh felna leh thutak zawng zawngah” a lo lang ṭhîn a ni tih chiang taka hmuh a nih theih nân a ni (Eph 5:9). Hetiang hian Pathian ṭhatna pho lana a awm theih dân kawng a ruâhman a. Ringtute chu felna rah lan chhuahtîrna hmanga thim thiltihin rah ṭha lo a chhuah pho lang tûrin a chah a ni.

Ringtute hian “êng rah” (Eph 5:9) lan chhuahtîrna hmangin khawvêl mîte chu Krista ringtu lo ni ve tûrin an hneh thei tih a sawi a. Hê chona hi hla thu hmangin a sawi chhuak nghe nghe: “Nimahsela, thil eng pawh hi êngin a pho lan chuan hmuh theih a lo ni ṭhîn a, a chhan pawh thil hmuh theih apiang chu êng a ni si a” (Eph 5:13). Êngin nun dân bawhhlawh a tihlan hian, khawvêl mîte chuan a nihna ang takin an nungchang chu an lo hmu a, hma lam hun beisei tûr nei lo leh Pathian thinurna dawn hmabâk (Eph 5:5, 6) an ni tih inhriain (“hmuh theih a lo ni ṭhîn”) thim ni ṭhîn kha êng an lo ni ta a (“hmuh theih apiang chu êng a ni si a”). Hetiang siam danglamna ngei mai hi Efesi khuaa awm ringtute pawhin a takin an lo chang tawh a ni (Eph 5:8).

Eph 5:14-a kan hmuh, thlarau lama muhîlte kâitho tûr leh, Pathian awmpuina chang tûra kohna fiah tak petu tûr tâwpna huna mitthite thawhlehna (Eph 2:1, 5 en la) nêna inzawmna nei ṭawngkam hmang hla thu hi eng nge ni a awmzia? Paulan a sawi chhâwn nia lang Isaia 60:1–3 thu hi Pathian mi Israel-te hnêna sawi a nih avângin Eph 5:14-a kan hmuh hla pawh hi ringtute koh harhna angah kan ngâi tûrin a ni a. Thimin a tuam khawvêla Krista êng lantîrtu tûr, missionary an nih anga an hna dik tak thawk tûra sâwmna a ni (Phil 2:14–16; Mt 5:16).

`A nihna ang taka thim thiltihte tilang thei tûr nun dân ṭha leh thianglim chu eng tin nge i lantîr ang?`