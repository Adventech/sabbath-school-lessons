---
title:  Remchânna Leiin
date:   23/08/2023
---

Paulan Eph 5:1–20 thu hi fuihna thu chi hrang hrang hlâwm hnih, Efei 5:15–17 leh Eph 5:18–20 hmanga tlângkâwmin, mipat hmeichhiatna hman kawnga thianghlimna vawn a ṭûlzia a sawi chu a duh tâwk ta a. A fuihna thu hlâwm hmasa zâwk chu, “Chutichuan, mi fing lote anga awm lovin, mi fingte anga awm zâwkin, in awm dânah fîmkhur rawh” (Eph 5:15) tiin bul a han ṭan tê tê phawt a, tichuan, “â duh suh ula, Lalpâ duh zâwng chu eng nge ni tih lo hre zâwk ang che u” (Eph 5:17) tih thu sawi lehin, hêng thu pahnihte inkârah hian “remchânna” lei (Eph 5:16) thiam tûra sâwmna a siam bawk.

`Paulan fing tak leh fîmkhur taka awm tûra ringtute a fuihna thu hi ngun takin ngaihtuah la (Eph 5:15–17). Mi â-te anga awm leh mi fingte anga awm chu eng nge a danglamna? Tin, “remchânna lei” tih hi eng nge ni a awmzia?`

Efesi Lehkhathawnah hian Thuthlung Hlui lehkhabuten nun dân tûr sawina atâna an ṭawngkam hman tlânglâwn tak, “awm” tih a hmang fo mai (Eph 2:2, 10; 4:1, 17; 5:2, 8). He lâi thu-ah pawh hian mahni duh thu rênga Isua zui tûra mîte fuih nân a hmang a. Kawng bumboh takah emaw, thimthamah emaw kan kal chânga kan rah tûr ngun taka kan en ṭhîn ang hian ringtute chu “kan awm dânah kan fîmkhur” hle tûr a ni (Eph 5:15). Eph 5:15 leh Eph 5:17 thu hi a inzûl êm avângin heta ṭang hian mi fingte anga awm tih chu eng nge ni a awmzia hriat i lo tum dâwn teh ang. Mahse, finna chhar chhuah tuma chhiar chu kan ni hran lo tih lo hria ila. Fing tih awmzia chu keimahni rilrua awm bâk han hriat tumna, “Lalpâ duh zâwng chu eng nge ni tih hriat thiam tumna” a ni (Eph 5:17, ESV).

Paulan tehkhin thu fiah tak hmangin mahni duh thu rênga Isua zirtîr nih tum tûrin a fuih bawk a. A ṭawngkam hman, “remchânnate lei zêl rawh u” (Eph 5:16; “in hun neihte chu a ṭha thei ang bera hman tum ṭhîn rawh u,” ESV) tihah hian Grik ṭawng thumal (verb), exagorazo a hmang a (Kol 4:5 nên en kawp ang che). He thumal hi dâwr hmuna an hman ṭhin niin, “lei” tih an sawina thumal aṭanga lo piang chhuak a ni a, a awmzia chu, Krista lo kal lehna kan lo nghah pah hian kan hun neih chu daih zâi takin kan lo hmang tûr a ni tihna a ni. Heta “hun” a tih hi Grik Bible-ah chuan kairos a ni a, chu chuan hun remchâng tih a kâwk. Tâwpna lo thlen hma “hun” hi hlu tak, a ṭha thei ang bera hman tûr a ni a. Chutih rual chuan “ni-te a ṭhat loh avâng” (Eph 5:16; 6:13; Gal 1:4 pawh en bawk la) leh kan khawvêl hi “boruaka thuneihna lalin” (Eph 2:2) a thunun tlat a nih bawk avângin hun harsat tak a ni tho bawk.

Ringtute chu Krista lo kal lehna an nghah chhûng hian hun khirh takah an lo chêng a. Paula sawi dânah phei chuan hun hlauhawm tak a ni tel bawk. Mahse, chu chu rêmchângah a lo hman hlauh theih a ni thung a. Dâwr hmuna thil man tihhniam rûnpui a thlen lâia mipuiin an mamawh lo lei hman an tum hrâm ṭhîn ang hian hun ṭha an la neih chu thiam taka hman an tum tûr a ni. Ni e, chhandamna hi chu a leia lei chi a ni lo ngei mai a; chutih rual erawh chuan a sawi tum erawh a chiang reng thung: Pathianin Kristaa min pêk hi lo dawn ve ngei kan tum tûr a ni.