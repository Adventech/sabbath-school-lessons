---
title:  Fing Taka Nungin
date:   19/08/2023
---

> <p>Chângvawn</p>
> “Chutichuan, mi fing lote anga awm lovin, mi fingte anga awm zâwkin, in awm dânah fîmkhur rawh u; nî-te hi a ṭhat loh avângin remchânnate lei zêl rawh u. Chumi avâng chuan â duh suh ula, Lalpâ duh zâwng eng nge ni tih lo hre zâwk rawh u,” (Efesi 5:15–17).

### Chhiar Tûrte
Thuf 20:1; 23:29–35; Tirh 16:25; 1 Kor 5:1–11; Eph 5:1–20; Kol 4:5; Thup 16:1–16.

Kum tam vak lo liam ta khân United Kingdom ramah khuan dârthlalanga siam no tung, a beng nei chî (jug) pakhat hi an lilâm a. A lilâmtute chuan, “kum zabi sâwm leh pakuana hun lâia mi, France rama an siam” nia sawiin, a man an chhiar zât chu US Dollar 200 a ni. A chhângtu pahnihte chuan hetiang no hi thil vâng tak, Islam rama siam a ni tih an hria a. A man zât tûr dik tak pawh UK pawisa, Pound maktdaduai nga (US pawisa chuan, Dollar maktaduai ruk leh a chanve) vêl lâi a ni. Chuti ni si, eng vângin nge Dollar 200 lekin an leitîr? A leitu hian a lilâmtuten an hriat loh hriat a nei a, chu chu no hlutna dik tak a ni bawk.

Eph 5:1–20-ah hian Paulan milem betute thil ngaihhlut zâwng leh ringtute thil ngaihhlut zâwng a khâikhin a. Milem be mîte chuan zahmawh te, thu lawi lo sawi te, fiamthu (Eph 5:4) te, uain ruih (Eph 5:18) te leh inngaih (Eph 5:3, 5) te an ngâisâng a. Ringtute erawh chuan thil eng kim hlutna chiang taka a lo la hun tûr chu a lo la thleng ngei dâwn a ni tih an hre thung (Eph 5:5, 6). Chuvâng chuan, zu ruih leh hlimhlawp lam ngaihtuah lovin, Kristaa “ṭhatna, felna leh thutak” (Eph 5:9) awm chu an zawng zâwk a. Chatuan luhkâa chuang chhuak mêk tawh an nih avângin Kristâ zâra man man taka an lei theih thilte chu chân hauh lo tûrin a chah a ni (Eph 5:15–17).