---
title:  Zir Belhna
date:   25/08/2023
---

Eph 5:1–20 hi a pum puiin han thlîr nawn leh ila, Paulan thil sual  leh ṭha lo, a bîk takin mipat hmeichhiatna hman khawlohnaah leh ṭawngkam ṭha lo hmana lo lang chhuak ṭhînte a dodâlzia kan hmu ang. Pathian mîte zîngah chuan nungchang ṭha lovin hmun a chan ve a phal lo rêng rêng a. Efesi khuaa ringtute chu Pathian “fa duh takte” leh “mi thianghlimte” an nih ang ngei nungchang ṭha leh mâwi nei tûrin a sâwm a ni (Eph 5:1–10). Chutiang nungchang chu an nei a nih chuan, thim zîngah êng an chhuah ang a, an ṭhenawm khawvêngte chu anmahni ngei pawh tichhetu tûr nungchang ṭha lo bânsantîrin, Pathian khawngaihna leh thutakah chuan an hruai lût thei dâwn a ni (Eph 5:11–14).

Paulan inpêkna tharin a châwikân kohhran chu Krista lo kal lehna an lo nghah chhûng hian “êng fate ang taka awm” tûr leh Krista chênchilhna changa Pathian chibai bûk ho ṭhîn tûrin a duh hle a (Eph 5:14). Pathian “fa duh takte” an nihna ang leh an tâna Kristâ thihna ten (Eph 5:1, 2) a tihphûr, Thlarau Thianghlima khat (Eph 5:18) bawk si an nih tawh chuan Pathian chibai an bûk hona pawh nuam leh hlimawm tak a lo ni ang a, an Lalpa Isua Kristâ hnênah leh Pa Pathian hnênah fakna hla an hlân thei dâwn bawk a ni. Vân lam thilte chu nghet taka an vawn tawh avângin hma lam hun beiseina an lo nei tawh a, chu chu an Lalpa Isua Kristâ zâra Pathianin an tâna thil a lo tih tawh, a tih mêk leh a la tih leh tûr chanchina zung kaih a ni (Eph 5:18–20).

Chutiang zâwnga kan hre thiam a nih chuan he lâi thu hi Kristiante nun dân tûr chungchânga thupêk inzawm lo tak tak dah khâwmna ni lovin, Kristian an nih ang ngeia an awm dân tûr leh hun hnuhnûnga Pathian chibai an bûk dân tûr hrilhna an ni zâwk tih kan lo hria ang a. Krista lo kal leh hma ni tlêm tê la awmah hian Pathian khawngaihna chang ngei thei tûra remchânna lei i tum ṭheuh ang u (Eph 5:16).

**Sawi Ho Tûrte**:

`Kan tûn lâi khawvêlah hian eng tik lâi mai pawh hian smartphone, television leh lehkhabu hmangtein nungchang ṭha lo inzirtîr lam hawi thil chi hrang hrang hmuh tûr a tam êm êm a. Hêng kârah hian eng tin nge Paulan nun dân ṭha leh dik a sawi hi kan lo neih theih ang?`

`Ringtute hian “Lalpa lâwm zâwng chu eng nge ni” (Eph 5:10) tih leh “Lalpâ duh zâwng chu eng nge ni” (Eph 5:107) tih te kan la hriat thiam theih nân eng nge kan tih ang?`

`Mi tu emaw chuan, Paulan ringtute zînga mipat hmeichhiatna hman dik loh chungchâng sawi a khap a (Eph 5:3, 4), chuvâng chuan mipat hmeichhiatna hman dik lo chungchâng hi kohhran huang chhûngah kan sawi tûr a ni lo ti ta se, eng tin nge i chhân ang? Eng vângin nge a ngaih dân chu a dik tâwk loh?`

`Eng tiang kawngtein nge kan tûn lâi khawtlâng nun hian Paulan a hun lâia milem be mîte thil chîn ṭha lo tak tak a sawisêl angte kha a pho lan?`