---
title:  Thlaraua Khat Chibai Bûkna
date:   24/08/2023
---

`Eph 5:18–20-ah hian Paula mitthlâah Pathian chibai bûk tûra Kristiante an kal khâwm lâi a lo lang a. Chu chibai bûknaah chuan eng thil ti niin nge a sawi?`

Eph 5:1–20-ah hian ringtute chu rilru ngaihtuahna tichawlawl thei zu laka inthiar fihlîma, chu âi chuan Thlarau Thianghlim awmpuina leh thiltihtheihna chang zâwk tûrin a fuih a. Paulan zu ruih a khap chhan hi (hetah hian Juda-ten Grik ṭawnga Thuthlung Hlui an lehlin, Septuagint-a Thuf 23:31 thu a sawi chhâwng a ni maithei) a rilru-ah finna lehkhabu-a (Thuf 20:1; 23:29–35) zu in khapna thute a awm vâng a nih a rinawm. Miin zû a ruih chuan mâwl takin a che ṭhîn a, zahmawh phâwhru pui pui te a sawi ṭhîn a, thu lawi lo tak tak a sawi a, tin, inngaihna sualah leh milem biaknaah a hruai lût ṭhîn bawk. Hêngte hi rilru fîm tak leh Thlarau Thianghlimin a awmpui Pathian chibai bûknaa thlâk thleng tûr a ni a ti a. Thlarau Thianghlima khat tûra ringtute a fuihna hi a thupui ber niin, chumi tih dân tûr chu thiltih sawina thumal hrang hrang hmangin a rawn sawi fiah nghâl bawk (“thu sawi,” “hla phuah leh sak,” “lâwmthu sawi,” “mahni inhlan,” (Eph 5:19–21).

Paulan “Thlarau Thianghlima khat” (Eph 5:18) tûra ringtute a fuihna thu hi mi mal tute emaw hnênah chauh a sawi ni lovin, kohhran pum pui hnêna a sawi zâwk a ni a. A mitthlâah ringtute chu inpumkhatna neihtîrtu Thlarau Thianghlima khat Pathian chibai bûknaah an lo kal khâwm lâi a lang a, chutiang chu milem be mîte awm dân leh inkhâwm dân, mahni chauh inngaih hlutna nên chuan inang lo tak a ni (Eph 5:1–18). Hetianga Kristian hmasaten Pathian chibai bûka inkhâwmna an neih châng hian Pathian faka hla sak leh rimâwi chi hrang hrang an neihte tum an uar hle a, mi ṭhenkhat phei chuan kohhran hi hlâa lo piang a ni ti pawhin an sawi ṭhîn hial rêng a ni. He lâi thu bâkah, Kolosa 3:16 thûte hian an thil sawi hi a dikna chin thui tawk a awm a ni tih a tilang âwm e (Tirh 16:25; 5:13 te pawh en la).

Pathian chibai bûk ho hian a lêi hrût phei zâwng pawhin nghawng ṭha a nei a, entîr nân, kohhran member-ten hlim taka Pathian fakna hla an han sak ho hian an “inbe tawn” tihna a ni (Eph 5:19). Nimahsela, Pathian fakna hla kan sak chhan ber tûr erawh chu Lalpa a ni tih kan hre reng tûr a ni a, chumi a nihzia chu Eph 5:20-ah pawh chiang takin a sawi (Kol 3:16 nên khâikhin ang che). Eph 5:20-in a sawi lâwmthu sawina pawh hi Eph 5:19-a kan hmuh Pathian fakna hla sak ang tho khân “kan Lalpa Isua Kristâ hmingin, Pa Pathian ngei hnênah” hlan tûr a ni. “Thlarau lam hlâte” tih thû-a “thlarau lam” (Grik ṭawngin, pneumatikos) tih ṭawngkam hian Pathian chibai bûknaa Thlarau Thianghlimin dinhmun pawimawh tak a chanzia min hrilh a, a chhan pawh he ṭawngkam hian Thlarau Thianghlimin a phuahtîr hla emaw, Thlarau Thianghlima khat hla emaw a sawi vâng a ni. Chuti a nih chuan, Paulan Kristian hmasate hnêna Pathian chibai bûk dân tûr dik a hrilhah hian Pathian pakhata minung pathum awmte an tel kim vek a, an zavâiin fak tûr tihna a nih chu.

`Engtin nge in Pathian chibai bûk inkhâwm kha tiphuisui leh zual tûrin zâi leh rimâwi i hman theih ang?`