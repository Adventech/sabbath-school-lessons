---
title:  “Lâwmthû Hrilh Zâwk Rawh U”
date:   20/08/2023
---

`Paulan eng tiang kawngin nge ringtute chu “Pathian awm dân latute” nihtîr a tum? Eph 5:1, 2 en la.`

Paulan Efesi khuaa ringtu awmte chu hmangaihnaa awm tlat tûrin a sâwm a, chu sâwmna chu Eph 5:1–20-ah hian a thupui ber a ni bawk (Eph 5:8, 15 en la). Hê “hmangaihnaa awmna” hi Kristan keimahni min hmangaihna (Eph 4:32 nên khâikhin la), kan tâna a inhlanna lo lang chhuak ang khân lantîr ve tûr a ni. Kan tâna Krista inhlanna chungchângah hian thil pali a awm thu a sawi a, chûngte chu: 1) Pa Pathian hmangaihna (Eph 5:1) leh amah Kristan min hmangaihna (Eph 5:2) chuan kha thil kha a tihtîr a ni; 2) Kan âiawha Krista a thihna a ni. Krista hi thi satliah ve ngawt a ni lo va, keimahni tân amah leh amah a inhlân a ni; 3) Thuthlung Hlui inthâwinaten an lo entîr ang khân Krista thihna hi inthâwina, Pathian hnêna hlan chu a ni; 4) Chu inthâwina chu “rimtui atâna hlan” a nih avângin Pathian pawhin a lo pawm a ni (Eph 5:2, ESV; Exod 29:18; Lev 2:9; Phil 4:18 te pawh en ang che).

Chutichuan, Eph 5:3–5 hian mipat hmeichhiatna hman chungchânga a âwm leh mâwi chin thliar thiam a pawimawhzia a rawn sawi ṭan ta a. A chhan pawh Efesi khua ringthar ṭhenkhate hi Krista kohna an dawn tlâwmsana, Krista thuhretu a nihna tûr tibahlah thei nungchang pu leh hnuhnawh thei dinhmuna an din vâng a ni (1 Kor 5:1–11; 6:12–20; 2 Kor 12:21-te pawh chhiar ang che).

A lehlamah, kum zabi pakhat lâi vêla Rom sawrkâr awp ram hrang hranga awmte khân Thuthlung Thar lehkhabu dangte pawhin an sawi suahsualna leh nawmsipbâwlna lam chi thil an ngaina hle hlawm a (1 Kor 6:9; Gal 5:19; Eph 4:17–19; Kol 3:5 chhiar rawh). Entîr nân, mi hausaten ruai an buatsaih rêng rêngin Eph 5:3–14-a kan hmuh Paulan a sawisêl nungchang tenawm tak takte hi a tel deuh zêl, chûngte chu: zu ruih te, zahmawh sawi te, mâwi lo taka khawsak te leh thil ṭha lo tak tak dang tih te. Chu bâkah chuan, khawpui nun hian mipat hmeichhiatna hman khaw loh pawisak lohna rilru a siam ṭhîn hrim hrim bawk a. Hetih lâi hian Rome mîte zîngah pawh ṭha leh fel taka nung, mi dangte pawh thianghlim taka nung ve tûra hrilh ṭhîn tam tak an awm ve tho a. Thuthlung Thar lehkhabuten nun dân ṭha lo bânsan tûr emaw, nun dân ṭha zawm tûr emaw an ziah chhuah pawh hian (entîr nân Eph 5:21–6:9; Kol 3:18–4:1), a ziaktute hian dân tlângpuiin Rome mîte ṭha tih leh ṭha lo tih nêna inremin a ziak hlawm niin a lang.  Hê khawvêl, eng emaw lâi bawlhhlawh tak lo ni tawh ṭhîn leh eng emaw lâia thianghlim tak lo ni tawh ṭhîn tho bawk si hian Jentail-ten an chîn ang nungchang ṭha lo chu bansan tûra fuihna thu a ziahtîr ta a. Ringtute chu an nungchang inen fiaha, ring lo mîte pawhin an zah phah theihna tûra awm tûrin a ngên a ni.

`Eng tiang kawngtein nge Paulan mipat hmeichhiatna hman dik loh chungchâng a sawi hi nangma chênna ram leh hnamah pawh khân hman ṭangkâi ve theih a nih?`