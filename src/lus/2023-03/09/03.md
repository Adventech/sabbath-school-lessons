---
title:  Êng Fâte Anga Awmin
date:   21/08/2023
---

Paula chuan, “Tu man thu lawi lo mai mai hmangin bum che u suh se, a chhan pawh chûng thilte avâng chuan Pathian thinurna chu thuâwih lo fâte chungah a thleng ṭhîn sî a” (Eph 5:6, NKJV) tiin a sawi a.

Paulan zahna emaw, inchhîrna emaw nei miah loha sual chi hrang hrang ti ṭhînte chu “inngaih hmang, mi bawlhhlawh leh mi duhâm” tiin a sawi a (Eph 5:5). Kristaa awmte leh a lalram lo la thleng tûra chêng ve tûrte chu Pathian rama eng mah chan nei ve lo tûrte angin aawm tûr a ni lo (Eph 5:5). “Thu lawi lo” sawiin nghawng ṭha lo a neih theih dân pawh a hrilh bawk a, mipat hmeichhiatna hman khawh loh hi thil pawi vak pawh ni lêm lo anga sawitute chuan bumin, anmahni ringtute ngei pawh chutiang sualah chuan an lo tlu lût ve mai ang tih a hlauthâwng hle a (Eph 5:6). Bûm thlûk an nih ngat chuan, tâwpna huna Pathian rorêlna, “thuâwih lo fate chunga” lo tla tûr “Pathian thinurna” chu anni pawhin an tuar ve ngei dâwn a ni (Eph 5:6, ESV).

“Pathian thinurna” tih ṭawngkam awmzia hi hriat thiam a harsa angreng a. A chhan pawh Pathian thinurna emaw, thinrimna tih awm chu mihringte thinurna nên hian a inan loh êm vâng a ni pakhat (Eph 4:31). Bawhchhiatna tê tham eng emaw laka a thinrim inhrîkthlâkna ni lovin, thil sual tih luih tlat tum reng maite chûnga Pathian dawhthei leh fel takin dik taka chhânna a pêk a ni zâwk a. Chu bâkah chuan, Pathian thinurna tih ṭawngkam a lo lanna rêng rêng hi Pathian rorêlna lo thlen tûr thu puan a nih hnu a ni deuh zêl bawk (entîr nân, Thup 6:12–17; 16:1–16; 19:11–16). Pathian chuan ama rorêlna lo thleng tûr hi a lo puang lâwk hmasa zet ṭhîn a, a chhan pawh mihringte hi min khawngaih êm vâng a ni. Mihringte hi chu kan nih phung rêngah thinurna fa kan ni a (Eph 2:3, ESV), chuvâng chuan Pathian thinurna tuar âwm rêng pawh kan ni.

`Enga ti nge Paulan ringtute chu mi sualte nêna thil ti ho lo tûra a chah? (Eph 5:7–10).`

Paulan êng fate anga awm tûrin min chah a (Eph 5:8), Lalpâ lâwm zâwng eng nge ni tih hriat tum tûrin min ti bawk (Eph 5:10). Milem be mîte chuan “inngaihna sual leh bawlhhlawhna zawng zawng leh duhâmna” te hmangin hlimna an zawng a (Eph 5:3). Ringtute thiltum erawh chu a danglam bîk hle. Anni chuan anmahni ni lovin, Pathian tihlâwm an tum zâwk ṭhîn a (Rom 12:1; 2 Kor 5:9; Heb 13:21: hêngahte hian “lâwm zâwng” tih emaw, “pawm tlâk” tih emaw sawi nân Grik thumal, euarestos an hmang). An tâna Krista inhlanna chu nun chhuahpui ve ngei an tum tlat ṭhîn bawk (Kristan min hmangaiha, keimahni tân amah a inpe ang khân hmangaihnaah chuan awm rawh u,” Eph 5:2, ESV).

`Kan tûn lâi huna kan hawisan tûr “thu lawi lo” ṭhenkhat awm vete chu eng nge ni?`