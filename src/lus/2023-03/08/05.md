---
title:  Ringtu Nuna Thlarau Thianghlim
date:   16/08/2023
---

`Kohhran chhûnga ṭawngkam ṭha lo hman a pawizia a sawinaah khân ringtute nuna Thlarau Thianghlimin hna a thawh chungchâng eng tin nge sawi tel ve? Eph 4:30.`

Paulan vaukhânna thu rum angreng tak leh thla timuang huai thei tûr thutiam a sawi kawp a. Kohhran member dangte laka thil sual eng emaw kan tih hi nghawng lian nei hran lo thil sual tihna tê tham tak a ni lo. Thlarau Thianghlim tilungngâitu chu mi dangte tihtlûk nâna Pathianin min pêk thu sawi theihna kan hmang dik lo ṭhîn hi a ni a (Eph 4:25–27, 29, 31, 32). Heti lâia Paula vaukhânna thu sawi hi Isaia 63:10-a kan hmuh vaukhânna thu: “Nimahsela, an [Israel mîte] an hel a, a Thlarau Thianghlim chu a lungngâi ta a; chuvângin, anmahni dotua awm tûra tihlamlêtin a awm a, amah ngei chuan anmahni chu a bei ta a” tih nên pawh hian a inang hle mai.

Chutih rual chuan, thutiam pawh a pe tho bawk a. Thlarau Thianghlim chuan Isua an lo pawm ni aṭang khân chhinchhiah nghâlin (Eph 1:13, 14), chu chhinchhiahna chuan tlanna ni thleng a daih dâwn a ni a ti (Eph 4:30). Thlarau Thianghlim leh ringtute inzawmna hi dawrâwm tak ni lovin, hun rei tak chhûng daih tûr a ni zâwk a. Ringuten Pathianin ṭawng theihna a pêk hmang suala, Thlarau Thianghlim awmpuina an ngaihthah hian Thlarau Thianghlim chuan a kalsan lo va, a lungngâi zâwk ṭhîn. Thlarau Thianghlim chuan ringtute nuna la chên reng a duh a, Krista lo kal leh hma chu Pathian ta leh Pathianin a vênhim ni chhunzawm reng tûrin chhinchhiah a tum a ni.

Paulan Thlarau Thianghlim chu Pathian famkim a nihzia sawiin, “Pathian Thlarau Thianghlim” ti deuh kherin a sawi nghe nghe. He a ṭawngkam hman hian Thlarau chu minung a ni tih chiang takin a tilang a, tihlungngaih theih a nih thu pawh a sawi tel bawk (Rom 8:16, 26, 27; 1 Kor 2:10, 13; 12:11; Gal 5:17, 18 chhiar ang che.)

Pathiana minung pathum awmte chungchâng kan sawi hian kan fîmkhur hle tûr a ni a. Thurûk ril tak niin, mihringte hian a famkim chuan kan hre thiam tak tak thei ngâi lo vang. Thlarau Thianghlim chu Pa leh Fa te nêna pumkhat an ni a, chutih rual chuan an laka hrang a ni bawk. “Thlarau chuan amahin rilru hran a nei a, ama duh dân angin thil a ti mai ṭhîn. Tihlungngaih theih a ni a; tin, a hming pawh sawi chhiat theih a ni bawk. Tihlungngaih leh a hming sawichhiatsak theih chu thiltihtheihna emaw, huhâng emaw ringawt a ni thei lo va, chutiang chu minung chungah chauh a thleng thei. A nih leh Thlarau chu nang leh kei ang tho hi a ni ve tihna a ni em? Ni lo ve, Pathian chungchâng sawi fiah nân mihring ṭawng famkim lo tak hi kan hmang ve mai a ni a, chuvângin, Thlarau chu mihringin kan neih ve theih ngâi loh tûr nihna nei a ni.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), p. 20.

`“Pathian Thlarau Thianghlim” chuan min chênchilh hneh êm avângin kan thiltihte pawh hian amahah nghawng a nei hial a. Tâwpna ni thlenga min chhinchhiahtu tûr inzawmna daih rei min neihpui duhtu Pathiana minung awmte zînga pakhat nên nun kan inṭâwm reng tihna a nih chu. He thutak ropui êm êm hi eng tin nge rinnain kan lo chhân lêt ang?`