---
title:  Zir Belhna
date:   18/08/2023
---

“Mi dangte biakna atâna i ṭawngkam hmante kha nakina i la inchhîr lehna thlentu tûr ni suh se. ‘Pathian Thlarau Thianghlim chu tilungngâi suh u, tlanna ni atân chuan amahah chhinchhiahin in awm kha.’ . . . In thinlunga hmangaihna in nei a nih chuan rinna thianghlim tak nên in unaute in tinghet ang a, an tlûk châng pawhin kaihthawh leh in tum ngei ang. Miin i ṭhian emaw, i unaupa emaw nungchang tichhe thei ṭawngkam an lo chhâk chhuak a nih pawhin nang chu insûm hrâm hrâm la. Chutiang sawi chhuah chu hmêlmapa hna a ni tih hre reng rawh. A sawi chhuaktu hnênah chuan chutiang ṭawngkam hman chu Pathianin a phal lo a ni tih ṭha takin i hrilh dâwn nia.”— Ellen G. White, Advent Review and Sabbath Herald, June 5, 1888.

A hnuaia thutiamte hi nangmah leh in kohhrana member tinte khân vawng ni ila, eng tiang chiahin nge in kohhran boruak kha a lo danglam ang?

Seventh-day Adventist Kohhran chhûngkua leh a pâwn lama ka hûhâng hi a ṭha lam—mi dangte châwi kângtu, an rinna tichaktu leh dikna kawnga mîte hruaitu ni se ka duh hle (Eph 4:29).

Kristan inpumkhata awm tûr leh inhmangaih tlâng ṭheuh tûra min sâwm hi ka hriatin mi dangte thil tih dik lo leh hlawhchhamna ka hriatsakte sawi chhuah âi chuan thil dik leh ṭha nia ka hriate sawi leh tih nân ka tha leh zung ka hmang ṭhîn zâwk ang (Jn 13:34, 35; 17:20–23; Eph 4:1–6; 1 Thes 5:9–11).

Mi tu emaw nêna inhriat thiam lohna kan nei a nih pawhin a lakah zahna ka lantîr tho ang. Krista a hmangaih a, tin, Krista lakah a rinawm tlat a ni tih ka ring ang a. Keima ngaih dân neih ve chu ṭha takin ka hrilh ang (Eph 4:31, 32).

Hlim takin ka awm ang a, Krista lo kal lehna ka lo nghah pahin ka kohhran member-puite rinna tihchaksak tûr leh châwi kâng tûrin theihtâwp ka chhuah ang (Eph 4:29, 30; Gal 6:2; Heb 10:24, 25).

**Sawi Ho Tûrte**:

`Efesi Lehkhathawna Paulan Pathiana minung pathum awmte chu mihringte chhandama an awm theih nân hna an thawk ho vek a ni tih a sawina chângte kha han chhiar leh la. Hetianga a sawi nawn fo hian Pathiana minung pathum awmte nihna kan hriat thiamna kawngah eng tin nge mi a ṭanpui? Eph 1:3–14; 1:15–23; 2:11–18; 2:19–22; 3:1–13; 3:14–19; 4:4–6; 4:17–24; 4:25–32; 5:15–20; 6:10–20 (6:10-a “Lalpa” a tih hian Krista a kâwk).`

`Engtin nge Paulan Kristiante ṭawngkam hman dân tûr min hrilh (Eph 4:25–32) hi tûn lâi hun, social media platform hrang hranga mi dangte sawi chhiat chiam chiam kan hreh tawh lohna khawvêlah hian a takin kan lo hman ṭangkâi ve theih ang?`