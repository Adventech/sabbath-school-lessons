---
title:  Khawngaihna Khat, Inpumkhatna Thlentu Ṭawngkam
date:   15/08/2023
---

`Paulan ṭawngkam hman dân tûr chungchânga ringtute thurâwn a pêk zîngah hian nangma tâna pawimawh ber eng nge awm? Chu chu eng vânga pawimawh nge ni? (Eph 4:25–29).`

Eph 4:25–32-ah hian Eph 4:25-a kan hmuh ang, ti lo tûra hrilhna (“bânsanin”) sawi phawt hnua ti tûra hrilhna (mahni ṭhenawm ṭheuh hnênah thu dik tak sawi ṭhîn rawh u”) ang chi hi a hmang uar hle a, chu chu a chhanin a zui leh zêl ṭhîn bawk (“inpêng tawn ṭheuh kan ni si a,” chumi awmzia chu, “taksa pakhat pêngte ṭheuh kan ni a, chuvâng chuan kan inzawm kual vek a ni” tihna a ni âwm e). “Thu dik tak” sawi ṭhîn tûra mi a fuih hi thu dik tak sawi chhuaka kohhran member-te khak fak fak tûra mi a sâwmna ni lo tih erawh lo hria ila. Zakaria 8:18-a kan hmuh angin, thu dik chu remna thlen thei tûr zâwnga sawi ṭhîn tûrin min fuih zâwk a ni.

Eph 4:31-ah hian thinrimna leh thinurna te, tihtauhna leh ânna te chu bânsan vek tûra mi a fuih avângin Eph 4:26 thu pawh hi kohhran chhûngah thinrim phal a nih thu a sawina a ni lo tih hriat tûr a ni a. Ni e, thinrim châng chu a awm ngei dâwn a; mahse thu min râwn dân chu, “In lo thinrim palh a nih pawhin in thinrimna chuan thil ṭha lo thlen chuang suh se” tih hi a ni.

Paulan ṭawngkam hman dân tûr chungchâng a sawi mêk mêk lâiin rûkrûk chungchângah thurâwn min han pe leh rih a: “Rûk hmang chuan ru tawh suh sela” (Eph 4:28, ESV) tiin. Thil rûk chîngten ru tawh lova, anmahni kuta hna ṭha an thawh zâwkna tûr (Eph 4:28, ESV; 1 Kor 4:12; 1 Thes 4:11) chhan chu “tlachham hnênah chuan pêk tûr a neih theih nân” a ni (Eph 4:28). Heti lâia rûkrûk chungchâng a rawn zeh tel zauh chhan nia lang chu rûkrûk leh dâwt sawi hi thil inzawm tlat a nih vâng a ni maithei a, chutiang chu Anania leh Safiri te nupa chanchinah pawh kan hmu a nih kha (Tirh 5:1–11). Paulan Krista thiltihtheihna a rinna hi a chak khawp mai a, mahni hmasial takte pawh mi dangte ṭanpuitu-ah siamin, rûkru ṭhîn pawh tlachhamte chhawmdâwltu-ah a chantîr daih thei tih a hria.

“Thu ṭha lo rêng rêng in kâ aṭangin chhuak suh se” (Eph 4:29) tiin thu min pe leh bawk a. Ṭawngkam ṭha lo rêng rêng hmang tawh lo tûra min hrilh mai bâkah, chûng ṭawngkamte chu  1) siam ṭhatna thu te,  2) a hun leh hmun azira sawi ngei ṭûl thu te,  3) a lo ngâithlatute hnêna khawngaihna pe thei thu te hmanga thlâk tûrin thu min râwn nghâl bawk (Eph 4:29). Hetiang chauh thute hi sawi ṭhîn ta ila, kan va inpumkhat ṭha thei dâwn tak êm ti r’u maw.