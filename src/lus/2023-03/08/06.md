---
title:  Ngilneihna (Khâkna Ni Lo)
date:   17/08/2023
---

Paulan “tlanna ni” (Eph 4:30) tih sawi langin, ringtute chu Krista lo kal leh hun tûr thlîra an ṭawngkam hman dânah fîmkhur hle tûrin a chah a. Chuti a nih chuan, Eph 4:31, 32 pawh hi Krista lo kal lehna kan hnaih zêl avânga kan ṭawngkam hman tûr min zirtîrna angah ngaih tûr a ni ang.

`Krista chu a lo kîr leh ngei dâwn a, chumi atâna kan lo inbuatsaihna kawngah chuan eng ang nunchang, rilru puthmangte nge kan thlauhthlâk ang a, eng ang nungchang leh rilru puthmangte nge kan neih thung ang? Eph 4:31, 32.`

Eph 4:17–32 fuihna thu kan hmuh hnuhnûng berah pawh hian kan tih miah loh tûr thil paruk min hrilh a (Eph 4:31). Chumi zawhah chuan kan tih ngei ngei tûr thil pathum—inkhawngaih tawnna te, inlainat tawnna te leh inngaihdam tawnna te sawi lehin (Eph 4:32), chûng thilte kan tih chhan tûr chu sawiin a khâr ta a. Ringtute chu “Pathianin Kristaa a [anmahni] a ngâidam ang bawkin” an inngâidam tawn tûr a ni (Eph 4:32). Kan bânsan tûr nungchang ṭha lo parukte chu huap kim ṭawngkam hmanga bulṭan leh khâr zêl a ni a: “khâkna zawng zawng” leh “sualna zawng zawng.” Hêng nungchang ṭha lo zet mai pahnih inkârah hian nungchang ṭha lo tak tak dang pali: “thinurna,” “tauhna,” “ânna,” leh “sawichhiatna” a la awm leh bawk a (Eph 4:31).

Hêng zînga a hnuhnûng ber, “sawichhiatna” tih hi Grik ṭawng chuan blasphemia a ni a, chu chu Sapṭawng hian Pathian sawichhia tih sawina ṭawngkam atân a hmang ve nghâl (blasphemy). Amaherawhchu, he Grik thumal hi chuan Pathian tihmingchhe zâwnga thu sawi a ni emaw, kan mihringpuite hming tihliausak zâwnga thu sawi a ni emaw “sawichhiatna” a ni thei ve ve tih a kawk a. Paulan kan bânsan tûr rilru puthmang ṭha lo (khâkna, thinurna, tauhna) a sawite hi kan lo nei a nih chuan kan ṭawngka chhuakah a lo lang ngei ngei ang (ânna, sawichhiatna). A awmziaah chuan, Paulan zâwidawh taka ṭawng tûrin min chah a ni ber mai a. Thinrima min ṭawngtîrtu ngaihtuahna ṭha lo rêng rêng chu kan thinlung aṭangin kan dah bo hmiah tûr a ni. Hêng thilte hi sîrah kan hnâwl a nih chauh Kristian kohhran hi a lo ṭhang thei ang a, kan zîngah inpumkhatna châwm lenin a awm thei bawk dâwn a ni (Eph 4:1–16 nên khâikhin la).

Ṭawngkam ṭha lote chu up bet ringawt lovin, ṭawngkam ṭhaa thlâk hlawk zâwk tûr a ni a. Krista chhûngkaw zînga kan inbiakna leh kan thiltihte hi—a pâwn lamah pawh a ni tho mai—thinrimna rilru aṭanga lo chhuak ni lovin, khawngaihna, lainatna leh ngaihdamnain a chawh chhuah, tehna sâng ber Kristaa Pathianin ngaihdamna min lo chantîr tawhnaa innghat a ni tûr a ni (Eph 4:32). Paulan kan entawn atân Pathianin ngaihdamna min chantîr hi hmang tûrin min râwn a, Pathianin min lo ngâidam tawh ang bawk khân keini pawhin kan mihringpuite hi kan ngaihdam ve a ngâi a ni (Kol 3:13; Mt 6:12, 14, 15).

`I ṭawngkam hmanten thil an tih theih dân kha ngaihtuah la. Engtin nge mi dangte châwikâng zâwng, fuih phûr zâwng leh rinna tichak zâwngin i hman theih ang?`