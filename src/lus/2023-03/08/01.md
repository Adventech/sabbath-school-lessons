---
title:  Kristâ-chher Nunte leh Thlarau-thâwkkhum
date:   12/08/2023
---

> <p>Chângvawn</p>
> “In hmân lâi awm dân kawnga mihring hlui, bumna châkna anga chhe deuh deuh kha hlîp thla ula, in rilru thlarauah chuan a tharin lo awm ula, mihring thar, thutak felna leh thianghlimnaa Pathian anga siam khân inthuam bawk rawh u,” (Efesi 4:22–24).

### Chhiar Tûrte
Is 63:10; Zak 3:3–5; 8:16; Rom 8:16, 26, 27; Eph 4:17–32; Kol 3:1–17.

Jose Antonio-a chu Spain ram Palma khawpuiah chêng a ni a. Amah hi in leh lo nei lo, khawlâia riak mai mai ṭhîn a ni. Chutianga kum tam tak chhûng a awm tawh avâng chuan a sawm pawh a ṭuak vâr vo mai a, a thur êm êm bawk. A hmûihmul leh khabe hmulte lah chu a sei tawh êm êm mai a, a kum zât 57 âia upa zâwk daih hmêl a pû a ni. Ni khat chu a hnênah hian sam siamna dâwr neitu, Salva Garcia-i a rawn kal a, a sam leh hmâi vêl chu a thlâwna siamsak vek a tiam a.

Chutichuan, sam siamna dâwr chhûnga ṭhuthlêng changkâng takah chuan a ṭhu ta nawlh mai a. Hnathawktute chuan uluk takin a samte chu an tansak a, chumi zawh chuan dumsak lehin, a bek hmul vêlte nên mâwi takin an siamsak ta a. An la duh tâwk mai lo, thawmhnaw thar ṭha tak an rawn pe leh ta bawk a. Chutia an duh tâwka an chei zawh hnu chuan dârthlalang hmaah a han ding a, a mittui a tla ta zawih zawih mai. “Keimah kha ka ni em? Ka va danglam ta êm êm ve le; tu ma’n min hre tawh lo vang a!” a ti a. A hnu-ah phei chuan, “Ka hmêl lan dân a thlâk a ni mai lo va. Ka nun pawh an thlâk danglam vek a nih hi” a ti hial.

Eph 4:17–32-ah hian Paulan ringtute chu nun thar hlak nei tûra a ngen thu kan hmu a. An mihring hluite chu hlîp thla veka, nihna thar lo nei ta an nih thu a hrilh bawk. Nimahsela, Jose-a ang deuh bawk khân chu an inthlâk danglamna chu pâwn lam lang theiah chuah ni lovin, “rilru thlarauva a thara” lo awm tâkna (Eph 4:23), kan nuna thutak felna leh thianghlimna seng luh a ni zâwk mah” (Eph 4:24). Hei hi siamtharna dik tak chu a ni.