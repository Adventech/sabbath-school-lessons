---
title:  Sualin Kan Nun A Tichhia
date:   13/08/2023
---

`Eph 4:17–32 hi Kol 3:1–17 nên khâikhin la. Paulan eng tin nge ringtute chu kohhran inpumkhatna thlen thei zâwnga nung tûrin a fuih?`

Eph 4:1–16-ah khân thupui bera a neih chu kohhran inpumkhatna chungchâng a ni a. Eph 4:1 leh Eph 4:17 te hi kan khâikhin chuan hêng fuihna thu pahnihte hi Kristiante nun dân tûr emaw, awm dân tûr emaw sawina ve ve a ni tih kan hria ang. Hetianga a thil sawi a lo inang chiah mai hian thupui thuhmun a sawi a ni tih a tilang a—chu chu inpumkhatna leh inpumkhatna thlen thei nun dân niin, a hnuhnung zâwkah erawh hi chuan entawn tlâk lohte nun dân târ langin a sawi ta thung a ni.

Eph 4:17–24-ah hian Jentail-te nun dân, inpumkhatna tichhe thei (Eph 4:17–19) nia a ngaih leh inpumkhatna thlen thei Kristiante nun dân dik tak (Eph 4:20–24) chu a inan lohzia a sawi a. Paulan dîmna nei miah lova Jentail-te nun dân khawlo tak a sawisêlna thu kan han chhiar hian chûng Jentail-te ngei pawh chu Krista zârah Pathianin a tlan tawhte an ni a, Pathian mîte nên inrem taka awm ho tûra a duhzia kan hre tûr a ni (Eph 2:11–22; 3:1–13). Chuvâng chuan a nia an nihna pawh “tisaa Jentail-te” a tih rêng ni (Eph 2:11).

Paula thil vei ber chu Jentail-ten thil sual a ti leh nungchang ṭha lo an lantîr chauh hi a ni lo va. Sual lian zâwk leh thûk zâwk lamah an la lût ta deuh deuh chu a rilru tihrehawmtu ber a ni zâwk. Eph 4:17–19 thu hi thlarau lama an ngaihsamzia tilangtu a ni a: “Jentail-te chu rilru lawi lo pûa an awm angin awm tawh suh ula, hriat lohna anmahni-ah a awmin, chumi hriat lohna avâng chuan Pathian nunna lakah mihranin an awm ta a ni” (Eph 4:17, 18). Hetianga thlarau lam thilte an ngaihthah tlatna hi an hriat thiamna lo chawlawl zawh tâk chhan bulpui ber pawh a ni tih chiang takin a sawi a (“an thinlung sak avânga anmahniaa hriat lohna awm avâng chuan pawisak an nei rêng an nei ta lo,” (Eph 4:18, 19, ESV), hurna sual lama an tlân nasatzia pawh a sawi lang leh bawk a (“thil bawlhhlawh tinrêng duhâm taka ti tûrin hurnaah an inpumpêk ta a,” Eph 4:19). Pathian nên an in mihran tawh avângin eng tia nun tûr nge tih pawh an hre lo, tin, a khawngaihna chu an hawisan miau tawh avângin suahsualna khurah a lût thûk telh telh ta mai a ni.

`Sual thiltihtheihna chuan sual pakhat aṭangin sual dang, a ṭha lo zâwk leh zahpuiawm zâwk lama mi a hruai luh zêl ṭhin dân hi a takin i lo tawng ve tawh em?`