---
title:  Thawmhnâw Thlâksakna
date:   14/08/2023
---

`Paulan a lehkhathawn lo dawngtute pianthar tâk thu a sawinaah hian an thil lo tawn tawh aṭanga hre thiam tûra duh chu eng nge ni? (Eph 4:20–24).`

Paulan tûn hmaa an lo awm ṭhin dân a sawi hian (Eph 4:17–19) “Chutiang chu Krista chanchin in lo zir dân a ni lo ve” a ti lo va. “Chutiang chu Krista in lo zir dân a ni lo ve” (Eph 4:20, ESV) a ti a ni zâwk. A lehkhathawn lo dawngtute hian [Krista] chu an lo “hre” tawh tih leh, “amahah” (Eph 4:21, ESV) emaw, “amah” (NKJV) emaw chuan zirtîrin an awm tawh a ni tih hriain, Kristan a chher nun chu pu tûrin a ngên a, a ṭawngkam hman pawh “Isuaa thutak awm ang hi” (Eph 4:21) tih a ni. Paula ngaih dân chuan rinna nun nei tih awmzia chu Krista nêna mi mal taka inzawm tihna a ni a, chu inzawmna chu chiang leh tak êm êm a nih avângin “Krista zir” tia sawi theih pawh a ni rêng bawk. Tholeh Isua, châwisâna awm ta chu a nung a, keimahniah hian a awm a ni tih kan hria. A zirtîrna thute leh a nun dân khân kan nun a tidanglam a, ani chu kan Lalpa nung a ni tih kan hriat avângin a lakah kan rinawm êm êm bawk. Thlarau Thianghlim leh Bible hmanga mi a kaihhruaina chu zui thei tûrin kan thinlung pawh kan lo hawng ṭhîn a ni.

Paulan Kristan a chher nun pu tûr chuan thil pathum kan tih ngei ngei ngâi a awm thu a sawi a, chûngte chu:  1) nun dân hlui “hlih thlâkna,” bânsanna (Eph 4:22);  2) rilru thar putna (Eph 4:23);  3) Pathian anga siam nun thara “inthuamna” (Eph 4:24) te a ni. Pathianin kan nun a thlâk danglam dân sawi fiah nâns thawmhnaw inbel leh hlîp tih ṭawngkam a hmang hi thil thar teh vak pawh a ni chuang lo. Thuthlung Hlui lehkhabute pawhin sualna nei lo (entîr nân, Sam 73:6; Zak 3:3, 4; Mal 2:16) leh chhandamna (entîr nân, Is 61:10; Eze 16:8; Zak 3:4, 5) entîrna atân thawmhnaw tih hi an lo hmang ve tho a.

Hmân lâi chuan mipaten khûp rawn khuh tâwk vêl tûra fual kawr an ha ṭhîn a, chumi chungah chuan ni sa laka invên nân kawrfual an ha leh ṭhîn bawk. Hmeichhiate pawh chutiang deuh tho chuan, kawr pângngâi leh kawrfual nên an inthuam ṭhîn a. Thawmhnawte chu a hlû-in a man pawh a to hle hlawm a, kum eng emaw chen an ha ṭhîn. Hâk lâi bâk a dang nei chu mi tlêm tê chauh an ni âwm e. An thawmnaw siamna puan ṭhat leh ṭhat loh te, an ṭhui dân te chuan a hatu nihna dinhmun leh nihna a tilang nghâl bawk a. Thawmhnaw thlâk, mahni hâk lâi hlîpa a dang hâk chu thil thleng zen zen lo, ṭûl bîk thilah chauh tih ṭhin a ni. Paula ngaihtuahnaah chuan nun dân thlâk danglam tih chu kum zabi pakhatna lâia miin a thawmhnaw inbel lâi a danga a thlâk ang kha a ni tûr a ni a. A bula awmten a lo danglam tâkzia an hriain an hmu ngei ngei tûr a ni.

`Krista chanchin zir tih leh Krista hre tûra zir tih hi eng nge a danglamna lian tak awm le?`