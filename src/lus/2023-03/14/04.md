---
title:  Pathian Nung Biak In Kan Ni
date:   26/09/2023
---

`Eng vângin nge Pathian kohhran pêng nih hi a pawimawh bâkah, a phûrawm êm êm bawk le? Eph 3.`

Kohhran member-ten kohhran chungchânga thil ṭha eng eng emaw awmte an han sawi châng hian, kan lo phûr sawt ṭhîn a. Amaherawhchu, keinin kan lo sawi phûr vê ṭhin zawng zawng hi chu Eph 3-a Paulan kohhran chungchâng a lo sawi lakah hi chuan eng tham mah a ni lo thung. Hemi bungah hian ringtute tâna a ṭawngṭâi ṭhin thû a sawi ṭan a (Eph 3:1; 1:15–23 nên khâikhin la); mahse, chu chu tâwpsan rihin, Pathianin a kohhran a din dân a sawi ve leh phawt a, chumi zawhah chuan a ṭawngṭâi thû bawk kha a sawi chhunzawm leh ta a ni. Hetia a sawi kual vêlna lamah hian Pathian “ruâhmanna” emaw, “thurûk” emaw chungchângah thil pawimawh tak tak kan lo hriat thiam tâk a awm a. Chûngte chu:

* Hê khawvêl lo pian hmâ daih khân Pathian chuan kohhran hi din a lo tum tawh a, chu a ruâhman chu thurûk a ni (Eph 3:3–5, 9, 11).
* Kristâ nun leh a thihna hmangin chu ruâhmanna chu hlen chhuahin a lo awm ta a ni (Eph 3:11; Eph 2:11–22 nên khâikhin la).
* Paulan Pathian inpuânna avângin kohhran tâna Pathianin “ruâhmanna” a neih chu lo hriain, chu ruâhmannaah chuan Jentail-te pawh a tel vê vek a ni pawh a hre ta bawk (Eph 3:3–6).
* Paula kha “Jentail-te hnêna Kristâ hausakna chhui chhuah ruâl loh chanchin hriltu” (Eph 3:3–6) niin, hê chanchin ṭhâ hi hmun hrang hrangah a lo puâng ta a ni.
* Kristâ tân mi tam tak hneh lo niin, kohhranah pawh Juda-te leh Jentail-te an lo awm ho ta a, chu chuan “vân hmuna lalnate leh thuneihnate” hnênah khian “Pathian finna tinrêng” a hriattîr bâkah (Eph 3:1) an boral hun chu a lo thleng ṭêp tawh a ni tih a puâng bawk (Eph 6:10–20). Tûnah hian Kristaa engkim tihphumkhat vekna hnâ chu thawh mêk a ni a; chuvângin, Setana leh a tirhkohte hian hun an nei tlêm tawh hlê a ni.

Paula hian kohhran tâna Pathianin ruâhmanna a siam chu a lo hriatin, ringtute tân a ṭawngṭâi ta a. Eph 3:14–21 hi tih tak zeta nangmâ tân a ṭawngṭâina a ni tih lo hria ang che. “Pathian famkimna” tinrênga i lo khah theih nân a ṭawngṭâi a ni tih hria la (Eph 3:19); chutichuan, kohhrana inpumkhatna leh inremna a lo awm theih nân theihtâwpa ṭan lo lâk i tum vê dâwn nia.

`Paula thuziak aṭang hian kan kohhrana member-te min dâidangtu engte mge kan ṭhiah vek ngâi awm le? Chûng thilte chu ṭhiah a nih theih nân eng nge tih theih i neih vê?`