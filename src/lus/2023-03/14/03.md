---
title:  Awm Ho Tûra Tlan
date:   25/09/2023
---

`Eph 2 chhiar la, hê zawhna hi chhân tum ang che: Pathianin a Fapa Isua Krista hmanga thil min lo tihsak tawh chu eng nge ni?`

“Nimahsela, Pathian chuan. . . .” Hêng thumal pathum lek hi mihringte tân chuan beiseinaa khata ni ngei ang. Eph 2:1–10-ah hian a lehkhathawn lo chhiartute tûn hma nun tenawm ṭhinzia a sawi a. Pathian laka hel tum reng mai niin, sual leh Setana thuhnuaia awm an ni a ti (Eph 2:1–3). Nimahsela, Pathian chuan khawngaihna a ngah a . . . .” An tân leh keimahni tân pawha Pathianin thil a lo tih chu eng nge ni? 1. Kristâ ruâlin min tinung vê a—Kristâ thawhlehna kha keimahni thawhlehna pawh a ni vê nghâl. 2). Kristâ ruâlin min kâitho vê a—Krista vâna hruai chhoha a awmna kha keimahni min hruai chhohna pawh a ni vê nghâl. 3) Vânah khian Kristâ bulah mi a ṭhûttîr vê a—Kristan lallukhum a khum chu keimahni tâ pawh a ni vê nghâl (Eph 2:4–7).

Kristâ nuna thil thlengte kha râlkhat aṭanga lo thlîr mai kan ni lo va. Hêng thil thleng ropui leh chhinchhiah tlâk tak takte hi a taka chang vê ngeitu kan ni zâwk. Kan chan chhan erawh keimahnia thil ṭha eng emaw a awm avâng ni lovin, a khawngaihna avâng zâwk a ni a (Eph 2:8, 9). Chuvâng chuan, Krista nên pumkhata awm a, thil ṭha kan tih theih apiang ti zêl tûrin beisei kan ni ta rêng bawk a ni (Eph 2:10).

Eph 2:1:10 hian Isua nên pumkhata awm tûrin min hrilh a; chutichuan, Eph 2:11–22 hian a kohhrana awm vê mi dangte nên pawh inrem taka awm ho tûrin min zirtîr bawk. Isuâ thihna khân Pathian nên inlaichînna ṭha min neihtîr a (Eph 2:1–10), chu mai chu ni lovin, mi dangte nêna kan inlaichînna pawh a siam ṭha bawk (Eph 2:11–22). Isuan a kraws hmangin Jentail-te leh Juda-te ṭhen hrangtu, dâidanna bang chi hrang hrang awmte chu a tichim tawh a, an inkâr tikak zâu zualtu, Dân hman sualna pawh a tibo ta bawk (Eph 2:11–18). Isuan thil thar ropui tak a siam bawk a, ringtute awm khâwmna biak in thar chu a ni. Tûnah chuan temple Hmun Thianghlima Pathian chibai an bûk vê phalsak ni ngâi lo Jentail-te chu Juda-te nên pumkhat an lo ni ta a. Keini ngei pawh hi Pathian kohhran, “Lalpa-a biak in thianghlim” kan lo ni vê ta bawk (Eph 2:19–22). 

Pathian khawngaihna azârah vawiinah hian Isua nên leh, ringtu nihpuite nên pumkhata awm thei kan lo ni ta.

Eph 2:8–10 thû hi mi tam takte lo tipiangthar tawhtu a ni a. Martin Luther-a khân hêng chângahte hian a thinlung hneh êm êmtu khawngaihna a lo chhar a, chu mai chu ni lovin, Kohhran Siamṭhatna thu laimu ṭhenkhat, hêng: rinna avâng chauha chhandamna te, khawngaihna avâng chauh, Kristâ zârah chauh leh Pathian ropuina atân chauh tihte pawh hi he lâi thû aṭanga a chher chhuah a ni hlawm bawk.

Kum 1738 khân John Wesley-a chuan piantharna a chan aṭanga ni sâwm leh pariatnaah Oxford University-ah thu hrilin, “thinlung aṭanga ṭahna” tih leh “kohhran thar dinna tûr atâna ngaih dân” tih te a sawi a. A Bible châng innghahna chu Eph 2:8 hi a ni. (A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984] chhiar ang che).