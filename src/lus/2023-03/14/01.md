---
title:  Thinlungah Efesi Mîte
date:   23/09/2023
---

> <p>Chângvawn</p>
> “Rinna avânga khawngaihnaa chhandam in ni; nangmahnî thawh chhuah a ni lo va, Pathian thilpêk a ni; thiltih avâng a ni lo ve, chutilochuan mîin an chhuâng dah ang e. Thil ṭha tî atân Krista Isua-ah chuan siama awmin, Amâ kut chhuak kan ni sî a; chû thil ṭha tih chu kan awmna tûrin Pathianin a buatsaih lâwk a ni,” (Efesi 2:8–10).

### Chhiar Tûrte
Eph 1–6.

England ram khawpui London tlawhtute chu ‘London Eye’ an tihah chuan an chuang a. Thames Lui chung ft. 450 vêla sâng aṭang chuan London khawpuia awm Big Ben te, Parliament House te, biak in hrang hrang te leh hmun hmingthang dangte pawh a hmuh theih vek a ni. Thuthlung Thar zirna lama mithiam tak, Nicholas Thomas “Tom” Wright-a chuan “Efesi Lehkhathawn hi London Eye ang deuh niin, Paulan a lehkhathawn dangte hriat thiam kawnga min puitu a ni a. Hê lehkhathawn hi a lehkhathawnte zînga sei ber emaw, famkim ber emaw chu ni lo mah se, a ram hmêlhmang pum pui min thlîr thiamtîrtu a ni thung. Hê lehkhathawn hi kan han zir chho zêl a, khângte aṭang khân Paula lehkhathawna thupui hrang hrang awmte chu a mal tê tê-in a awmzia kan lo hrethiam dâwn a ni.”—Paul for Everyone: The Prison Letters (London: S.P.C.K. [Society for Promoting Christian Knowledge Publishing], 2004), p. 3.

Efesi Lehkhathawnah hian Eph kohhran tân bîk chauha thil pawimawh a sawi lo va. Hmun tina ringtu awmte leh Kristian kohhran hrang hrangten an lo chhiar atâna a ziah a ni zâwk. Chutianga hun bîk leh tute emaw tinzâwn bîk nei lova ziah chu a nih avângin, keimahni hun leh ngaihtuahna ṭheuh rawn hmu nia ngaihna kan lo neih phah rêng bawk a. Hê lehkhathawna bung tinte kan chhiar paha kan rilru luahtu tûr chu:  ‘Efesi Lehkhathawna thutak chuangte hi engtin nge keimahni nunah danglamna siamtu a nih chhunzawm zêl theih ang?’ tih hi a ni.