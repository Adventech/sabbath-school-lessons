---
title:  Rinna Hmun Khat
date:   27/09/2023
---

`Eph 4-ah hian Paulan ringtute chu an thil tih ṭhinte bân sân a, an la tih ngâi lo thilte ti thar tûrin a hrilh a. Chûng thilte chu eng nge ni?`

Eph 4 hi mi dangte ngaihsak tûra kohhran member-te a ngenna thû-a ṭanin, chumi thû vêk chuan a khâr leh bawk a (Eph 4:1–3, 32). Hêng sâwmna thu pahnih inkârah hian, kohhran inpumkhatna vawng nung tûra min duhzia pawh chiang takin a sawi bawk. Inpumkhatna thlentu “pakhat” chi hrang hrang pasarih zet a sawi a, chûngte chu: taksa pakhat, Thlarau pakhat, beiseina hmun khat, Lalpa pakhat (Isua Krista), rinna hmun khat, baptisma hmun khat, Pathian leh Pa pakhat a ni (Eph 4:4–6). Hêng thlarau lam thutak pasarihte hian mî a tipumkhat a. Hêngte avâng hian pumkhat kan lo ni thei a ni.

Inpumkhatna chu Pathian Thûin min tiam ni tho mah se, keimahnin theihtâwp chhuaha kan thawh vê a ngâi thung a. Chuvâng chuan, eng tik lâi pawhin Thlarau inpumkhatna chu vawng tûra kan beih vê reng a ngâi (Eph 4:3). Chumi kan tih theihna kawng pakhat chu Kristâ taksa “pêng” nung ṭha tak nih a ni (Eph 4:7–16). Member tinte hi thilpêk dawng taksa pêng kan ni ṭheuh a; chuvâng chuan, taksa hrisêlna atân kan thiamna leh theihna kan hmang ṭheuh tûr a ni (Eph 4:7, 16). Tirhkoh te, zâwlnei te, Chanchin Ṭha hriltu te, pastor-te leh zirtîrtute hnathawh lo chhawr ṭangkâitu kan ni vek bawk tûr a ni (Eph 4:11, 12). Hêngte hi taksa bung hrang hrangte phuâr khâwmtu duâr leh thâ ang deuh niin, taksa Lû Kristaa (Eph 4:13, 15) kan lo ṭhan chhoh zêl theihna tûra min ṭanpuitu leh min tipumkhattu a ni.

Paulan “dik lohna ngamthlêmna angin, fing vervêka mihring bum chawpin, zirtîrna thli tinrênga lehlam lehlama vawrh leh len len naupang” ni tawh lo tûrin a hrilh bawk a (Eph 4:14). Heta ṭang hian kohhran hmasâte khân “mihring bum” chîngte avângin thurin lamah harsatna eng eng emaw an hmachhawn a ni tih kan hre thei.

A tâwp berah chuan, “inkhawngaih tawna lainatna nei tûr leh, Pathianin Kristaa a ngaidam tawh ang bawka inngâidam tawn” tûra ringtute a sâwm hian, tûn hmâa an neih ṭhin thinlung sak tak kha thlauh thlaa (Eph 4:17–24), thinrim leh thu pawi sawi pawh bânsan tawh tûrin a fuih a; chûngte âi chuan khawngaihna thlentu leh pe chhuaktu ṭawngkam hmang zâwk ṭhîn tûrin a ngên a ni (Eph 4:25–31).

Hemi bunga inpumkhatna thû a sawi hi thil a kal tluan lâi chuan chhiar a awlsam khawp mai. Amaherawhchu, harsatna eng eng emawten min tlâk buâk lâi chuan chhiar a harsa hlê thung; mahse, chu chu chhiar a ṭûl hun tak a ni bawk sî. Vawiinah hian Kristâ taksa inpumkhatna, amah pawhin a lo thih phahna chu a takin i lo chang em le?

`Kan kohhran hian—tuâlchhûngah leh khawvêl pum huâp pawhin—inpumkhatna a lo neih theih nân eng thilte nge tih theih kan neih? Kan tih theih angte lo tih vê chu eng vânga pawimawh êm êm nge ni le?`