---
title:  Krista-ah Malsâwmin Kan Awm
date:   24/09/2023
---

Mi tu emaw chuan Eph Lehkhawthawn hi ‘Thuthlung Thar Alps Tlâng a ni e’ tiin a lo sawi a. Hê tlâng kan lâwnna tûra min kâihruaitu Paula hian Eph 1-ah hian a ko sâng lâi tak chu min han chuan kâipui nghâl deuh dâwrh a ni ber mai. Chû tlâng chhîp kan han thleng chu kan thâw pawh a chham deuh titih nghâl a; chutih rual erawh chuan engkim mai hi a lang chiang êm êm thung sî a ni.

`Eph 1 kha chhiar nawn leh la. Eng lâi ber khân nge i rilru khawih? Hemi bunga thu langsâr ber nia i hriat chu eng nge ni?`

Eph 1:3–14 hi tlâng lâwn mîten an  lâwnna tûr tlângte an hriat theihna atâna an en ṭhin map ang deuh a ni a. Helâi thû aṭang hian chhandamna ruâhman zâu êm êm maia hmun ropui tak kan chan ve chu min kawhhmuh a. Chhandamna chanchin chu a tîr aṭanga a tâwp thlengin a puâng a, Kristaa Pathian khawngaihna thiltihte chu a zavâiin min hrilh vek bawk. Pathianin ringtute a tlanna hian “leilung pian hmâ hauha” (Eph 1:4) lo inṭan tawh, Pathian ruâhmanna chu a rawn pho lang a, chu chu tûnah hian keimahni nunah a rawn thawk chhuak ta mêk a ni (Eph 1:7, 8, 13, 14 en la).

Hê ruâhmanna, khawvêl awm hmâa lo siam tawh hi tâwpna hunah hlen chhuah a ni dâwn a (Eph 1:9, 10). Chutih hunah chuan “engkim—vâna thil awm te, lei chunga thil awm te pawh” hi Krista-ah chuan lo inpumkhat vek tawhin, a hunbi kimna atâna Pathianin ruâhmanna lo siam chu hlen chhuah a ni tawh ang (Eph 1:10). Chutichuan, Pathian ruâhman mak leh ril tak hi a famkimin kan lo chang tawh ang a (Eph 1:9). Tûnah pawh hian Kristaa chhandam kan nihna hi “thil engkim” tlan vek a nihna tûra Pathian ruâhmanna siam zâu leh ril tak pêng pawimawh tak pakhat a ni tih kan ring ngam tûr a ni.

Tlâng chhîpa han chuân kâi hi thil nuâm tak a ni a, lâwmthu sawi loh rual a ni lo. Paula pawh hian ringtuten an tâna Pathianin ruâhmanna a lo siam chu a taka an chan ngei theih nân a ṭawngṭâi a, chutia a ṭawngṭâi pah chuan Pathian hnênah lâwmthu a sawi pah nghâl bawk (Eph 1:15–19). Hemi zawh hian khâm sâng tak dang min lâwn chhuahpui lehin, tholeh Krista, vâna hruai chhoha awm leh, châwimâwia han awm ta chu min kawhhmuh a. Ani chu lalna te, thuneihna te, thiltihtheihna te, rorêlna zawng zawng te chunga awm, hê khawvêl chauh ni lovin, khawvêl lo la awm leh tûr thleng pawha hming sak tinrêng chunga ding a ni (Eph 1:20–23).

Pathian khawngaihna, Krista Isuaa puân chhuaha awm zârah vawiinah hian tlâng chhîpah chuan kan chuâng thei ta a nih hi!

`Eph 1:4 hian Kristan “hmangaihnaa thianghlim leh sawisêlbovin Amâ hmâah kan awm theih nân leilung pian hmâ khân amahah chuan min lo thlang tawh a ni tih min hrilh a. Amahah chuan khawvêl lo pian hmâ hauh khân thlan kan lo ni tawh a nih chû! Hê thû hian Pathianin chhandama awma a duhzia che hrethiam tûrin a ṭanpui che em? Eng ang beiseina ropui nge a pêk che?`