---
title:  Thupa Awm Ṭhîn Chanchin Ṭha Thurûk Chu
date:   31/07/2023
---

`Paula hnên Pathianin a kawltîr thurûk chu eng nge ni? Eph 3:1–6.`

Eph 3:1–6 hi chhiar la, tichuan, hêngte hi lo chhinchhiah ang che:

A hmasa berin, he lâi thû bîk hi chu Paulan Efesi khuaa awm Jentail ringtu, mi mal ina inkhâwm ho ṭhînte lo chhiar atâna a ziah a ni a (Eph 3:1).

Pahnihnaah chuan, Paulan Jentail ringtute tâna Pathianin a hnêna a pêk, “Pathian khawngaihna enkawlna hnâ” dawngtu a nih thu a sawi a (Eph 3:2). Hê enkawlna hnâemaw, khawngaih rawngbâwl hnâ emaw hi Jentail-te hnêna Pathianin hril tûra a pêk chanchin ṭha (“Pathian khawngaihna”) awmzia a hrilh fiah dân a ni (Eph 3:7, 8 en bawk la).

A pathumnaah chuan, a hnênah thurûk puan chhuah/hriattîr a nih thû a sawi hi a ni; chu chu “Kristâ thurûk” niin (Eph 3:3, 4), bung hmasa lamahte pawh khân a lo sawi tawh bawk a nih kha (Eph 1:9, 10; 2:11–22 chhiar ang che). Paulan chanchin ṭha hmu chhuaktu anga ngaih nih a duh lo va, Pathianin a rawngbâwlna tûra a pêk chanchin ṭha puan hnâ chu a thawk mai zâwk niin a insawi.

A palî-naah chuan, Paula hi hê thurûk puan chhuaha awm lo dawngtu awm chhun a ni lo va, Thlarau chuan Kristâ “tirhkoh thianghlimte leh zâwlneite” hnênah pawh, tûn hma lama mîte hnêna puan chhuaha a lo ni tawh ṭhîn âia chiang leh fiah zâwk daihin a lo puang tawh bawk a ni (Eph 3:5). Heta zâwlnei a tih hian Thuthlung Hlui hun lâia zâwlneite kha ni lovin, Kristian hmasâ, mi mal ina inkhâwm ṭhînho zînga hrilh lâwkna thilpêk kawl leh, hrilh lâwkna thu puâng ṭhînte kha a kâwk zâwk maithei a. Thurûk, tûn hmâa thupa awm ṭhîn kha tûnah chuan “thurûk uâlâu” tak tia kan sawi ṭhin ang hi a lo ni ta a ni.

A tâwp berah chuan, “Hê thurûk hi Jentail-te pawh ro luahpuite, taksa thuhmun pêngte ni ve tho leh, chanchin ṭha avânga Krista Isuaa thutiam changte an nih ve tâkna hi a ni” tiin a puâng a (Eph 3:6, ESV).

Paulan chachin ṭhâ a tuipui hlê a, Juda-te leh Jentail-te inawm pawlhna kohhrana puan chhuah a nih dân phei hi chuan a tiphûr lehzual hlê âwm e. Hêng pâwl pahnihte hi Pathian mi thar, a mihring siam thar biak in sakna tûr lungrem an lo ni tlâng ta a ni (Eph 2:14–16 en la). Tûnah chuan inhmêlmâk tawn êm êm ṭhîn kha “ro inluah ṭâwm” ni tûra siam thar an lo ni ta tiin kan sawi thei a, “taksa pakhat ni ho” (Krista taksaa tel ṭheuh) leh chanchin ṭha thutiam “chang tlâng” an lo ni ta bawk (Eph 3:6 en la).

`Chanchin ṭha hi chuan mi tin a huâp zo vek a, chumi kalh zâwng rilru chu, a rûk deuh pawhin i lo pû em? I lo pû a nih chuan, engtin nge i thlauhthlâk theih ang?`