---
title:  Chanchin Ṭha Thurûk Chu
date:   29/07/2023
---

> <p>Chângvawn</p>
> “Tichuan, keimahnia thawk ṭhîn thiltihtheihna ang zêlin, kan dîl leh kan ngaihtuah zawng zawng âia nasa zâwk ti theitu hnênah ngei chuan, chatuanin, chhuan zawng zawng thlengin, kohhranah leh Krista Isua-ah chuan ropuina awm rawh se, Amen” (Efesi 3:20, 21).

### Chhiar Tûrte
Job 11:5–9; Eze 43:13–16; Amos 7:7, 8; Eph 3; Thup 11:1, 2.

Ephesi bung 3-ah hian bung hmasa lama a lo sawi tawh thupui bawk kha a rawn sawi nawn leh a, chu chu hei hi a ni: “Chanchin Ṭha avângin Krista Isua-ah chuan Jentail-te hi roluahpui te, taksa pêng te, thutiam dawnpui te an nih hi” (Eph 3:6). Hê thû hi tûn lâi kohhranho, a member tam zâwk pawh Jentail-te ni tawh tân chuan thil mak vak pawh a ni lo mai thei a; mahse, a lehkhathawn ziah lâi huna mi tam tak tân kha chuan thil thar hlak a ni ngei ang.

Paulan Pathian hnên atâ a dawn, thûte chu a sawi chhunzawm zêl a, Jentail-te hnêna Isuâ chanchin ṭha hril chu a thil nuâm tih leh châk zâwng ber a ni.

Chu rawngbâwl hnâ a thawhna kawngah chuan harsatna chi hrang hrang a tâwk a ni tih pawh kan hria a, chûng a harsatna tawhte zîngah pakhat chu Rom sawrkâr siam tân ina khung a nihna kha a ni ang.

Chanchin ṭha laimu-in a sawi tak chu hlen chhuah ngêi a tum thû a sawi pawh kan hre bawk a; chu chu eng dang ni lovin, kohhranah chuan Jentail-te pawhin an Juda ûnaute ang bawkin dinhmun ṭha an chang ve vek tih hi a ni. Kohhran tân leh kohhranin a thawh tûra Pathianin hnâ a pêkah hian a phûr hlê a ni tih kan hria a. A ṭawngṭâina lamah pawh, Pathian chu kohhran hmanga a khawngaihna a lantîr avângin a fak ṭhîn a ni.

A tâwi zâwngin sawi ta ila, heti taka a phûr avâng hian keini pawhin a chanchin ṭha hril kha kan hrilpui vê lo thei lo.