---
title:  Zir Belhna
date:   04/08/2023
---

Ellen G. White, “Tûn Lâi Harhtharnate,” in Indona Ropui, pp. 461–478 chhiar ni se.

“Engtin nge thlarau lama kan dinhmun hniam tak hi hriatna famkim pêk min tiamna Bible châng, Eph 3:14–19 nên hian kan tuah rem theih ang? Khawngaihnaa kan ṭhan chhoh zêl theihna tûra thlarau lam leh tisa thila malsâwmna kawltu Vân khian remchânna kan neihte hi hma kan sâwntîr loh chângte hian eng tin nge min rawn thlîr ang? Tirhkoh Paulan hêng thute hi kan chil tipût ringawt tûr emaw, min bumna tûr emaw, a nih loh leh beidawnna min neihtîr a tum emaw vânga sâwi a ni lo va. Pathian ram changtute kan lo nih ngei theihna tûra sawi a ni zâwk. Thlarau lama hniam tak kan nih chuan eng tin nge Pathian hna thawhpuitute kan nih theih ang? Kristian kan nih avânga hamṭhatna kan dawn zozâite hi kan hre vek a, Lalpan nei tûra min duhsak êm êm Pathian thilte chu hriat thiamna thûk zâwk neih tumin kan bei ngei tûr a ni.

“Bible hi kan ring tak zet em le? He lâi thu-a kan hmuh Pathian hriatna a tih hi kan nei thei a ni tih kan ring tak tak êm? Pathian kâa thu tin chhuak hi kan ring em? Zâwlneite leh tirhkohten an lo sawi leh, êng leh hausakna zawng zawng, hausakna leh famkimna tinrêng neitu Isua Krista thu sawi hi kan ring em? Pathian leh a Fapa hi kan ring tak zet em?”—Ellen G. White, The Advent Review and Sabbath Herald, October 1, 1889.

**Sawi Ho Tûrte**:

`Eph 3:20, 21-a Paula fakna hla phuah chhuah leh Thuthlung Thar lehkhabu danga fakna hla dang kan hmuhte hi khâikhin la— Rom 11:33–36; 16:25–27; Phil 4:20; 2 Pet 3:18b; Jud 24, 25.  Hêng fakna hlaahte hian eng thute nge awm hlawm? Hêng fakna hlaten an lantîr Pathian fakna leh chibai bûkna hi eng tin nge kan lo neih ve theih ang?`

`Efesi Lehkhathawna Paulan Grik thumal, pleroma (“famkimna”) tih a hmanna pali-te hi khâikhin la. Eng vângin nge he thu hi a ngaih pawimawh êm êm le?`

`Eph 3-a Paulan Pathian thiltih chi hrang hrang a fakte zîngah hian eng hian nge hneh deuh ber che?`

`Paulan Efesi Lehkhathawn chanve hma lam hi a tîra a ṭanna thu, Pathian hnêna ṭawngṭâina leh fakna thu (Eph 1:3–21) bawk khân a khâr leh a. Krista leh Thlarau zâra ringtute nuna Pathian thiltihtheihna awm chu nasa takin a fak a ni (Eph 3:16–21). Eng tin nge Ellen G. White-in a lo sawi ang khian, he thiltihtheihna hi kan nunah nasa leh zualin kan lo chan theih ang?`