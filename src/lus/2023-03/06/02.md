---
title:  'Paula: Jentail-te Hnêna Thuhriltu Tirhkoh Mi Tâng'
date:   30/07/2023
---

`Eph 3 chhiar la. I chhiar pahin thupui a neih pakhat emaw, pahnih emaw hriat tum ang che. Hê bunga thil pawimawh deuh deuh a sawite chu engte nge ni?`

Eph 3 hian ruangâm ngaihnawm tak min chhawp chhuahsak a. Chu chu, “Chuvâng chuan, kei Paula, nangni avâng Krista Isua mi tâng hian” (Eph 3:1) tih ṭawngkam hmangin a sawi ṭan a. Mahse, hê thû a sawi zawh hian thu dang, Jentail-te hnêna hnâ a thawh chungchâng a sawi leh ta daih thung (Eph 3:2–13). Chumi, zawh chuan a tîr lamah a lo sawi tawhah khân rawn kîr lehin, “Hemi avâng tak hian” (Eph 3:14, NKJV) tih ṭawngkam bawk kha a hmang leh a. Chutichuan, châng 14–21-ah hian an tâna a ṭawngṭâi ṭhin thû a sawi ta a ni.

Eph 3:1-ah hian “Krista Isua mi tâng” tiin a insawi a. Hetianga a insawi chhan chu, Rom sipaiten tân ina an khung, Rom Lalram rorêltute thuhnuaia awm chu ni tho mah se, a nunah hian Pathian thiltum chu hlen chhuahin a awm mêk nia a hriat vâng a ni. Rom mîte mi tâng ni lovin, Krista Isua mi tâng zâwk a ni tlat! (Eph 4:1 chhiar la).

A hrehawm tuârte sawi lang a (Eph 3:13), a hnu-ah pawh khâidiat a bun thû a sawi lang leh (Eph 6:20) hian, a chênna ina hrên (house arrest) ni mai lovin, tân inah ngêi khung a ni tih a tichiang a. Kum zabi pakhatna lâi vêla tân ina awm leh, Rom sawrkâr siam rip chhûnga tân chu thil hrehawm tak tûr a ni. A chhan chu, Rom Lalram khân tân in ṭha leh changtlung tak an nei lo va, inthiarna hmun ṭha râi a awm loh chu thu hran ni se, tângte hnêna nî tin chaw ei tûr pêk pawh an ti hlei thei lo. Dik tak chuan, tân in mamawhna pawh an nei êm êm lo bawk a; a chhan chu tâna ina inkhung hi inhremna hmanrua atân an hman ve loh vâng a ni. Tân ina an khungte chu an thubuai ngaihtuahsak lâite an ni ber a, tihhlum tûra an chungthu rêl thlûk tawhte pawh an dah tel ṭhîn. Tân ina awmte chu anmahni mamawh inngaihtuah chawp mai tûra tih an ni a, an chhûngkhatte leh ṭhian ṭhâten an chaw ei tûr leh mamawh an neih dangte an rawn pe ṭhîn a ni.

Paula thil hlauhthâwn chu, tân ina khung a nihnain ringtute rilrua nghawng ṭha lo a nei palh ang tih a ni; a chhan chu khatih hun lâia an ngaih dânah mi tang nih chu thil zahthlâk tâwpkhâwk a nih vâng a ni. Mi tuten emaw, “Engtin nge Paula hi châwimâwia awm tawh Kristâ tirhkoh leh thuchah puangtu ni sîin, mi tâng hmuhsitawm tak a nih theih ang?” tia an zawh te pawh a hlâu a ni mai thei e. Chuvâng chuan, tân ina khung a nih chhan sawi fiahin, Pathian ruâhmana zînga mi a nih thû hrilh ta a. Anmahni tâna tuâr niin (“in tâna tuâr ka ni,” ESV), an zahna thlentu tûr nia lang chu an “ropuinaah” a la chang zâwk dâwn a ni (Eph 3:13).

`Harsatna namêm lo kan tawh lâite hian engtin nge Pathianah leh a kawng min ruatsakahte chuan rinna nghah dân kan lo thiam theih ang?`