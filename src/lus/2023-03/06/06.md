---
title:  Kohhranah leh Krista Isuaa Ropuina
date:   03/08/2023
---

`Paulan a ṭawngṭâi ṭhin thu a sawina chângte chu Pathian fakna hla tâwi tê hmangin a khâr a. Eng thilahte nge Pathian chu a fak? Eph 3:20, 21.`

Paulan ringtute tâna a ṭawngṭâi thin thu eng emaw chen chu a lo sawi ta a. Tûnah chuan Pathian fakna hla thu tâwi tê a chham ve ta thung. Pathian fakna hla a chham hian zawhna pahnih a siam a, chûngte chu:  1) Kohhran chu rem leh rem lo pawh sawi lova châwisângin, Krista dinhmun tlukpuiah a dah tihna em ni? (“kohhran leh Krista Isuaah chuan ropuina awm rawh se,” Eph 3:21). Paulan Efesi khuaa kohhranho hi ngaihsak hle tho mah se, ringtute thinlunga chêng chu Krista a nih tlat avângin Krista chu kohhran Chhandamtu a ni tih a chiang a (Eph 3:17). Chuvâng chuan, a ṭâwngṭâina khârna hlaah pawh hian Pathian chu Krista Isua zâra kohhran hnêna chhandamna a pêk avângin a fak rêng a ni.

2\. “Chatuanin, chhuan zawng zawng thlengin” (Eph 3:21) tih ṭawngkam hian kohhran chuan he leiah hian chatuana awmin, Krista lo kal lehna pawh a duh chuan tikhawtlâi thei a ni tih a sawi em? Efesi Lehkhathawn hian kohhranin hma lam hun êng tak a neih thu a sawi a. Entîr nân, Eph 4:30 thu pawh hian “tlanna ni” chu a nghahhleh thu min hrilh. Ringtute chuan “khawvêl lo la awm tûrah” (Eph 1:21) Krista thiltihtheihna tâwp chin awm lo chu an la chang dâwn bawk a. Chuvângin, Paulan a ṭawngṭâi khârna atâna hla a chham hi ringtute tâna Kristan a thiltihtheihna tâwp ngâi lo a hman avânga a fakna a ni tih kan hre tûr a ni.

Paulan ringtute a ṭawngṭâisak ṭhin thu a sawina hnuhnûng zâwk (Eph 3:14–21; 1:15–23 nên khâikhin ang che) kha han en leh ila, Pathian enkawlna (Eph 3:14, 15), Thlarau Thianghlim chênchilhna (Eph 3:17), amah Krista nêna inkawpna (Eph 3:17) leh Krista hmangaihna nasa tak hriat sên rual loh (Eph 3:18, 19) a chan avânga chakna a neih thu kan hmu a. Hei hi a dikzia mai chu, ringtute pawh “Pathian famkimna tinrêng chuan” (Eph 3:19) tihkhah an ni dâwn tih a lo hmu lâwk a, chûng thlarau lam malsâwmna chi hrang hrang an dawn zozâite avâng chuan Pathian a fak lo thei ta lo a ni (Eph 3:20, 21).

Harsatna, thlêmna, rinhlehna kan tawh châng te hian he Paula ṭawngṭâina thu chham hi i chhiar ṭhîn ang u. Tân ina awm tirhkoh hian kan thlarau lam mit chu Pathian thiltum leh a khawngaihna hmu thei tûrin min châwisânsak a, tûna harsatna kan tawh mêk hi chu eng pawh ni se, Pathian ruâhmanna tihhlawhtlingtu kan nih bâkah (Eph 1:9, 10), keimahni-ah hian a thiltihtheihna chuan hna a thawk a ni tih min hrilh nâwn leh ṭhîn bawk a ni

`Pathian hnên aṭanga malsâwmna i dawnte zîngah khân eng nge i tân hlu leh zual ber le? Chûng i malsâwmna dawnte avâng chuan Pathian i fak theih nân ṭawngṭâia fakna hla phuah chhuah zir ang che.`