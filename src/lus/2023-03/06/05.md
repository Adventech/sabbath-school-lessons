---
title:  Krista Chu In Thinlunga Chêntîr Rawh U
date:   02/08/2023
---

`Paulan Eph 1:16–19-a dîlna lo thlen tawh kha Eph 3:14–19-a ringtute tâna a dîlsakna nên hian khâikhin la. Eng tiang kawngtein nge hêng ngenna thu pahnihte hi a inan?`

Eph 3:14, 15 thu phênah hian ṭawngkam hman kî kâwi kual deuh hlek a awm a. “Pa, leiah leh vâna chhûngkaw tinten an hming an châwi chhan” hmâa a ṭhingṭhit ṭhin thu a sawi hian Grik ṭawnga “Pa” tih sawina thumal, pater leh Grik ṭawnga “chhûngkua” tih sawina, patria te inzawm hnaihzia târ lan a tum a ni. Efesi Lehkhathawnah hian Pathian chhandamna ruâhman chuan a huam zau hle a ni tih a sawi a, thil zawng zawng tân (Eph 1:9, 10) leh eng huna mi tân pawh (Eph 1:21) a ni a ti. Tin, “leiah leh vâna chhûngkaw awm zawng zawng” hi “Pa” tâ vek niin, chûng chhûngkaw (Grik ṭawngin, patria) tinte chuan Pa (Grik ṭawngin, pater) hnên ata an hming an dawng bawk a. Hei hi chanchin lâwmâwm tak a va ni êm!

Heti hian han ngaihtuah teh: In chhûngkua kha, famkim lo leh hlawhchham châng nei fo ṭhîn ni mah ula, Pathian tâ a ni a. Chan tâwk khuarêl râwng takin a man beh tlat che u ni lovin, Pathian ngaihsakna kuta awm in ni zâwk. Pathian chuan chhûngkaw ṭha famkim lo tak takte hi a hmangaih tlat a. Chûng chhûngkuate chuan Pathian hming an pu vek a. Anmahni neitu a ni tih chhinchhiahna an nei ṭheuh bawk.

Eph 3:16–19-ah hian Pathian chu ringtute hnêna thlarau lam malsâwmna tam tak pe tûrin a ngên a. Chu malsâwmna chu an lo chang a nih chuan Thlarau awmpuina azârah an chhûngril lam nun chu tihchaka lo awmin (Eph 3:16), anmahni chhûnga chêng nia a sawi Krista nên chuan an innêl êm êm ang a (Eph 3:17), thlarau lamah nghet tak an lo ni bawk dâwn a ni (“hmangaihnaa zung kâi leh innghat,” Eph 3:17, ESV).

Paulan Pathian chu ringtute hnêna malsâwmna tam tak a pêk avângin a fak a, chu a fakna chu kawng thum ni lo, kawng li zâwkin a chham chhuak nghe nghe bawk, chûngte chu—“zauzia te, seizia te, sânzia te leh thûkzia te a ni (Eph 3:18, ESV). Hêng a ṭawngkam hmante hian eng nge a kawh tih chu chiang takin sawi lo mah se, thil pawimawh tak eng emaw lenzia a sawi a ni tih chu a chiang êm êm thung a. Bible zir chîktute tân chuan zawhna ngaihnawm tak a ni ngei ang. Hêng ṭawngkam a hman palite hian Pathian finzia an sawi nge ni a (Job 11:5–9 chhhiar la), Pathian thiltihtheihzia an sawi zâwk (Eph 3:16, 17 chhiar ang che)? A nih loh chuan, Eph 2:19–22-a kan hmuh thlarau lam biak in chungchâng an sawi a ni thei ang em (Eze. 43:13–16; Amosa 7:7, 8; Thup 11:1, 2)? Hêng ṭawngkam pali, “a zauzia te, a seizia te, a sânzia te, a thûkzia te hriat chian theihna” (Eph 3:18) tihte hi a dawt chiaha a ṭawngkam hman, “Krista hmangaihna hriat theih nân” (Eph 3:19, ESV; Rom 8:35–39) tih nên hian a inzûl ṭhat êm avângin “Krista hmangaihnain” a huam kimzia sawina atân a hmang a nih a rinawm ber a (Eph 3:19). Eng pawh ni se, a ṭawngkam hmante hi hriat nuam leh thlamuanthlâk tak chu a ni hrim hrim tho âwm e.