---
title:  'Kohhran: Pathian Finna Puangtu'
date:   01/08/2023
---

`Paulan Pathian leh Pathian thiltihte chungchâng a sawi chu eng nge ni? (Eph 3:7–13).`

Paulan “Pathian khawngaihna thilthlâwnpêk” zâra “rawngbâwltu” a nih thu bawk kha a sawi nawn leh a (Eph 3:7, ESV; 3:1, 2). He thilthlâwnpêk hi, chanchin ṭha ang bawka a dawngtu’n hlutna eng emaw a neih vânga pêk ni lovin, Pathian khawngaihna vâng liau liau zâwk a ni. Chutiang a nihzia chu chiang taka hre tûrin min duh a, chuvâng chuan, “mi thianghlim zawng zawng zînga tê ber âi pawha la tê zâwk” (Eph 3:8, ESV) tiin a insawi kher rêng a ni.

Paula lehkhathawn hrang hrangte hi ziah a nih hun indawta kan chhiar chho zêl a nih chuan nia a inhriat dân a danglam ve hret hret a ni tih kan man thiam ngei ang. A tîr lamah chuan, Pathianin a ruat tirhkoh niin a inngâi ṭhîn a (Gal 1:1). Mahse, a hnu-ah chuan “tirhkohte zînga tê ber, “tirhkoh tia koh pawh phû ve lo” ni hialin an insawi leh thung (1 Kor 15:9, NKJV). Efesi Lehkhathawnah hi chuan “mi thianghlim zawng zawng zînga tê ber âi pawha la tê leh zual zâwk” (Eph 3:8, ESV) tiin a insawi ve leh ta thung a. Timothea hnênah phei chuan mi sualte zîngah pawh a “hotu ber” (1 Tim. 1:15, NKJV), a “sual ber” (NIV)ni hialin a insawi.

Hetiang taka Paula a inngâi hniam êm êm mai hian Ellen G. White-i thuziak hmingthang tak pakhat, “Isua chu i hnaih zawh poh leh i dik lohna i hmu chiang leh zual ang; a chhan chu i khawhmuh a lo fiah leh zual ang a, i famkim lohnate chu a nihphung ṭha famkim tak lakah chuan chiang tak leh fiah taka hmuh a nih dâwn vâng a ni”—Krista Panna Kâilâwn, p. 49 tih kha a awmzia sawi fiah chiang viau âwm e.

A sawi chhunzawn zêl a, Eph 3:10-ah pawh, “vân hmuna lalnate leh thuneihnate hnêna Pathian finna ngahzia kohhran hmanga hriattîr hi a tum tak chu a ni (NKJV) tiin a ziak leh bawk a. Heti lâia “vân hmuna lalnate leh thuneihnate” a tih hi tute nge ni?  Kohhran hian eng tin nge Pathian finna “ngahzia” chu anni hnênah hian a puan? Eph 3:10 hian chûng thuneihnate nihphung chu sawi lo mah se, Eph 6:11, 12-a chipchiar zâwka a sawi thlarau sualte hi a nih ngei a rinawm thung a. An lo ni a nih chuan, tûn hma lama lo inhaw tawn êm êm ṭhîn Juda-te leh Jentail-te tipumkhatu kohhran hi chûng ramhuai, “vân hmuna lalnate leh thuneihnate” changtute hnêna Pathian thil ruâhman, “amah Kristaah chuan thil eng kim, leia thil awmte leh vâna thil awmte inpumkhatna” (Eph 1:10, ESV) lo thlen tâk thu puangtu an ni tihna a ni ang. Pathian ruâhmanna chu tihhlawhtlin chhoh zêl a ni a, ramhuaite chu thiam loh chantîr an ni ngei dâwn. Hetianga kohhranho an lo inpumkhat ṭha ta êm êm mai hian ramhuaite chu hneh an ni ngei dâwn a ni tih chiang takin a tilang a ni.

`In kohhran khân Eph 3:10-a Paulan kohhranin a thawh tûr hna a sawi hi lo la thutak hle ta ni ula’ng, eng tiangin nge nangmah leh i member-puite inkâra inlaichîn tawnna awm kha a tihdanglam ang?`