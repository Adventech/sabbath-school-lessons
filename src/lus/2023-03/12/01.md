---
title:  Ding (Nghet) Tûra Kohna
date:   09/09/2023
---

> <p>Chângvawn</p>
> “A tâwp berah chuan, Lalpa-ah leh a chakna thahruiah chuan thiltihtheihna neiin lo awm rawh u. Diabola ngamthlêmnate chu in do zawh nân Pahtian râlthuâm famkimin inthuâm rawh u,” (Efesi 6:10, 11, ESV).

### Chhiar Tûrte
Deut 20:2–4; Rom 13:11–14; 1 Kor 15:23, 24; Eph 6:10–20; 1 Thes 5:6–8.

Zâwlnei Elisâ chhiahhlawh chu zîng takah a tho va, a han thlîr chuan khawpui hual vêla Suria sipai sakawr tawlâilîr hmun tinah an lo awm chu a hmû a. Chu vêleh puan in chhûngah lêt leh nghâlin a pû Elisa hnênah chuan a thil hmuh chu a hrilh a. A sawi zawh chuan, “E khai aw, ka pû! Engtin nge kan tih tâk ang le?” tiin a zâwt a.

Elisa chuan, “Hlâu ma ta che; an lama ṭang âi chuan kan lama ṭang an tam zâwk a lâwm!” tiin a chhâng a. Mahse, a chhânna hian a thlamuân zo lêm lo thung a. Chutah Elisa chuan a lamah a han pawt hnâi a, a tâna ṭawngtâiin, “Aw Lalpa, a hmuh theihna tûrin a mit hi han tihmensak teh,” tiin a ngên a. A ṭawngṭâina hi Pathian chuan a rawn chhâng rang hlê. Elisa chhiahhlawh chu pâwnah a va chhuak leh a, tûnah erawh chuan mihring mit pângngâia hmuh thei thilte leh hmuh theih loh thilte dâidangtu puanzâr chu kaih hlîm a lo ni tawh a. Sipai pakhat ni lovin pahnih zâwk a hmu ta thung. “Lalpa chuan tlangvâl mitte chu a tihmensak a, a han hawi chhuak a, Elisâ vêla awm tlâng pang zawng zawng chu mei tawlâilîr leh sakawrin a lo khat vek mai tih a hmu ta a,” (2 Lalte 6:15–17, NLT).

PaulanEph 6:10–20 thu a ziah lâi hian ringtute chu an thlarau lam mit tihmensaka an awm theih nân a ṭawngṭâi a. Chutianga thlarau lam mitvâr an lo nei a nih chuan indona ropui beih mêk a nih dân hi chiang taka hmu theiin, chuta ṭang chuan beiseina an lo chhar thei dâwn bawk a ni.