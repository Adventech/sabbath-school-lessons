---
title:  Kristaa Chakna Chharin
date:   11/09/2023
---

Paulan Efesi khuaa mîte hnêna lehkha a thawn hi a lehkhathawn pum pui tâna pawimawh thupui leh ngaih dânte sâwr khâwmna râl do tûra sâwmna thu nên a khâr a. Chu chu a khâikhâwmna thupui pawimawh êm êm puanna hmanga bulṭanin, a puan dân pawh indona muâla sipai hotu âu rî ni awm tak angin a ni. “A tâwp berah chuan, Lalpa-ah leh a chakna thahruiah chuan thiltihtheihna neiin lo awm rawh u,” (Eph 6:10) a ti a. Hemi dawt leh chiah aṭanga a tâwp thleng (Eph 6:11–20) hi chu hê thupui sawi hawnna leh sawi zâuna a ni.

`Eph 6:10–20 chhiar leh la. Hetah hian indona ropui chu a taka thleng ngei, mihringte âia thiltithei zâwk ramhuaite nêna kan inbeihna a ni tih hi Paula sawi tum a ni tih i lo man thiam em? Eng vângin nge hê thutak pawimawh êm êm hi Pathian nêna nî tin kan lên dunna kawngah hian kan rilrû-a kan vawn reng a pawimawh êm êm?`

Paula hian Krista chu ringtute chakna Hnâr a ni tih a sawi a, a ṭawngkam hman dân pawh “Lalpa-ah leh a chakna thahruaiah chuan” (Eph 6:10) tih a ni. Heti lâia “Lalpa” a tih hian Krista a kâwk a, chutiang chu Efesi Lehkhathawn pum puiah hian hman dân a ni bawk (Eph 2:21; 4:1, 17; 5:8; 6:1, 21). “Kohhran chakna chu tholeh Lalpa, indona muala amah hotu thiltihtheihnaah a awm.”—G. G. Findlay, The Epistle to the Eph (New York: Ray Long & Richard R. Smith, 1931), p. 398.

Eph 6:10-ah hian ṭawngkam pahnih, a awmzia erawh thuhmun deuh reng sî a hmang a, chûngte chu: “thiltihtheihna” tih leh “chakna” tih te hi a ni. Hetianga a hmang hi chhan a awm a, kohhranin a lan chhuahtîr tûr thiltihtheihna chu ringtuten an neih ve sa rêng ni lovin, an Lalpa Isua Kristâ hnên atâ an dawn a ni. A awmzia chu, ringtute hnênah Pathianin a thiltihtheihna a pe ve tihna a ni a (Eph 1:19–22; 2:4–6; 3:16, 17). Chuvâng chuan, tûna harsatna kan tawh mêk leh, nakîn huna kan la tawh leh tûrahte pawh chakna kan neih theih nân, thlân aṭanga tholeh, châwisâna han awm ta Krista nêna kan inzawm tlat a ngâi a ni.

A thu tîr lamah hian Krista chu ringtute hnêna chakna petu ber anga sawi ni tho mah se, ringtuten sual râl an beihnaa an mamawh chakna pêk kawngah hian Pathiana minung pathum awmte chu an zavâiin an inhmang vek thung. Pathian (Pa) chuan amâ râlthuam ngei, “Pathian râlthuâm famkim” tia a sawi chu kan hman theih tûrin min pê a (Eph 6:11, 13; Isa. 59:17 nên khâikhin la). A hma lamah khân, ringtute tichaktu chu Thlarau Thianghlim a ni tih lo sawi tawhin, Pathian chuan a Thlarau hmangin keimahni chhûngril lam mihring hi thiltihtheihnaa a thuâm theih nân a lo ṭawngtâi tawh a nih kha (Eph 3:16). Tichuan, tûnah hian Thlarau Thianghlim chu “ngûnhnâm,” “Thlarau ngûnhnâm” tia a sawi deuh kher (chu chu Pathian Thû hi a ni a) petu a ni tih thû a sawi leh bawk a (Eph 6:17). Ringtute chu eng tik hunah pawh “Thlarauva ṭawngṭâi” (Eph 6:18) ṭhîn tûr an ni tih a sawi. Chutiang chuan, Paula hian a lehkhathawn lo chhiartute chu hêng sual thiltihtheihnate hi an do zawh theih nân, Pathiana minung pathum awmten hnâ an thawk tlâng vek tih hre tûrin a duh hlê a ni.