---
title:  Zir Belhna
date:   15/09/2023
---

“Kan hnâ hi a hâutak a, Isuâ sipai rinawm kan nih angin thisen kâi puanzâr hi hmêlmapa kulhbîngah ngei kan va zâr tûr a ni. ‘Kan buânte hi tîsâ leh thisen an ni sî lo, lalnate leh, thuneihnate leh, hê thim chunga khawvêl rorêltute leh, vân hmunahte thlarau sualho awmte an ni zâwk e.’ Setana saltângte leh chhiahhlawhte ni tûra kan râlthuâmte kan dah a, thisen kâi puanzâr hi kan khâi kâng reng lo a nih chuan, Setanan min dodâl lo vang a, hrehawm pawh min tawrhtîr hek lo vang. Nimahsela, hê thlamuânna hi kan chang a nih chuan, Krista leh vânram kan chân ve thung dâwn sî a ni. Chutiangte tih avânga thlamuânna chan chu kan duh tûr a ni lo va. Kalsualna leh suahsualna avânga thlamuânna neih âi chuan khawvêl chanchin tâwp thlengin Setana leh a tirhkohte hi i do zêl zâwk ang u.”—Ellen G. White, The Review and Herald, May 8, 1888.

Eng tiangin nge Eph 6:10–20 hi Thupuan bû nên a inzawm? He lâi thû hian Thupuan bû-in a sawi ni hnuhnunga thil thlengte chu a sawi a (Thup 12; 16:12–16; 19:17–21; 20:7–10 en la), a sawi dân pawh indona angin a sawi a.  Eph 6:10–20-ah leh Thupuan bû-ah hian Pathian mîte chu “vân hmunahte” awm hmêlma, “tûn huna chak ṭha tak leh thiltithei êm êm” bawk beihna hnuaiah an awm mêk tih kan hmû a.

Amaherawhchu, nakîna an la chan tûr thilte chuan a thlamuân êm êm thung a ni tih pawh kan hmu bawk. Chu bâkah, “kumkhua atâna nun thar din ngheh a nih hnua hmêlmapa hneh a nih hun tûr indona hnuhnung ber chu min kawhhmuh bawk a. Chu hun chu hun thar niin, Pathian mîten chatuana ropuina an chan lâiin hmêlmapa leh a tirhkohte erawh chuan kumkhuaa tâwp hlenna an chang tawh ang.” (Yordan Kalev Zhekov, Eschatology of Eph (Osijek, Croatia: Evangelical Theological Seminary, 2005), pp. 217, 233–235 chhiar la.)

**Sawi Ho Tûrte**:

`Eng tikah nge thim thiltihtheihnate chu chiang takin i lo hmachhawn ve tâk le? Chutiang hunah chuan engin nge ṭanpui nasa ber che?`

`Eph 6:10–20 i chhiar aṭang hian, engtin nge “thlarau sualhoten” (Eph 6:12) an tihhrehawmte chu ṭanpui dân i lo hriat ang?`

`Engtin nge “Diabola ngamthlêmnate” (Eph 6:11) chu kan lo hriat thiam a, kan hnâwl theih ang? Entîr nân, i sual tawh lutuk a, thil i tihchingpen hnem tawh bawk sî avângin chhandam tlâk pawh ni tawh lova inhriain i rinna pawh bânsan mai tum châng i nei tawh ṭhîn em? Chutiang ngaihtuahna chu tuin nge i rilrû-ah rawn dah—Krista nge thim sipaite? Chutiang hunah chuan, Isuaa pêk kan nih thutiam ropui tak takte hi eng vângin nge kan nunpui a ngaih?`