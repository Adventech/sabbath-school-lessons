---
title:  Râl Bei Tûra Sâwmna
date:   10/09/2023
---

`Paulan a lehkhathawn tlângkâwmna atâna ṭawngkam a hman hi chhiar la (Eph 6:10–20). Paula thil sawi hi, keini indona ropui thleng a râl bei mêkte tân hian eng nge a pawimawhna?`

Paula hian Efesi Lehkhathawn hi râl bei tûra sâwmna thû-in a khâr a, ringtute chu kohhranin sual a dona kawngah nghet taka ding tûrin a chah a (Eph 6:10–20). Fuihna pawimawh tak, “Lalpa-ah chuan chak takin awm rawh u,” (Eph 6:10) tih thua bulṭanin, chu chu “Pathian râlthuâm famkima inthuâm” (Eph 6:11) tûra a sâwmna thu hmangin a rawn tuihnih leh bawk.

Pathian râlthuam famkima inthuam a ṭûlna chhan pawh a sawi a (Diabola ngamthlêmnate chu an do zawh theih nân (Eph 6:11), an do chu sual sipai, thlarau lam râl hlauhawm tak takte a ni tih pawh a hrilh vek bawk (Eph 6:12). Chumi zawhah, chipchiar deuh zâwkin râlthuâm inbel tûra sâwmna thû a sawi ṭha leh ta a. Ringtute chuan indonaa a din zawh theih nân “Pathian râlthuâm famkim” (Eph 6:13)—kâwnghrên te, âwmphâw te, pheikhawk te, phâw te, lukhum te leh ngûnhnâm te chu an bel tûr a ni (Eph 6:14–17). Râlthuam famkima inthuam, indo tûra inpeih at tawh ringtute chu hmân lâi indona muala awm sipaten an tih ngei tûr ang kha ti vê tûrin a sâwm a—chu chu ṭawngṭâi a ni (Eph 6:18–20).

Thuthlung Hlui hun lâia zâwlneite khân râl do tûr sipaite chu râl dova an chhuah hmâin fuihna thu an hrilh phawt ṭhîn a. Khângte kha rilrû-a hre rengin, Paula hian kohhranin hnâ a thawh tûr chu râl dona leh râlthuâm famkima inthuâmna ang zâwngin a sawi ve ta a nih hmêl. Chutiang a nihzia chu a thupêk pawimawh tak, a hmasa ber ni bawkah hian, amah ngeiin heti hian a lo sawi a: “Lalpa-ah leh a chakna thahruaiah chuan thiltihtheihna neiin lo awm rawh u,” (Eph 6:10).

Thuthlung Hlui lehkhabutea râl do tûr sipaite fuihna thû kan hmuhte (entîr nân, hêngte hi chhiar la, Deut 20:2–4; Ro 7:15–18; 2 Chr 20:13–20; 32:6–8; Neh 4:14, 19, 20) hian indonaa Israel mîte an chak theih ṭhin chhan chu an hmêlmate âia râlthuâm an neih ṭhat zâwk vâng emaw, an tam zâwk vâng emaw a ni lo tih chiang takin a tilang a. Hnehna an chan leh chan loh chu Pathian awmpuina leh thiltihtheihna an chan leh chan lohah a innghat zâwk ṭhîn.

Hnehna chang tûra thil pawimawh chu anmahni chaknaa innghah ngamna neih ni lovin, Pathian thiltihtheihna leh chakna an chan theihna tûra ruâhmanna a siamte rin ngamna zâwk a ni a. Chuvâng chuan, hêng thupuite hi huaisen takin ringtute fuihna a tân a hmang ta rêng a ni: 1) kohhran rawngbâwlnaah hian theihtâwp chhuaha inhman; 2) an nun leh thu hretu an nihna kawngah nghawng rawn nei thei hmuh theih loh thilte (Setana leh a tirhkohte) an awm a ni tih hriat; 3) hlawhtlinna an chan theih nân Pathianin ruâhmanna a siam a ni tih pawm; 4) ringtute zîngah inpumkhatna leh thawh hona ṭha a awm a ni tih eng tik lâi pawha hriat reng.

`Paulan kan buânte hi tîsâ leh thisen an ni lova, mihring âia thil ti thei zâwk ramhuai sipaite an ni tih thû a lo sawi hian, hnehna kan chan theihna tûra beiseina kan neih theih awm chhun min hrilh chu eng nge ni?`