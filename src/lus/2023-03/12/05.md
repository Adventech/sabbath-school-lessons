---
title:  Hmânlâi Indona Hmuna Dingin
date:   13/09/2023
---

`Eph 6:10–20 chhiar la, Paulan ding tih thumal a hman zât hi lo chhinchhiah teh. Hê thû a ngaih pawimawh êm êm chhan hi eng nge ni ang?`

Paulan entîrna atâna sipai ṭawngkam eng eng emaw a hmante hi hmân lâi indona hmun kha mitthlâ  chungin, a awmzia hriat thiam kan tum tûr a ni. “Ding” tih hi eng nge ni a awmzia (Eph 6:11, 13, 14)? Hê thumal hian mahni lo invêng tûra din chauh em ni a sawi? Hmân lâia indonna chanchin ziaktu hmingthang ber pakhat, Thucydides-a thuziakah chuan indona thu sawi tih hian hnehna chang tûra thil pathum, a indawta tih vek ngâi a awm thu kan hmû a, chûngte chu: 1) sipaite chuan “an hmêlmâte an va hnaih” tûr a ni, chumi awmzia chu an hmêlmâte tâwk tûrin an awmna lam an va pan tûr a ni tihna a ni; 2) chumi zawhah chuan an hmêlmâte chu pawm chilhin an bei ang a, “nghet takin an ding ang,” an tlânchhe tûr a ni lo; 3) a tâwp berah chuan, “an hmêlmâte chu an nawr lêt ang” (Thucydides, The Peloponnesian War [New York: E. P. Dutton, 1910], 4.10.1–5 en la).

Hmân lâi indonaah khân a pawimawh lâi ber chu hêng an thiltih pathumte zînga a pahnihnaah hian a thleng ṭhîn a. Hetih hunah hian sipai pâwl pahnihte chu dîm baksak lovin an innuâi chiam mai zêl a ni. Dâr leh thîr hmanga siam an hriamhreite chu a intawk ri nasa thei êm êm a, thisente chik chhuak zuai zuaiin, tîsa them pawh a tla nawlh nawlh zêl mai a ni âwm e—Victor Davis Hanson, The Western Way of War (New York: Oxford University Press, 1989), pp. 152, 153. Hetiang a thlen mêk lâia nghet taka lo din theih chu thil harsa tak a ni dâwn tih a chiang a. A tu lam vê vê pawhin an tumpuite chu “nawr lêt” tumin theihtâwp an chhuah ṭhîn a ni.

Paulan ding tûra ringtute a sâwm hian sipai indo lâi, inpawmchilha inbei, an hmêlma sipaite kut tuâra anmahni pawhin an theih anga anga kut lo thlâk lêt ve thote chu a mitthlâa hmu tûrin a duh a.—Victor Davis Hanson, The Western Way of War, p. 152. Chuvâng chuan, kohhran chu inchai mîte ang deuha a hmêlmâte bei nia a sâwi rêng ni (Eph 6:12; Ningâni zirlâi en la). Chutiang a nihzia chu châng 13-a “din” tih thumal a hmang hian a rawn nêmnghet ve leh bawk a: “ni ṭha lovah chuan in do zawhna tûrin” a ti.

Heti lâia “ding” a sawi hi chu ding hahchâwl a ni lo! Hnehna chang ngei tûra râl bei tihna a ni a, hmanraw neih ang ang nêna hmêlma sipaite va pawm chilh tihna a ni. Chutiang a nihzia chu Phil khuaa mîte hnêna lehkha a thawnah pawh hian chiang takin kan hmû a: “Thlarau hmun khata ding nghetin. . . chanchin ṭha rinna thu chu ṭanin bei tlâng rawh u,” (Phil 1:27, ESV) min ti a ni.

`Hebrai 12:4 chhiar la. Eng tiangin nge hê Bible châng hian Lalpaa ding tih awmzia hre thiam tûrin min ṭanpui?`