---
title:  Sual Thiltihtheihnate Buânin
date:   14/09/2023
---

`Paulan thlarau sualte sawina atâna hming hrang hrang a hmang hi eng nge a chhan ni ang? Eph 1:21; 3:10 leh 6:10–20.`

Paulan “kan buânte” tih ṭawngkam a hmang a, heti lâia “buân” tih sawina atâna Grik thumal a hman chu pale tih niin, chu chuan inchai/inbuân tih a kâwk. Hmân lâi chuan inchai/inbuân hi indona tûra inbuatsaihna ṭha tak nia ngaih a ni a; chuvâng chuan râlthuâm hmanga sipaite inbeihna leh inpawm chilha an insualna sawi fiah nân a ṭha êm êm rêng a ni.

Ringtute hi sual sipaite nên inpawmchilha indo reng kan nih thu a sawi uar hlê a. Chûng sual sipaite hming a vuahsakte chu:

| Eph 1:21 | Eph 3:10 | Eph 6:12 |
| --- | --- | --- |
| lalna zawng zawng | lalnate | lalnate |
| thuneihna zawng zawng | thuneihnate | thuneihnate |
| thiltihtheihna zawng zawng | | hê thim chunga vân lam thiltihtheihnate |
| rorêlna zawng zawng | | vân hmuna thlarau sualho awmte |
| hming sak tinrêngte | | |

Hetiang hming huam zâu tak a hmang hian (“hming sak tinrêng,” Eph 1:21; “vân hmuna thlarau sualho awmte,” Eph 6:12) Setana leh thlarau sual zawng zawng chu Kristâ hneh tawh hnu vek an tih a nemnghet a (Eph 1:21). Amaherawhchu, indonaah rêng rêng hmêlmâte an nihna dik tak âia lo rin hniam ngawt ang chi hi thil finthlâk a ni ngâi lo thung. Chuvâng chuan, Paula pawh hian kan beihte chu mihring an ni lo va, “vân hmuna awm thlarau sualho” an nih thu min hrilh rêng a (Eph 6:12, NKJV), chûng thlarau sualhote hruaitu chu sipaihotu fing vervêk tak, Diabola a ni (Eph 6:11). Kan hmêlmâte chu keimahni âia thiltithei zâwk daih a nih tih hi kan hre tûr a nih rualin, a hlauh erawh chu kan hlau tûr a ni hran lo.

Pathian chu kan bulah a awm reng a (Eph 6:10), râlthuam ṭha ber bera min thuâmin, amâ râlthuâm ngei “Pathian râlthuâm famkim” (Eph 6:11; Is 59:15–17 nên khâikhin rawh) pawh min pe a. Kan hnênah a thutak, felna, remna, rinna leh chhandamna leh Thlarau Thianghlim te a dah tawh a (Eph 6:13–17). Amah chu kan hmâah lo va kalin, amâ min pêk ngei râlthuâm famkim chuan kan lû aṭang kan ke lêr thleng hian min thuâm vek bawk; chuvâng chuan hlawhchham thei kan ni lo (Rom 16:20;1 Kor 15:23, 24; 2 Thes 2:8).

`Hêng sual sipaite hi an chakin thil an ti thei êm êm a, keimahni chakna ngawt phei chuan hneh ruâl an ni lo ang. Chû thu dik chuan hêng thiltihtheihnate âia ropui zâwk pawh ni mai lo, anmahni lo hneh tawhtu Lalpa Isua kan vawn tlat a ṭûlzia min hrilh em?`