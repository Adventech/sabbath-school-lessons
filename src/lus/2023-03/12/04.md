---
title:  Paula Lehkhathawna ‘Indona Ropui’
date:   12/09/2023
---

`Rom 13:11–14; 1 Thes 5:6–8, leh 2 Kor 10:3–6 chhiar la. Hêng chângten an sawi leh Eph 6:10:20 thû hi khâikhin ang che. Paulan hetiang tehkhin thû a hman chhan hi eng nge ni ang?`

Paula hian a lehkhathawn hrang hrangah sipai lam ṭawngkam leh tehkhin thûte a hmang fo mai a, ringtute chu sipai ṭhâ leh entawn tlâk ni ṭheuh tûrin a sâwm ṭhîn. Eph 6:10–20 hi chutiang ṭawngkam a hmanna thui ber chu niin, hêngte hi chanchin ṭha awmzia a hriat thiam dân kawng hrang hrang zînga pakhat a ni a. Châwisâna awm tawh, Krista chuan krawsah khân “lalna leh thuneihnate” (Kol 2:15) chu a lo hneh tawh avângin, tûnah hian chu a hnehna rahte chu thiltihtheihnate chunga awm châwisân tawh Lalpa a nihna aṭangin a rawn thawk chhuak mêk a ni (Phil 2:9–11).

Amah zuitute chu lei leh vân pum huâp indona kal mêkah hian sipai atân a lâ a, chûng êng sipaite chu hnehna ropui tak chang ngei tûrin a hruai nghâl bawk (1 Kor 15:54–58; 2 Thes 2:8; Rom 16:20). Paulan sipai leh indona lama hman ṭhin ṭawngkam a hman dân hi ngun takin han chhiar ila, sual leh ṭha indo tawnna hi “kum tam tak chhûng a lo kal tawh a: hêng sipai pâwl pahnihte hi pakhat zâwkin a tâwpa hnehna a chan thlengin an la indo chhunzawm zêl dâwn a ni.”—Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.

Indona thupui hi Efesi Lehkhathawnah zeh tel a ni a. Râlthuam famkim la tûra ringtute a sâwmnaah hian a hma lamah pawh a lo hman tawh, vân indona thilte kha a rawn sawi nawn leh hlawm a. Chûngte chu: Pathianin ringtute chu “thiltihtheihna” nasa takin a thuâm (Eph 1:18–20; 3:16, 20) tih te; Krista chu thiltihtheihnate lakah hnehna changin châwisân a ni tawh (Eph 1:20–23) tih te; ringtute chu sipai thi tawh kaithawh leh tâk an nih angin, châwisâna awm tawh Kristan thiltihtheihnain a thuâm a, tûn hmâa anmahni lo thunun ṭhîntu thim thiltihtheihna chu an lo do thei ta (Eph 2:1–10) tih te; kohhran hian Setana leh a tirhkohte hnênah Pathian finna puâng chhuak tûrin mawhphurhna an nei (Eph 3:10) tih te; Sam 68:18 thu hi Sipai ropui, a hmêlmate hneh vektu tûr Isuâ chanchin sawina a ni (Eph 4:7–11) tih te; ringtute chu chanchin ṭha kawr “ha” tûra a sâwm thu (Eph 4:20–24 en la) te a ni. Pathian “râlthuam famkim” chu kan han inbel chiah hian, lei leh vân pum puia indona thleng mêk hi hre thiam tûrin kan lo inpeih nghâl a. Chutih rualin, Kristan hnehna a la chan tûrah chuan keini pawh hi kan tel ve a ni tih kan ring ngam tûr a ni thung.

`Hê lei leh vân pum huâp indona hi a taka thleng ngei a ni tih pawh ni mai lovin, Isuâ zâra hnehna kan chan theih chu eng tiangtein nge i lo chan ve tawh le? Eng vângin nge kan tâna hnehna a lo chan tawh kha beiseina kan neih theih nân leh, hnehna kan chan ve theih nân kan hriat thiam a pawimawh?`