---
title:  'Kohhran Hi Krista Mo A Ni: Ṭhen 2-na'
date:   29/08/2023
---

`Paulan eng tin nge hmâ lâi mîte inneih program-a an thiltihte kha Korin khuaa Kristiante tân pawh thil tih ve châkawm tak ni tûrin a hman? Inhlanna chu eng tika thleng nge a nih? (2 Kor 11:1–4).`

Hmân lâi mîte inneih program-a an thil tih pakhat, a hnuhnûng ber ni bawk chu “inhlanna” a ni a. Chumi chu entîrna atâna hmangin Eph 5:25–27-ah hian Krista chu: (6) (ama) hnênah amah ngeiin mo a hlân. Hmân lâi chuan mo chu mo neitu tûr hnênah mo neitu ṭhianten emaw, ama pa-in emaw an hlân ṭhîn a. Moneitu’n a hlân ngâi lo. Mahse, hetah hi chuan Moneitu Isuan kohhran chu mo angin ama hnênah a hlân niin a sawi.

Paulan Krista leh kohhran inzawm dân a indawta sawi fiah nân inneihnaa thil an tih ṭhin hrang hrangte kha entîrna atân a hmang a. Chûngte chu: 1. Inhualna. Krista chu kohhran tân amah leh amah a inhlân a (amah chu “mo man” a ni), tichuan, a nupui tûr nên chuan an inhual ta tihna a ni. (Eph 5:25). 2. Inneihna atâna inbuatsaihna. Moneitu chuan mo tihthianghlim leh silfâi hna a thawh mêk chu phûr tak leh ṭha takin a tichhunzawm zêl a (Eph 5:26). 3. Inneih inkhâwm. Tûna Krista rilrua awm ta chu inneihnaa mo “hlan a nihna” chiah a ni ta (Eph 5:27). He program hi chu Moneitu Krista a lo kîr leha, kohhran hi a mo anga a rawn hruai hun leh amah ngeiin ama hnêna a hlan hun, inneih lawmna inkhâwm ropui tak buatsaih a nih hunah a thleng ang (Eph 5:27; 2 Kor 11:1, 2; Kol 1:21–23, 28 te pawh en la).

Hmân lâi chuan inneihna program hi zân lama kawng zawhna nên bul an ṭan ṭhîn a (Mt 25:1–13 en rawh). Moneitu leh a ṭhuihruaite chu moneitu inah—mo leh mo neitu chên dunna tûr inah—an kal khâwm phawt a, tichuan, mo pa in lam panin kawng an zawh ta ṭhîn a ni. Meichherte chhî-in hlim takin an zâi a, rimâwi bungrua an neih ang angte kengin an ri bûng bûng zêl mai a ni âwm e. Mo chuan a pa inah a lo nghâk a, a nih loh pawhin a châng chuan mo hruaitute nêna intâwk tûrin a ṭhian leh a chhûngte nên kawng a rawn zawh phei ve ṭhîn bawk. Chutia an intawh hnu chuan an pahniha an chên dunna tûr in lam panin an kal ho ta a. Chu inah chuan an mi sâwmte nên chawlhkâr khat chhûng zet te ruai an ṭheh ṭhîn a. Chawlhkâr tâwpah chuan inneih program-a a hnuhnûng ber hman niin, chumi hunah chuan mo chu moneitu hnênah hlan a ni ta ṭhîn a ni.

Krista chuan ama hnênah amah ngeiin kohhran a hlân nia Paulan a sawi hian a mitthlâah chuan he inneih kawngzawh leh mo inhlanna hi a awm a. He tehkhin thu hmang hian Krista chu a mîte lam tûra lo kalin, chutih hunah chuan Krista leh a kohhran inhualna hi a lo famkim tawh ang a, inneihna ruai kîl ho a ni tawh bawk dâwn a ni.

`He tehkhinthu ṭha tak, hlimawm leh beiseina min siamsaktu ni bawk aṭang hian keimahni tân ṭheuh eng thuchah nge kan lo chhar chhuah ang le?`