---
title:  Inneihna Hi Tisa Pumkhata Insiamna A Ni
date:   31/08/2023
---

`Genesis 2:15–25-a kan hmuh khawvêla thil awmte siam a nih dân chanchin hi chhiar la. Nupui leh pasalte chu “tisa pumkhat” a nih thu a sawi hma hian eng thil nge thleng phawt le (Gen 2:24)?`

Paulan nupuite leh pasalte hnêna thurâwn a pêk hi a nihna ang taka kan hmang dâwn a nih chuan Genesis 2:24 thu a sawi chhâwn hi kan hmuh phawt a ngâi ang. Genesis bû-a kan hmuh thil siam chanchin hi a han ngaihtuah a, chutichuan, Kristian kohhran mamawhte leh kohhran member chhûngkaw tinten inlaichînna hrisêl an nei ṭheuh theih nân thil ṭûlte chu a hmu ta a ni. Genesis 2:24-ah hian eng hun atân pawha pawimawh zêl tûr thuchah a chhar chhuak a. Pathian ruâhman dânah chuan inneihna hi “tîsa pumkhata” insiamna tûr a ni a, nupui leh pasal inkâra mipat hmeichhiatna hmanna chuan rilru, taksa leh thlarau lama inpumkhatna siamin, chutianga inpumkhat tate chauh chuan mipat hmeichhiatna an hmang dûn tûr a ni bawk.

Genesis 2:24 a rawn thur chhuah nalh chhan pawh eng dang ni lovin, inneihna hi mihringte suala an tlûk hmaa lo siam tawh a ni tih sawi a tum vâng a ni a, chu chuan Kristian nupuite leh pasalte inkâra inlaichînna hi hre thiam tûrin min ṭanpui bawk. Suala tlu tawh hnu kan khawvêl, hmeichhia leh mipa inkâr chauha hman tûr mipat hmeichhiatna pawh dik lo taka hman a lo nih tâkna hmunah hian nupuite chu pasalte thuhnuaia awm tawp mai tûr ni anga ngaihna a lian hle a. Mahse, Paula hi chuan Genesis bu-in a sawi angin nupa chu tu emaw zâwk zâwk thuhnuaia awmna ni lovin, pumkhata insiamna a ni zâwk tih a sawi. Mipa chungnunzia a entîr emaw, mipa a chungnuntîr emaw a ni lo va, an pahniha pumkhat an lo nih chian tâk êm avângin “tisa pumkhat” an lo ni ta a ni zâwk. Chutiang chuan, Eph 5:21–33 leh Genesis 2:24 te hian inneihna leh mipat hmeichhiatna hmanna chungchânga hnam tin pawm tlân theih leh zawm nghâl bawk tûr thurin dik chu min zirtîr a ni.

A châng dawt leh chiahah hian “thuril thûk tak” (Eph 5:32) chungchâng a sawi a. Hê thuril thûk tak hian a hma lama a lo sawi tawh tehkin thu kha a tawn tawna zawm tûr a ni tih min hrilh: Kristian inneihna hi Krista leh a kohhran inlaichînna ênga hriat thiam tûr a ni a (Eph 5:32) chutiang bawkin Krista leh a kohhran inlaichînna hi Kristian inneihna ênga hriat thiam tûr a ni bawk (Eph 5:32).

Kristian nupa inlaichînna hi Krista leh kohhran inkâra inlaichînna awm nêna khâikhinin tihfamkim sawt theih a ni a. Chutiang deuh bawk chuan, ringtute hian Kristian nupa inlaichînna ṭha tak tarmit hmangin Krista leh a kohhran inlaichîn tawn dân hi ngaihtuah sela, Krista nêna inlaichînna a neih dân tûr dik tak chu an hre thei ang.

`Eng tiang kawngin nge Eph 5:33 hi Eph 5:21–32-a Paula thurâwn khâikhâwmna a nih? Nupui pasal nei tawh i nih chuan, hêng thurâwnte hi in nupa kârah eng tin nge famkim zâwkin i hlen chhuah theih ang?`