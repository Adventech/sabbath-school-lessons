---
title:  Zir Belhna
date:   01/09/2023
---

Ellen G. White-i lehkhabu ziah, Kristian Chhûngkua tih pp. 103–112-a “Thil Intihsak Tawnna” tih chhiar ni se.

Ellen G. White-i chuan nupuite leh pasalte chu an kawppuite thunun tlat tumna ang chi rêng rêng laka insûm thiam tûrin a chah a: “In duh dân ang chauha awm tûrin a tu mah mah intilui suh u. Chutianga in ti a nih chuan in inhmangaih tawn reng thei lo vang. Chu âi chuan, ngilneiin dawhthei hle ula, hrehawm tuar peih ula, mi dang hriat thiamna ngah leh hawihhâwm tak ni zâwk rawh u.”—Kristian Chhûngkua, p. 110.

Heti hian Kolosa 3:18 leh (Eph 5:22–24) thu awmzia a lo hrilh fiah bawk a: “ ‘Nupui chuan amâ duh dânin thil a ti ve miah lo tûr a ni em?’ tih hi an zâwt châwk a. Bible-in chiang taka a sawi chu pasalte hi chhûngkaw lû an ni tih hi a ni. ‘Nupuite u, in pasalte lakah intulût rawh u’ tih thupêk hi hetah hian tâwp ni se chuan, nupui dinhmun chu a duhawm loh ngawt ang le. . . . Pasal tam tak lah chuan, ‘Nupuite u, in pasalte lakah intulût rawh u’ tih hi an changchâwi hlur mai bawk si a. Mahse, a thu dawt chiah, ‘Lalpaa a âwm tâwk ang zêlin’ [Kol 3:18] tih lâi hi chu an chhiar thleng tawh ngâi si lo. Pathian chuan nupuite hi Pathian ṭihna leh Pathian ropuina ngaihtuah reng tûrin a phût a. An pumhlûma an intûkluhna tûr awm chhun chu a man chhiar sên loh ama nunna ngei hmanga ama fa ni tûra lo lei tawhtu Lalpa Isua Krista hnênah chauh a ni. . . A nunah a pasal âia lal zâwk Pakhat a awm a; chu chu a Tlantu a ni; chuvângin, a pasal laka an intûkluh dân tûr pawh, ‘Lalpaa a âwm tâwk ang zêlin’ tih ang khân Pathianin a hrilh dân ang zêl ni rawh se.’”—Kristian Chhûngkua, pp. 107, 108.

**Sawi Ho Tûrte**:

`Mi tu emaw chuan Eph 5:21–33-a Paula thurâwn hi pasalten an nupuite an thuhnuai theihna tûra fuihna lam hawi a nih avângin tûn lâi hunah hi chuan a zawm chi a ni tawh lo tiin lo sawi ta se la. Eng tin nge i chhân ang? He lâi thu vêk aṭang hian a ṭanfung chu i hnial thla thei ang em?`

`Eph 5:21–33-a kan hmuh Paulan a nupui emaw, pasal emaw nêna inrem lo tu emaw hnênah eng thil pawimawh tak nge hrilh tûr a neih ang?`

`Kristian ni vê tho sî mi ṭhenkhat chuan Genesis 1 leh 2-a kan hmuh thil siam chanchin hi entîrna mai a ni a, kum tlûklehdingâwn tam tak chhûnga thil rawn insiam chhoh dân dik tak min hrilh lo ti te-in an sawi ṭhîn a. Mahse, Paula chuan he thawnthu hi a thil sawi tum tifiahtu atân a hmang bawk si. Hei hian Genesis bu-a kan hmuh thil siam chanchin hi a taka thleng ngei a ni tih a rinzia a tilang em?`

`“Tîsa pakhat” tih thu kha rilru-ah lo vawng reng la. He thu hian inneihna thianghlimzia hre thiam tûrin eng tin nge min ṭanpui a, chu a thianghlimna chu nupaa insiam tawhte hian eng vângin nge an vawn him tlat a pawimawh?`