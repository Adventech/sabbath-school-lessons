---
title:  Nangmah I Inhmangaih Angin I Nupui Hmangaih Rawh
date:   30/08/2023
---

`Pasalten an nupuite nan hmangaiha an ngaihsak chhan tûr ṭha tak dang Paulan a hrilh chu eng nge ni? Eph 5:28–30.`

Paulan Kristian chhûngkuate zawm tûr dân a lo zamte hian a hun lâi khawtlâng nun kha a ṭha vak lo a ni tih a lantîr a. Eph 5:28–3-ah hian, khatih hun lâia mi tam takte tih dân ang deuha “mahni tisa huat” (Eph 5:28, 29) thlang mauh mai, an nupuite tihduhdaha kutthlâk chîng tak pasalte chu thu a pe ta a ni. Paula hun lâia Grik-Rome-ho khawvêlah kha chuan in chhûngkhurah pa berten (Latin ṭawngin, pater familias) thu an nei êm êm a. A nupui fanaute leh a salte chu dimna tel miah lovin duh leh a hrem thei a, tin, a thah pawh a that hial thei bawk. Chutiang ti tûr chuan dânin dikna chanvo a pe miau a; mahse, chutiang êm êma râwnga chêtna chu mipui zîngah duh lo an lo tam chho ve zêl thung.

Eph 5:25–27-ah hian hmangaihna entîrna ṭha leh famkim ber chu min hrilh a, chu chu Kristan kohhran a hmangaihna niin, chu chuan pasalte tâna nupuite hmangaih chhan tûr thar danglam tak mai min hriattîr nghâl bawk. Tichuan, hnialfung thar hmangin kan entawn tûr Krista chu min kawhhmuh leh ta a, Isuan a nupui kohhranho tâna a inhlâna, a mamawh tinrêng a ngaihtuahsak ang chiah (Eph 5:25–27) khân Kristian pasalte pawh an nupuite tân an inhlân ve tûr a ni. Kristian pasalte chu an hun lâia milem be mi pasalte tih ang thilte ti ve lo tûrin chona a pe a, chu âi chuan Kristan kohhranho a hmangaihna ang kha an nupuite lakah lantîr zâwk se a duh hle a ni.

Eph 5:28–30-ah hian Kristian pasalten an nupuite an hmangaih chhan tûr thar dang pakhat sawi a nei leh a, chu chu mahni inhmangaihna a ni. “Tu ma’n mahni taksa an haw ngâi lo” a tih  hi thu dik awm sa a ni a. Pasalte chuan anmahni leh anmahni an inti-na ngâi lo ang. Tin, mahni taksa vaw ta vak vak pawh an awm dâwn lo rêng rêng bawk a. Chutianga tih chu sawi loh, an châwmin an duat êm êm zâwk ṭhîn a ni (Eph 5:29). Nupuite laka nunrâwnna leh tharum thawhna an thlentîr ṭhin chu an lo sim theih nân a nupuite nên pumkhat an ni tih hre tûrin a sâwm a. I nupui nên khân mi thuhmun in nih tawh avângin amah tihnat chu nangmah intihnatna a ni dâwn a, chutianga mahni leh mahni intihnat chu mi pângngâi chin chuan a ti duh miah lo ang.

Entawn tûra a chhawp chhuah Isua Krista chanchin bawk kha sawi lehin, Krista chuan “a taksa” (Eph 5:29, 30) pêng ringtute chu châwmin a duat êm êm a. Chutiang chiah chuan, nangmah chunga i tih duh tûr ang bawk leh, Kristan i laka a tih ang chiah kha i nupui chungah pawh ti ve ang che.

`Paulan nupuite leh pasalte chu Isua entawn tûrin a ti ve ve a. Isua hnên aṭang hian in in chhûngkhura chêngte i hmangaih vek theih nân eng nge zir tûr i neih le?`