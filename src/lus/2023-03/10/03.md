---
title:  'Kohhran Hi Krista Mo A Ni: Ṭhen 1-na'
date:   28/08/2023
---

`Eph 5:25–27, 29 leh fahrah thawnthu inziahna Ezeiela 16:1–14 hi khâikhin la. He fahrah thawnthua eng lâite hi nge Efesi Lehkhathawn ziaktu Paulan a ziah chhâwn?`

Paulan Eph 5:25–27, 29-a kohhran nihna leh kohhran leh Krista inzawm dân sawi fiahna atâna inneihna a hman hian hmân lâi Bible ram mîte tih dân kha thiam takin min hrilh a. Kohhran chu mo nêna tehkhinin Krista chu Moneitu:

_1) Mo anga kohhran hmangaihtu a ni_ (Eph 5:25). Kohhran hi Krista mo a ni a, ani chuan pasalin thinlung taka a hmangaih ang chiah min hmangaih a ni tih kan hre reng tûr a ni.

_2) Mo man atân mahni inpe a ni._ Hmân lâi Bible ram mîte inneih dânah moneitu chuan “mo manin” a mo tûr chu a “lei” ṭhîn a, a leina pawh sum tam tham tak leh thil hlu chi hrang hrang a ni a, a tam tham êm avângin an khaw sum leh pâi dinhmun pawh a nghawng phâk hial ṭhîn. Krista chuan a mo atâna kohhran a neih theih nân man sâng tak, “amah” a inpe a (Eph 5:25). Mihringa a lo channaah leh krawsah khân mo man atân amah leh amah a lo inpe tawh a ni.

_3) A mo bual fâitu._ Hmân lâi inneih lawmnaa thil pawimawh tak pakhat chu inneihna atâna inpeih tûra mo buatsaih a ni. Tûn lâi pawh hian chutiang chu a la ni reng tho a, mo chu a ṭhiante leh a laizâwn hnâiten uluk takin an chei a, a nalh thei ang bera chhuah an tum ṭhîn. Mahse, Paula hi chuan inneihna atâna mo cheitu chu Moneitu a ni tih a sawi a. Amah chu tuia sil hmanga a mo tithianghlimtu leh silfâitu a ni (Eph 5:26)—hei hian baptisma chantîrna a kâwk a ni maithei.

_4) Thutiâm sawitu a ni._ He tihfâina, tihthianghlimna hi “thu nêna” tih a ni a (Eph 5:26). Heti lâia “thu” a tih hian Moneitu’n a mo hnêna thutiam a sawi a kâwk (Eph 1:3–14; 2:1–10 te pawh chhiar la, Pathian chuan ringtute hnênah a pianthar tirhin thutiam a pe ṭhîn). Hmân lâi huna an inhual dân kha tûn lâia inhualna kan kalpui dân âi hi chuan an la puithu deuh zâwk a, mo man zât tûr leh mo thil chhawm tûrte an ziak fel sa thlap ṭhîn.

_5) Mo a buatsaih a, a chei bawk._ Mo chu a Neitu tûr hnênah hlan a nih chuan a mâwi êm êm a, bawlhhlawh leh zûrna rêng rêng pawh a nei lo (Eph 5:27). Krista hian a mo chu a bual fâi a ni mai lo va; buatsaihin a chei mâwi nghâl bawk.

`Eng tiangin nge hêng Bible chângte hian Kristan kan chunga rilru a put dân hre tiam tûrin mi a ṭanpui le?  Eng vângin nge chu chu kan tân a thlamuanthlâk êm êm?`