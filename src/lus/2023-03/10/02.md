---
title:  Kristian Nupuite Hnêna Thurâwn
date:   27/08/2023
---

Paulan mi dangte hnêna intulût ṭheuh tûra kohhran member-te a fuihna thu Eph 5:21 (Mk 10:42–45; Rom 12:10; Phil 2:3, 4 te pawh en la) hmangin Eph 5:1–20 leh Eph 5:22–33 hi a suih zawm a. Chu thil chu “Krista ṭih dêk chunga” (Eph 5:21) ti tûr an ni bawk. Ringute tân chuan Krista nêna inlaichînna ṭha neih tluka thil pawimawh a awm loh thu hi vawi tam tak a sawi a, tûna mi hi chûng a sawina zîngah chuan a hmasa ber a ni bawk.

`Paulan kohhran member-te chu an member-puite hnêna intulût ṭheuh tûra thû a râwn hi eng nge ni a awmzia? Hê thû hi engtin nge kan hriat thiam ang? Eph 5:21.`

Paulan Kristian nupuite chu Lalpâ laka an intulût anga mahni pasal ṭheuhte hnêna intulût tûrin a sâwm a (Eph 5:22; 1 Pet 3:1, 5 pawh en rawh). “Lalpâ hnêna an intulût” anga an pasalte hnêna intulût tûra a hrilh hian, an pasalte chu Krista anga ngâiin an hnênah an intulût tûr a ni a tihna a ni ang em? Nge ni a, Krista chu an intûkluhna tûr dik ber leh sâng ber a ni tûr a ni a tihna zâwk?

“Mihring rawng bâwl ang mai ni lova, Lalpâ rawng bâwl ang zâwka” rawng bâwl tûra bâwihte thurâwn a pêkna Eph 6:7 leh, “Lalpa-a a âwm tâwk ang zêla” an pasalte hnêna intulût tûra nupuite a hrilhna Kolosa 3:18 te hi han thlîr ve ve ila, a hnuhnûng zâwk hi an pasalte hnêna an intûk luh dân tûr zâwk chu a nih a rinawm. A chhan pawh, nupuite pawh hi ringtute an ni ve tho a, an pasalte âia an châwimâwi zâwk tûr chu Krista a ni si a.

Kolosa Lehkhathawnah leh Efesi Lehkhathawnah te hian Krista—Krista chauh hi—kohhran lû nia sawi a ni a (Eph 1:22; 5:23; Kol 1:18): “Krista chu kohhran lû a ni a; ani chu taksa Chhandamtu pawh a ni bawk” (Eph 5:23, NKJV). Hê entîrnain a sawi ang hian, pasal chu “nupui lû” a ni a (Eph 5:23), kohhranin rinawm taka Krista rawng a bâwl ang chiah hian nupui pawh a pasal lakah a rinawm tlat tûr a ni. He lâi thu hi in chhûngkhura hleihlenna thlentîr phalna emaw kan lo ti mai palh thei a; mahse a ni hauh lo. Nih ahnehin inneihna chu inhmangaih tawnna leh inngaihsak tawnna a ni zâwk.

`Kan chhiar zawh tâk chiah aṭang khân chhân tûm la, eng vângin nge he thurâwn hi kan hriat reng a pawimawh? Pasal chu “thinchhe tak, mi hauh hmang, phunchiar bawk si, mahni indah sâng, ngilneihna nei bawk si lo leh mi dangte hnuaichhiah chîng a nih chuan pasal chu nupui lû a ni a, chuvângin eng kimah nupui chu a pasal lakah a intulût tûr a ni tih thu hi a sawi pawh sawi ve rêng rêng suh se. A chhan pawh Lalpa a ni lo va, tin, pasal nihna awmzia leh dinhmun pawh a hriat loh avângin pasal dinhmun dik tak pawh luah pha lo a ni si a.”—Ellen G. White, Kristian Chhûngkua, p. 109.`