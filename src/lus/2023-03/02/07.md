---
title:  Zir Belhna
date:   07/07/2023
---

Eph 1:3–14 thû hian Pathianin mihring hma lam hun tûr hi a lo ruat lâwk sa vek tawh a, mi ṭhenkhat chu chatuana nunna chang tûra a thlan lâiin, mi ṭhenkhat dang erawh chu chatuana boral vang vang tûrin a ti thung tih a sawi em? Vânduaithlâk takin mi tam tak chuan hetiang hian an ring a. Amaherawhchu, hêngte hi han ngaihtuah teh:

1\. He lâi thû-ah hian Isuâ hnathawh pawimawhzia chiang takin a sawi a, a chhan pawh “Isua Kristâ zârah” (Eph 1:5) emaw, “amahah” (Eph 1:4, 11) emaw Pathianin min rawn thlan vâng a ni. Chuti a nih chuan Pathianin kan lo pian chhuah hmâ hauh khân mi mal tinte hi chhandama awm tûrin emaw, boral tûrin emaw mî a lo thlang sa vek tawh ni lovin, Kristaa rinna nghah duh apiangte chu chatuana nunna nei tûrin A thlang a, a lo ruat lâwk tawh tihna a ni zâwk. Pathian thutlûkna siam hi Kristaa rinna nghatutte A chhânna a ni a, an rinna an nunpui leh pui loh dân a zir chian hnûin, an chatuana an chan tûr a ruat lâwk ta a ni.

2\. Eph 1:3–14 thû hian Pathian chhandamna hnathawh chungchâng pawh sawiin, chutah chuan inlaichîna ṭawngkam chiang tak tak a hmang a. Pathian chu “Pa” a ni a, keini hi fâa a “lâk” (Eph 1:3–5), a malsâwmna tam tak dawngtute kan ni (Eph 1:8). Hê a ṭawngkam hman—hausa tak leh inlaichînna thûk tak neih thu sawina—êngah hian Pathian duhthlanna siam tih leh, ruat lâwkna tihte hi a awmzia hriat thiam kan tum tûr a ni a. Pathian chu hla taka awm, keimahni min hmangaihna pawh nei lo rorêltu, Amâ duh dân dân anga thupêk rawn chhuah leh ringawt mai ṭhîn ni lovin, A fâte zawng zawng hmangaiha ngaihsak vektu Pâ a ni zâwk (Eph 3:15 en la).

3\. Eph 1:3–14-ah hian (a bîk takin, “ngaihthlâk” leh “rin” pawimawhzia sawina Eph 1:13) Pathianin mihringte duhthlanna siam a zahsak thû kan hmû a; Efesi Lehkhathawn vêk hmun dangah (Eph 2:8; 3:17; 4:1–6:20—hêngahte hian zalên taka duhthlanna kan siam theih thû leh, rinnaa Pathian chhandamna lo chhân lêt pawimawhzia uâr taka sawi a ni) leh Thuthlung Thar lehkhabu dang ṭhenkhatah (entîr nân, 1 Tim 2:4; Tirh 17:22–31) pawh chutiang thû chu kan hmu bawk. Ellen G. White-i pawhin heti hian a lo sawi a: “Boruakin khawvêl hi a tuâm vêl angin, Pathian chuan a Fapaa thilthlâwnpêk chhiar sên loh hmangin khawvêl pum pui hi a tuâm chhuak vek a. Tû pawh hê nunna pe thei boruak hi hîp lût duh apiang chu, an nun dâwn bâkah, Krista Isuaa puitling ni tûrin an lo ṭhang lian bawk ang.”—Krista Panna Kâilâwn, p. 51.

**Sawi Ho Tûrte**:

`Pathian chuan siam kan nih hmâ khân chhandama awm tûrte leh tihborala awm tûrte a thlang sâ lo a ni tih tichiang tûrin a chunga kan han sawi tâkte bâk, hniâlkhân dang eng engte nge belhchhah tûr i hriat le?`

`Miin Isuaa chhandamna a chan leh chan loh thû-ah hian tu duhthlanna nge pawimawh ber ang?`

`“A thisen zârah Amahah chuan tlanna kan nei a, Aa khawngaihna ngahzia ang zêla kan sualte ngaihdamna chu” (Eph 1:7, NKJV). Engtin nge hê châng hian chhandamna chu dân thiltihte avâng ni lovin, rinna avâng chauha chang kan nihzia a târ lan?`