---
title:  Kristaa Pathian Ruâhmanna Ropui Tak Chu
date:   01/07/2023
---

> <p>Chângvawn</p>
> “Kan Lalpa Isua Krista Pathian leh Pa chu fakin awm rawh se. Ani chuan vân hmunahte khian, Krista-ah chuan thlarau lam malsâwmsakna tinrêngin mal min sâwm a,” (Efesi 1:3, ESV).

### Chhiar Tûrte
Deut 9:29; Eph 1:3–14; 2:6; 3:10; Kol 1:13, 14.

Neil Armstrong-a khân thla leilung han rap hmasa ber a nih hnû kum sawmhnih leh pangaah a vân boruak zin thawmhnaw siamsaktu, Extravehicular Mobility Unit (EMU) chu lâwmthu hrilhin, anmahni vânga thla leilung han rap thei a nih thu a sawi a. A chuânna boruak lawng pawh kha “boruak lawng zînga a thla lo lâksak tam ber” a ni tih sawiin, a thla lo latute hmuh theih loh tûra a hmêl chhe tak lo hliahsak kawngah a hlawhtling hlê tiin fiamthu a thawh zui bawk. Johnson Space Center-a thawk “EMU Gang” chu a nunna vênhimsak tlattu thawmhnaw tuarchhel tak, rintlâk êm êm leh amah duat hletu ni bawk sî an siamsak avângin lâwmthu a hrilh mawlh mawlh mai a ni.

Paula pawhin Efesi khuaa mîte hnêna lehkha a thawn hi lâwmthu sawina thu ropui tak nên bul a ṭan a. Pathian chu malsâwmna nasa tak min vûr avânga fakin, chûng malsâwmnate chu thlâa han lâwnte tâna siam thawmhnaw ang bawkin, ringtute nuna thil pawimawh leh ṭûl êm êm a ni. Hêng malsâwmna ṭangkâi leh pawimawh êm êm bawk sî-te hi a taka kan chan ngei theih nân Pathian chuan “leilung pian hma” daih aṭang khân hnâ a lo thawk tawh tih a sawi a (Eph 1:4), chu tak chu Pathian a fak chhan pawh a ni rêng bawk.

A sawi hawnna atâna Paula ṭawngkam hman hian, Pathian chibai bûk dân tûr leh malsâwmna tam tak min vûr avânga Pathian fak dân tûr kan hriat theih nân, Efesi Lehkhathawn hi a hlu hlê a ni tih a tilang.