---
title:  A Ropuina Faka Nungin
date:   05/07/2023
---

> <p></p>
> “Amahah chuan kan ro chan tûr chu kan dawng tawh a, chu chu Amâ remruat anga thil engkim ti ṭhîntu duh dân ang taka lo ruat lâwk tawh sa rêng a ni, keini Kristaa rinna lo nghat hmasa tawhtute hi a ropuizia tilangtu kan lo nih theihna tûrin” (Eph 1:11, 12, NKJV).

Efesi khuaa ringtuten Kristian a ni tih inhriatna chiang tak an neih ṭhin kha an hloh ta niin a lang a; an lo “beidawng” ta deuh a nih hmêl (Eph 3:13 en la). Chuvâng chuan, Paulan a hma lamah pawh a lo hrilh tawh ang khân (Eph 1:3–5), Kristian an nih anga an nihna hre thiam thar leh tûrin a ngên a ni. Ringtute chu vân boruaka awm ramhuaite leh, thim tirhkohten an duh duha an tihnawmnah theih ni lovin, Pathian fâte an ni zâwk a (Eph 1:5). An nuna hna thawk mêk chu Pathian thiltum, remruatna leh duhzâwng niin (Eph 1:11), chu chu Kristaa thil engkim tihpumkhat a nih theih nâna Pathian ruâhmanna lo siam tawh, lo puitlin chhohna kawng khat a ni bawk (Eph 1:10).  Pathian hmâah chuan nghet tak leh ngampa taka dingin, malsâwmna a vûr tam takte pawh a takin an chang thei a. An nun chuan Eph 1:3–14 thuchah, “Kan Lalpa Isua Krista Pathian leh Pa chu fakin awm rawh se” tih hi a pho lang tûr a ni.

`Eph 1:11, 14 leh 18-a “ro” tih emaw, “roluah” tih emaw a hman dânte hi khâikhin la. Eng vângin nge hê thû hi a ngaih pawimawh êm êm le?`

Tu emaw a thih avângin ro i lo khâwm vê tawh em? I laina hnâi tak tu emaw chuan a thih hmain in leh lo emaw, sum tam tham tak emaw a lo hnutchhiah che a ni maithei. Paula ngaih dân chuan, Kristiante hian Isuâ thihna zârah, Pathian hnên atâ ro an chang tawh a (Eph 1:14); chutichuan anmahni ngei pawh chu Pathian tân “rochan” an lo ni vê ta bawk a ni (Eph 1:18).

Thuthlung Hlui hun lâi khân, Pathian mîte chu Pathian “rochan” emaw, “chanpual” emaw anga sawi a ni ṭhîn a (Deut 9:29; 32:9; Zak 2:12). Chutianga Pathian rochan nih inhriatna chu Eph 1:18-ah hian chiang taka târ lan niin, chu chu Eph 1:11-a a ṭawngkam hman awmzia pawh hi a nih ngei a rinawm, (he lâi thu hi “Amah chuan a rochante kan lo ni ta” tia lehlin theih a ni). Kristian an nihna anga a pawimawh lâi ber a nih ang ngeiin, ringtute chu Pathian ngaiha an hlutzia inhre tûrin a duh hlê a. Pathian hnên atâ ro an chang ni mai lovin (Eph 1:14; 3:6; 5:5), anmahni ngei pawh Pathian rochante an ni bawk.

`Thil eng emaw nei tûra hna thawk tih leh, tu emaw hnên aṭanga rochung tih hi eng nge a danglamna? Chumi hriatna chuan engtin nge Isuaa pêk kan nih hi a hlutzia hrethiam thei tûrin min ṭanpui?`