---
title:  Kristaa Pathian Ruâhmanna Ropui Tak Chu
date:   04/07/2023
---

`Pathianin hun bî a kim hun atâna ruâhmanna a lo siam chu eng nge ni a, chu a ruâhmanna lo siam chu eng tiang taka huap zâu nge a nih? Eph 1:9, 10.`

Paulan Pathian ruâhmanna sawi fiah nâna chhinchhiahna pathum a hmante chu: 1) a duh zâwng thurûk ril tak, 2) a thiltum, 3) hun bî a kim huna ruâhmanna tihte a ni a. Pathian ruâhmanna vâwrtâwp, a hnuhnung ber ni bawk chu eng nge ni? Thil engkim, khawi hmuna mi pawh Isuaa inpumkhattîr vek, infâwk khâwmtîr vek a ni.

Hê ruâhmanna sawi fiah nâna Paula ṭawngkam hman hi a mâwi hlê mai. Krista’ah chuan thil engkim a “fâwk khâwm” vek a ni a ti. Hmasâng mîte chuan an sum hman dân an ziahin, namber an ziah tlarte “belh khâwm” chu a phêk hnuai lamah ni lovin, a chung lamah zâwk an dah ṭhîn a. Chutiang deuh chuan, Isua pawh hi Pathian ruâhmanna tâwpkhâwk, khawvêl chanchin khârna atâna ruâhmanna a lo siamah hian a chungnung ber a ni. Hê ruâhmanna, Kristan dinhmun pawimawh ber a channa hi “leilung pian hmâ” hauha lo duân tawh a ni a (Eph 1:4); a huâm zâu hlê a ni; hun zawng zawng (“hun bî a kimna”) leh hmun zawng zawng (“eng kim—vâna thil awmte leh lei chunga thil awmte”) hi a tuâm chhuak vek a ni. Chutiang chuan, Kristaa inpumkhatna, infâwk khâwmna hi lei leh vân pum pui tâna Pathianin tih a tum lian ber leh ropui ber a ni a, chu thû chu Paula hian a puang ta a ni.

“Hun bî a kim” (Eph 1:10) hun atâna Pathianin ruâhmanna a lo siam chungchâng chu, Paula hian sawiin a lehkhathawn tluana a zeh tel tûr thupui pawh a hrilh nghâl bawk. Pathian chuan Isuâ thihna, thawhlehna, vâna a han lâwnna leh châwisâna a han awm tâknaa (Eph 1:15–2:10) zung kaih a ruâhmanna, thil engkim infâwk khâwmtîr vek a tumna chu kohhran dinna leh, chumi chhûnga mi chi hrang hrang—Juda-te leh Jentail-te—inpumkhattîrna hmangin bul a rawn ṭan ta a (Eph 2:11–3:13).

Kohhran hian Setana leh a tirhkohte hnênah Pathian ruâhmanna chuan hnâ thawk mêk tawhin, mîte ṭhen hrang zâwnga hmâ an lâk ṭhinna pawh a la tâwp dâwn a ni tih an hriattîr a (Eph 3:10). Chutiang a nihzia chu Bible hmun dangah pawh kan hmu: “ ‘Diabola chu thinur êm êm chungin in hnênah a lo chhuk tawh a, a thinur chhan pawh hun tlêm tê chauh a nei tih a hriat avâng a ni” (Thup 12:12, NKJV).

Efesi Lehkhathawn chanvê hnu lam hi chu inpumkhat tûra tih tak zeta sâwmna thû a ni ber a (Eph 4:1–16), chumi hnû chuan inpumkhatna tichhe thei nungchang ṭha lo hrang hrangte chu bânsan a, an ringtupuite nêna lungrual tlânna neih tum zâwk tûra fuihna thû, thui tak a sawi zui leh bawk (Eph 4:17–6:9). Kohhran chu sipai chak tak, râl bei tûra phûr tlâng êm êm nên a tehkhin a, chûng sipaite chuan thatho takin Kristâ hminga remna thu an tlângpui a ni a ti (Eph 6:10–20).

`Engtin nge Krista Isuaa i lo chan vê tâk tlanna kha Pathianin Kristaa thil engkim fâwk khâwmtîr vek a tumna pêng pawimawh tak leh ropui êm êm ni bawk a ni tih i lo hriat thiam a, Pathian hnênah lâwmthu i sawi theih ang?`