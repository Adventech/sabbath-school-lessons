---
title:  Tlanna Man To; Ngaihdamna Sâng Êm Êm
date:   03/07/2023
---

Paula lehkhathawn lo chhiartute nunah hian sual chu anmahni thununtu thim chhah tak a lo ni tawh ṭhîn a. Chuvâng chuan, Paula pawhin an tûn hma nun kha chu “bawhchhiatnate leh sualte” avânga thî (Eph 2:1), Setanan a thu nun ang anga awm ve tawp mai (Eph 2:1–3) niin a sawi rêng a ni. Sual leh Setana sala tâng an nih tlat avângin anmahni mai chuan an intizalên thei tawh lo, chhanchhuah ngâi an ni. Chutichuan, Pathianin Kristaa a khawngaihna thiltihte hmangin a rawn chhanchhuak ta a. Chuvâng chuan, Paula pawh hian ringtute nuna Pathian khawngaih malsâwmna thar pahnih, tlanna leh ngaihdamna te chu a fak rêng a ni.

`Eph 1:7, 8 chhiar la. “Thuthlung Thar-ah hian “tlanna” tih ṭawngkam kan hmu ngun hlê mai. Hman a nihna hmun dang: Kol 1:13, 14; Tit 2:13, 14; leh Heb 9:15-te pawh chhiar la. Hêng Bible chângte hian Eph 1:7, 8 pawhin a sawi eng thûte nge an lo sawi?`

Eph 1:7-a “tlanna” tia lehlin Grik thumal, apolutrosis hi a tîr takah chuan, salin zalênna a chan theihna tûra lei a nih thu emaw, sâla tângte tihzalênna tûra sum pêk thu emaw sawi nân hman a ni ṭhîn a. Sal zuârtu chuan an sal zawrhte chu a man chhiar zât a sawi a, a âu lauh lauh ṭhîn. Chutia a âu rî leh salten an bun kutkawl inkhak rî-te chu râlkhat aṭang pawhin a lo hriat phâk ṭhîn a ni an ti. Thuthlung Thar bu ziaktuten tlanna tih an sawi hian a tum ber chu, salte zalêntîr an nih theihna tûra sûm sên hnem a ngaihzia tilan a ni.

Zalênna kan lo chan theihna man hi a sâng khawp mai: “A thisen avângin amahah [Isua-ah] chuan kan tlanna kan nei a” (Eph 1:7). Tlanna tih hian zalênna kan lo neihna tûra Pathian khawngaihnain phal taka man tam tak a pêk chu a fak bawk. Pathian chuan zalênna leh dinhmun zahawm min chantîr a. Tûnah chuan sal kan ni ta lo!

“Tlan chhuah tawh” tih awmzia chu bungrua ang ni lovin, mihring anga en tihna a ni a. Khawvêl sal ni tawh lovin, vân khua leh tui loh nih tâk zâwkna a ni.”—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Pathianin mihringte min tlanna man chu Setana hnênah a pê tih ngaih dân hi Bible zirtîrna ni lovin, hun lâihâwl vêla kohhranin a vawrh darh a ni tih hriat tûr a ni a. Pathianin Setana lakah bat eng mah a nei lo va, eng mah pêk a nei hek lo.

Kalvari-a Isuâ thihna khân “kan bawhchhiatnate ngaihdamna” pawh min chantîr bawk a (Eph 1:7). Krawsah khân kan sual man, tûn hmâa thil kan lo tih sual tawh man leh, kan la tih sual leh tûr man pawh phurin, batna lehkha thupêka ziak, kan chunga awm, min dodâl ṭhîna chu a lo thâi bo ta a ni (Kol 2:14). Pathian chuan hê hnâ, Krista avânga tlanna leh ngaihdamna a thawhna hmang hian, kan Pâ thilphal tak a nihzia a tilang a; a khawngaihna ngahzia ang zêlin chu khawngaihna chu Amah ngeiin fing tak leh remhre takin kan chungah a vûr ta a ni (Eph 1:7, 8).

`Kristan amah inhlâna a tlanna che azârah ngaihdamna leh chhandamna i lo chang ta a ni tih hi a hlutzia i hre thiam em? Chû chu i phû loh thil niin lo hre ta la, engtin nge i tih ang? (Chhandamna chan chu i phû miah loh a ni a, chuvâng tak chuan krawsah khân Isua a lo thi ta a ni rêng a ni.)`