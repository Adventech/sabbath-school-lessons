---
title:  'Thlarau Thianghlim: Chhinchhiahna leh Zakhamna'
date:   06/07/2023
---

`In Eph 1:13, 14-ah hian a lehkhathawn lo chhiartuten Isua an pawm avânga an nun a lo danglam tâk dân chanchin tâwi tê-in a sawi a. Chûng thil danglam lo thleng tate chu eng nge ni?`

Paulan ringtute nuna Thlarau Thianghlim pawimawhzia sawiin, Thlarau chu thil pahnih nên a tehkhin a. A hmasa zâwk chu “chhinchhiahna” tih niin, Isua an lo pawm chiah aṭang khân Thlarau awmpuina an lo chang ta a ni. Hmân lâi chuan thil hrang hrangah chhinchhiahna hman ṭhin a ni a, a hman chhan tlângpui chu: dânte leh inremna thuziakte a tak leh dik ngei a ni tih tichiangtu atân te, bûr emaw, bâwm emaw chhûnga thil awm chu a ṭha tâwk emaw, a tam tâwk emaw tih tilangtu atân te (entîr nân, Eze 28:12), sum leh pâia indâwr tawnna lehkha chu a dik ngei a tih  tichiangtu atân te (entîr nân, Jer 32:10–14, 44) a ni a; lehkhathawn, thurochhiah leh fa lâkna lehkhaah te pawh an chhu kâi ṭhîn (entîr nân, 1 Lal 21:8).

Thil eng emaw chhinchhiahna chhut kâi chuan a neitu tu nge tih min hrilh a, a neitu chuan a humhalh tlat a ni tih a tilang nghâl bawk. An nuna Thlarau Thianghlim awm chuan Pathian tâ an ni tih tilangin, Pathian chuan a vênghim tlat dâwn a ni tih sawi bawk a (Eph 4:30 en la). A chhan pawh “tiam tawh Thlarau Thianghlim chuan chhinchhiaha an awm” vâng a ni (Eph 1:13, ESV).

“Paulan miin Isuâ hnêna a nun a hlan a, Amah a rin vêleh Thlarau Thianghlim chuan tlanna nî atân Krista-ah a rawn chhinchhiah (Grik ṭawngin, sphragizo) nghâl ṭhîn tih a sawi a. Hê thû hi zalênna thuchah ropui leh rintlâk tak a va ni êm! Krista zuitute chu Krista an lo rin vêleh khân, chhandamna chhinchhiahnain a lo chhinchhiah nghâl ṭhîn a ni.”—Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Thlarau Thianghlim sawina atâna ṭawngkam a hman dang pakhat chu “zakhamna” tih a ni a. Thlarau Thianghlim chu kan ro luahna tûra zakhamna niin, kan rochan chu a famkimin kan la chang ngêi dâwn a ni tih min tiam (2 Kor 1:22; 5:5).

“Zakhamna” tia an lo lehlin (Grik ṭawngin, arrabon) hi a tîr takah chuan Hebrai thumal a ni a, Thuthlung Thar lehkhabute ziah a nih lâi vêl khân, Grik ṭawng tuallênga (Koine Greek) seng luh niin, thil eng emaw an leia, an man an pêk tlâk vek hmâa eng emaw zât an lo pêk hmaksak phawt ang chî sawina atân an hmang ṭhîn.

Mahse, ringtute chuan hê sum hmahruai hi an pe a ni lo va, Pathian hnên aṭangin an dawng zâwk a ni tih hria ila. Paula chuan ringtute nuna Thlarau Thianghlim chênna hlu tak hi a famkima chhandamna leh tlanna rochan, Kristâ lo kîr leh ruala lo thleng tûr chu an dawn hmâa a hmahruai lo chan rih phawtna niin a sawi a. Kan tih tûr ni ta chu, Isuaa Pathianin min pêk hi lâwm tak leh thuhnuairawlh tak chunga lo dawn mai a ni.