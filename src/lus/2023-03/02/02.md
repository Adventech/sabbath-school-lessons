---
title:  Kristaa Thlan leh Pawm Tawh
date:   02/07/2023
---

Lâwmthu sawina thuziakah chuan, dân tlângpuiin, thilpêk kan dawn hming kan sawi lang ngei ṭhîn a. Paula pawhin Pathian hnênah chanchin ṭha malsâwmna an dawn avânga a lâwmthu sawiin, chu thilpêk an dawn chanchin chu Eph 1:3–14-ah hian chipchiar deuh takin a ziak a.

Pathian chu fakin, “Ani chuan vân hmunahte khian, Krista-ah chuan thlarau lam malsâwmna tinrêngin mal min sâwm a ni” (Eph 1:3) a ti a. Chûng malsâwmnate chu thlarau lam thil (Grik ṭawngin, pneumatikos) a ni tih pawh sawiin, chu chuan Thlarau (Grik ṭawngin, pneuma) kal tlanga lo thleng a ni tih a tilang. Hê a ṭawngkam hman hian a lâwmthu sawi tlângkawmna awmzia pawh min hriat thiamtîr a; Thlarau Thianghlimin ringtute nuna hnâ a thawh chu a fak hlê a ni (Eph 1:13, 14).

Eph 1:3–6-ah hian Pathianin Krista avânga min hmuh dân sawiin, chumi sawi nâna a ṭawngkam hman hi a thlamuan thlâk hlê a ni. Khawvêl siam a nih hmâ hauh khân, Pathian chuan Krista-ah min lo thlang tawh a, Krista-ah chuan siam kan nih avâng leh, tlan tawh kan nih avângin Amâ fa anga a hnêna awma (Eph 1:5), “thianghlim leh sâwisêl bo” ni tûrin min lo ruat lâwk vek tawh bawk (Eph 1:4; 5:27).

Nî khian êng a chhuah ṭan hmâ hauh aṭang tawh khân “Duhtaka-ah chuan pawm kan loh nih hi” a ruâhman dân a lo ni tawh a (Eph 1:6, NKJV). A tâwi zâwnga sawi chuan, chhandama kan awm hi Pathian thiltum ve rêng a ni kan ti thei ang. Chuvâng chuan, keimahnin duhthlanna dik lo kan siam a nih chauhin, chhandamna kan hloh leh thei dâwn tihna a nih chu.

`Efesi Lehkhathawna “vân hmunahte khian” tih ṭawngkam kan hmuh hi eng nge ni a awmzia (Efesi Lehkhathawn hi Thuthlung Thara hê ṭawngkam hman a nihna awm chhun a ni a)? Hê ṭawngkam hman a nih dân hi han zir chiang teh. (Eph 1:3, 20; 2:6; 3:10; 6:12; “vânahte khian” ṭawngkam a hmanna te nên khâikhin bawk la, Eph 3:15; 4:10; 6:9.)`

Efesi Lehkhathawnah hian “vân hmunahte khian” tih ṭawngkam leh “vânahte khian” tih emaw, “vânah” tih emaw ṭawngkamte hi Pathian chênna hmun (Eph 1:3; 6:9), thlaraute chênna hmun (Eph 1:10, 20, 21; 3:10, 15; 6:12) sawina atân hman a ni a; Pa ding lam, Krista châwisânga an han awmna hmun pawh a kâwk bawk (Eph 1:20). Ringtute chu hêng “vân hmunahte” hian an han chêng vê thei ta a, chutah chuan Kristâ zârah thlarau lam malsâwmnate chantîr ṭhin an ni (Eph 1:3; 2:6). Chu “vân hmunte” chu ringtuten malsâwmna an channa hmun lo ni ta mah se, Kristâ lalna chuhpuitu thlarau sualten ṭan an khawhna hmun pawh la ni reng tho (Eph 3:10; 6:12).

`“Leilung pian hmâin” amah Krista-ah chuan thlan kan lo ni tawh tih thû a sawina Eph 1:4 hi ngun takin han ngaihtuah la. A thil sawi hi eng nge ni a awmzia? Pathianin min lo hmangaihzia leh chhandama awma min duhzia engtin nge min hrilh?`