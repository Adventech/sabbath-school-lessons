---
title:  Kristâ Bâwihte
date:   06/09/2023
---

`Paulan Kristian bâwihte hnêna thurâwn a pêkah hian an laka a phût chu eng nge ni? Eph 6:5–8.`

Paula hian Kristian bâwihte chu an pûte thu âwih a, an pûte hnâ chu ṭha tak leh rilru dam taka thawk tûrin a ngên a. Amaherawhchu, an pûte âia zah zâwk tûr leh ropui zâwk a awm thu a sawi aṭang hian thil lo chhinchhiah tûr a awm thung. An pûte thu chu Kristâ thû âiin an ngâi pawimawh zâwk tûr a ni lo va, an hnênah Krista chauhin a chan tûr rinawmna an hlân tûr a ni hek lo. An pûte thû âi chuan Lalpa Kristâ thu an zâwm zâwk ang a, thinlung leh tih tak zetin a rawng an bâwl tûr a ni bawk. Hetianga ngaih pawimawh zâwk tûr a hrilh hian, bâwihte leh an pûte inlaichîn tawn dân tûrah ngaih dân thar a pê a. Paulan an pûte thu âia Kristâ thu ngâi pawimawh zâwk tûra a hrilh dân hrang hrangte i lo en teh ang:

* An pûte chu “leia in hotute” (Eph 6:5, ESV) tiin a sawi a, a dah sâng vak lo hlê; hei hian an Pu dik tak zâwk chu vâna awm khi a ni tih a entîr.
* An pûte rawng chu “ṭih dêk leh khûr chungin, tih tak zetna nên, Krista thu zâwm angin” an bâwl tûr a ni (Eph 6:5, ESV).
* An pûte thû âia Kristâ thu ngâi pawimawh zâwk tûra a duhzia chu an pûte bâwih an nih vâng ni lovin, “Kristâ bâwih” zâwk an nih vânga dik taka rawngbâwl tûra a hrilh dânah pawh hian a hmuh theih (Eph 6:6).
* An pûte rawng an bâwlsakna kawngah chuan “thinlung taka Pathian duhzâwng” ti ṭhîn tûrin a fuih a, chutianga a tih chu Pathian rawng an bâwlna kawng a ni a ti (Eph 6:6).
* An rawngbâwlna chu “mihring tân ni lovin, Lalpâ tân zâwk” a ni tih hre reng tûrin a sâwm bawk (Eph 6:7).

Kristian bâwihte chuan Kristâ lo kal leh hunah thinlung leh tih tak zeta rawng an lo bâwl ṭhin lâwmman chu a zavâiin a dawng dâwn a. A chhan pawh hlawh nei miah lovin, Kristâ tâna hnâ an lo thawh ngat ngat ṭhin vâng a ni ang. Bâwihte chuan leia an pûten an hnathawh hlutsak lovin, a huât pawh haw hlê niin a lo inhria a ni maithei e (1 Pet 2:19, 20 en la). Mahse, ringtute chuan anmahni ngaihsaktu, “mi tinin thil ṭhâ an tihte” (Eph 6:8) lo hmuhsak vektu Pû an nei a, chu mi chuan lâwmman a la pe ngei dâwn a ni.

`Pathian Lehkhabu hian hê thil chîn râpthlâk zet mai hi uâlâu takin han dem hrep mai se kan lo duh a ni maithei a; mahse, chutiang chuan a ti bawk sî lo. Eng pawh chu ni se, Paulan bâwih neih chungchânga thurâwn min lo pêk aṭang hian kan hnathawhpuite nêna kan inlaichînna kawngah kan zawm tûr thil pawimawh eng engte nge kan lo hriat phah le?`