---
title:  Hmân Lâia Bâwih An Neih Dân
date:   05/09/2023
---

`Hêng Bible chângtea bâwihte leh bâwih pûte hnêna Paulan thurâwn a pêkte hi han chhiar teh: Eph 6:5–9; Kol 3:22–4:1; 1 Kor 7:20–24; 1 Tim 6:1, 2; 1 Pet 2:18–25. Hêng thurâwnte hi engtin nge i khâikhâwm ang?`

Paulan Kristian bâwih pûte hnêna thurâwn a pe leh, Kristian bâwihte leh anmahni neitu Kristian bâwihpute chu Eph kohhranho inkhâwmna ina an han ṭhu ho vek mai tûr chu mak kan lo ti maithei e. Rom-ho hun lâia bâwih an neih dân kha America leh Europe ram vêla bâwih an neih dân nên chuan inang lo tak a ni. Thuthlung Thar hun lâia bâwih an neihte kha chu hnam pakhata mî vek an ni vê lo va. Khawpuiah chuan, an ina an chhawr bâwihte kha lehkha an zirte an phalsak a, in satu te, doctor te leh mi fing tak tak te an ni thei.

A châng chuan hêng bâwihte hian kum eng emaw zât an pûte rawng an lo bâwl tawh a nih chuan zalênna an nei thei a; mahse, chutianga zalênna nei ta chu tlêm azâwng chauh an ni thung. An bâwih lo neih ṭhin dân kha tûn lâia bâwih tih awmzia kan hriat thiam dân nên hian a inang lo a ni tih kan hriat theih nân tûn hnâia an tihchhuah Bible lehlin ṭhenkhat chuan Eph 6:5–8-a “bâwih” tih sawina Grik thumal, doulos pawh hi “chhiahhlawh” tiin an letling ta daih rêng a. Amaherawhchu, hetiang enkawlna ṭhâ hi bâwih zawng zawngin an chang vek lêm lo thung, a bîkin thingtlâng lama an chhâwr bâwihte chuan hnâ an thawk rim ṭhîn hlê a ni.

Bâwihte chuan khawi hmunah pawh hnâ thawk se, anmahni mai pawh ni lovin, a nupui fanâute nên lama neitu an pûte thû thû-in an awm mai tûr a ni a, an thu lo hniâl ve ngam tûr an ni lo. Bâwih lo ni reng tawh ṭhîn Publilius Syrus-a chuan, “Bâwih nih âi chuan thih daih pawh a thlanawm zâwk” tiin a sawi a. A thil sawi hian bâwihte chan chhiatzia chiang takin a tilang. Hêng zawng zawngte ngaihtuah hian, “bâwih” tia Grik thumal, doulos an lo letling hi “chhiahhlawh” tih âi chuan a dik zâwk hlê niin a lang a, a chhan pawh bâwihte chu an pûte hlâu rêng rênga nung an nih vâng a ni (Eph 6:9).

Bâwih neih hi Paula rawngbâwl lâi khawvêlah khân thil nihphung pângngâi ve rêng a ni a. Bâwih neih chungchâng a sawi pawh hian khawtlâng nun siam ṭhatu ang ni lovin, ringtute hnêna thurâwn petu pastor ang zâwkin a sawi a ni tih hriat tûr a ni. Ringtute chu an khawtlâng nuna thil thlengte hre thiam a; mahse, Kristan a siam thar tawhte an nih avângin thil thlîr dân thar nei tûrin thurâwn a pê a; chu an thil thlîr dân neih thar tâk chuan an khawtlângah nghawng ṭha tak a nei ve leh chhâwng dâwn a ni: “A hmathlîr hi Rom Lalram chhûnga bâwih awm zawng zawngte chhuah zalen vek a ni lo va. A rilrû-a awm zâwk chu dân ang taka bâwihte zalêntîr ni lovin, Pathian fâte an nihna anga thil siam thar, û leh nâu vek an ni tih hriattîr a ni. . . . Paula ngaih dân chuan khawtlâng nun siam ṭhatna, inthlâk danglamna hi kohhran, Kristâ taksaa thleng tûr a ni a, tual chhûng kohhranah leh in chhûngkhurah pawh a thleng tûr a ni bawk.”—Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`Kristian kohhran chanchin kal tawhte kha thlîr kîr ila, kohhran hmâi tibâltu berte zînga langsâr tak pakhat chu bâwih neih inthiam chawp nâna hêng Bible chângte hman a lo ni tawh ṭhîn hi a ni. Heta ṭang hian Pathian Thû kan hman dâna kan fîmkhur hlê a ṭûl a ni tih kan hria em?`