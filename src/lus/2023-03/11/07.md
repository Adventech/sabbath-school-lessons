---
title:  Zir Belhna
date:   08/09/2023
---

Paulan naupangte pawh ringtu ni vê thova ngâia a zah hlê (Eph 6:1–3) mai hian kan tûn lâi khawvêla naupangte kan enkawl dânah leh, kan chhawnchhaih vêl dânah kan fîmkhur a ngaihzia min hriattîr a. Pâte hnêna a thil sawi (Eph 6:4) hian nû leh pâte mawhphurhna chu eng nge ni tih ngun taka ngaihtuah ṭhîn tûrin min sâwm a ni.

Bâwihte hnêna thurâwn a pêk, a bîk takin bâwih pûte hnêna a pêk phei hi chuan chona nasa tak min pê a. A chhan pawh hetih hun lâia an khawtlâng nun leh, kan tûn lâi khawvêl khawtlâng nun hi a inang lo êm mai a; chu bâkah, bâwih neih hrim hrim hi—eng ti kawng zâwng pawh ni se—sual lian tak a nih hrim hrim vâng a ni. Hêng thûte hi Pathian thâwk khuma ziah, Pathian Lehkhabu-a chuâng a nih tlat avângin, kan tûn lâi hunah hian eng tiangin nge kan lo hmeh bel theih ang tih kan ngaihtuah tûr a ni a. Kum zabi pakhatna lâi vêla chêng, Efesi khuaa ringtute ang bâwk khân, keini pawhin chanchin ṭhâ-in a ngaihhlût zâwng thilte hi mi dangte nêna kan inlaichîn tawnna kawngah kan lo hmang ṭangkâi ve vek thei a ni.

**Sawi Ho Tûrte**:

`Naupangte hmangaih hi “Lalpâ tâna mi lo inpeih tûra buatsaihna” (Lk 1:17; Mal 4:6 thu a la chhâwng) a ni tih thû hi keini Adventist-te tân hian eng nge ni a awmzia?`

`Paulan naupangte a zah hlê mai hian zawhna min neihtîr a: Kristan mîte ngaihsakna hi tharum thawhna tuâr, dik lo taka mipat-hmeichhiatna hmanpui leh zak taka siam ṭhin naupangte hnênah engtin nge kan lantîr ve ang? An laka mawhphurhna kan neih chu eng nge ni?`

`Paulan naupangte a zah ang Krista pawhin naupangte a ngaihsak ang hian, naupangte châwma vênhim kawnga kohhranin mawhphurhna a neih chu eng nge ni? Chutiang ti tûr chuan eng ang kalphung leh tih dânte nge kan neih ngâi awm?`

`Paulan bâwihte leh bâwih neitute hnêna thurâwn a pêk (Eph 6:5–9) hi hnathawkte leh hnathawk chhawrtute inkâra inlaichînna awmah bel a ni ṭhîn a. Chu chu eng tiang kawngtein nge a dik vê tho le? Chutih rualin eng nge a hlauhawmna awm thei bawk?`

`Kan tûn lâi khawvêlah hian bâwih nei hi an lo la tam khawp mai. Mi maktaduai 40 chuang zet chu mi dang bâwihah an tâng a (hei hi “The Global Slavery Index,” http://www.globalslaveryindex.org/ chhût dân a ni). Mi zalên, bâwih neih tihbân duh êm êm bawk keiniho hian, hêng Pathian fâ ni vê tho, mahse mi dangte bâwiha tâng tlat sîte lakah hian eng nge mawhphurhna kan neih le?`