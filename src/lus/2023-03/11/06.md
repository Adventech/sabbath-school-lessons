---
title:  Hotu, Mahse Bâwih Ni Vê Thote
date:   07/09/2023
---

Bâwihte hnêna a thu sawi hnuhnung ber, “bâwih a ni emaw, zalên a ni emaw” (Eph 6:8, NKJV) tih thûa “zalên” tih ṭawngkam hian hotu ni sî, mahse bâwih ni vê thote a kâwk a. Hei hian bâwih leh hotu, bâwih ni vê tho sî-te chu rorêlna nî-ah chuan Kristâ hmaah angkhat veka en tûrin an la ding tlâng dâwn a ni tih min hrilh (2 Kor 5:10; Kol 3:24, 25 nên khâikhin rawh).

`Kristian bâwih hotu, mahse bâwih ni vê tho sî ni angin lo inngâi la, tichuan, Efesi Lehkhathawn hi in inkhâwmna inah tu emawin a chhiar lo ngâithla angah inchan bawk rawh. Eng tiangin nge hê thurâwn, i bâwihte awm ve reng lâia chhiar chhuah a ni hi i lo dawnsawn ang? Eph 6:9.`

Paula hian hotute, hotu ni mah se, sal ni vê tho bawk sî-te chu ngenna thu khauh angreng deuh tak a pê a. Chû a ngenna chuan an bâwihte vau chîng “hotûte” (Grik ṭawng chuan, hoi kurioi a ni a, a ngialngana lehlin dâwn chuan, “lalte” tih tûr a ni ang) leh “mi duhsak bîk tû mah nei lo” “Lalpa” (Grik ṭawngin, ho kurios) Krista te an inan lohzia chiang takin a tilang.

Hotute chu vâna awm Hotu tih dân anga an bâwihte chunga ti vê tûrin a ngên a, hei hi chu kum zabi pakhatna lâi vêla bâwih neitute kha chuan mak an ti hlê âwm e. Hotute chuan Kristâ laka an rinawmnain a thunun thiltih ṭhâ tih duhna rilrû nên an bâwihte an enkawl tûr a ni a; chutianga ti tûr chuan bâwihte a lo ngên ve tawh tho bawk a nih kha (Eph 6:5–8). An bâwihte an vau ṭhîn chu sim tûrin a hrilh a, hetih hun lâia an chîn êm êm bâwihte chunga hremna chelek—entîr nân, vuâk te (1 Pet 2:20), mipat-hmeichhiatna lam hawi thil tihpui luih tum te, mi dangte hnêna hralh (an chhûng leh khatte lak aṭanga awm hrantîr) te, rim taka hna thawhtîr te, rîlṭâm dang châra awmtîr te, kawl buntîr te, an taksaa chhinchhiahna siamsak te leh, tihhlum hial te pawh a ni ang—chûng chu ti ve hauh lo tûrin a ngên bawk.

Hê a thupêkte hi Rom khawvêla mi tam zâwkte thlîr dân piah lam thlîr thleng phâk tûra fuihna thu pahnih nên a tuihnih a. Chûngte chu: 1) Anmahni leh an bâwihte chu Hotu pakhat hnuaia bâwih ni tlâng vek an ni (“anmahni leh nangmahni Hotu chu vânah a awm a ni tih hre rawh u,” ESV; Kol. 4:1 pawh chhiar rawh). 2. Vâna awm Hotu chuan mi tû mah duhsak bîk nei lovin ro a rêl ṭhîn a. Anmahni Hotu chuan bâwih nia an ngaihte pawh mi dangte nên ang khat veka a ngaih avângin, anmahni pawhin chutiang chuan an ngâi ve tûr a ni (Philm 15, 16 nên khâikhin rawh).

Efesi Lehkhathawna Paula ṭawngkam hman tam tak, entîr nân, fâa siam (Eph 1:5) tih te; tlanna (Eph 1:7) tih te; roluah (Eph 1:11, 14; 3:6) tih te; Isua nêna lalṭhutthlêng luah ho (Eph 2:6) tih te; “mi thianghlimte nêna tuâl khat”  tih te, “Pathian chhûngte ni za” (Eph 2:19; 3:14, 15 nên khâikhin la) tih te, Krista taksa pêngte (Eph 3:6; 4:1–16 en la) tih te hi chu Kristian bâwihte tân khân a thlamuân thlâk ngawt ang. Eph 6:5–9 thû hian hê lehkhathawna Paula thil sawi zawng zawng, ṭawngkam hman dân chungchâng leh, mipat-hmeichhiatna kawnga thianghlimna te pawh hi telin (Eph 4:25–32), bâwihte leh bâwihpuite inkârah hman theih vek a ni tih a min hrilh.