---
title:  Nû leh Pâte Hnêna Thurâwn
date:   04/09/2023
---

`Eph 6:4 leh Kol 3:21-te hi khâikhin la. Kolosa 3:21-a kan fâte kan tihvui lohna tûr chhan a sawi chu eng nge ni?`

Paula-te hun lâia an chhiar ṭhin lehkhabu pakhat, ‘Siraka Lehkhabu’ an tihah chuan pâten an fâte an enkawlna kawnga an zawm tûr thurâwn eng eng emaw a awm a: “A fapa hmangaihtu chuan a fapa a vaw ṭhîn ang. . . . I fa chu han duât sual vaih teh, a la tithlabâr ṭhîn ang che a, a la tilungngâi tlawk tlawk bawk ang che. . . . I fapa chu thunun la, nghâwlkawl rit tak bahtîr rawh, chutichuan, a zah theih lohna chuan a tilungni lo dâwn lo che nia,” (Sirach 30:1, 9, 13, NRSV).

Paula thurâwn erawh hi chu a kî a danglam hlê mai. Pâte hnênah an tih loh tûr a sawi phawt a (“In fâte tithinur suh ula,” Eph 6:4a), chumi zawhah chuan an tih tûr a hrilh vê leh ta thung (“Lalpâ thununna leh zilhnaah chuan enkawl zâwk rawh u,” Eph 6:4b). Paula-te hun lâi kha chuan chhûngkhat pa berten an fâte chungah dân ang takin thuneihna pumhlûm an nei a, an fâte pawh anmahni tâ, an bungrua ni anga ngaih an ni. Pâte chuan an fâte chungah hremna na deuh tak, thihna hial pawh an chelek thei a. A châng phei chuan, an bâwih kawlte chunga thuneihna an chelek âia nasa zâwk mahin an fâte chungah thuneihna an chelek hial ṭhîn a ni âwm e.

Paula hian bâwih neih leh an chunga thuneihna chelek a sawi mâwi a ni lo va, chutiang ni lovin, chhûngkaw inlaichînna ṭha awm dân tûr a sawi fiah a ni zâwk. Kan rinawmna tâwpkhâwk tûr chu Kristâ lakah a nih avângin Kristian pâte chu an thuneihna an hman dân ngaihtuah ngun hlê tûrin a chah a, a chhan pawh an tihnawrh an fâte chu “Lalpâ thununna leh zilhhauhna” (Eph 6:4) pawm thei dinhmunah an din dâwn loh vâng a ni.

“Nû leh pâte u, in in chhûngkhurah Pathian mîzia tilangtu tûr in ni a. Thuâwihna chu, anmahni naupangte hrâwk vak vakna nêna phût lovin, hmangaihna leh ngilneihna lan chhuahtîr chungin phût zâwk rawh u. . . .

“In chhûngkhurah nêlawm takin awm ula. Rilru ṭha lo chawk tho thei ṭawngkam in hman loh nân insâwm hrâm ṭhîn rawh u. ‘Pâte u, in fâte tithinur suh u’ (Eph 6:4). . . .

“Pathian Lehkhabu-ah hian nû leh pâte chu an fâten thu an âwih loha hnuaichhiah leh hleihluâk taka hrem phalsak an nih thû pakhat mah a awm lo va. Pathian dân chu in chhûngkhurah leh ram inrêlbâwlnaah te hian hmangaihna tâwp lo thinlung aṭangin a lo luang chhuak a ni.”—Ellen G. White, Naupang Kaihhruaina, p. 233.

`Hê zirlâiin a sawi hi chu nû leh pâte zawm tûr ni tho mah se, hêng Bible chângte aṭang hian mi dangte chunga kan awm dân tûr chungchângah eng zirlâite nge zir chhuah theih kan neih le?`