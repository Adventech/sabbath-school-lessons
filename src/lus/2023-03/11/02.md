---
title:  Naupangte Hnêna Thurâwn
date:   03/09/2023
---

`Paulan naupangte hnêna thurâwn a pêk chu eng nge ni a, a thurâwn pêk chu a rintlâkzia tilang tûrin Thuthlung Hlui lehkhabua eng thûte hi nge a hman? Eph 6:1–3. (Mt 18:1–5, 10; Mk 10:13–16 pawh en la.)`

Paulan naupangte hnêna thurâwn a pêk hi a awmze dik tak hre tûr chuan, Efesi khawpuia chêng Kristian, kohhran member tu tute emaw ina inkhâwm ho ṭhînte hnêna chhiar chhuah a ni lâi kha kan mitthlâah kan hmuh a ngâi ang. Heti lâia “naupangte” (Grik ṭawngin, ta tekna) a tih hian naupang chumchiap aṭanga lei kâng deuh tawh thlengin a huâm thei a, a chhan pawh fâte chu an pâten kum 60 an tlin hmâ chuan (Grik-ho tih dânin) emaw, an thih hmâ loh chuan (Rom-ho tih dânin) emaw an pâte thuhnuaia an awm ṭhin vâng a ni.

Paula hian Kristian kohhranho inkhâwmna hmuna Pathian chibai bûk ṭhîn naupangte chu “Lalpa-ah” (chumi awmzia chu Krista-ah tihna a ni) an nu leh pâte thu zâwma châwimâwi tûrin a ngên a (Eph 5:22; 6:4, 5, 7–9 te pawh en rawh). Hetah hian naupangte chu keimahni ang bawkin Kristâ zirtîrte an nih avânga zah tûr leh, Pathian chibai bûknaah pawh teltîr vê ngêi ṭhîn tûra hrilh kan ni. He lâi thû hi naupangte enkawlna leh naupangte rawngbâwlsakna kawnga kan innghahna lungphûm a ni nghâl bawk.

Amaherawhchu, Paula thurâwn hi î-hê lova zawm ngawt tûr a ni lo thung. Nû leh pâte thû chu “Kristâ thilphûtte nên a inkalh a nih chuan, hniâl harsa tak pawh a lo ni a ni maithei, [naupangte] chuan Pathian thu an zâwm zâwk tûr a ni a, an nu leh pâte thu an zawm loh avânga thil lo thleng theite pawh Pathian kutah an dah mai ngam tûr a ni bawk.”—Ellen G. White, Kristian Chhûngkua, p. 281.  

Paula hian naupangte a fuihna thû chu Thu Sâwm Pêka a pangana sawi chhâwngin a titâwp a. Hei hian Kristiante kâihruaitu atân Thu Sâwm Pêk hi a tling tâwk a ni tih a ring a, a dah sâng hlê bawk a ni tih a tilang (Eph 4:1–6:9; a bîk takin, 4:25, 28; 5:3–14). Thu Sâwm Pêka a pangana sawi chhâwngin bul a han ṭan phawt a, a châng dawt leh chiah a sawi hmâ hian amâ ṭawngkam a han zep tel zauh a (“chu chu thupêk tiam nei hmasa ber a ni,” Eph 6:2) tichuan, châng 3-ah hian thupêk pangâna thû bawk kha sawi lehin (“i tân a ṭhâ ang a, leiah hian i dam rei bawk ang,” Eph 6:3) naupangte hnêna thurâwn a pêk chu a khâr ta a ni. Thupêk palî-na hian nû leh pâte châwimâwi chu mihringte tih tûra Pathianin a lo ruâhman sa ve rêng a ni tih a sawi a. Kan nû leh pâte châwimâwina chuan, ṭha famkim lo tak pawh lo ni mah se, hrisêlna a tiṭhâin dam reina min thlen bawk ang.

`Hêng Bible chângte hian engtin nge chhûngkaw inlaichînna pawimawhzia min hrilh le?`