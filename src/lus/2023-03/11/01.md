---
title:  Kristâ Chunga Rinawmna Ataka Nunpuiin
date:   02/09/2023
---

> <p>Chângvawn</p>
> “Nangni hotute u, chutiang bawkin, anmahni leh nangmahni Hotu chu vânah a awm tih leh, ani chuan mi duhsak bîk a nei lo tih hriain, vau lovin an chungah ti ve erawh u,” (Efesi 6:9).

### Chhiar Tûrte
Mk 10:13–16; 2 Kor 5:10; Eph 6:1–9; Kol 3:21, 24, 25; 1 Pet 2:18–25.

Kum 2018 khân Washington, D.C. khawpuia awm Bible Museum-a Bible hlui pakhat an dah chu miin an hmu duh hlê mai a. Hê Bible hi Bible kaihtâwi a ni a, a buatsaihtute hian bâwihte thlavâng hauhsakna lam hawi thû rêng rêng chu chhawk vek niin, thurin pawimawh leh ṭûl chin nia an ngaih chauh a chuântîr a ni.

Kum 1808-a an chhuah tawh kha a ni. Khawi khawiah emaw chhawk ṭhen an nei a ni mai lova, Thuthlung Hlui lamah hian zâa sawmkua vêl paihin, Thuthlung Thar lamah pawh zâa sawmnga leh pakua vêl an paih bawk. Kan Bible hman lâiah hian bung 1,189 a awm a; mahse, hê Bible-ah hi chuan bung 232 chiah a awm.

A leh lamah, bâwih neih sawi mâwina, Bible thawnthu dangten “chanchin ṭhâ” ti pawha an sawi vê miah loh tûr chângte erawh engtin mah khawih danglam lohin an zuah thung a. Chûng an zuahte zîngah chuan mi tam takin an hman sual ṭhin châng, “Chhiahhlawhte u, Kristâ chunga in ti angin, tîsa lama in hotute thu pawh thinlung leh tih tak zetin, hlâu leh khûr chungin zâwm vê rawh u,” (Eph 6:5, KJV) tih pawh hi a tel a ni.

Tûn lâi kan hun leh kan khawtlâng nunah hian, chona pawimawh tak kan hmachhawn chu Eph 6:1–9 thu awmzia hriat thiam a ni. Chû tûr chuan, chhandamna chanchin, Bible bu kima puan chhuah a nih dân ang hi rilrû-a ngaihtuah chungin kan chhiar tûr a ni. Paulan a hun lâi khawtlâng nunphung dik lo tak hnêna chanchin ṭhâin a ngaihhlut leh ngaih pawimawh zâwngte a hrilh dân aṭang hian eng thilte nge zir chhuah theih kan neih le?