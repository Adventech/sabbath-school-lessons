---
title:  Isua, Thil Engkim leh A Kohhran
date:   13/07/2023
---

Kristian hmasâte khân Sam 110:1 thû-ah hian châwisâna Isua a la awm tûr thu lo sawi lâwkna an hmû a: “Lalpâ thu chhuak chuan ka Lalpâ hnênah, ‘I hmêlmâte i ke nghahchhana ka siam hmâ loh zawng, ka ding lamah ṭhu rawh’ a ti a.” Hetiang chiah hian Sam 8 pawh chhiarin, Pathian chuan “a ke hnuaiah,” “mihring fapa” (Sam 8:4) “ke hnuaiah eng kim a dah vek” (Sam 8:6) niin an ngâi bawk. Vân hmuntea thim thiltihtheihnate chu an chungah awmin, anmahni rawn tihbuai tum reng ṭhîn niin ring tho mah sela, chûng thiltihtheihna chu Isuâ ke hnuaia awm an ni tih erawh an ring tlat thung a ni.

Pa chuan “a [Isuâ] ke hnuaia thil engkim a dah” avângin “Amah chu engkim chunga lû ber atân kohhhran hnênah a pe tawh a ni” (Eph 1:22) tih hi lo chhinchhiah ila. “Thil engkim” tih hi huâp zo ṭawngkam chu ni tho mah se, Paula rilru-ah hi chuan Eph 1:21-a sawi “thiltihtheihnate” kha a lang a. Thil engkim—vâna awm te, thlarau khawvêla awm te leh an thiltihtheihna te pawh telin—Kristâ ke hnuaia awm, a thununna huang chhûnga mi vek an ni.

`Vân hmuna lalṭhutphaha Krista châwisâna a han awmna leh, lei leh vâna thil awm zawng zawng chunga rorêltu a nihna hian a kohhran tân eng nge hamṭhatna a thlensak le? Eph 1:22, 23.`

Pathian chuan Krista hi sual thiltihtheihna zawng zawng chungah hnehna a chantîr tawh a. Krista nêna inzawm tlat leh, Kristan a mamawh zawng zawng a pêk tawh kohhran pawh hi chûng hmêlmâte lakah chuan hnehna chantîr a tiam bawk. Pathian thiltihtheihna, Kristâ thawhlehnaah leh vân hmuna thlarau sual awmte chunga châwisân a nih tâknaa pho lana awm kha, kohhran tân hna thawk thei tûra tihnun a ni tawh a. Hnehna changtu Krista chu kohhran hnênah pêk niin, kohhran chu ‘a taksa’ tia koh ni tûrin Amah nên an inzawm tlat tawh bawk a ni.

Engtin nge keini ringtute hian châwisâna awm tawh Krista chu kan lo hriat a, Pathian thiltihtheihna chu kan nunah a takin kan lo chan theih ang? Chumi a thlen theih dân kawng emaw, kan tih tûr awm emaw lam chu chiang fek fawkin a sawi lo tlat mai a. Amaherawhchu, he lâi thû hi Efesi khuaa ringtute a ṭawngṭâisak ṭhin thû a sawina chânga mi a nih ve tho avângin, a thâwitham deuh chuan kan hre thei thung. Paula hian a ṭawngṭâina chu Pathianin a chhân ngei a ring a. Kristaa puan chhuaha awm, Pathian thiltihtheihna fak leh ringtute nuna Pathian chênchilhna dîl pawh thil sâwt tak a ni tih a nemnghet bawk.

`Ṭawngṭâinain thil a tihtheihzia hi a takin i lo chang vê tawh em? A awmzia chu, chhâna awm ta ṭawngṭâina chauh pawh ni lovin, ṭawngṭâina hrim hrim hian engtin nge Pathian hnaih tûr leh Isuaa min pêk a tiam thiltihtheihna chu chang thei tûrin mi a ṭanpui ṭhîn tihna a ni.`