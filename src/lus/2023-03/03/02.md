---
title:  Ṭawngṭai leh Lâwmthu Sawiin
date:   09/07/2023
---

Paula hian Efesi khuaa ringtu awmte chu Isua rinna kawngah an ṭhang chho zêl a, anmahni pawh an inhmangaih tawn deuh deuh a ni tih a lo hriatin a lâwm hlê a (chu thu chu Tukika hnên aṭanga a hriat a ni mai thei, Eph 6:21, 22); chuvâng chuan an tâna a ṭawngṭâi ṭhin thû a hrilh ta a ni.

`Paulan Efesi khuaa mîte tâna a ṭawngṭâi thû a sawina pahnih–Eph 1:15–23 leh Eph 3:14–21 hi khâikhin la. Hêngahte hian thil inang engte nge awm?`

A châng hi chuan kan ṭawngṭâia kan aw ki hman hi a dik lo hlê ṭhîn a, harsatna eng emaw kan tawh chunga kan lungngaih thû kan chham chhuak hi a ang deuh ber zâwk ṭhîn. Efesi Lehkhathawna Paulan ringtute a ṭawngṭâisak ṭhin thû a sawina aṭang hian kan ṭawngṭâina rêng rêngah lâwmthu sawina a tel vê ziah tûr a ni tih kan hre thei a. Pathian malsâwmna tam tak kan dawn chungahte hian lâwmthu kan sawi ṭhîn tûr a ni. Harsatna kan tawhahte hian Pathian chuan kan tâna ṭha tûr zâwngin hnâ a thawk a ni tih hriat thiam kan tum tûr a ni; Ani chuan kan nun hi a tihdanglam theih avângin kan fak tûr a ni bawk. Châwisâna awm tawh Isuâ khawngaihna leh thiltihtheihna chu fak ila (Eph 1:20–23), kan chhûngkhatte leh kan ṭhian ṭhâte pawh malsâwma an awm avâng pawhin A hnênah lâwmthu i sawi ṭhîn ang u. Paulan ṭawngṭâi hlawhtlin theihna thurûk a sawi chu: ṭawngṭâina hi Pathian fak thei tûr leh, a hnêna lâwmthu sawi thei tûra min zirtîrtu a ni tih hi a ni.

Paulan Efesi khuaa ringtute chu a ṭawngṭâinaahte an hming lam ṭhînin, an chunga lâwmthu sawi a bân loh thû a hrilh bawk a (Eph 1:16, NKJV; Phil 1:3, 4; 1 Thes 1:2; leh 5:16–18 pawh eng bawk ang che).

“Bâng lova ṭawngṭâi” (1 Thes 5:17) tih thû hi eng nge ni a awmzia? Eng tik lâi pawhin Pathian hmâah ṭhingṭhî-in kan ṭawngṭâi reng mai tûr a ni tihna chu a ni lo chiang a. Pathian Thlarau malsâwmsakna azârah, Pathian awmpuina leh thiltihtheihna chang thei tûra thinlung inhawngin, a hnêna lâwmthu sawi theihna remchâng zawng pah reng chunga nun hmang tihna zâwk a ni. Mihring nuna harsatna chi hrang hrang lo thleng ṭhînte pawh hi, Pathian awmpuina nên lo dawngsawng a, A thurâwn leh kaihhruaina zui thei tûra inpeih tihna pawh a ni a. Pathian chu hlat lova hnaih zâwk zêl tûra inhawng tihna pawh a ni bawk.

Ṭawngṭâi hi dân ang maia neih a awl khawp mai ṭhîn a, ringtuten a remchân dân anga an tih ve tûr rêng emaw kan ti chauh bawk ṭhîn. Mahse, Paula hi chuan thlîr dân hrang daih a nei a. Efesi khuaa ringtu awmte tân tih tak zetin a ṭawngṭâi a, chu chu a tâna lâwmthu hril pah (Eph 1:16; 1:3–14) leh, an tâna sawipui hna thawk pahin (Eph 1:17–23; 3:14–21) a ti ṭhîn. Ani ngaih dân chuan, ṭawngṭâina hi Kristian rinnaa a laipui ber leh pawimawh ber a ni a. Eph 1:15–23 leh 3:14–21 thûte pawh hi ṭawngṭâi tûra min sâwmna niin, keimahni mi mal “ṭawngṭâi rawngbâwlna” ṭheuhte ngun taka ngaihtuah ṭhîn tûrin min duh a ni.

`Eng vângin nge ṭawngṭâinaah hian Pathian hnêna lâwmthu sawina tûr kan neihte chham tel ngei ṭhin a pawimawh?`