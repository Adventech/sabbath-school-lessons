---
title:  Thiltihtheihna Zawng Zawng Chunga Awm Krista
date:   12/07/2023
---

Paulan Isua châwisâna a awmna chu fakin, tûnah chuan vân hmuna lalṭhutphahah khian Pâ ding lama a han ṭhut tâk thû a sawi a. Pa nêna an inlaichîn dân a sawi fiah hnû-ah (vân hmunahte khian a dang lamah a ṭhuttîr,” Eph 1:20, ESV), “thiltihtheihnate nêna an inzawm dân a sawi leh bawk. Isua chu Pâ lalṭhutthlêng luahpuitu a nih avângin, hming sak tinrêng “chung daihah” a awm a ni a ti (Eph 1:21).

`Sual leh thlarau khawvêla chêngte thiltihtheihna chungchâng a sawina Eph 1:21; 2:2, leh Eph 6:12 thûte hi khâikhin la. Hêng thiltihtheihna chungchâng sawi hi eng vânga tuipui viâu nge a nih?`

Skeva fapa pasarihte chanchin sawina Tirh 19:11–20 hian, Paula hun lâia Efesi khawpui kha mitdâwivaih zirna hmunpui a ni tih a tilang a. “Rom mîte awp ram hrang hranga mitdâwivaih a lâr êm êm chhan chu, khatih hun lâia mîte khân an nî tin nunah thlarau khawvêla chêngten nghawng an rawn nei thûk hlê nia an hriat vâng a ni. Mitdâwivaih thiamten an tum ber chu, thlarau ṭhâ leh thlarau hlauhawm thliar hran a, thlarauten hna an thawh dân leh an chakna leh thil thiam an neihte hriat a ni a. Hemi hriatna hmang hian mihringte tâna ṭha tûr zâwnga thlaraute hnâ thawhtîr dân kawng (ṭawngkain emaw, ziakin emaw, a nih loh leh ngûn, ṭhî leh zungbun hmang pawhin) an ruâhman thei dâwn a ni. A tih dân tûr dik taka tih a nih chuan, thlarauin a tihnat damlo chu tihdam theih a ni a, sakawr intlâksiaknaah pawh hnehna chan theih a ni bawk.”—Clinton E. Arnold, Power and Magic: The Concept of Power in Eph, p. 18.

Efesi khawpuia chêngte sâkhaw nunah thlarau khawvêla chêngte hming hrang hriat leh, chûng thlarautena thil an tih theihte hriat chu thil ṭûl tak a ni. Tûn lâi hunah pawh hian chutiang anga ngâi chu mi ṭhenkhat an awm. Paulan Krista leh hêng thlaraute danglamna hi chiang taka târ lan a duh a. Châwisâna han awm ta Isua chu lalna te, thuneihna te, thiltihtheihna te, rorêlna te zawng zawng chung daiha awm a ni (Eph 1:21, ESV).

A lehkhathawn lo chhiartuten Isua ni lo chu thuneihna nei mi dang leh, thil dang rêng an awm lo a ni tih an hriat thiam ngei theih nân, hming hmerh bîk nei chuang lovin, thlarau chi hrang hrangte hming chham chîn chu awmzia a awm loh thû pawh heti hian a sawi bawk a, chû chu, “hming sak tinrêngte chung daihah” (Eph 1:21) tih hi a ni. Isuâ thuneihna chu hmun leh hunin a phuâr vê phâk loh a nih thu sawiin, thiltihtheihna zawng zawng chunga ro a rêlna chuan hê khawvêl chauh ni lovin, khawvêl lo la awm pawh a huâm tel vek a ni (Eph 1:21).

`Tûn lâi huna thlarau sualte thiltihtheihna lo lan chhuah dân ṭhenkhat chu engte nge ni a, chûngte chuan min thunun vê loh nân eng thil nge kan tih ang?`