---
title:  Zir Belhna
date:   14/07/2023
---

Ellen G. White-i thuziakte aṭanga Krista châwisâna a awm thu sawina pahnihte hi han zir chiang teh:

“Krista chu vân kawngkhârte a kal pelh hnu chuan vântirhkohte châwimâwina changin lalṭhutphahah ṭhuttîr a ni ta a. Hê inkhâwmna urhsûn hi hman zawh a nih vêleh, Thlarau Thianghlim chu nasa takin zirtîrte chungah a lo thleng ta a; chutichuan, Krista chu chatuan chatuan atâ Pa nêna an lo inṭâwm tawh ropuina nên chuan châwimâwiin a awm ta a ni. Pentikos Nîa Thlarau Thianghlim lo thleng kha, Tlantu a ni tih Pathianin a pawm ta tih a rawn puan chhuahna a ni a. A lo tiam tawh ang ngeiin Amah zuitute hnênah vân aṭangin Thlarau Thianghlim a rawn tîr ta a; chu chu puithiam leh lal a nih ang ngeia lei leh vâna thuneihna zawng zawng a dawng tawh a ni tih leh, Amah chu a mîte tân Hriakthiha a ni tih chhinchhiah a ni bawk.”—Tirhkohte Thiltih, pp. 38, 39.

“Pâ bân chuan a fapa a kuangkuah a, chutichuan, ‘Pathian vântirhkoh zawng zawng pawhin amah chibai bûk rawh se’ (Hebrai 1:6) tia puan a ni ta a ni.

“Rorêlna te, lalna te leh thiltihtheihna te chuan lâwmna sawi chhuah sên loh nên nunna Lal chungnunzia chu an lo pawm ta a. Vântirhkoh rualte chuan a hmâah bawk khupin chibai an bûk a, chutah, vân kawtthlêrah chuan dingin, ‘Berâmno talh tawha hi thiltihtheihna te, hausakna te, finna te, chakna te, châwimâwina te, ropuina te, malsâwmna te hmu tlâk a ni e’ tiin hlim takin an au rual a. Thupuan 5:12.

“Hnehna hla an sakte chu vântirhkohte ṭingṭang tum rî nên infinin, vân khi lâwmna hla leh fakna hlain a lo khat ta a. Hmangaihna a dingchang a, hloh tawh chu hmuh lêt leh a ni ta. Vân khi fakna aw rî ring tak chuan fan chhuakin, ‘Lalṭhutphaha ṭhû leh Berâmno hnênah chuan malsâwmna te, châwimâwina te, ropuina te, rorêlna te chatuanin awm rawh se’ Thupuan 5:13 an ti a.”—Chatuan Nghahfâk, pp. 834, 835.

**Sawi Ho Tûrte**:

`Isua chu “tûnah hian” châwisânin a awm tawh a, mahse, châwisânin a “la awm rih lo” tih hi eng nge ni a awmzia? Eng tiang kawngin nge Isua chu “tûnah” hian “thil engkim” Lalpa, ramhuaite pawh a thu hnuaia dah vek a nih tawh le? Chutih rual chuan, eng tiang kawngin nge thil engkim chunga rorêltu a nihna erawh tûna “la thleng rih lo,” nakîna mi tûr a la nih tho bawk sî? (1 Kor 15:24–28 en la.)`

`Eng tiang chiahin nge Krista chu engkim chunga rorêltu a nihna hi i nunin a lo dâi hriat ve tawh le? Nge ni a, an thuneihna hloh ṭhen mêk suala tlu tawh ramhuaite thuneihna hnuaiah i lo la awm reng zâwk? A tu zâwkin nge i nun kha thunun? Hneha la awm ngei tûr, mahse, khawvêla la che nasa êm êm rih sî sual sipaite thuhnuaia i awm a nih chuan, engtin nge an lak atâ i tâl chhuah theih ang?`