---
title:  Châwisâna Awm Isuâ Thiltihtheihna
date:   08/07/2023
---

> <p>Chângvawn</p>
> Ringtûte chuan Thlarau thianghlim zârah “a thiltihtheihna mak takin a thawh dân te, amah ringtu keiniho tâna a thiltihtheihna ropuizia te chu eng ang tak nge a lo nih a, Krista-ah chuan eng ti takin nge a thawh tih te, mitthi zîng atâ kâi thova, vân hmuna a kut ding lama a han ṭhuttîr dân te” an hre thei a (Efesi 1:19, 20, NKJV).

### Chhiar Tûrte
Deut 9:29; Sam 110:1; 1 Korin 15:20–22; Eph 1:15–23; 3:14–21; 1 Thes 5:16–18.

Mihringte hian thuneihna tam zâwk neih belh zêl kan tum niin a lang. Entîr nân, lîrthei siamtu company lian tak, Devel Motors chuan car changkâng leh chak ṭha tak mai, Devel Sixteen an tih chu siamin, chhuân pawh an chhuâng hlê. Hê car hi 16-cylinder niin, a engine chu 12.3-liter a ni a, a horsepower pawh 5,000 chuang a ni. Hei âia chak zâwk hi a la awm a, chu chu Peterbilt niin, hê truck phei hi chu jet engine, Pratt & Whitney pathum lâi hmang a ni. A horsepower pawh 36,000 zet a ni a, a sâng khawp mai. Second 6.5 lek chhûngin mêl chanve chanve leh vêl a tlân hman a, ding tûra a parachute pâi pahnih a tihparh hmain dârkâr khata mêl 376 zêta chakin a tlan fia fia mai ṭhîn a ni.

Paula chuan Efesi khuaa ringtute hi an chênna rama mîten an biak pathiante leh sâkhuate ngâisâng ve tûra thlêm an nih hunah pawh, Pathianin Kristaa a lo dah thiltihtheihna nasa tak chu Thlarau Thianghlim zâra chang ngei tûrin a duh a. Mahse, hê Pathian thiltihtheihna hi chu horsepower ang zâwnga teh chî a ni vê lo thung. Chhandamna chanchina thil thleng ropui tak tak panga hmanga teh a ni a, chûngte chu: 1) Isuâ thawhlehna te; 2) Pathian lalṭhutphaha châwisâna a han awm tâkna te; 3) thil engkim a thu hnuaia dah vek a nihna te; 4) kohhran lû ni tûra ruat a nihna te a ni (Eph 1:19–23).

Ringtute chuan hêng thil thleng pathumte hi an ngaihtuah a nih chuan, anmahni tâna Pathianin A thiltihtheihna a lo hman nasatzia an lo hre thiam ang a—hrethiam pawh ni mai lovin, a takin an lo chang bawk dâwn bawk a ni.