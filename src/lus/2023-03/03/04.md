---
title:  Thawhlehna Thiltihtheihna Changin
date:   11/07/2023
---

Paulan a ṭawngṭâi thû a sawina châng tâwp lam, Eph 1:20–23-ah hian Thlarau Thianghlimin ringtute hnêna hriat thiamna a neihtîr a beisei dang pakhat, a hnuhnûng ber ni bawk chu kan hmu a; chu chu ringtute tâna Pathianin a thiltihtheihna nasa tak a hman thû a ni. Chû Pathian thiltihtheihzia lo lanna chu chhandamna chanchina thil thleng pawimawh tak tak pahnih thur chhuakin a sawi a: 1) mitthi zîng atâ Isua kaithawha a awmna;  2) vân hmunahte Pathian ding lama Isua han ṭhuttîr a nih tâkna te a ni (Eph 1:20).

`Eng tiangin nge Pathian thiltihtheihna chu Isuâ thawhlehnaah khân tihlanin a awm? Eph 1:20; 1 Kor 15:20–22; Phil 3:8–11; Heb 13:20, 21; 1 Pet 1:3.`

Isuâ thawhlehna hi Kristian thurin zîngah pawh a pawimawh ber pakhat, thlauh thlâk thiang miah lo a ni a (1 Kor 15:14, 17). Ringtu rinawmte hian Isua Krista a thawhleh avâng chauhin Kristâ lo kal leh huna chatuana nunna chang tûra thawhlehna ni ropui lo thleng tûr chu kan nghâk thei a ni (1 Kor 15:20–23). Krista a thawhleh avâng bawkin, tûnah hian chanchin ṭha malsâwmna zawng zawngte chu chang tûrin Amah kan thlîr thei a, chûng zîngah chuan kan nuna Thlarau Thianghlim lo chênna pawh hi a tel.

Krista chu Pathianin “a ding lamah a ṭhuttîr” (Eph 1:20) tih thu hi Sam 110:1 aṭanga lâk chhuah a ni a; hei hi Thuthlung Thar lehkhabuten Thuthlung Hlui thu an sawi chhâwn ngun ber a ni bawk. Krista châwisâna a awmna hi Efesi Lehkhathawnin sawi uâr a tum ber pakhat a ni. Ringtute chu “vân hmunahte khian [Krista Isuâ] hnênah han ṭhuttîr an ni” (Eph 2:6, ESV). Chu bâkah, Paulan vâna Krista a han chhohna hi a kohhran hnêna thil engkim a chhûn khahna leh, thilpêkte a pêkna hmahruai angin a sawi bawk (Eph 4:8–11 en la).

Eph 4:8–11-ah hian Krista chu eng mah ti lova Pâ lalṭhutphaha han ṭhu mai mai emaw ti lo tûrin min chah a. “Châwisâna awm ta Krista chu a Thlarau hmanga khawvêl zawng zawngah kal kualin, hneh chung leh hneh leh zêl tûra a chhuah zâwk thu a sawi.”—F. F. Bruce, The Epistles to the Colossians, to Philemon, and to the Eph (Grand Rapids, MI: Eerdmans, 1984), p. 133.

Chutiang chuan, Krista châwisâna a awmna emaw, lallukhum khumtîra a awmna emaw hi ringtute hnêna Pathian thiltihtheihzia entîrna atân ni mai lovin, Pathian thiltihtheihna an dawnna hnâr ni ang pawhin a sawi bawk.

`I nunah khân eng tiang kawngtein nge Kristâ thiltihtheihna chu i mamawh ve a, chu thiltihtheihna chu engtin nge nangmâ tân i lo chhawr ṭangkâi ve theih ang? Kan thil tih ṭhin zînga engte hian nge Pathian thiltihtheihna kan dawn theihna tûr lo dâl thei le?`