---
title:  Thlarau Thianghlim Hnên Atâ Finna Changin
date:   10/07/2023
---

> <p></p>
> “Kan Lalpa Isua Kristâ Pathian, ropuina Pa chuan Amah hriat kawngah finna leh hriat chiantîrna Thlarau chu a pêk theihna tûr che u-in, ka ṭawngṭâinaahte chuan ka hre reng ṭhîn che u a, in tân lâwmthu hril ka bâng ngâi lo,” (Eph 1:16, 17, ESV).

Paulan a ṭawngṭâi ṭhin thû sawiin, chutah chuan Pathian lalṭhutphah hmâa ngenna a han thlen thû pawh a hrilh bawk. Ringtute chu an lo pianthar tirh khân, an nunah Thlarau Thianghlim a lo thleng tawh tih a hria a (Eph 1:13, 14). Tûnah chuan thûk lehzual zâwka Isua an lo hriat theih nân (“amah hriatna kawngah,” Eph 1:17) an mamawh êm êm thlarau lam finna pe tûrin Thlarau Thianghliom malsâwmna thar a dîlsak leh ta a ni.

`Thlarau Thianghlimin ringtute hnêna hriat thiamna danglam bîk a pêk theih nân Paula a ṭawngṭâi a. Hrethiam tûra a duh thil pathumte chu engte nge ni? Eph 1:17–19 en la.`

“Amâ kohna beiseina” (Eph 1:18) an lo neih theihna tûra a ṭawngṭâi bâkah, chhandamna an lo awm theihna tûra Pathianin thil a lo tih tawh zawng zawngte chu an lo hriat theih nân pawh a ṭawngṭâi a (Eph 1:3–9, 11–13); an tâna hmachhawp ropui tak a neih pawh hre tûrin a duh hlê a ni (Eph 1:10, 14).

“Mi thianghlimhote-a [Pathianin] ro a luah tûr ropuizia” (Eph 1:18, NKJV) an lo hriat thiam theihna tûra a ṭawngṭâi lâi hian a rilru-ah Thuthlung Hlui lehkhabuten ringtute chu Pathian ro chan an nih thû an lo sawi kha a awm a (Deut 9:29; 32:9; Zak 2:12; Eph 1:11). Pathian hnên atâ ro chan an neih thû chauh ni lovin, anmahni ngei chu Pathian rochan a ni bawk tih hre tûrin a duh. A awmzia chu, Pathian ngaiha an hlutzia hre thiam tûrin a chah tihna a ni.

“Amah ringtute lama Pathian thiltihtheihna len nasatzia” (Eph 1:19) an lo hriat theihna tûra a ṭawngṭâi hian, a mitthlâah Thlarau Thianghlimin Pathian thiltihtheihna nasatzia hriat thiamna thar a rawn pe lâi chu a awm a, chu thiltihtheihna chuan anmahni nuna hnâ a thawk lâi pawh a hmu bawk.

Hêng a ṭawngṭâinate zawng zawngah hian, Isuaa Pathianin a lo pêk tawhte chu anmahni tân ngei lo chhawr ṭangkâi ṭheuh tûrin a duh hlê a ni.

`Engtin nge “keini Amah ringtute lama Pathian thiltihtheihna ropui tak” hi nasa lehzual zâwkin i nî tin nunah i lo chan vê theih ang?`