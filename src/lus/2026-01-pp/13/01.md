---
title:  Zêp Theih A Ni Lo!
date:   21/03/2026
---

> <p>Chângvawn</p>
> “Isuan an hnênah, ‘Hlau suh u, kal ta ula, Galili rama kal tûrin ka unaute va hrilh rawh u, chutah chuan min hmu ang’ a ti a” (Matthaia 28:10).

> <p>Chakna thu</p>
> Kan tân Isua a thi tih rinna hian hlimna min pein, mi dangte hnêna puan darh duhna min neihtîr thîn.

### Chhiar tûrte
Matthaia 28:1–10; Luka 24:13–35; Chathuan Nghahfâk, bung. 81 leh 82, pp. 779–794; The Bible Story (1994), vol. 9, pp. 143–148, 151–155, 156–160; Kan Kohhran Thurin, no. 9, 11, 14

_Chanchin ngaihnawm dangdâi tak puan chhuah tûr i nei tawh ngâi em? Chu chanchin ngaihnawm riauna chhan chu eng nge ni? Tu hnênah nge i puan hmasak ber le?_

Thlâna luhna tûr kawngka takah chuan Rom sipaite chu an thu kual taih a. Zân lah chu a reiin a vawt hle mai bawk a. Thlân kawngka khâr nâna lung lum hnan tûr khân an vaiin an bei tak tak a, chutah lung chu hrui kaih hnana chhinchhiah hnân tlat a ni. Puithiamten tuten emaw, Isua ruang an ru ang tih an hlauthâwng tlat mai kha a mak hle a ni. Zîng khua a lo vâr tan ta chu an lâwm hle mai. Zîng khua a lo vâr ang a, an hna chu an tlingtla tawh mai dâwn a ni.

Vawi lehkhatah lei chu a sawi hlâwk hlâwk a, a nghîng ta dur dur mai a. A lo khi phuk phuk a, mit tivai chum chum khawpin êng a lo de kual zawr zawr bawk a, tûn hma lama an thil hmuh tawh zawng zawng âia êng a ni. Hlaua kimki chawih chawih chunga an thlîr reng lâi chuan vântirhkoh a lo lang a, lungpui chu lungte ang lekin a châwisawn ta mai a. Isua chu thlân atangin a lo chhuak a, vân ropuina neiin a êng tle sar mai a ni. Hemi hi Zirtawpni tlâia thlâna an zalh kha a ni a; mahse a lo danglam ta hle mai. Tûnah chuan hnehtu leh thuneihna sâng nei a ni ta a, thiam loh chang leh, nghaisak a ni ta hauh lo mai. Isua chu a lo nung leh ta! Sipaiho chu thidangin leiah an tlu dêr a, an lo harh chhuah leh meuh chuan engkim a rehin a thim leh ta hle mai si a ni. Rang taka insasengin, Jerusalem lamah an tlânchhe ta dâwr dâwr a, kalkawnga an tawh apiangte hnênah chuan Isua thawhleh thu chu an hrilh nghâl zêl a.

Nakin deuh lawkah chuan hmeichhe pahnih thlânah chuan an lo kal a. Isua ruang chunga hriak leh rimtui hnawih an tum a, chu chu Judate tih dân rêng a ni. Zirtâwp tlâi khân Chawlhni a hnaih tawh êm vângin an duh ang pawhin an sawngbâwl hman lo va, tûnah hian tih an tum ta zâwk a ni. Thlân chhûnga luh theih dân tûr pawh an la hre chiah lo va; mahse, thlân kiang an lo thlen chuan thil awmzia an manthiam lo hle mai. Thlân chhinna lung chu lum sawn sain an hmu a. Hlauhna leh zâmna kut chuan a man a ni ta ber mai. Tu’n nge maw Isua ruang chu la bo ta mai ni dâwn le? Engtin nge a awm tak ni ang le? Tichuan, vântirhkoh an hmu ta a, a êng ropui tak chu an hmuhin an hlau êm êm a, tawng pawh tawng thei lo leh chêt pawh che sawn thei lo khawp hialin an hlau a ni.

Vântirhkoh chuan hlim hmêl pu tak chungin an hnênah, “Hlau suh u, Isua chu a tho leh ta! Zirtîrte hnênah va kal ula, Galili ramah a hmu dâwn tih va hrilh rawh u,” a ti a.

Hmeichhiate chu an hlim leh ta hle mai a, tûnah chuan lâwm lutuk vângin an khûr der der mai a ni. Jerusalem lam pana an kal dâwn lâi tak chuan Isua chu an hnênah a rawn inlâr nghâl a. Anni chuan thingthiin chibai an bûk a. Isua an hnênah, “Hlau suh u. Ka unaute hnênah va kal ula, Galili ramah kan intâwk ang tih va hrilh rawh u,” a ti a.

Anni chu zirtîrte awmna lam pan chuan hmanhmawh takin an tlân ta nghâl a, chanchin lâwmawm hrilh hlân chu an nghâkhlel hle mai a ni.

Chumi ni tlâi lamah chuan Isua hnungzuitu pahnih chu Emmau lam panin an hâwng dûn a, hmeichhe pahnihte thusawi pawh kha an hre ve a. An thusawi chu âwih atân chuan tha an ti hle nain, hmeichhe rilru buai deuh thusawi mai mai a ni palh ang tih an hlauthâwng deuh bawk si! Chutih lâi hun chu mitin tan rilru ngui leh hrehawm hun a ni ngawt mai.

An titi chu an tui êm avângin an bula Mikhual lo kal ve pawh chu an lo hre chang lo va. An hnêna an thil sawi chungchâng a han zawh pawh chuan, ka deuh hau chungin ani chu an en a. “Tûn kâr chhûnga Jerusalem vêla thilthleng hre lo chu nang chauh hi i ni dâwn maw?!” tiin mak ti takin an zâwt a.

Mikhual hnênah chuan Isua thih leh, Messia a nih ngei an rin thute chu an hrilh mawlh mawlh a. A thawhleh thute pawh chu an hriat ang ang chuan an hrilh ve a.

Mikhual chuan lu thîng nar nar chungin tihian a chhâng a, “In la ngawng hle mai maw!? Zâwlneite thusawite hi chhiar ngâi lovin, âwih pawh in âwih vak lo a ni maw?” a ti a. Mikhual chuan Mosia lehkhabu atanga tanin, zâwlneite lehkhabu Isua chanchin hrilhlâwkna hrang hrangte chu a hrilhfiah ta zêl a, chu chawlhkâra chung hrilhlâwkna lo thlen famkim dânte pawh chu a hrilhfiah zêl bawk a.

Tûnah zet chuan an hawn kawng pawh a hahthlâk ta lo hle mai! Kal hla vak lova an la inhriat lâi chuan Emmau khua chu an lo thleng ta der mai a. Mikhualpa chu kal zêl tûr angin a lang a; mahse, zirtîr pahnihte chuan an hnêna thlenga, ei leh in tûrin an sâwm a. Malsâwmna thu a sawi lâi chuan an han en chiang lehzual deuh a, a kuta khen pawhna hnuhma leh Isua a ni tih fiahna tûrte chu an hmu ta a. Amah Isua ngei chu an bulah a lo awm reng mai tih an hre ta a. Mahse, a ni chu a lo bo leh ta mai si!

Hun eng emawti chhûng chu a ngaihna hre lovin an inên reng mai a. “Pathian Lehkhathu a hrilhfiah dân atang khân Isua a ni tihte chu hre thiam mai awm tak kha kan ni asin maw le aw!” an inti a. An riltâmna chu a bo ta thut mai a, pâwn lam thim pawh an pawisa tawh lo va, zinkawng râlti pawh an pawisa tawh hek lo. Zirtîr dangte hnêna Isua thawhleh thu hrilh tûrin a zân a zânin an kir leh ta nghâl a. Isua chu a nung leh ta a ni!

### Tih Tûrte

#### Sunday

- Matthaia 28:1–10 chhiar la; tichuan, tûn kâr zirlâi hi chhiar chhuak bawk ang che.
- I note bu-ah khân i rilru tihlim êm êmtu thil pathum ziak chhuak ang che. Chûng thilte chu mi eng zât hnênah nge i hrilh? Kan chunga thil lâwmawm lo thlengte hi enga tinge mi dangte hnênah hrilh ve kan châk thin le?
- Chângvawn kha en lova sawi thei tûrin zir tan ang che.
- Mi dangte hnêna Pathian chanchin tha i puan darh theih nân a tanpuina dîlin tawngtâi rawh.

#### Thawhtanni

- Luka 24:13–24 chhiar la.
- Emmau kawnga kal mi pahnihte khân khân eng nge Isuan Israel-te tâna a tih tûr nia an lo beisei chu eng nge ni? A han thih tâkah khân eng vângin nge an lungngaih?
- I note bu-ah khân Isuan rawn tanpui che sela i tih thil pahnih ziak ang che
- Mi dangte hnêna hrilh ve tûr thu lâwmawm tak i dawn theih nân Pathian hnênah dîl rawh.

#### Thawhlehni

- Tirhkohte 9:36–42 chhiar la.
- He lâi thu-ah hian a thi tawh kaithawh leh Dorki chanchin kan hmu a. Bible hmun dangah thihna atanga kaihthawh leh chanchin chhui chhuah theih i nei em? (Matthaia 9:18–26; Luka 7:11–15; Johana 11:38–43.) Hêng mitthi lo tho lehte hian engtin nge an tih hlawm?
- Chângvawn khi en lova sawi thei tûrin zir leh rawh.
- Isua hnênah mi dangte hnêna sawi chhâwn tûr a thawh leh thu lâwmawm tak i hriat avângin lâwmthu sawi ang che.

#### Nilaini

- Philippi 4:13 chhiar la.
- Thil eng emaw i tih thiam/zei riauna lam kha ngaihtuah la, “Isuan beiseina a pêk che, mi dang i pêk chhawn dân tûr ngaihtuah ang che.
- Isua leh a hmangaihna thu hriat mamawh tak tu emaw ngaihtuah la, engtin nge chu chu i hlen chhuah theih ang le?
- Thlarau zâra chakna dîlin Pathian hnênah tawngtâi ang che.

#### Ningani

- 1 Petera 1:3 chhiar la.
- Isuan i nuna danglamna a thlensak dân che kha i hriat reng theih nân a puihna dîl la.
- I note bu-ah khân chûng thilte chu ziak chhuak ang che.
- Mi tu emaw hnênah Isuan a nuna danglamna a thlensak dân zâwt la.
- Engtin nge mi dangte rawng i bâwlsak ang le?

#### Zirtawpni

- Luka 24:1–40 chhiar la.
- He lâi changah hian mi eng zâtin nge mi dangte hnênah chanchin hrilh chhâwn duh le?
- Eng vânga duh nge an nih?
- In chângvawn kha vawi nga tal sawi nawn la, rang takin sawi chhuak teh.
- I thil zir chhuah tâkte chu in chhûngkaw worship-naah sawi chhuak ang che.
- Isuan a zirtîrte hnêna mi dangte hnêna a chanchin tha puan darh theihna a pêk ang kha pe ve tûr chein Isua hnênah tanpuina dîlin tawngtâi ang che.