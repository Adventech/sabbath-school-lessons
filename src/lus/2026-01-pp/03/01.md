---
title:  Zâwlnei Atanga Tâng Nihna
date:   10/01/2026
---

> <p>Chângvawn</p>
> “He mi hi ‘Ka thupuangtu i hmaah ka tîr ang a, ani chuan i hmaah kawng a sial ang’ tia a chanchin an ziaka kha a ni” (Matthaia 11:10, NIV).

> <p>Chakna thu</p>
> Kan rinhlelhna nêna Pathian kan pan chuan, min hrethiamin min lo chinfelsak zêl dâwn a ni.

### Chhiar tûrte
Matthaia 11:1–15; Luka 7:18–28; Chatuan Nghahfâk, bung 22, pp. 214–225; The Bible Story (1994), vol. 8, pp. 22–24; Kan Kohhran Thurin, no. 3, 4, 10.

_Khaw danga i thian zin bo daih hnên atanga chanchin hriat hlan i nghâkhlêl thîn em? Tlângkam atangin i hre leh zauh thîn nain, a hnên atang ngeia hriat beiseiin i nghâk fan fan a. Nghah chhûng a rei viau chuan ‘thianah min ngâi ta lo em ni aw?’ i ti deuh rum rum hial maithei a ni._

Johana chu tan in chhuat lung phêk vawt thlur maiah chuan a let bam mai a. A thâwm hriat phâk chin chu chaichîm vakvêl leh thil sehri leh ama thil ngaihtuahna thâwm awm awm anga a ngaih lek chu a ni a. A thu chhuak hlawl maia, tu emaw hian rawn pan niin a hria a. Chanchin rawn hrilh tûr a ni thei ang emaw? Khawi hmun emaw atanga mi tu emaw tak lo kal a ni thei ang emle! Chu mi chu a lo thlen chuan, a thian tha tak pakhat aw hi a hre ta a, a zirtîrte zînga pakhat a ni. A rilru pawh a nuam ta deuh huai a.

“=hian pa, eng chanchin thar nge min hrilh tûr i neih le?” tiin aw tham deuh tiak hian a zâwt a. A aw hi a hman khat tak em avângin a aw pangngâi pawh a pu meuh tawh lo a ni. “Pawnlam khawvêl chanchin eng nge awma? Chung zawng ai chuan ‘Isua chanchin’ eng nge min hrilh tûr i neih le?” a ti a.

A thianpa chuan Johana tan in chhûng chu tûkverh atangin a’n bih a. “Isua chuan Galili bial khawpuiahte thu hrilhin A zirtîr mêk a. Zirtîrtu, kan lo dodâl dâwn em niang? I hnathawh kha luahlan che a tum a ni lâwm ni? Khawngaih takin chet dân tûr min hrilh lang, ka hlen nghâl mai ang,” a ti a.

Johana chuan aw ban deuh chalh hian, “Ni teh lo ve a. He mi chanchin ka hrilh che u kha in hre tawh na nge? Ani hi a lâwm ‘Mi rawn zuitu tûr chuan kei aiin thil a ti thei zâwk a, A pheikhawk hrui phelh tlâk pawh ka ni love’ ti-a ka sawi thîn kha. In lo manthiam lo tâwp a ni maw?” a ti a. Chutianga tham deuh chala a sawi hnu chuan a’n ngâwi deuh vâng vâng a.

“Kal ta lang, Isua chu va zawng chhuak ang che. He zawhna hi i zâwt nghâl dâwn nia: ‘Lo kal tûra chu i ni nge, mi dang kan la beisei cheu dâwn?’ A chhanna min rawn hrilh leh ang che.

Chu thu chuan a zirtîr chu a thlah liam ta a, ani pawh zawi muangin a tan in chhuat lung phêk chungah chuan a thu leh ta a.

Johana zirtîr dang, lo nghâktute chuan zirtîr pakhat hnêna Johana thuchah an hriat chuan hmanhmawh takin Galili lamah chuan an thawk chhuak nghâl a.

Isua awmna khaw dai an thlen chuan, an mi tawh apiangte chu hlim leh lungâwi êm êm hian an lo kal zêl mai a. Mi tin mai chuan Isua chanchin bak sawitûr pawh an hre lo ni âwm tak a ni. Khaw chhûngah chuan mipui an lo awm hmur maia, damlo te, mitdel, kebai leh natna chi hrang hrang veite chu, khawdang atang pawhin an lo tam hle mai a ni. Mi zawng zawng chuan Isua hmêlhmuha, a aw hriat leh a kuta tihdam nih chu châkin, a bula awm tumin an lo hnaih tuau tuau mai a ni.

Isuan damlote tidama, hmanhlel taka a lo chetna hmun lamah chuan Johana zirtîrte chu an kal nghâl thuai a, Isua hnênah chuan, “Zirtîrtu, min lo ngâithiam hram lang, Baptistu Johana hnên atanga lo kal kan ni a, ‘Lo kal tûra chu i ni nge, mi dang kan la beisei cheu dâwn?’ tih zâwt tûr chein min tîr a ni,” an ti a.

Isua lah chuan chhang mai lo chuan a ngâwihsan hmiah mai a. A thil tihlâi chu A tih chhunzawm mial mial mai a ni. Phâr natna vei pakhat hian a rawn pana, Ani chuan a lamah ban phârin a lo lâwm a. Phâr natna veitu chuan, “Lalpa, khawngaih takin, i duh phawt chuan min tidam thei tih ka hria a, min tidam hram ang che,” a ti a. Isuan chumi hnênah chuan, “Ka duh e, lo thianghlim tawh ang che,” A ti a.

Kum tam tak chhûng hrehawm taka a lo natpui tawh phâr natna chuan a chhuahsan ta mai a, hlim leh lâwma auin a zuang chhuak a, “Lalpa chu fakin awm rawh se,” tiin a auva.

Johana zirtîrte chuan an zawhna chu Isuan A hre lo a nih ringin, an zâwt nawn leha, “Zirtîrtu, Johanan ‘Lo kal tûra chu i ni nge, mi dang kan la beisei dâwn?” tih zâwt tûrin min tîr a ni,” an ti leh a. Mahse Isuan A la chhang chuang lo, anni pawh an thua an nghâk leh vâng vâng a.

Nilêngin mite chu Isua hnênah an lo kal zut zut renga, A thusawi, ngaihnawm leh hriatthiam awlsam tak site chu ngâithlain, damna te pawh an chang zêl bawk a. Tlâi ni a tlâk dâwn thleng pawhin a zirtîrin a thawk zui zêl a.

Chhanna engmah dawng lo, beidawng angreng taka Johana zirtîrte an hawn dâwn tep chuan, Isuan anmahni lam chu rawn panin, an hnênah, “In thil hmuh leh hriatte hi Baptistu Johana hnênah chuan va hrilh tawh u. Mitdelten an hmuthei ta a, bekâite kein an kal ta, phâr natna veite an lo thianghlim ta a, bengngawngten an hre thei ta, mitthite pawh kâihthawhin an awma, riangvaite hnênah chanchin tha puan a ni ta! tih hi” tiin a hawntîr ta a.

Chutiang a hrilh hnu chuan Isua pawh a kal bo ve ta a. Johana zirtîrte erawh chu an la khawtawi hlek a. Mi nêlawm tak, thusawi ropui tak bawk si chuan Johana pawh a hriatchhuatîr hlawm a. Chutiang ngaihtuah nauh nauh chung chuan zân riahna tûr dapin an kal ve ta thuai thuai a.

A tûk vârtianah chuan an hawng leh nghâl vâng vâng a. An thil hmuh leh hriatte Johana hnêna hrilh hlan nghâkhlel takin an kal sauh sauha, Isua thusawi hrilh hlan an nghâkhlel hle mai a ni. Johana pawh chuan nghâkhlel takin a lo nghâk ve fan fan a. Mihring kal thâwm a hre ve leh ta hlauh mai. A thian leh zirtîr rinawm takten tûkverha an rawn dak lâi chuan a ding chhuak ve hram hram a, “Isua hnên atang chuan eng thu nge min rawn hawnsak le?” tiin hriat hlan nghâkhlel takin a’n zâwt nghâl a.

A thianpain a thil hmuh leh hriat ang angte a hrilh vek hnu chuan Johana chu a thaw deuh huai a, “Amah ngei chu a nih chiah chu. Kal ula, a hnung zui rawh u le,” tiin a hrilh sap a.

### Tih Tûrte

#### Sunday

- Matthaia 11:1–5 chhiar la; tichuan, tûn kâr a zirlâi hi chhiar chhuak nghâl bawk ang che.
- In chhûngkuaa in hmuh tlân theihna tûr hmun remchâng lâiah chângvawn hi alh taka ziakin târ ang che u.
- Chângvawn hi en lova sawi thei tûrin zir tan rawh.
- Tûn kâr chhûnga Lalpa’n zirtîr a duh che u in hriat theih nân tawngtâiin dîl ang che u.

#### Thawhtanni

- Matthaia 11:1–15 chhiar la.
- Johana zirtîr pakhat anga inchanin, Isua thiltih leh zirtîrna i hmuh dân chu Johana hnêna hrilh tûrin report ziak ang che.
- Vawiina Pathianin a tihsak mêk che chu i hriat theih nân a kawhhnuhna dîlin tawngtâi teh.

#### Thawhlehni

- Matthaia 11:11–15 chhiar la.
- Isua khân Baptistu Johana hi zâwlnei awm tawh zînga a ropui ber nii ngâi mah se, Pathian rama mi tê ber pawh Johana âia ropui zâwk a ni ang tiin a sawi a. He thu hi eng vânga sawi nge a nih i rin?
- Tûn atangin i tawngtâina Pathianina chhân dân che chu ziak zêl tawh la, i ni tin nuna a hmangaihna lan dân leh, kaihhruai dân che pawh chhinchhiah zêl bawk ang che.
- Pathianin thil a tihsak che avânga amah fakna leh a hnêna lâwmthu sawinain i tawngtâina bul tan zêl tawh ang che.

#### Nilaini

- Luka 7:18–28 chhiar la.
- I thian pakhat nên, Isua thilmak tihte’n Isua hi Messia a ni nge ni lo tih hriat duh Johana leh Johana zirtîrte a hmin dân tûr ni âwm chu sawi dûn teh u.
- Isua rawngbâwl dân chanchin an va hriat hnua Johana leh a zirtîrte’n an zui zui dân tûr chu a takin han chang ula. Zirtâwpni emaw, Sabbath tûkah emaw in chhûngkaw worshipah i chang dâwn nia.

#### Ningani

- 1 Johana 5:14 chhiar la.
- Pathian tân pawh chhân harsa tak tûr i tawngtâina chhân a nih tum kha ngaihtuah lêt leh teh.
- Chumi i hriatna chu i hriatna pêng hrang hrang hmangin i sawi viah thei ang em? Eng angin nge a lan? Eng rim nge a nam? Engtin nge a rîk chhuak? Engtin nge a awm? A tui nge tui lo?
- Chutiang chhânna thil lo lang ta chu eng thil nge ni, a awm dân, nih dân ngaihtuah teh. Chung atang chuan Pathian thatna suangtuah zui ang che.

#### Zirtawpni

- Sam 91:4;1 Korinth 1:8,9; 10:13 chhiar la.
- Hêng chânga thu târ lan leh nangma’n i pal tlâng atanga Pathian rinawmzia i hriat chu khâikhin teh. Pathian rinawmzia hi rinhlelhna tûr chhan tha tak i nei em?
- I chhûngte hnênah i Bible châng duh ber sawi la, i duh chhan pawh sawi bawk rawh.
- Nilaini i thil ziah kha zâninah lemchanah hmang ang che u.