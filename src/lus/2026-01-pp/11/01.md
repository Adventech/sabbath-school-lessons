---
title:  Beisei Lâwk Loh Chhiahhlawh
date:   07/03/2026
---

> <p>Chângvawn</p>
> “In zînga mi lian nih duh apiang chu in rawngbâwltuah a awm zâwk tûr a ni. Tu pawh in zînga hmasa ber nih duh apiang chu in chhiahhlawhah a awm bawk tûr a ni. Mihring Fapa hi rawngbâwlsaka awm tûrin a lo kal lo va, rawngbâwl tûr leh, mi tam tak tlan nâna a nun pe tûrin a lo kal ang khân” (Matthaia 20:26–28).

> <p>Chakna thu</p>
> Mi dangte tâna rawngbâwlsak dân chu Isua tih dân zirin kan hlen thei.

### Chhiar tûrte
Matthaia 20:20–28; Johana 13:1–17; The Bible Story (1994), vol. 9, pp. 55–60; Kan Kohhran Thurin, no. 16, 14, 11

_Tanpui ngâite tanpui an ngaih lâi taka tanpui tûrin i inpeih naar anni lah chu puih châkawm loh takin an khawsa si a, eng rilru nge i put tâk ang le? I tanpui tho ang em? Isua tih dân entawnna atang hian beisei lâwk loh thil eng emaw takte a thlen i beisei ngâi em?_

Chumi zân chuan Jerusalem khawpuiah mi an khat deuh luih mai a. Kalhlên Kût hmang tûrin khawvêl hmun tin atangin Judate an lo pungkhâwm a. Hetiang kut hmanna hmuna tel hram hi Judate chuan an tum thîn a, Aigupta bawih atanga an chhuahna hriatrengna hun pawimawh tak a ni.

Isua leh a zirtîr 12-te chu pindan chungnungah an awm a, a zirtîrte chuan thil eng emaw deuh tak lo thleng dâwn niin an hria a. A hma lamah khân Isuan a lalram din thu a sawi fo tawh thîn a. Zirtîrte chuan hetih hunah hian Isuan Rom sorkâr chu titlâwmin, ama sorkârna chu din ngei tûrah an ngâi a. Kalhlên Kût mi tam vânglâi tak hian lallukhum khumtîrna chu awm tûrah an ngâi a ni.

Zirtîr 12-ten zawhna an zawh leh an inchuh deuh fo chu, “Tu nge Isuan a khâwnbâwl puipa berah a siam ang?” tih a ni. He zawhna avâng hian Johana leh Jakoba-te pawhin an nu chu Isua hnênah chu dinhmun chu an dîltîr hial a nih kha.

Mi dangte khân Isua hnêna dîlna a thlen lâi kha an hmuin an hria a, “I lalram i din hunah chuan, hêng ka fapa Johana leh Jakoba-te hi i khawnbâwl puipa ber berte nihtîr ang che,” a ti a.

Zirtîr 10-te chuan chutiang thu an hriat chuan Johana leh Jakoba chungah chuan an lunggawi lo hle mai a. Thil awmzia hriat ve an ngiat ta deuh tlat mai a ni. Pindan chungnunga an rawn luh hian tumah an inbe tui tawh lo. An zain Isua kiang hnâi bera thut an chuh theuh a, naupanghoin nu leh pate kiang hnâi bera thut an chuh ang mai hi an ni.

Judan Isua kiang veilam a chuh lâiin Johana pawhin Isua dinglam a chuh ve nghâl chat mai a. Juda hian Johana leh Jakoba-ten Isua bula thut an tum kha lo dal a tum ruh hle a. A rilruin 'Kan zînga lehkha thiam sang her ka nia lâwm” a ti a ni.

Chutih lâia Isua rilrua riak ve thung chu a tûk lawka thilthleng tûr hrang hrang chu a ni. Rawng taka tihhlum a la ni dâwn si a. Tûna zânriah an ei nghâl mai tûr pawh hi a zânriah ei hnuhnung ber a ni dâwn lehnghâl! Zirtîrte zîngah chuan hmangaihna leh inpumkhatna thlarau awm se a ti hle a. Mi dangte mamawh pawh inngaihtuahsak lehzual se a ti a ni.

An hnam tih dânah chuan hetianga zânriah kilnaah hian chhiahhlawhin mi sawmte ke an silsak thîn a. He pindanah hian mâihûn te, tui te, inhrukna puan te a awm diam a, mahse ke silsaktu tûr chhiahhlawh a awm si lo.

Juda chuan Petera chu melh chungin, “Hei Peter, nang kha, hei hi i hna a nia lâwm. Sangha mantu i ni lehnghâl a!” tih melhin a melh a. Petera lah chuan thil tihtûr awm reng chu a haider lui tlat a, a lu a kun tlat bawk si. Isuan zirtîrte chu chîk deuh takin a melh kual vek a. An hmêlah chuan ‘Hêngte chu chhiahhlawh tih tûr a lâwm!’ tih hmêl an pu theuh si a ni.

Tichuan Isua chu a thutna atangin a tho chhuak a, a kawrfual a hlip a, inhrukna puan a vêng a, tui chu mâihûnah a bun a. Zirtîrte chuan an lu thak an hiat tan ta, Isua chuan eng chu a ti dâwn niang le aw?

Isua chu Juda bulah chuan a thingthi a, “Thian pa, i ke hi silsak i ngâi a nih hi. I ke kha mâihûn chhûngah hian dah rawh le,” a ti a. A ke vaivut kâi luai Isuan a silsak lâi chuan Isua kut lum thar thar chu Juda chuan a hre thei a.

Chutiang chuan Isuan zirtîrte ke chu a silsak ta vek a. Petera hnên a lo thlen chuan mâihûn chhûnga a ke dah tûrin Isuan a hrilh a. Ani chuan, “Lalpa, nang meuhin ka ke i sil dâwn em ni?” a ti a.

Isuan Petera hnênah, “Tûnah ka thiltih awmzia i manthiam nghâl lo a ni thei e. Mahse, nakin hnuah chuan i la manthiam ngei ang,” a ti a.

Petera chuan, “Lalpa, ni lo ve, nang meuh chuan ka ke i sil lovâng,” tiin a ke chu a la chhuak leh a.

Isuan, “I ke ka sil loh chuan, ka hnungzuitu zînga pakhatah i tling dâwn lo a nih chu,” a ti a. Chuveleh Petera chuan a ke khing hnih chu mâihûnah chuan a dah lut leh ta zâwk a. “Ka lu pawh min suksak thei dâwn lo’m ni?” a ti leh ta zêl a.

Juda erawh kha chuan Isua inngaihtlâwmna kha a hmusit tlat a. Beisei leh nghahfâk Messia ni thei tûrah a ruat ta lo a. Lalna changa lallukhum khum mai tûrah pawh a ngâi ta lo.

Chutiang rilru pu chung chuan, remchang a hmuh veleh Juda chu a chhuak ru bo ta daih a, puithiam lal hnênah chuan a kal ta nghâl a. Juda hian lsua chu eng ang hruaitu nge a nih amah ngei inpuang chhuak ngei tûrin a duh a ni maithei.

### Tih Tûrte

#### Sunday

- Johana 13:1–8 chhiar la; tichuan, tûn kâr zirlâi pawh hi chhiar chhuak bawk ang che.
- Rîn bial 12 siam la, chûng rîn bial tinte chu zirtîr 12-te ni angah i chan dâwn nia. Rîn bial tinah chuan Isua’n an ke a silsak lâia an hmêl put dân tûr nia i rin chu ziak la.
- Chângvawn kha en lova sawi thei tûrin zir tan rawh.
- Tûn kârah hian eng emaw ti taka Pathianin i thinlung a deh theih nân tawngtâi ang che.

#### Thawhtanni

- Johana 13:1–17 chhiar la.
- Petera hian Isuan malsâwmsak a duh a nih tih a han hriatthiam tâkah kha chuan a ke chauh ni lovin, a taksa pum pui pawh insiltîr a duh ta hial zâwk a ni tih hria la. He Isua malsâwmna hi zirtîrte zîngah khân duh ve lo tu nge awm? Isua hian a rawngbâwlna lo ngâisang tûr nia a ngaihte chauh em ni rawng a bâwlsak thîn?
- I thiltihsak lo ngâisâng vak lêm lotute tân thil tha eng emaw tak ti la.
- Chutiang ti thei tûra chakna chu i neih theih nân Pathian hnênah dîl ang che.

#### Thawhlehni

- Luka 12:42–44 chhiar la.
- Isua hunlâi khân an mikhualte ke bâl paw tak tak lo silsak hi chhiahhlawhte hna nia ngaih a ni thîn a. In chênna vêlah khân eng hnate nge thawk tûrin mi dang in rawih thîn? In chhûng hna zawng zawng kha in chhûngkuain in thawk vek thîn a nih chuan, tuin nge hna hahthlâk ber, tenawm ber leh harsa ber thawk thîn?
- Chu hna chu ama thawh tûr bîk ve rêng a ni em? Chu hna chu a thawh thin avângin a hnênah lâwmthu sawi ang che.
- Pathian hnênah mi dangte rawngbâwlsakna hmanga hruaitu ni tûri Isua a rawn tirh avângin lâwmthu sawi rawh.

#### Nilaini

- Johana 13:8–17 chhiar la.
- Petera’n amah pawhin a tih ve theih reng Isuan a tiha a awm dân tûr nia i rin chu han ngaihtuah teh. Isua’n a lalram a din huna dinhmun tha tak a chan theih dân ringawt a lo ngaihtuah pek a nih kha.
- I tân emaw, mi dang tân emaw i tih theih reng ni si mi dangin an tihsak che kha ngaihtuah la. Chûng zînga pathu chu thlang chhuakin nangma ngeiin tih tum ve tawh ang che.
- Pathianin thil a tihsak zawng zawng che a chungah lâwmthu sawi rawh.

#### Ningani

- Isaia 52:13 chhiar la.
- Chângvawn hi lian deuhin ziak la, pindang bang khawi lâiah emaw i tân dâwn nia.
- Chângvawn hi vawi 10 tal chhiar nawn la, en lova sawi thei tum ang che.
- I lo lâwm thiam leh i phu lo hle chung pawha Isua’n i rawng a bâwlsak tho che avângin a hnênah lâwmthu sawi la. Chhiahhlawh tha tak i lo nih theih nân a tanpuina dîlin tawngtâi rawh.

#### Zirtawpni

- Matthaia 20:20–28 chhiar la.
- I note bu-ah khân Pathianin a rawngbâwl i bâwl theih nâna thilpêk eng emaw a pêk che chu ziak chhuak la. An rawng i bâwlsak avânga anmahni i kaihhruai theih tûrte hming ziak chhuak bawk ang che.
- I zirlâi i zir chhuah hunah eng hna nge thawh i rilrûk le?
- Isua hniakhnung zuitu, mite rawngbâwlsakna hmanga hruaitu i nih theih nân Pathian hnênah thu tiam thlap ang che.