---
title:  Inpeihsa Diamin
date:   28/02/2026
---

> <p>Chângvawn</p>
> “Mi tinin thilpêk in hmuh ang zêlin, Pathian khawngaihna tinrêng enkawltu thate angin, chûng chuan rawng inbâwl tawn theuh rawh u” (1 Petera 4:l0).

> <p>Chakna thu</p>
> Pathianin min buatsaih anga A rawng kan bâwl hian kan thawk hlâwk thei ber.

### Chhiar tûrte
Matthaia 26:17–19; Luka 22:10–12; Chaktuan Nghahfâk, bung 71, p. 642; The Bible Story (1994), vol. 9, pp. 55-60; Kan Kohhran Thurin, no. 21, 17, 14

_Mi dangte tanpui tûra tih i nihin engtin nge i chhân thîn? I che nghâl vat thîn nge, a hna hautak dân tûr hriat hmasak zet i tum thîn? I chhân dân chu a tîrtu che azirin a danglam thei em? Petera leh Johana te chhanna hi ngaihtuah zui deuh teh._

Bethani khuaa phâr Simona chuan Isua tihdamna a chan avânga lâwm êm êmin, Isua châwimâwi nân ruai ropui tak a thehsak a. He ruaithehna hmunah ngei hian hmeichhe pakhat chuan Isua chu hriak thihin, a samin a ke a hruksak a. Hemi chungchâng Isua sawi dân chu zirtîrten manthiam tûrin an la bei nasa mai a ni.

A tûkah chuan Isua leh zirtîr 12-te chu Jerusalem lam panin an chhuak leh dâwn ta a. Zîng thlifîm chuan a rawn chhem thaw vat vat mai a. A hma ni kha chuan tûna an chhuahsan tûr khuaah hian chaw tuihnâi tak kha an ei a. Tûnah chuan hmanhmawh taka Jerusalem khawpui lam an pan a ngâi ta thung a ni. Kalhlên Kût hi an hma lawka a lo thlen mai dâwn avângin, hmang hman ngei tûra Jerusalem thlen an duh a ni.

Kalhlên Kût hi Pathianin Israel fate Aigupta tam bawih nihna atanga a chhanchhuahna hriatrengna a ni a, Juda chhûngkaw tinin berâm no an talh thîn a. Berâm no thisen kawngka bianga an tah avâng khân thihna thlentu vântirhkoh khân a kalhlên a, thihna an pumpelh ta a ni. Kalhlên Kût zawh chiahah hian Chhang dâwidim telh loh kût a awm thîn a. Chu chu khatih hunlâi vêl hriatrengna tûr tho a ni. Khatih hunah khân Israelten an chhang kha dâwidima tihthawh pawh nghâk hman lovin, hmanhmawh takin Aigupta chu an chhuahsan a ni si a (Exodus 12:7; 13:3–10).

“Lalpa, khawi hmunah nge Kalhlên Kût hmanna tûr chu buatsaihsak che ila i duh?” tiin zirtîrten an zâwt a. “Tûn tuma Kalhlên Kût an hmandân tûr hi kum dang ang to takin an hmang dâwn em niang le?”

Isuan an hnênah, “Ni e, tûn tum chu kumdanga kan hmandân ang lo deuh takin kan hmang dâwn a ni,” tiin lungngâi hmêl pu chungin a chhâng a. Isua rilruah chuan harsatna leh thihna A kaltlâng tûr chu a lo lang zut zut mai a ni.

Isuan an hnênah, “He hun bîk lo thleng tûr atân hian ruahmanna ka nei a. Nangni Petera leh Johana te hi khawpuia lova kal hmasa tûrin ka duh che u a ni. Khawpui kawngka in va luh hun chuan mi pakhat hlumbêla tui pu in hmu ang a. In hmuh chuan in zui zêl mai dâwn nia,” tiin thil kalhmang tûr chu A hrilh a.

Tihian a sawi zawm zêl a, “Mahse hei hi hre reng ang che u. He pa hian in chhûng a luh thlengin zui zêl ulang, in neitu hnênah chuan, ‘Zrtîrtuin ka zirtîrte nêna Kalhlên Kût kan buatsaihna tûr hmun chu khawiah nge?’ a ti ti ang che u. Ani chuan engkim peih sa diam pindan chungnung a kawhhmuh veleh che u, Kalhlên Kût hmanna tûra mamawh thil engkim in lo buatsaih nghâl zung zung dâwn nia,” a ti a.

Petera leh Johana te chu hmanhmawh takin khawpui chhûng lamah chuan an lut nghâl a. Isua hrilh ang chuan khawpui kawngkhar bulah chuan an nghâk ta ran a, Petera chu a lo tawng chhuak ta phawng mai a, “Johan, hawh teh, kan tihtûr chanpual bîk hi i insem thlap teh ang,” a ti a.

Johana chuan, “Tehreng mai, chu chu kei pawh tha dâwn hlein ka hria. Nang hian grep tui thar lâm an zawrhna hmun i hre thang bawk a, he kan thiltihna tûr atân hian nangin lo va lei ta la a tha dâwn lo'm niang?” a ti a.

“Aw le Johan, nang mi biang biak i thiam bawk a, chhang dâwidim telh loh lo va urtîr ta la, chu chu tha i ti em?” tiin Petera chuan a’n rawt zui ve nghâl a.

Johana chuan, “Chung na na na chu ka ti ve thei em ang chu maw!” a ti a.

Chumi hnu lawk chuan an piah lawkah chuan pa pakhat tuibel a kokia pu hi a lo lang nghâl a. Petera-te awmna a rawn thlen chuan zakzum leh inthlahrung ang reng hmêl pu chung hian, “Pute u, Zirtîrtu ropui hnungzuitute in nih hmêl hle mai. Inneitu hnêna hruai tûr che u a tih ka ni a,” a ti a.

Anni chuan, “Ni e, Isua hnungzuitute kan nia lâwm, zui tûr chein kan inpeih nghâl e. Kawng chu min hrilh rawh le,” an ti a.

Tichuan, khawpui kawtthlêrah chuan an inzui ta zêl a, vei lamah an pêng a, an kal kual ze1 a, Petera leh Johana te chuan hnaihchilh takin an zui zêl a. In an thlen dâwn chuan, “Ti hian lo awm lawk ulang, ka pu ka va bia ang e,” tiin in chhûngah a luhsan ta hrih a. Rei lo teah chuan in neitu chu a lo lang nghâl a. Petera chuan zahtaka chibai bûk pah chuan, “Zirtîrtuin Kalhlên Kût ka hmanna tûra pindan min ruatsak chu khawi ber hi nge ni tih hriat a duh a ni,” tiin a zâwt a.

Ani chuan, “Pindan chungnungah a ni a, ka’n kawhhmuh ang che u,” a ti a.

Petera leh Johana chuan an zui a. Pindan chungnung zau nuam tak mai chu an hmu ta a. A fâiin chet vêl a nuam hle mai. Zirtîrtu leh a zirtîrte tâna inthlahrung hauh lova chet theihna tûra hmun zau leh chakkhai tinreng awm diamna hmun a ni. Isuan a tirhna ang ngeia thil buatsaih hna chu Petera leh Johana chuan an tan nghâl malh malh a.

### Tih Tûrte

#### Sunday

- Luka 22:10–12 chhiar la; tichuan, tûn kâr zirlâi hi chhiar chhuak bawk ang che.
- Chângvawn hi ring takin vawi nga tal sawi ang che.
- Isua hnênah mi dangte hnêna a khawngaihna lantîr dân tûr kawhhmuh tûr chein tawngtâi ang che.

#### Thawhtanni

- Matthaia 26:17–19 chhiar la.
- In chênna kiang vêlah missionary tu emaw awm hriat i nei em? Hriat i nei lo a nih chuan, puitling hnênah zâwt ang che.
- A theih chuan mi dangte rawngbâwl tûra inbuatsaih tu emaw, entîr nân missionary kâwm la. Pathianin rawngbâwl tûra a buatsaih dân nia an hriat sawitîr rawh.
- Pathianin a tâna thawk tûra mi a buatsaih dâwn avângin a hnênah lâwmthu sawi ang che.

#### Thawhlehni

- 1 Korinthth 12:1–11 chhiar la.
- Isua’n a zirtîrte khân tih tûr a hrilhte chu tha takin an hlen chhuak dâwn tih a hria a. Thil lo buatsaih tûra Petera leh Johana te a ruat khân theihna eng emaw bîk tak an nei tih a hre bawk. Thlarau thilpêk kan dâwnte chu eng nge ni tih kan hria a nih chuan, sâwt takin Pathian hna kan thawk thei ang.
- Thlarau Thilpêk târ lante hi chhiar la, ngun takin ngaihtuah teh.
- Pathian hnênah a Thlarau hmanga a zirtîr theih nân che dîl tawngtâi rawh.

#### Nilaini

- Rom 12:3–8 chhiar la.
- He lâi thua thlarau thilpêk hrang hrang lo langte chu eng nge ni?
- Hêng thlaru thilpêk hrang hrangte hi a entîrna tûr (symbol) siam theuh la, i note bu-ah khân i ziak dâwn nia.
- Pathian hnênah a rawngbâwl nâna i thiamna leh theihnate i hman theih nân a tanpuina dîlin tawngtâi ang che.

#### Ningani

- Ephesi 4:10–13 chhiar la.
- Hetah hian thlarau thilpêk eng engte nge i hmuh chhuah belh le?
- I note bu-ah khân Bible-a mi hrang hrang panga ziak chhuak la. Chu mite chuan eng thilpêk chi nge an dawn hlawm? An thilpêk dawn chu an hming zâwnah theuh ziak ang che.
- Pathianin ti tûra a duh an hlen theihna tûra thiamna leh thilpêk a pêk avângin amah chu fak ula, fakna hla sain zâi ho bawk rawh u.

#### Zirtawpni

- Marka 14:12–16 chhiar la.
- Isuan pindan chungnunga Kalhlên Kût an hman theih nâna a zirtîrte hnêna tih tûr a hrilhte chu eng nge ni?
- I note bu-ah khân Isua leh a zirtîrte’n Kalhlên Kût an hmanna tûr buatsaih tûra hrilh ni ta la i awm dân tûr ziak ang che. Eng thilte nge i tih ang?
- Zânina in chhûngkaw worshipnaah i ngaihdân chu hrilh chhâwng ang che.