---
title:  Thiante Neih Belh Zêlin
date:   24/01/2026
---

> <p>Chângvawn</p>
> “Pa laka ka thil zir engkim ka hrilh si che u a; chuvângin, thiante ka ti ta che u a ni” (Johana 15:15).

> <p>Chakna thu</p>
> Pathianin kan hnêna Isua min pe ang hian thiante hnênah Isua kan sem darh ve ang.

### Chhiar tûrte
Matthaia 4:18–22; Johana 1:43–51; Chatuan Nghahfâk, bung 14, pp. 138–143; The Bible Story (1994), vol. 7, pp. 119–125; Kan Kohhran Thurin, no. 12, 11, 14.

_Chanchin lâwmawm eng emaw tak thian thate hnêna hrilh hlan nghahhlelh êm êm i nei tawh ngâi em? I thianten hriat an mamawh ve êm êm, mahse engtiang zâwnga hrilh tûr nge ni ang tih i hriatthiam mai lêm loh thilte i nei tawh ngâi em?_

Tûk khat chu Baptistu Johana leh a zirtîrte zînga pahnih Johana leh Andria te chu lui kamah an awm a. An piah deuh lawka Isua kal vêl chu Baptistu Johana chuan a va hmu a, zah tak chungin, “Saw le, Pathian Berâm No chu, a lo lang leh ta e,” tiin a hma ni rei lotea a sawi tawh chu a sawi nawn leh a.

An zirtîrtu zahna aw atang chuan zirtîr Johana leh Andria te chuan mak tihna riau an nei a. An pahnih chuan an awm hle hle thei ta hauh lo mai a, an hmalama Isua awmna thleng thuai tûr chuan hmanhmawh takin an kal ta nghâl a. Thil eng eng emaw hriat belh leh hlan an nghâkhlel hle mai a ni. Enga tinge maw Baptistu Johana khân he mi hi ‘Pathian Berâm No’ ti a a sawi le? Isua chu a ding hlek a, a lo lehhawia, an hnênah chuan, “Eng nge in duh le?” tiin a lo zâwt a.

Johana leh Andria chuan engmah sawi ngaihna hre lovin an inmelh tawn ralh ralh a. A tâwpah Johana chuan, “Rabbi, khawiah nge i chen?” a ti a. Hun remchang danga an la zawn chhuah theih nân Isua awmna chin hriat a duh a ni.

Isuan nêlawm takin an hnênah, “Hawh u, min zui ta che u, ka awmna chu ka kawhhmuh ang che u,” a ti a. An pahnih chuan hlim takin Isua bulah chuan an awm a, thukawchang an sawipui zêl a.

Isua khawsak thînna in an lo thlen chuan Isuan an ina leng lut tûrin a sawm a. An pathum Isua, Johana leh Andria te chu an inkawm nilêng zak a, an innelin, an inkawmngeih tlâng hle mai a. Hetianga an intlawh pawhna atang hian thian rinawm tak an ni zui zêl dâwn tih an inhre tlâng theuh a ni.

Chawhnu tlâi deuh takah chuan hawng tûrin Andria chu a tho va, “Simona hnênah thil hrilh tûr ka nei tlat mai,” tih chhuanlam siamin a kal ta a.

Andria chuan a unaupa Simona chu an hna pangngâi, sangha manna hmuna hna thawk lâi a va hmu a, a hnênah, “Messia kan hmu ta, lo kal la en rawh,” tiin thaw hlawp hlawp chungin a sawm nghâl a, eng hun nge ni tawh tih lam pawh a ngaihtuah chang tawh lo a. A unaupa mi luhlul leh, sehhel ve takin engtin nge a lo ngaih tih pawh a uksak zui chuang bawk lo. Mahse a beisei chiah loh ang takin a unaupa Simona chu a lo tho chhuak a, a zui ve ta nghâl mai a ni.

Isua awmna inah chuan an lo thleng leh ta a. Isua lah chu anmahni lo nghâk reng ang maiin kawngka bul takah a lo awm a. Andrian thu a sawi hman hma chuan Isuan a unaupa, sangha mantu, pa phiar fuat mai chu A’n en a. A melh zâwk pah chuan, “Simona i ni maw! Kei chuan PETERA tiin ka ko dâwn che a ni,” a ti a.

A tûkah chuan Isuan Bethani atanga Galili kal a tum a. A kal pah chuan mi pakhat, a hming Philipa a tawk a, ani hi Andria leh Simona-te khuaa mi ve tho a ni a. Isuan a hnênah, “Min zui rawh,” tiin a sawm a, chutiang chuan Isuan chumi ni chu thian thar siam nân a hmang leh ta a ni.

Philipa chu a hlim hle maia, remchang a hmuh veleh a putru zauhva, a thian tha ber Nathanaela, theipui bûk hlima tawngtâi thînna lamah chuan a kâi nghâl a. Ani hi Messia lo kal thuaina tûrin a tawngtâi thîn a. A beiseina hmun takah chuan Nathanaela chu a va hmu ta hlauh mai a ni.

“Mosian a chungchâng a lo ziak kha Amah chu kan hmu ta,” tih thu chu thaw hlawp hlawp chungin a hrilh a. Nathanaela chuan engmah sawi lovin a lo dak chhuak a. Philipa chuan a sawi zêl a, “Zâwlneite pawhin a chanchin an lo sawi, Nazareth Isua, Josefa fapa chu a ni,” tiin. Nathanaela chuan ringhlel deuh hmêl pu chungin, “Engtin nge Nazareth khua atangin thil tha a lo chhuah theih ang ni?” tiin a zâwt let he haw a.

Nazareth khaw awmna bial hi Ram Tiam dâifêm lama awm a ni a, chung hmuna chêng thînte sual leh, khawsak dân avâng chuan Judate chuan an hmu khawloin, thenkhatte milem biaktc chu an ngâithei lo hle a ni.

“Lo kal la, i hmu mai ang,” tih sawmna thu chu a dawng a. In thian thatna chuan rinhlelhna chu a hneha, Nathanaela chuan Philipa chu a zui ta a ni.

Isua awmna an lo thlen chuan, Isuan a lo ena, Nathanaela chungchâng chu tihian a sawi a, “Hei le Israel mi tak chu a lo kal a. Tu mahin amahah hian dik lohna an hmu ngâi lo a ni,” a ti a.

Nathanaela chuan sawi mai tûr a haihchham hrih hle mai. A hma lawka a rinhlelh dânte kha a la hre vek ni hialin a hria a.

Inthlahrung deuh tak chungin Nathanaela chuan, “Engtin nge min hriat?” tiin a’n zâwt ve hram a.

Isuan a hnênah, “Philipa’n a koh hma che a, theipui hnuaia i la awm lâi khân ka hmu tawh che a ni,” a ti a.

Nathanaela chuan inngâitlâwm takin, “Rabbi, Pathian Fapa chu i ni,” a ti a. Isua mitmeng atang chuan thian thar a neih belh leh ta tih chu a lang thei a ni.

### Tih Tûrte

#### Sunday

- Johana 15:15 chhiar la; tichuan, tûn kâr zirlâi thawnthu pawh hi chhiar bawk ang che.
- Fei lem lian tak ziak la, a chhûngah chuan chângvawn (Johana 15:15) hi ziak ang che. I zir nghâl theih nân bangah i târ dâwn nia.
- Ask God to show you whom He would have you point to Jesus this week
- Pathian hnênah tûn kâra Isua i kawhhmuh theih tûr tu emaw hriattîr tûr che-in i dîl dâwn nia.
- Pathianin Isua a kawhhmuh theihna tûr chein a hnênah tawngtâi ang che.

#### Thawhtanni

- Matthaia 4:18–20 chhiar la.
- He lâi thu-ah hian Isuan amah zui tûra zirtîr pahnihte a koh thu leh, chu mite chu mihring mantua a siam tûr thu a hrilh thu kan hmu a.
- Isua’n mihring mantu-a a siam tûr thu a hrilh hian eng a tihna nge ni ang? Mi tu emaw hnênah mimal taka Isua hriat a hlimawmzia engtin nge i hrilh theih ang? I chhânna chu i note bu-ah khân i ziak dâwn nia.
- Thian siam kawnga i theihna kawng bîk hriattîr tûr chein Pathian hnênah dîl ang che.

#### Thawhlehni

- Matthaia 4:21, 22 chhiar la.
- Jakoba leh Johana te hian engkim, an eizawnna leh an nu leh pate nên lam kalsan vekin Isua an zui ta a. I thinglung kha Isua tân i hlan pumhlûm thak theih nân eng nge i tih ang?
- Unaute i nei em? I chhûngte hnênah Isua chanchin i hriat ang ang hrilh ang che. Naute i nei a nih chuan, an zirlâi chhiarsak pawh i ti thei ang chu.
- I chhûngte chunga a tha lam zawnga hu i neih theih nân Pathian tanpuina dîlin tawngtâi ang che.

#### Nilaini

- Johana 1:43–46 chhiar la.
- Isuan a hnung zui tûrin a sawm che angah ngaihruat la, i kal kawnga i thil hmuh chu ngâwi rengin a hnênah hrilh ang che. I thian leh thenawmte tân tawngtâisak ang che.
- I thil lo tawn tawhte chu i thian tha ber hnêna hrilh tûrin ngaihtuah lâwk ang che.

#### Ningani

- Johana 1:47–49 chhiar la.
- Nathanaelan Isua chu ‘Pathian Fapa’ a nih thu a puang chhuak a, Chutiang thu chu i puang chhuak ve tawh em?
- I note bu-ah khân Isua hnêna amah i hriat dân i hrilh turte chu ziak chhuak ang che.
- Pathian hnênah Isua i hriat dân hrilh la, i hriatthiamna chu a lo thûk deuh deuh theihna tûrin a tanpuina dîl bawk ang che.

#### Zirtawpni

- Johana 1:50, 51 chhiar la.
- Tûn kâra i thil zir tak hi puitling hnênah hrilh chhâwng ang che. He Bible chânga Isua thusawi hian Nathanaela hnêna hrilh a tum tak chu eng nge ni an ngaihdân zâwt la. Anmahni nuna Isua’n awmzia a neih dân chu zâwt bawk ang che.
- In chhûngkuain Isua lam chanchin phuahna hla in ngainat deuh sa ho ang che u.
- Mi dangte hnêna Isua chanchin hrilh chhawn nuam i tihzia chu, Pathian hnêna lâwmthu sawi pahin hrilh ang che.