---
title:  Thil Hrethiam Nge Lutan?
date:   17/01/2026
---

> <p>Chângvawn</p>
> “Chutichuan unaute u, Pathian khawngaihna avâng hian, inthawina nung leh thianghlim leh Pathian lâwmtlâk ni tûrin, in taksa chu inhlanah ka ngen a che u; chu chu in rawngbâwlna awm reng a ni” (Rom 12:1).

> <p>Chakna thu</p>
> Kan taksa leh rilru sual tihchingpen loh Pathian hnêna hlannain amah chibai kan bûk a ni.

### Chhiar tûrte
Matthaia 14:1–13; Chatuan Nghahfâk, bung 22, pp. 214–225; Kan Kohhran Thurin, no. 8, 22, 12

_Tute emaw phone-a biak i tum lâiin a tâwp chut chut tawh ngâi em? A beidâwnthlâk duh fu a ni! Chutiang deuh chuan, Pathianin min biak pawh reng a tum lâia, chîn th alo kan chîn avânga kan rilru a lo chawlawl tlat si hian, hetiang deuh beidâwnna hi A nei thîn a ni!_

Baptistu Johana chuan a tanna pindan hrehawm tak atang chuan a chunga thil thleng tûr chu a nghâk ran mai a. Tûnhma lama Jordan Lui kama a rawngbâwl lâi hunte pawh kha a ngaihtuah let neuh neuh thîn a. Lui kama a chhuk chho fo thîn leh, Pathian nêna inpâwlna duhawm tak a neihlâi hunte pawh a ngaihtuah chhuak a. Mi tam tak hnêna thu a hrilha, simna baptisma chang tûra mi an intlar zuite pawh kha a ngaihtuah let a. A thusawi ngâithei lo tak maia puithiamten an hniala, a chunga an duhchhiat viau lâite pawh a rilruah chuan a lo lang tel bawk a.

A thusawi ngaihthlatute zînga mi khirh tak pakhat chu, an chenna lâi vêla roreltu Herod Antipas an tih chu a ni. Mipui nawlpui sir deuh atanga a thusawi a lo ngaihthlâk lâite pawh kha a hre chhuak a.

“Sim ula, baptisma chang rawh u—mahni hmasialna sualte, dawt sawi chin te, chapona sual te, uirena sual te sim ula. Mahni unaupa nupui chhuhsaktu Heroda ang pawh hian awm ve suh u. Sim ula, baptisma chang rawh u. Messia chu a lo kal dâwn tâk avângin, Pathian ram lo thleng tûr atân chuan inpeih rawh u,” tiin a lo tlângau piap piap thîn a ni.

Johana chuan Heroda chu a mitsir renga, a tirila a khûr leh tim ur urte chu a hmu reng a. Mi dangin an hawnsan hnuah pawh Heroda chu la awm hnufualin Johana hnênah chuan thil eng eng emaw a sawi a. Chuta chin chu an pahnih hian an inhmu zeuh zeuh thîn a ni.

In lama Heroda khawsak dân pawh a danglamphah nasa hle reng a ni. Chutianga danglamna a neih chu, a unaupa nupui a neihsak, Herodi chuan a lâwm hlek lo maia, “Zâwlnei hi bia be tawh suh,” ti a khap tlat mai a tum a.

Ani lah chuan, “Mahse zâwlnei thusawi hi a dik zâwk maithei a sin! Kan inthen hial pawh a la tûl maithei a ni!” a ti a.

Herodi chuan, “Chungte zawng sawi pawh sawi teh suh. Mipa takin che ta che. Hetianga min diriamtu chu mantîr zâwk ta che. Tan in hrehawm takah tantîr rawh. Chutianga i tih loh zawngin ka be hlek tawh lovâng che,” a ti ta hmiah mai a.

Johanan a hrilh ang ni lo, Herodi’n a hrilh ang zâwk chuan Heroda chuan thil a ti ta a ni! A hmeichhe khawsakpui tûr ni hlek si lo, mahse a thenphal hlek si loh thu chu a zawm ta zâwk a ni.

Nite a herliam zêl a. Heroda chuan Johana chu zâwlneiah a pawm hmiah nain, ama thu chuan a chhuah thei ta der bawk si lo. A lehlamah, Herodi duhdân anga thahtîr chu a ngaihdân a ni bawk si lo, rilru phir angreng takin a awm ta reng mai a ani.

Herodi chuan zâwlneiin a dinhmun a tichhe ngei dâwna hriain tihhlumtîr dân tûr chu a phiar ta ngar ngar a. A tâwpah zawng remchanna a nei ta hlauh mai a. Heroda pianchampha hmannaah thiante leh milianhote chu an sawm khâwm luih mai a. Dawhkante lah chu eitûr tuihnâi ber ber leh ruih theih thilin a khat luk mai bawk si! A miliante duhsak nih a duh ang bawkin, an ngaihsan nih a duha, chutiangin anni pawhin ani ngaihsan nih chu an duh theuh bawk si!

Herodi lah chuan puar taka eia, ininruia, a harsatna theihnghilh vek tûrin a lo fuih ve chhen mai bawk si! “Hei le, han in leh hram ta che le, pa takin awm rawh khai!” tiin a awte an tingaihnobei vêl a. “I la hriat miah loh duhsakna hlân tûr che ka nei a nia,” titein a thlêm a.

Heroda chhia–tha hriatna chu zânlam rimawi leh ruihtheih thil chuan a chiah mu zo ta a. Rimawi lah chu pindan nghawr chhuak khawpin a ri tluk tluk mai bawk si! Chutah tak chuan Herodi fanu chu, a taksa nalh leh itawmzia tilang thei tûr ang berin lalber hmaah chuan a rawn lam ta a.

Herodi leh Philipa-te fanu, Salomi rawn lam kha, ‘hriat lawk loh duhsakna’ ti-a Herodi sawi kha a ni. Heroda leh a milianhote rilru chu a tilâwm hneh hle mai. Heroda hian Herodi a hmuhtirha a rilru put ang chiah kha helâi hmunah hian a pu a, thil hi fing takin a ngaihtuah phâk tawh lo. A rilru ngaihtuahna a hmang hauh lo ang a ni zâwk!

Lam a tâwp chuan Heroda chuan Salomi lam hawiin, a laka thiltithei leh thilphal anga lan duhin, a aw erawh sehchilh deuh nak si hian, “Lâwmawm lutuk, i lam thiam lutuk, min tihlim hle mai. I duh apiang a ni mai – i duh chu min hrilh teh, ka pe ngei ang che!” a ti a.

Rilru la harhfîm deuhte chuan chu nula chu an en thap mai a. Harhfîm lo tak chunga Heroda thilphalna chu engtin tak Salomi chuan chhang ang maw le?! Tawngkam tha satliahah a ngâi mai dâwn nge, remchangah a hmang zui zâwk ang le? A pahrawn thilphalna leh ngaihtuah mumal lo lâi tak chu engtin tak ti ang maw tiin an thlîr thap hlawm mai a ni!!

Salomi chu a nu thu ngâichang tûrin a tlan thuai a. Herodi chuan a fanu thil ngiat tûr chu a lo hrilhru sar sara, chumi thu nên chuan Salomi chu a lo kir leha, lalber chuan, “I duh phawt chuan ka ram zatve hial pawh.....,” tiin a thilphalzia chu a lo hrilh leh a.

Zam hlek lova Salomi lalber hmaa a ding chu milianhote chuan an thlîr thap mai a. Ani chuan, “Baptistu Johana lu hi thlengin min pe rawh le,” a ti ta mai a, nui hlek lovin a ding ran mai a ni!

Heroda chu za mang lo chung chuan a nui ta chiam chiam mai a. Salomi lah zu rui ve bawk a ni si a. Khatia nuih chiam chiam pah khân thutlûkna siam a tum a ni.

Shalomi chu a meng kal maia, “Engmah nuih zat tûr a awm hleinêm! Johana lu chu thlengin tûnah min pe nghâl rawh,” a ti tlat mai si.

Heroda chuan Salomi piah lama a milianhote chu a thlîr a, anni lah chuan engtin nge a tih dâwn hriat chakin an thlîr thap mai si! Herodi chu a’n melha, Salomi lo meng rum al mai chu a’n melh leh zâwk a. Thutlûkna dik siam tûrin chakna reng a nei ta lo!! Ban a phâra, chhiahhlawh a lo kal nghâla, tan in lama thlen tûr thuchah a hrilh a. Chumi lâi la la chuan, thlengin Baptistu Johana lu, thi bual nuaih chu Salomi leh Herodite nufa hnêna pêk tûr a ni ta a ni. Heroda ve thung chuan chhia–tha hriatna chhete pawh nei lovin chu zân chu a hmang ve thung dâwn ta!!

### Tih Tûrte

#### Sunday

- Rom 12:1 chhiar la; tichuan, tûn kâr zirlâi hi chhiar chhuak bawk ang che.
- Paper pakha la la, a tlâng zei zei chu pawt thlêr la, chutah chuan in chângvawn hi ziak chhuak ang che. Tichuan, i zial ang a, chawlhkâr tluana i hmuh theihna tûr hmunah i dah dâwn nia.
- Isua hnênah i tâna a inhlanna vângin lâwmthu sawi ang che.

#### Thawhtanni

- 1 Korinth 10:31 leh Thufingte 3:5,6 chhiar la.
- I note bu-ah khân Pathian ropuina tûra i tih theih zawng zawng chu ziak chhuak rawh.
- “I thinlung zawng zawng Lalpa ring la” tih leh “I kawng zawng zawngah amah hre reng rawh” tih thute hi eng nge ni a awmzia?
- I thiltih zawng zawnga Pathian chibai i bûk theih dân tûr i hriatthiam nân a hnênah tawngtâi ang che.

#### Thawhlehni

- Matthaia 14:1–14 chhiar la.
- Johana nun kha a tâwp thlenga Pathian chibai bûkna nun a nih theih dân puitlingte nên sawi ho teh u. Tichuan, nangmahni nun theuh pawh Pathian chibai bûkna nun a lo nih theih dân tûr in sawi ho bawk dâwn nia.
- Pathian hnêna i zawng zawng—i taksa leh i rilru—hlâna amah chibai i bûk theih nân a tanpuina dîl ang che.

#### Nilaini

- Marka 6:17–28 chhiar la.
- He party-naa telte’n an thil tih chhante hi eng vânga ti nge an nih hlawm le? Chutiang thil thilte an tih phahna chhan thil an lo tawn tawhte chu eng nge ni?
- I note bu-ah khan a tha zâwnga lo chhâng lêttute chanchin ziak chhâwng emaw, sawi chhâwng emaw rawh. An ei leh in tûr chungchângah duhthlanna fing tak lo siam hlawm ta se, engtin nge he thawnthu tâwp dân hi a danglam daih ang?
- I duhthlanna siama Pathian i châwimâwi theih nân a kaihhruaina dîlin tawngtâi ang che.

#### Ningani

- 1 Korinth 6:19, 20 chhiar la.
- I taksa leh i rilru thianghlim taka i vawn theih dân tûr kawng hrang hrangte chu han sawi teh.
- Pathian châwimâwi thei tûr duhthlannate siam duh ve tho mi dangte hnêna i hrilh chhâwn ve tûr thil chi hrang hrang i ziah chhâwnna bu siam ang che.
- Chîn than thate hrilh hriat mamawh tak tu emaw hnêna Pathianin a hruai thlen theih nân che tawngtâi rawh.

#### Zirtawpni

- Rom 13:13, 14 chhiar la.
- Thingpui, coffee leh caffeine awm tamna thil dang chi hrang hrang bâkah, zu leh ruihhlote hian thil dik leh tha kan thlan theihna tûr a dâl thîn a. Zu a ruih avânga Heroda’n duhthlanna fing a siam thei loh dân kha han sawi teh.
- I note bu-ah khân Pathian hnêna i sawi duh ziak la. Amah nêna in inbiakna tûr dâl leh ti buai thei damdâwi leh ruihhlo dang rêng rêng chu i khawih dâwn lo a ni tih i hrilh dâwn nia.
- Chutianga thutlûkna i siam chu tu emaw hnênah hrilh la, ani pawh chutiang chu ti ve tûrin sâwm ang che.
- I taksa chungchânga duhthlanna fing i siamna hmanga ni tin Pathian chibai i bûk ziah theih nân a tanpuina dîlin tawngtâi rawh.