---
title:  Thian Rinawm Ber
date:   14/03/2026
---

> <p>Chângvawn</p>
> “Ka pa, a theih hrâm chuan, he no hi min lâk sawnsak rawh. Nimahsela, keima thu ni lovin, nangma thu ni zâwk rawh se” (Matthaia 26:39).

> <p>Chakna thu</p>
> Pathian rinchhan tak meuhna atangin mi dangte hmangaihin rawng kan bâwlsak thei.

### Chhiar tûrte
Matthaia 26:36–46; The Bible Story (1994), vol. 9, pp. 55–60, 73-77; Kan Kohhran Thurin, no. 4, 9, 8 Chatuan Nghahfâk, bung 74, pp. 685–697;

_I thian bul ber bera i ngaihten ensan deuh chea hriat châng i nei tawh ngâi em? A nih loh leh, tu man ngaihsak to chea, khawhar leh mal riaua inhriat chang i nei tawh em? Vawiin kan zirlâiah hian chutiang deuh chuan Isua kha a lo awm ve a ni. Mahse, chutiang hunah pawh chuan Pathianin awmpuiin a ngaihsak reng tih a inhria a ni._

Juda chu thim hnuaiah vak chhuakin, kawtthlêr reh ruih tawh kal tlângin, Puithiam lalber, Kaiapha chenna in a va thleng a. Puithiamhoten thil eng emaw sawi hoa an lo inhnial bap bap a va tawn chuan mak a ti ang reng hle mai a. Eng thil nge an lo sawi ho ni ang le?

An zînga puithiam pakhat chuan Juda chu kawk chungin, “Nang pawh hi Isua zirtîrte zînga pakhat i nih ngei kha maw! Khawvêl tâwp chanchin a sawi lâi khân a bulah ka hmu reng che a lâwm!” a lo ti a. Engmah sawi zawm lo chuan an reh ta nghâl thap mai a. An za chuan Juda lam chu an en ta thap mai a. Amah lo ringhlel deuhtu khân, “Hetah eng nge maw i rawn tih dâwn reng reng le?” a ti a.

Ani chuan, “Kei hi Juda Iskariota ka ni,” a ti a.

Puithiam chuan, “Tu nge i nih chu kan hria a lâwm. Hetah eng nge i rawn tih dâwn ka zâwt che a lâwm maw le?” tiin a awki san deuhin a zâwt leh a.

Juda chuan, “Thil inthappui tûr che uin ka lokal a ni,” a tih chuan puithiamho chu an inmelh kual hrak hrak hlawm a. An zînga pakhat chuan, “Isua hnungzuitute nên eng thil eng mah kan inthappui ngâi lo,” a lo ti chhum deuh hmak a.

Juda chuan, “Chuti maw? Kei chu Isua hnungzuitu ka ni ve hleinêm,” a ti a. Juda’n thil a sawi an ngaihthlâk lâi chuan puithiamho chuan an hmûihmul an lo zût chhên a. “Isua tihhlum theih dân tûr in ngaihtuah tih ka hria alâwm. Tangka 30 min pêk chuan a awmna ka hrilh thei ang che u,” tih pah chuan Juda chu a hlim rilru hle tawh a. a rawtna chu an pawm ngei dâwn tih a hre khiau a ni.

Puithiam lalber chuan ngâithei awm lo deuh hian, “A awmna chinte chu kan hre ve tho a lâwm. Ni tin Temple-ah kan hmu ziah a, engahnge pawisa kan pêk kher ang che?” a ti a.

Juda chuan, “Mahse, mipui bula a awm loh a, hmun fala a awmna hmun lamah chuan ka hruai thei che u a sin!” a ti a.

Puithiamho chuan Juda thil rawt chu an sawi ho nak nak a. A tâwpah puithiam lalber chuan, “I thil rawt chu kan pawm mai a nge,” a ti a.

Isua mantîr tûra a hun leh hmun rem an ruat fel vek hnu chuan Juda chu a chhuaka, Isua leh zirtîr dangte awmnaah chuan a kal ve leh ta a. Kalhlên Kût an hmannaah chuan Juda chuan Isua hmêl tak pawh a en ngam lo, chu chu Isua pawhin a hria a ni. A rilruah chuan ngaih ngam zân lohna neiin, a theih anga rangin a inthiar fihlimsan leh ta nghâl a ni.

Isua leh zirtîr dangte chuan Gethsemane, Isua tawngtâi thînna hmun lam chu an pan a. Chu hmun an thlen hnaih chuan Isua chu tumhnih lâi a inchhuih tlu a. Zirtîrte chuan natna nasa tak nei ni âwmin an hre thei a, hetiang reng renga a awm hi an la hre ngâi lo, zam leh lungngâi takin a awm si a. Huan luhna tûrah chuan Isuan, “Hetah hian lo nghâk hrih ula, saw lâi deuhah sâwn ka va tawngtâi a nge,” a ti a.

Petera, Johana leh Jakoba-te chu kalpui tûrin a ti a. An chawlhna thin hmun an thlen chuan anni pathum chu awm tûrin a ti a, “Hetah hian lo awm ulang min tawngtâipui rawh u, kei chu ka’n kal leh hlek a nge,” a ti a. A piah deuh hlek a thlen chuan Isua chu leiah a tlu hnawk a. Pa nêna an inkârah chuan khawvêl sualna chu tlazepin, a tihrang ta tih a hria a.

“Ka Pa, khawvêl chhandamna tûr kawng dang hi a awm ngang lo em ni? Nang nêna kan kâra daidânna awm tûr hi ngaihtuah mai pawh ka ngam lo a ni. Ka hmangaih che a, ka rinchhan che a ni. I duhzawng chu hlen ni rawh se,” a ti a.

Isua chu a zirtîrte hnênah a lo kir leh a, an lo tawiawm leh tanpui a beisei tehlul nên, mahse an lo muthilhsan mai mai si a ni. Petera chu a lo harh a, Isua hmêl chu a’n en a, a la ngui raih mai si. “Darkâr khat chauh pawh min vênpui thei lo a ni maw?” tia Isuan a’n zawh chuan Petera chuan a mit a nuai nawk nawk a. Isuan, “Thlêmnaa in tluk loh nân fîmkhur rawh u. Min zui chu in duh naa, in taksa hi a chak lo a nih hi,” a ti a.

A Pa hnêna dîl tûrin Isua chu a kal hrang leh a. A lo kir leh chuan zirtîrte chu an lo muhil leh bawrh bawrh mai si a ni.

A vawi thumnaah Isua chu a Pa hnênah dîl tûrin a kal leh a, a Pa hnênah chuan a thihna tûr no chu lâk sawnsak tûrin a dîl leh a. Mahse, tûnah chuan Pa ruahmanna hlen tûrin a pawm ta zâwk a, chu thil tih puitlin theihna tûra chakna chu a dîl ta zâwk a ni.

Zîng khua a lo vâr dâwn hnaih lamah chuan, Isuan Petera, Johana leh Jakoba-te chu a kâitho a, “En teh u, min mantîrtu tûr pawh a lo thleng dâwn ta,” a ti a. Puithiamte leh sipai ralthuam keng tam tak an hmu ta nghâl a.

Chûng mite an lo hnaih chuan zirtîrte chu an mangang hle mai a. Mahse, Isua hmêl an en chuan, Ani chu lungmuang siahin a awm si, a hma zâna lungngâi hmêl a put ang kha a ni ta hauh lo mai. A hmêlah chuan muanna a lo eng chhuak zâwk a. A thi dâwn tih Isuan a inhria a; mahse, a thihna chuan khawvêl sual man chu a tlâk dâwn si a ni. A thihna azârah chuan Amah ringtute chuan chatuan nunna an nei thei dâwn tih a hriatin a hlim ta hle zâwk a. Mi pakhat chauh pawhin a hnung an zui dâwn phawt chuan thihna a tawrh tûr chu manhla hlein a hria a. He rawngbâwlna ropui tak hi, khawvêla piang tawh zawng zawngte tana hlen chu a duh a ni.

### Tih Tûrte

#### Sunday

- Philippi 2:5-11 chhiar la; tichuan, tûn kâr zirlâi hi chhiar chhuak bawk ang che.
- Chângvawn hi en lova sawi thei tûrin zir tan rawh.
- Pathian rin chhan harsa deuh riaua i hriatna thilte ziak chhuak teh.
- Amah i rinchhan lehzual theih nân a tanpuina dîlin tawngtâi rawh le.

#### Thawhtanni

- Galatia 6:2 chhiar la. Eng thil nge ti tûra a hrilh che?
- Vawiin hian engtin nge mi dangte phurrit i chhâwksak theih ang?
- Mi’n ti tûra min tih lem loh, eng emaw tak sawi lâwk lovin tihsak thut teh.
- Pathianin kraws-a a tihsak che kha i lo hriatthiam theih nân a hnênah dîl rawh le.

#### Thawhlehni

- Matthaia 26:36–38 chhiar la.
- Mi pathum hnênah mi dangte tâna Pathianin ti tûra a tih, an tihsak chu zâwt teh.
- Thutiam an ngainat deuh deuh zâwt bawk la.
- I Kristian thianten an chawhphûr che leh, tâwiâwmna che avângin Pathian hnênah lâwmthu sawi ang che.

#### Nilaini

- Matthaia 26:39–41 chhiar la.
- I chhûngte nên i pian tirh atanga tûn hun thleng chhui ula, Pathianin a hruaina che u hun pawimawh bîk leh chhinchhiah tlâk deuhte ziak chhuak teh u. In chhûngkuain mi dangte tâna thil tha eng emaw tak in tihsakte chu telh ngei bawk ula.
- Mite tâna rawng in bâwlsak lâia in rin chhan theih tûra Pathian a awm avângin lâwmthu sawi ang che u.

#### Ningani

- Matthaia 26:42–46 chhiar la.
- Tûn kâr zirlâia mi langsar deuh deuhte chu an lem ziak emaw, târ lang emaw teh u.
- Huanah emaw, hmun fâl deuhah emaw kal ula, Gethsemani Huana Isua awm dân tûr kha ngaihruat vâng vâng ang che u.
- Isua’n mihringte tâna inhlanna sâng ber siam tûra a inbuatsaih lâia a zirtîrte-ah ni lovin, a Pa-ah zâwk rinna a lo nghah avâng khân Pathian hnênah lâwmthu sawi rawh u.

#### Zirtawpni

- Sam 121 chhiar la.
- Bible thu zawnawlnaah “kâihruai”/“tanpui’ tih thu en la, chumi chhunzawma Pathian thutiam chu hmuchhuak teh. Zawnawlna in neih loh pawhin Fakna Hlaa (Sam) Pathian thutiam hrang hrang awmte chu zawng chhuak ang che.
- Sabbath ni atâna in lo inpeih thlap theih nân i chhûngte chu thil tihpui char char teh le.
- Chutiang i tih pah chuan Pathian fakna hla sak reng tum bawk la, a hruaina rinchhanna lam hla thlang deuh ang che.