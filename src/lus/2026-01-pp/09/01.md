---
title:  Following The Leader
date:   21/02/2026
---

> <p>Chângvawn</p>
> “Nimahsela, ani chu kan bawhchhiatnate avângin hliamin a awm a, kan sualnate avângin vuak thitlinin a awm a; kan thlamuanna tûra thununna chu a chungah a tla a, a vuakna vualtea tihdamin kan awm ta” (Isaia 53:5).

> <p>Chakna thu</p>
> Mi dangte rawng kan bâwlsak hian Isua hnung kan zui tihna a ni.

### Chhiar tûrte
Isaia 53:3–5; Zâwlneite leh Lalte, bung 58, pp. 690, 691; The Bible Story (1994), vol. 10, pp. 157–160; Kan Kohhran Thurin, no. 11, 17, 10

_SHave you ever played Simon says or follow the leader? How easy is it to follow all the time? When Jesus came to this earth, He served others and invited His followers to play follow the leader by following His example._

Evi leh Adama ten thil sual an tih khân an thil sual tihin nghawng a neihte chu chiang takin an hre nghâl a. Dân an bawhchhiat miau avângin thi ngei ngei tûr a ni. Hemi thu-ah hian Isuan duhthlanna a siam a ngaih phah a. Evi leh Adama te kha a theihnghilh hmakin, Setana kutah a hnuchhiah mai dâwn nge ni a, vâna awm zawng zawngten an la hmuh tûrte zînga hlauhawm ber chhanchhuahna chu a kalpui zâwk ang?

Vâna awmte chuan Isuan a tih tûr chu eng nge ni ang tiin thaw dêp dêpin an lo thlîr thuap a. A thlan theih pakhat chu vânram niin, chumi hmunah chuan mi tin inngeih leh inlungrual takin an awm tlâng a. Mi zawng zawngin Isua an hmangaih bâkah an zah êm êm bawk. Chutah chuan mâwina, inremna leh hlimnaten an hual vêl a. Vântirhkohte leh ama’n a siam tho khawvêl danga mite nên hlim takin hun an hmang ho thîn a ni. A thlan theih dang erawh hi chu, leia lo chhuk a, leia chên a, a tumkhatna atân leh a tâwpna ni nghâl bawk tûra Setana hneh a ni ve thung a. Chu chu a thlang a nih chuan mihringte hi min nei lêt lehin mi zawng zawng hnênah an tâna Pathianin ruahmanna a lo siam chu a chantîr leh thei dâwn a ni.

Nimahsela, a man sâng tak a pêk a ngâi dâwn thung a. A vân in chu kalsanin, chuta nawmna leh hlimna a chan thin zawng zawng pawh a chân vek bawk ang a; tichuan leih hian mihring ang niin a lo chêng ve dâwn a ni. Lei lah chu a tîra a siam ang hmun mâwi tak kha a ni tawh lo bawk si a. Sualin nasa takin a lo tichhe tawh a ni. Chu âi maha la pawi zâwk chu, a chhûnga chêng mihringte an lo sual tawh êm êm mai hi a ni a. Sual avânga hrehawm an tawrh pawh a nasa hle bawk.

Isua tân erawh thlan zâwk tûr a chiang a. Leiah hian a lo kal ang. Chu chu thil hlauhawm tak a ni dâwn tih a chiang a. Hrehawm tam tak a tuar ang a; mahse, chûng a hrehawm tawrh zawng zawngte chu a lo thlâwn mai a ni daih thei bawk tih pawh a hre chiang hle. Amah lo pawm duh miah lo mi tam tak an awm dâwn a, an tân thil tha leh ropui tak tak ti thîn mah se, an hnâwl dâwn tho tih pawh a hre bawk. Nimahsela, a tum chu kal tlangpui a tum tlat tho a. Lâwm takin kan tâna hrehawm tuar chu a lo thlang ta a ni.

He leia a chên ve chhûng khân taksa leh rilru lamah hrehawm tam tak a tuar a. Tum khat phei chu a chênna Nazareth khaw mipuiin dah bo (tihhlum) daih an tum nghe nghe a nih kha. Khawpui ata an ûm chhuak a, an khaw dâia awm khâm sâng takah chuan nam thlâk an tum nia! Ama chhûngte ngei pawhin a hnathawh thenkhatte kha an pawmsak hleithei lo thîn a. Pathian Fapa a nih tak tak pawh an ring lo deuh thîn. A thiante lah chuan hun harsa a tawh châng, anmahni a mamawh lâi takin an kalsan ta hlauh thîn bawk a. Harsatna an tawh lâi zawng zawnga a tanpui thin ngeite khân a bula tawngtâi ve tûra a sâwm khân an lo muthilhsan daih a nih kha.

A thiante zînga pakhat phei chuan amah an man theih nân thuneitute hnênah a lo hralh leh ta lâi bawk a. Chêng 30 lekin a Thianpa a hralh tihna a ni. Tichuan, thil sual tih nei miah lo Isua chu mi sual huatthlala ber ang maiin an khawih rawn ta a. An vua a, thîr them hriam tak tak an phûmna hruaihrualte chuan an hlap thuai thuai mai bawk a. Hetianga an vuakte hi chu an thi zui nghâl tlângpui thîn nghe nghe. An ngaihdânin vawi 40 vuak chu thih phahna khawp a ni a; chuvângin, mi sual nia an ngaihte pawh thi lo tâwk tûr chiahin vawi 39 an vaw thîn. Chutiang chu Isua hian vawi hnih ngawt a tuar a, chu bâkah chuan hlînga siam lukhum khâwmtîr niin, thinga siam kraws rit tak chu an puttîr bawk.

Tum khat chu heti hian a zirtîrte hnênah a sawi a: “En teh u, khawvêlah hian keimah min hawtu mi tam tak an awm a. Chuvângin, in peih rawh u. Kei hi min hua a nih chuan ka thu anga thil in tih hunah nangni pawh an haw ve ngei ngei ang che u. Nimahsela, nghet takin ding tlat ula. Khawvêl hi ka hneh tawh si a” (Johana 15:18; Johana 16:33 en la).

Isua khân a chunga thil tha lo titute pawh hmangaihna, tihdamna leh ngaihdamna hmangin rawng a bâwlsak thîn a. Miin amah an duh emaw, duh lo emaw a tâna thil tha tih a thulh ngâi chuang lo. Ama laka thate lakah chauh that a chhuah bîk lo va. Min hmangaih êm avângin lâwm tâkin kan tân a lo tuar a. Mi zawng zawngte sual vângin a lo thi ta a ni.

Vawiinah hian Isuan a tih anga ti ve tûrin min sâwm a. Kan vêla mite hnênah hmangaihna lantîrin, rilru hah takte pawh kan fuihphûr thei bawk. Isua khân kan sualte avângin taksa leh rilru lam hrehawmna nasa tak tak a lo tuar tawh tih kan hrilh thei a. Ani chu hrehawm kan tawrh chânga min hrethiam êm êmtu thian rinawm a ni.

Tin, hrehawm a lo tawrh avâng khân kan thinlung hi tihdam theih a ni ta a. Nang i dam ve em? I awmna hmun apiangah khân i bula awmte tân engtin nge rawng i bâwl ve ang? Isua hnênah a tih anga i tih ve theih tûr thilte chu i zâwt dâwn lo vem ni?

### Tih Tûrte

#### Sunday

- 2 Petera 2:9 leh tûn kâr zirlâi thawnthu, “Hruaitu chu Zuiin” tih hi chhiar la.
- Tûn kâr zirlâi chângvawn, Isaia 53:5 hi paper-ah ziak chhâwng la, i hmuh fo theihna lâi tûrah târ ang che.
- Chângvawn hi en lova sawi thei tûrin zir tan rawh.
- Pathian hnêna tûn kâra a rawng i bâwl theih dân tûr hriattîr tûr chein dîl rawh.

#### Thawhtanni

- Isaia 53:3 chhiar la.
- Thil chi hrang hrang hmangin “mihringte hmuhsit leh duh loh” chu siam ang che. Chumi lem lâi takah chuan Isua i dah dâwn nia.
- Mite duh loh emaw, thian tu mah nei lo emaw hriat i nei em?
- Khawtlânga tlatlum vak lo tu emaw tân tawngtâi la. Chu mi tâna rawngbâwl tûra a duh dân che hrilh tûrin Pathian hnênah tawngtâi rawh.

#### Thawhlehni

- Isaia 53:4 chhiar la.
- Vawiinh hian mi tu emaw tâna rawngbâwl dân tûr ruahmanna siam la, chu chu a takin ti ngei bawk ang che.
- Kraws lem siam la, a nih loh pawhin ziak ang che.
- Chak lohna emaw, lungngaihna emaw i neihte chu ziak chhuak la, chûngte chu Isua’n a phurhsak che a ni tih hriattîr tûr chein kraws lem i ziah/siamah khân dah ang che.
- Pathian hnênah i chak lohnate leh i lungngaihna zawng zawng a phurh avângin lâwmthu sawi rawh.

#### Nilaini

- Isaia 53:6, 7 chhiar la
- Nangma irâwm chhuakin he thu hi han ziak chhuak ve teh.
- I chhûngte leh i thiante kâwm la. Isua’n an sual a phurhsak avânga an lâwm leh lâwm loh zâwt ang che.
- Pathian hnênah i sual a phurh avângin lâwmthu sawi la.

#### Ningani

- Hêng Bible chângte chi chhiar la, Isua nunah khân Isaia 53:3–5-in a lo sawi hi a lo thlen famkim tân dân engtin nge an sawi hlawm: Johana 6:60–71; Johana 10:22–39; Matthaia 26:36–45; Marka 14:43–50; Luka 22:54–62; Johana 19:28–37.
- Vawiinah hian mi eng zâtin nge i rawngbâwlsak che? Engtiang kawngtein nge an bâwl? Vawiinah hian engtiangin nge mi dangte rawng i bâwlsak ve?
- Isua tân hla phuah la, a tih dân anga tih ve chungchâng leh mi dangte rawngbâwlsak chungchângah chham chhuak ang che.

#### Zirtawpni

- Johana 19:28–37 chhiar la.
- Nangma irâwma Isaia 53:6, 7 thu i lo ziah ve kha in chhûng inkhâwmah chhiar chhuak ang che.
- Isua’n mi dangte rawng a bâwlsak dân chanchin sawina hla thlang ula, sa ho rawh u.
- Isua hnung zui i duhzia leh mi dangte rawngbâwlsak pawh i duh zia ziak rawh.
- I thu ziak chu i tawngtâi pahin Pathian hnênah i sawi dâwn nia.