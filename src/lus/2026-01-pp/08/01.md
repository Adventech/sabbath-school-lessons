---
title:  Lal Chhinchhiahna
date:   14/02/2026
---

> <p>Chângvawn</p>
> “In hmêlmate chu hmangaih ula, an thatna tûr ti rawh u. . . . Tichuan, in lâwmman a tam ang a, Chungnungbera fate in ni ang; ani chu misualte leh lâwm nachâng hre lote chungah a ngilnei si a” (Luka 6;35).

> <p>Chakna thu</p>
> Pathian fanu leh fapate kan nih avângin kan hmêlmate lam pawh kan hmangaih ang.

### Chhiar tûrte
Luka 6:27–36; Malsâwmna Tlâng, bung 3, pp. 73–75; The Bible Story (1994), vol. 8, pp. 62–65; Kan Kohhran Thurin, no. 14, 17, 22

_Mi tu emaw, nangmah lo kalh leh dodâl deuh ngar ngara hriat i nei tawh ngâi em? Tihngaihna vâng hlein i hre thîn em? Chak leh thiltithei deuh han niha, chin fel mai duhnate i nei rum rum thîn em? Isua erawh chuan kawng dangin a ti thîn a ni._

Hmun zâwl deuh pakhatah hian mipui an pungkhâwm hmur mai a. An zîngah chuan mi chi tin chi tang an awm a. Isua leh a tirhkoh thar 12-te pawh mipui awmna lamah chuan an kal ve a, Isuan thusawi a tan ta nghâl a. Mi tinte chuan chîk takin an lo ngâithla thap a. A tawngkam hman chu a mawlin, hriatthiam a nuam hle a; mahse eng nge a sawi tum tak chu man thelh pawh awl tak a ni thîn a ni.

Rom sipaite pawh an tih dân pangngâiin mipui pungkhâwm sirah chuan an awm a. Juda puithiam tlêma zâwng pawhin an ngâithla ve a. Isuan malsâwmna thu leh lungngaihna tûr thute a sawi a. Tichuan, thupui tlêma danglam hretah a pakâi chho ta zêl a.

“Hlimna tak tak hmuh theihna tûr ka’n hrilh teh ang che u, in hmêlmate hmangaih ula, nangmahni hawtute tan thil tha tihsak rawh u, anchhia lawhtute pawh tha takin bia ula, mahni hlâwkna tûr ngawta hmang thîntu che u pawh tawngtâisak thîn rawh u.

“Mi tupawhin in biangah an ben che u chuan, beng let ve mai lovin, in biang lehlam pawh dawh mai zâwk ang che u. Nangmahni rawk tûra lo kalte chungah pawh rilru tha lo pu chuang lo ulang, lo bei let suh ang che u. I kawrchung a duh a nih chuan, neihtîr mai rawh u. I kawr a duh a nih pawhin, chu pawh chu nei mai ang hmiang.

“In tanpuina dîltu apiangte hnênah chuan eng emaw chu lo pe zêl rawh u. Mi tuten emaw in thil an hmang hawh a, rawn pe kir tûra inhrilh pawha a la kawl cheu chuan, neihtîr law law mai rawh u.

“Mi’n in chunga an tih atâna in duh tûr ang zêlin mi dang chungah pawh ti ve ang che u. Nangmahni ngaihsaktu che u chauh in ngaihsak a nih chuan, rukhmang leh suamhmangte nên in danglamna eng nge awm chuang ang? Anni pawhin an chunga thate chungah chuan that an chhuah ve tho thîn a sin!

“In chunga thate chungah chauh thatna in lantîr chuan, eng lâwmman nge in beisei theih ang ni? Chutiangte chu misualte pawhin an ti ve tho a lâwm! Sum in puktîr chuan emaw, hmanrua leh thildang dangte pawh, a hnuah hlâwkna in beisei leh si chuan, chu chu eng nge a lemchuanna ni ang? Chutiang chu chhiahkhawntute pawhin an ching ve tho a lâwm!

“Nimahsela, thil tha tihsaknain in hmêlmate chungah hmangaihna lantîr rawh u. Mite laka eng emaw hmuh letleh beiseiin thil tha ti suh u. Pathian fate in nih avângin, in thiltih chu rulh leh in ni dâwn a ni. Mi sual leh lâwm nachâng hrelote chungah meuh pawh ngilneihna leh khawngaihna a lantîr thîn a sin!

“In Pa vâna mi angin zahngaihthei ni ve rawh u,” a ti a.

Isua chu an chawl rih hlek a, a kiang vêla hmai thal deuh haa lo ngâithlatute ngaihdân awm chu hriat tumin a’n en vêl a. Sual rilrupu tlêm-a–zawng chu a hmu thei a, Rom mi an ni tlângpui. Lungâwi vak lo hmêl pawh, puithiamte hmêl atang chuan a hmu thei bawk a. Mipui zîngah chuan an ngaihdân a inpâwlh deuh nuk hlawm a ni. Thenkhat chu helhkam nei awm deuhte pawh an awm a. Thenkhat chuan an chhûngte an lam khâwm a, Rom sipaite awm lohna lamah chuan kalin an hawng ta daiha, chaw chhun fak hun pawh a la ni chiah lo. Mahse, chutianga hawng hotate chuan Isua thusawi ngaihnawm tak tak dang chu an chan ta a ni. Isua thusawiah khân tihtûr tam lutukin an hria a, a dang hriat belh chakna an nei tawh lo.

Chawhnu lamah chuan mipui nawlpui chu an tin dâwn lâiin, Isua bula thu tlangvâl pakhat chuan, “Zirtîrtu, Pathianin a thuawihtute hnênah hian malsâwmna a vûr ngâi lo em ni? Engatinge kan hmêlmate chungah thil tha kan tih kher ang?” tiin zawhna chu intipachang takin a’n zâwt hram a.

Isuan hlim taka nuih vâr vâr chungin, “Pathian chuan thuawih leh thuawih lote chungah pawh ni a sattîrin, ruah pawh A surtîr tho thîn a ni lo’m ni? An zain thâl lâia zîng sava hram chu an hre thei theuh tho a ni lo’m ni?” tiin a zâwt a.

Tlangvâl chuan, “Tehreng mai,” tiin a chhang a.

Isuan a hnênah, “Pathian zahngaihna chu mi zawng zawng tan a ni dâwn lo’m niang?” a ti a.

Tlangvâl chuan, “Chutiang zawng chuan ka lo ngaihtuah ngâi miah lo a ni,” tiin a tana thil thar a nih thu chu zep hauh lovin a puang a.

Isuan, “Pathian rawngbâwl awmzia chu, kan tana Pathian nihdân anga mi dang chunga va awm ve hi a ni. Hmêlmate hmangaih tih awmzia chu, kan chunga thil tha lo tih tumtute chungah an thatpuina tûr thil tih a ni. Kan tawngtâisak anga, an tana tangkâi dân tûrte kan ngaihtuah anga, kan dikna leh chanvo angte pawh an chan theih kan duhsak takzet tûr a ni,” a ti a.

Isuan hmai en ran chung chuan tlangvâl chuan, “Chu tak chu ka tih theih dâwn leh dâwn loh pawh ka inhre chiah lo hle mai,” a ti a.

Kiai sak chungin Isuan, “Chu chu a dik chiah a lâwm! Chutiang tak hmangaihna chu Pathian atanga kan dâwn hmasak zet loh chuan tih theih a ni lo reng a ni. Mahse, Pathian hmangaihna kan dâwn chinah chuan, tu chungah pawh chutiang hmangaihna chu kan lantîr thei dâwn a ni. Chutiang taka hmangaihna chu rinawmna chhinchhiahna, Pathian fanu leh fapate nih chhinchhiahna chu a ni reng a ni,” tiin a chhang a. Puitlingte ai chuan thalâite hian thil an manthiam hma zâwk tih chu a lo lang leh ta a ni.

### Tih Tûrte

#### Sunday

- Kolossa 3:10–15 chhiar la; tichuan, tûn kâr zirlâi hi chhiar chhuak bawk ang che.
- Chângvawn hi hawrawp hraw takin ziak chhuak la, i zir theihna tûr remchâng lâiah târ ang che. Pathianin a hmangaih êm êm che a ni tih a hriatthiamtîrna theih nân che tawngtâi rawh.

#### Thawhtanni

- Luka 6:27–31 chhiar la.
- I chhûngte tâna thil thar emaw, thil danglam deuh eng emaw i tihsak theih tûr chu ngaihtuah ang che.
- Thil tangkâi eng emaw, i nu leh pate’n “Ti rawh” a tih kher ngâi lovin nghâl mai la, an beisei âi maha thain ti nghe nghe ang che. I ngainat vak loh mi tu emaw thil tha eng emaw i tih theih nân Pathian hnênah chakna hnênah dîl ang che.

#### Thawhlehni

- Luka 6:32–36 chhiar la.
- Nangmah ngaina vak lotu tân thil tha eng emaw tak tih tum la. A theih chuan an hriat lohin ti ang che.
- Mi tu mahin an hmuh leh hriat loha thil tha i tih thin theih nân Pathian hnênah a puihna dîlin tawngtâi rawh.

#### Nilaini

- Matthaia 5:43–48 chhiar la.
- I note bu-ah khân Pathian hnêna lehkha thawn tûr ziak la, chutah chuan tûn kâr zirlâi atanga i zir chhuah leh hêng chângte hi ziak lang ang che.
- I lehkhathawn ziah chu Pathian hnênah a riin chhiar chhuak rawh.

#### Ningani

- Rom 12:14–21 chhiar la.
- Puitling tu emaw hnênah mi tu emaw “lu chunga meiling chhêk khâwm” tih thu hi a awmzia zâwt ang che.
- Pathian hnênah sual chu thatnaa i hneh theih dân tûr kawng kawhhmuh tûr chein dîl rawh.

#### Zirtawpni

- 1 Johana 4:17–21 chhiar la.
- Pathianin ti tûra min hrilh hi a harsa viau em? Engtin nge kan hmêlmate chu kan hmangaih theih ang?
- “Ama’n min lo hmangaih hmasak avângin kan hmangaih a ni” tih thu hi paper-ah ziak la. Ama’n min hmangaih a ni tih kan hriatna chuan mi dangte pawh hmangaih ve tûrin mi a “tinung” thîn a ni tih i hre reng dâwn nia.
- Pathian hnênah a hmangaih che u avâng leh mi dangte pawh hmangaih ve thei tûra a siam che u avângin lâwmthu sawi rawh u.