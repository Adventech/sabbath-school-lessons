---
title:  Kawngkapuite Vênghimin
date:   03/01/2026
---

> <p>Chângvawn</p>
> “In taksa chu, in chhûnga awm, Pathian hnên atanga in hmuh, Thlarau Thianghlim temple a ni tih in hre lo em ni? Mahni ta pawh in ni lo va, mana lei in ni tawh asin; chuvângin, in taksa chuan Pathian châwimâwi rawh u” (1 Korinthth 6:19, 20 NIV).

> <p>Chakna thu</p>
> Pathian hmangaihna chu ama hnêna inpumpêk hmiahnâin kan chhâng lêt thîn.

### Chhiar tûrte
Luka 1:13–17; Matthaia 3:4–9; Chatuan Nghahfâk, bung. 10, pp. 101–103; Kan Kohhran Thurin, no. 22, 5, 17

_Mâwlmang angreng taka Johana a khawsakna chhan i rualpuite hnêna a sawi dân tûr awm chu ngaihruat chhin teh._

Baptistu Johana chu Jordan Lui kamah a ding a. Mipui, nilênga amah chîm buaitute pawh tûnah chuan mahni in lam panin an hawng ta dul dul mai.

Johana chuan Pathian a bia a. Mahni chauha thilsiam zînga a awm hi chuan a bulah Pathian chu lo awm ngeiin a hre thîn. A hnu lawkah chuan Pathian nên chauh an awmdun lo tih chu a hre nghâl a. Ni tam vak lo liam taa amah rawn betu tlangvâl kha lo awm hnufualin, Johana biakna hun neih lehna remchang a lo zawng reng hi a lo ni a.

Johana chu a’n dakchhuaka, tlangvâl chu a bul hnâia lo kal tûrin a ti a. Tlangvâl chuan, “Hetia awlsam leh mawlmang angreng taka i khawsak chhan hi ka hre duh a ni,” a ti a.

Ngaihtuah muk deuh tak chungin, “Chhanna awlsam tak a awm lo. Ka lo pian chhuah hma atang rengin Pathian hna bîk thawk tûra serhhran ka ni a, han khawsak danglam tehchiam tum pawh ka ni lo. Pathian kohna leh ka damchhan ber chu ka zawm mai zâwk a ni. Mi tin hian mahni awm dân chungchâng chu Pathian hnênah an thlen tûr a ni. Mahse khawsak dân tûr leh, Pathian chibai bûk dân tûrah hian mitinin thu tihtlukna tûrin thil pawimawh tak an zui tûr a ni,” a ti a.

Tlangvâl chuan, “Chu thil tak chu min kawhhmuh ang che,” a ti a. Johana chuan zawi muang hian, Jordan Lui luang del del thlîr pah chuan, “Tih dân tûr chu maw, i taksa, i thinlung, i rilru, nangmah pumpui kha Pathian hnênah i inhlan vek tûr a ni. Pathian Thlarau Thianghlim tâna hmun pawimawh bîk, A hmun thianghlim chu i ni. Mahni inênkawl dân tûr chungchângah, he thu hian eng thil nge zirtîr chea i inhriat?” a ti a.

Tûnah chuan chu tlangvâl chuan Jordan Lui tui chu ngaihtuah muk fahran hian a thlîr ve ta vâng vâng mai a. “Chu temple chu pathian chenna tlâka ka tihthianghlim ngei tûlin ka ngâi e. Puithiamten temple an tifai lâi ka hmu tawh a. Hetianga temple tihthianghlim hi tûl hle tûrah ka ngâi,” a ti a.

Bu nghat nghat chungin Johana chuan, “Ni e, thianghlimna hi a pawimawh rêng a ni. Chutah chuan i taksa chhûng lam leh pâwn lam chena enkawlna a tel ngei ang, dâwn lo’m ni? I thil ei thîn te leh i thluak ngaihtuahna luahtu chen hian a pawimawh dâwn a ni,” a ti a.

Tlangvâl chuan, “Ka hrethiam deuh uar e,” tiin a chhang a. Chutiang thil mahni nuna sengluh chu infiamna ang deuh te pawh a ni maithei. “Puithiamten kawngkapui atanga uicho mai an ûm chhuak leh hnawt bo lâite ka hmu tawh thîn a. Hetianga temple kawngkapui vênthat hi a pawimawh ve hle a ni ngei ang. Chutiang tih leh, kan taksa temple vênthat chu engtin nge a thuhmu deuh ang le?” tih zawh pah chuan chhanna beisei takin Johana chu a melh a.

Johana chuan, “I’n chhut dâwn teh ang hmiang. I taksa temple kawngkapuite chu engte nge ni ta ang le?” tiin a zâwt a.

“Ka ka leh mitte hi kawngkapui chu niin ka hria.”

Nui vâr vâr chungin Johana chuan, “Engtin nge i beng te, hnar te leh kutte pawh hi?” a ti a.

Tlangvâl chuan nui deuh chung hian, “Thil awmzia ka manthiam ve dâwn ta. Ka taksa temple hi thianghlim leh fel taka vawn a ngâi a nih hi. Chutah chuan, ka nu’n min hrilh fo anga, a tawk fang zâna mut thîn te pawh a tel ngei ang a. Ka taksa hrisel leh thatho theih nâna thlâi leh thei ei thînte pawh a pawimawh anga. Zu leh ruihtheih thil laka ka ‘KA’ ka vênhim pawh a ngâi dâwn a nih chu, chuti lo chuan ka thluak an tikhawlo mai ang,” a ti a.

Johana chuan, “Ni reng a ni. Kan taksa temple tibawlhhlawh theitu tinreng lakah chutiang kawngkapuite chu vênthat a ngâi a, chutianga vênthat a nih chuan Pathian lo chenna tûrin inpeih sain a awm thîn dâwn a ni. Chu chu Pathian chibai bûkna a ni a. Ama chenna tûrin i taksa leh i rilru chu peihsa a ni dâwn si a,” a ti a.

Rei vak lo chhûng chu an ngâwi dun deuh ran a. A tâwpah tlangvâl chuan, “I hre thovin ka ringa, ka rilru leh taksa Pathian temple atâna kan serh thianghlim chuan, ka nih theih tûr sang ber chu ka thleng thei dâwn a nih chu,” a ti a.

Hlim taka nui vâr vâr chungin Johana chuan, “Chu chiah chu! Nangmah pumpui mai kha Pathian tana i inpêk phawt chuan, nangmaha lo chêng tûrin Pathian chu sawm thîn la, tichuan i awm dân tûra thutlûkna chu A duh ang takin a awm tih i hre mai ang. Thutlûkna siam a ngaih reng rengin, i taksa temple leh, kawngkapuite chu ngaihtuah hmasa thleng zêlin, chutiang enkawl dân tûr chu Pathianin hriattîr chein, finna a pe zêl ang che. Chung kawngkapuia thun/luhtîr tûr chi pawh a hriattîr zêl tawh mai dâwn che a ni,” a ti a.

A hmalam kha chuan kha tlangvâl kha rilrua vei nei hmêl pu takin a lo kal thîn kha a ni a, mahse tûnah chuan hlim leh engthawl hmêl pu takin a awm ta a ni.

Zâwlnei Isaia chuan Johana chu, ‘Lalpa tâna kawng sialtu, a tana kawng tingiltu’ tiin a sawi a. Chu tlangvâlin in lam pana Jordan Lui kam a kâi chhohsan lâi chu Johanan a thlîr zuia, mi pakhat thinlunga Thlarau Thianghlimin Pathian kawng A tihngil tak avângin lâwmthu a sawi mawlh mawlh a.

### Tih Tûrte

#### Sunday

- Tûn kâr zirlâi thawnthu, “Kawngkapuite Vênghimin” tih hi chhiar chhuak la; tichuan, chângvawn hi en lova sawi thei tûrin zir tan bawk ang che.
- Pathian chibai bûkna lama i than chhoh zêl dân lantîrna tûr eng emaw siam la.
- Ni tina Pathian chibai i bûkna lama hma i sawn zêl dân tûr chu tawngtâiin Pathian zâwt thîn ang che.

#### Thawhtanni

- Luka 1:13–17 chhiar la, he lâi thu hian engtin nge Baptistu Johana nun dân leh thil tih thinte chu chu a sawi?
- Mihring taksa lem ziak emaw, chhui emaw la, hriatna chi nga— khawih, tem, ri hriat, rim hriat leh hmuhna hmanruate chu chhinchhiah ang che. Chûngte chu kan taska leh rilru temple kawngkapuite an ni tih i hria em?
- Chûng kawngkapui pangate kal tlângtîr i phal tûr thilte chu eng engte nge ni? Eng engte nge i lo hnar thung ang?
- I taksa temple, Pathian ta ni bawka i luhtîr phal tûr thilte leh phal loh tûr thilte i hriat theih nân Pathian hnênah a tanpuina dîl ang che.

#### Thawhlehni

- 2 Korinth 6:16 leh 7:1 chhiar la.
- Hêng Bible châng pahnihte’n i taksa leh rilru temple-a Pathian i chêntîr theih dân tûr an sawite chu eng nge ni?
- I note bu-ah khân hêng Bible chângte’n an sawi hi i nun leh Pathian chibai i bûk dân nên a inzawm dân ziak ang che.
- Engtin nge hmasawn zêl tûra tan i lâk ang?
- I taksa temple kawngkapui i vên him theih nân Pathian tanpuina dîl ang che.

#### Nilaini

- Thufingte 4:20–27 chhiar la. Intihhlimna thil atâna i thlan tûr—entîr nân, rimâwi, video, TV, internet, leh lehkhabute—a tha leh thianghlim chin chauh ziak chhuak teh.
- Engtin nge “thil dang zawng zawng” âia i thinlung leh rilru thianghlimna chu i ngaih pawimawh zâwk theih ang—i thiltih zawng zawngte kha i hriat dân leh ngaihtuah dâna innghat a ni si a.
- Ngaihtuah tlâk thil, taksa temple-a luhtîr tlâkte chu ziak la, luhtîr loh chi pawh ziak bawk teh.
- Chutiang lama Pathian kâihhruaina dîlin tawngtâi ang che.

#### Ningani

- 1 Korinth 3:16 chhiar la.
- Tûn kâra i thil zir tâk beh chhanin tha zâwka i taksa temple enkawl theih dân tûra Pathianin ruahmanna a neihte chu ziak chhuak teh.

=anpuitu atân Thlarau Thianghlim sâwm la, i taksa temple i enkawl dâna tih danglam ngâi awmte chu i hriat theih nân a tanpuina dîl rawh.
- I note bu-ah khân Pathian hnêna i tawngtâina thu ziak chhuak la, i ziah chhuak tâkte chu a taka i tih theih nân a Pathian tanpuina dîlin tawngtâi ang che.

#### Zirtawpni

- 1 Korinth 10:31 chhiar la.
- In chhûngkuain in taksa in enkawl dân tûr tha zâwk sawi ho ula. Pathianin taksa ropui tak a pêk che u kha tha taka in enkawl theih dân tûr ziak chhuak rawh u.
- In taksa leh rilru chu Pathian hnênah hlanin, ani chu lo chêng ngei tûrin sâwm ang che u.
- Zân mut dâwnin, thil tha tih chîn thar tûr leh, a tha lo bânsan tûr i nei em tih ngun takin inenfiah la. I hlâwkpui dân chu in Sabbath School class-ah sawi tûrin inpeih sa ang che.