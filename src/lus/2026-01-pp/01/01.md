---
title:  Thlalêra Au Aw Chu
date:   27/12/2025
---

> <p>Chângvawn</p>
> “Pa ropuinain mitthi zîng ata Krista a kâitho anga, keini pawhin nun thar kan neih theih nân, a thihnaa baptisma kan chanin, a hnênah phûm vein kan awm a ni” (Rom 6:4).

> <p>Chakna thu</p>
> Pathian hmangaihna hian Isua rinchhanna puangchhuaka baptisma chang tûrin min kâihruai thîn.

### Chhiar tûrte
Matthaia 3:1–3, 5–12; Chatuan Nghahfâk, bung. 10, pp. 97–108; The Bible Story (1994), vol. 7, pp. 18–22, 97–99; Our Beliefs, nos. 15, 10, 22

_Mi thil sawi hriatthiam harsa tih deuh changte i nei tawh em? Dik leh pawimawh viau angin a lang si a, mahse i ngaihtuah zui deuh ngial a ngâi bawk si! Tlangvâl pakhatin Baptistu Johana thusawi a zâwt fiah lâi chu han ngaihruat teh._

Jordan lui kama lungpui chungah hian mi pakhat, rothap angreng tak hmêl pu hi ngâwi rengin a thu a. Tlâi ni a tlâk dâwn ruaiah Johana hian hmun fianrialah Pathian a be thîn a. Hetiang hian a dam chhûng kum 30 zet a lo hmang tawh a ni. Thuhril lam hna a thawh chinah hi chuan mipui nawlpui hian an chîmbuai deuh reng a, Jordan luikam vêlah hian a awm deuh reng thîn a, a chhan hrang hrang avângin, Juda khaw hrang hrang atangin mi tamtak an lo pungkhâwm thîn a ni.

A lam pana mi pakhat lo kal mêk chu Johana’n a hmu a, mipui tam vângin amah biakna hun a la chang thei lo a ni ngei ang. Tlangvâl pakhat chu Johana kiangah chuan a lo kal a, an innuih vâr vâr a, rei vak lo chu ngâwi rengin an thu dun phawt a.

Tlangvâl chu a lo tawngchhuak a, “Ka pu, vawiin i thusawia SIM tûra mite i ti kha eng i tihna nge ni a, engati nge baptisma i chantîr thin?” tiin a zâwt a.

Johana chu Pathian hnênah finna dîlin a tawngtâi zâwk a, “He tlangvâl hian eng nge hria se i duh le?” tiin. Tlangvâl lam chu a hawi leh nghâl a.

“Messia chu a lo kal dâwn tep tawh a, chumi hun atâna lo inpeih tûrin mite hrilh tûra tih ka ni. Sual puanna hian Pathian i mamawhzia a entîr a; simna hian mahni chaknaa thiltih sual tak chunga inchhirna leh, Ama hnên lama nun hlanna chu a entîr a ni.

“Baptisma channa hian mahni inrinchhan lova Pathiana innghah i thlan zâwkzia a entîr bawk. Kawng dang kan sawi dâwn chuan, mahni kawng zawh thihsana, kawng danga pianthar a ni, hawizawng hran, rahbi tina Pathian hruaina zui zêl chu a ni,” a ti a.

Chu thil a sawi bak chu Jordan Lui kam chu a reh leh ta hle mai. Tlangvâl chuan, “Mahse, vawiina Farisaite leh Sadukâi hote hnêna i thusawi kha chu a dang hle bawk si a. Kha i tithînur viau hlawm lehnghâl a. Anni ang hruaitute, baptisma chan inpeih si lote kha engtin nge i tih tak ang? Anniho kha i hlau lo em ni?” tiin tlângnel takin Johana hnênah chuan a sawi hmiah hmiah mai a.

Johana chuan, “Pathianin sawi tûra min tih chiah ka sawi thîn a ni. Zâwlnei Isaian ‘Thlalêra mi autu aw’ a sawi kha i la hre reng em? ‘Lalpa lamlian sial ula, a tân kawngte tingîl rawh u,’ a tih kha?” a ti a.

Tlangvâl chuan, “Hria e, ka pa’n sunagog-a a chhiar ka hria a sin,” a ti a.

“Kha ‘AW’ kha ka ni,” tiin Johana’n a chhang a. “Hetianga sim tûra mite ka hrilh a, baptisma chang tûra ka tih hian, Pathian hruaina zui tûrin an thinlung ka buatsaih a, tichuan nun duhawm tak a neihtîr dâwn a ni. Pathian an ngaihdân dik lo lâite siamthat leh, an tana tihsak a duhte hriattîr ka tum bawk a. An thinlung leh rilru lama lalram rawn din tûrin Messia chu a lo kal dâwn tep tawh a ni,” a ti a.

“Mahse, hêng puithiamte hi engtin nge ni ta ang?” tiin tlangvâl chuan a’n zâwt leh hram a. “Engtin nge rul chuk na mi anga i puh mai si? Anni pawh hian Pathian chanchin chu an zirtîr ve tho a ni lâwm ni?” tiin a zâwt zui a.

Thudik tak sawi theih nâna tanpuina dîlin Johana chu a tawngtâi lehnghâl thuai a. He tlangvâl hian manthiam a tum viau a ni. Eng thil nge hrethiam tûra Pathianin a duhsak le?

Johana chuan chu tlangvâl lam chu a hawi leh a, “Pathianin he lâia ka thusawi ngâithla tûra lo kalte hi rilru dik tak pua lo kal an ni vek kher lo tih min hriattîr a ni. Thenkhat chuan Pathian an mamawhna pawh an sawichhuak duh lova, thenkhat lahin hremna pumpelh lek an duh bawk a. Hêng chapona te, thikna te, rinawmlohna te leh mahni-indahsanna sim duh tak takte chu Pathianin a hria a ni. Chungte chuan an thinlung chu a lalramin an tikhat thîn. Thuhriltu emaw zirtîrtu emaw nihna mai hian Pathian lalram atân a inpeihtîr dâwn chuang lo a ni,” a ti a.

Tlangvâl chuan hmun dang a melh lâi chuan Johana chuan a lo en reng a, a ruktein a tawngtâi a, “Ka Pa, he thuchah hi fiah hle mahse dâwnsawn thiam harsa tak a ni. He tlangvâl thinlungah hian thu sawi la, amah i hmangaihna chu manthiam thei tûrin tanpui ang che,” tiin.

Jordan lui kama thâwm hriat tûr awm chhun chu ‘Amen’ tih ri hi a ni. Pathianin a dîlna chu a chhâng tih Johana chuan a hria a. Tlangvâl chu a lo dingchhuak a, Johana chu nuih vâr vâr chungin a hnênah, “Ka lâwm hle mai! Ni dangah kan la inhmu leh dâwn nia,” a ti a.

### Tih Tûrte

#### Sunday

- Matthaia 28:19, 20 chhiar la; tichuan, tûn kâr zirlâi thawnthu, “Thlalêra Au Aw Chu” tih hi chhiar bawk ang che.
- Chângvawn hi ziak chhuak la, chu chu glass no-ah belin, no chanve thlengin tui leih la, kâr tluana i hmuh theihna tûrah hûng ang che. Pathian Thu-a tuihâlna i neih theih nân tawngtâi bawk rawh.
- Chângvawn hi zir nghâl la.
- Tûn kârah hian a Thu-a tuihâlna i neih theih nân Pathian hnênah tawngtâi thîn ang che.

#### Thawhtanni

- Isaia 55:6, 7 leh Thufingte 28:13 chhiar la.
- Pathian chu a hnaih lâia i zawna i hmuh theih dân tûr leh Isua nêna inzawmna tha tak in neih reng dân tûr kawngte ngaihtuah ang che.
- Dictionary pângngâiah emaw, Bible dictionary-ah emaw “sim” tih leh “inpuang” tih awmzia en la, an hrilh fiah dân chu i note bu-ah ziak chhâwng ang che.
- Isua i mamawh thu leh a chunga i lâwmna puang chhuakin tawngtâi bawk la.

#### Thawhlehni

- Kolosa 2:12 leh 1 Petera 3:21 chhiar la.
- Baptisma awmzia la hre ve miah lo tu emaw hnêna a lo man thiam theih tûr zâwngin baptisma awmzia sawi dân tûr ngaihtuah ang che.
- Lemziak emaw, lemchan emaw hmangin baptisma awmzia sawi fiah tum la, chu chu in Sabbath School class-ah i sawi dâwn nia.
- Mahni nun pumpuia Pathian chibai bûk theihna tûr chu a hnênah dîl ang che.

#### Nilaini

- Matthaia 3:1–3, 5, 6 chhiar la.
- Sangha mantute leh puithiam pakhatin Baptistu Johana thuchah an sawi duna an inbiakna dân tûr âwm ang chu ziak la. Zirtawpnia in chhûngkaw worship-na emaw, Sabbath School-ah emaw chang tûrin inring ang che.
- Pathian tanpuina dîlin tawngtâi bawk rawh.

#### Ningani

- Matthaia 3:13–17 chhiar la.
- He Thuthlung Thar baptisma thuin a zirtîr theih che eng nge ni tih puitling hnênah zâwt ang che.
- I thil hriat thar chu ziak chhuak la.
- Pathian hmangaihna leh thatna chu i chhân lêt theih nân a tanpuina dîl ang che.

#### Zirtawpni

- Tirhkohte 8:25–40 chhiar la.
- I note bu-ah khân Isua baptisma channa thu nêna a inân dân leh a danglam dân ziak chhuak ang che.
- Baptisma i chang ve tawh em? I chhûngte nên baptisma chungchânga zawhna i neih apiang chu sawi ho ang che u.
- Isua hniakhnung i zui zêl theihna tûrin Pathian tanpuina dîlin tawngtâi ang che.