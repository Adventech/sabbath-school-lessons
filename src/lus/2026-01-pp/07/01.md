---
title:  Ka Thenawm Thar
date:   07/02/2026
---

> <p>Chângvawn</p>
> “Ani chuan, ‘Lalpa i Pathian chu i thinlung zawng zawngin, i thlarau zawng zawngin, i chakna zawng zawngin, i rilru zawng zawngin i hmangaih tûr a ni. Nangmah angin i thenawmte pawh i hmangaih ve tûr a ni’ a ti a” (Luka 10:27).

> <p>Chakna thu</p>
> Pathian kan hmangaih avângin, tanpui ngâi apiang hi kan thenawmte/vêngte chu an ni.

### Chhiar tûrte
Luka 10:25–37; Chatuan Nghahfâk, bung 54, pp. 497–505; The Bible Story (1994), vol. 8, pp. 108–111; Kan Kohhran Thurin, no. 10–12.

_I thenawm hnâiah lo pem thar, chunglâi vêla khawsak thiam ve vak lo hriat i nei em ? Engtin nge i ngaih le? In sikulah mi danglam leh inchei mak deuh bîkte an awm em? Engangin nge in ngaih hlawm le? Thenawm kan ngaihdân thar tûr Isua min zirtîrna chu kan en dâwn a ni._

Zirtîr mawlh mawlh chungin Isua chu tlâng chungah a awm a, a thu ngâithlatute pawh mi tin mi tang an ni. Beiseina thu a sawi thîn vânga a hnên rawn pante pawh an ni a, thenkhat chuan Pathian hmangaihna thu an manthiam phah vângin an rawn pan bawk a. Mi dang lah chuan amah ringhlelin fiah an duh a, chung zîngah chuan dân hremi pawh a tel a. Isua fiah nân “Zirtîrtu, chatuan nunna nei tûrin eng nge ka tih ang?” tih zawhna a zâwt a.

He dân hremi rilru hre vektu Isua chuan a zawhna chu zawhna vekin a chhang a. Chu chu mi tinin hriain lo hrethiam ngei se a duh a ni. “Dân buah chuan eng thu nge chuang? Dân hre mi i ni a, eng nge i hriatthiam dân?” tiin Isuan a zâwt a.

Dân hremi chu chapo angreng takin a nui vur vura, “Lalpa i Pathian chu i thinlung zawng zawngin, i thlarau zawng zawngin, i chakna zawng zawngin, i rilru zawng zawngin i hmangaih tûr a ni a; nangmah angin i thenawm pawh i hmangaih tûr a ni,” tiin a chhâng a.

Isuan, “I ti dik zet mai e. Chutiang tak chuan ti la, i nung ang,” tiin a chhâng a.

Dân hremi chuan Isua nêna an inbiakna han tihtâwp mai chu a ui deuh a, kawng dangin a ngaihtuah leh ta a. Isua chu tawngawhtîr tum deuh ni âwm takin, “Tu nge ni ka thenawm chu?” tiin a zâwt a.

Mipui lam chu hawiin Isuan a thawnthu sawi chu a chhunzawm leh ta a, hetianga a thawnthu sawi hi ngaihnawm an ti thei hle mai a. Mahse mi thenkhat chuan chu dân hremi a chhang dang nghâl mai lo chu an lo tei thei lo deuh hial hman a.

Isuan tihian a’n sawi ta a: “Ni khat chu, khualzin pakhat hi Jerusalem atanga Jeriko panna kawng khawkrawk tak maiah amah chauhin a zin a. Suamhmanghoten an lo hmuh chuan, an rilru sual hlenchhuahna remchang tak tûrah an ngâia, an lo suam ta mai a. Ani pawh chu a theih ang tawkin a tang ve a, mahse an tam hneh em avângin a tan tih ngaihna a awm si lo. Nasa takin an sawisa a, a silhfente an hlihsaka, an vaw neka, a thilneih zawng pawh an laksak vek a, kawng sirah chuan thichhâwngin an hnutchhiah ta mai a ni.

“Chumi lam kawngah chuan puithiam pakhat hi a lo kal hlauh mai a. Hliam tuar chu a hmu a, a thi emaw a ti deuh a, kawng sir lehlamah chuan a hel ta mai a ni. Nakin lawkah chuan Levia chi mi pawh a lo kal ve leh ta hlauh maia, hliam tuar chu a hmu a. Ani pawh chuan a’n thlek deuh dak daka, mahse bâwlhhlawhphah a hlauh avângin a kalsan ve leh ta mai a ni.

“A tâwpah chuan Samari mi pakhat chu sabengtûnga thil phurhtîr chungin a lo kal ve hlauh mai a. Suamhmangten an rawn suam ang tih pawh hlau ve chuang lovin, lâinat takin a bawihsawm ta a. He suamhmang tawka kawngsira let reng hian puitu a mamawh a ni tih a hria a. Uain leh hriak a neihte chu a phawrh a, a hliam lâiahte chuan a hnawiha, tha takin a tuamsak a. Tichuan, fîmkhur takin a sabengtûng chungah chuan a chuantîr a, Jeriko lam chu a panpui ta a ni.

Khualbûk hmasaber an thlen chuan, hliam tuar chuan nuam a tih theih dân tûr ang ber chu a tihfelsak vek a. A tûkah chuan, hliam tuara chu thlamuang takin a awmtîr zeta, chutah khualbûk enkawltu hnênah chuan pawisa a dah a, a hnênah, “He mi hi lo enkawl zui la. Hei i enkawlna senso tûr ka dah lawk a nia. Hei hian a la daih lo a nih chuan a bak chu ka lo kir leh hunah ka rul leh mai ang che,” tiin a chah thlap a.

Hetiang thu a sawi pah hian Isuan a thusawi hmai thal haa lo ngâithlatute chu a’n en vêl a. Zawhna zâwttu dân hremi pawh a’n melh a, a hnênah, “Suamhmang tawktu thenawm ber chu hêng mi pathum zînga a tuber hi nge ni a i rin?” tiin a zâwt a.

Dân hre mi chu a’n kimki deuh châih a. Isuan a thawnthu sawia Samari mi, faktlâk tak maia a târ lang chu a duh tehchiam lo. Judate chuan Samari mite hi hnuaihnung deuhin an en thîn si a. Sakhuana lamah pawh, Juda mite ai chuan an hnuaihnung deuhin an ngâi. Isuan a thawnthu sawiah khân amah ang sakhaw mi takte chu a chhuah chhe angreng riau mai si a, engvâng nge maw ni le aw? Chuvâng chuan Isua zawhna chhan nân pawh “Samari mi” tih lam ri duh lovin, “A chunga khawngaihna lantîrtu chu,” tiin a chhang a.

Isuan nui vâr vâr chungin, “Nang pawh chutiang chuan ti ve ang che,” a ti a. Dân hremi chuan ama zawhna chu amah vekin a chhang leh a nih chu.

Ngaihtuah zui rauh rauh chungin dân hremi chu a kal bo ta a. Hnial buai rual loha chiangin Isuan ngilneihna leh zahngaihna thiltih mamawhtu apiangte hi, eng chi leh hnam pawh nise, kan tanpui zêl tûr a ni tih a zirtîr a. Isua hnungzuitute chuan tu chungah mah hleih an nei tûr a ni lo. Anmahni mamawhtu apiang chu an thenawmte an ni mai. Ngilneih rawngbâwlna neitu apiang chu thenawm tha an ni.

### Tih Tûrte

#### Sunday

- Ephesi 2:4–10 chhiar la; tichuan, tûn kâr zirlâi pawh hi chhiar chhuak bawk ang che.
- Paper pakhat la la, chutah chuan in chângvawn hi i ziak dâwn nia. Chu chu inenna dârthlalang sîrah târ la, tûk tin zir zui zêl ang che.
- Pathian tâna mi bîk i nihzia hriatthiam theihna tûra a tanpuina dîl la; tichuan, nangmah i inhmangaih angin mi dang pawh i hmangaih thei dâwn nia.

#### Thawhtanni

- Luka 10:25–28 chhiar la. I note bu-ah khân in chângvawn, “Lalpa i Pathian chu i thinlung zawng zawngin, i thlarau zawng zawngin, i chakna zawng zawngin, i rilru zawng zawngin i hmangaih tûr a ni” tih hi ziak la; a phêk lehlamah “Nangmah i inhmangaih angin i vêngte pawh hmangaih ve rawh” tih hi i ziak bawk dâwn nia.
- Hêng thute hi i nunpui theih dân tûr ziak bawk ang che.
- Pathian hnênah a tâna i nun theih dân tûr kawng kawhhmuh tûr chein tawngtâi ang che.

#### Thawhlehni

- Luka 10:30–35 chhiar la.
- Bible dictionary-ah, Bible bu tâwp lama awm map-ah ema wen la, Je¬rusalem tanga Jeriko hlat zâwng hriat tum rawh.
- Suamhmang tâwk angah khân inchan la, kohhrana rawngbâwltuten nangmah tanpui lova an pêl mai che chu mak i tie m? I ngaih dân tûr hmang chu ziak chhuak teh.
- I tanpuina mamawhtute chu i tanpui zêl theih nân Pathian hnênah tawngtâiin dîl ang che.

#### Nilaini

- Matthaia7:12 chhiar la, hetah hian Isua’n mi dangte kan en dân tûr min hrilh a ni tih i lo hria em?
- I note bu-ah khân mi dangten i chunga an tiha i duh tûrte chu ziak chhuak teh.
- I chunga an tiha i duh tûr ang chu anmahni chungah pawh i ti zêl thîn em?
- Kan phu tâwk aia tha zâwka Pathianin min enkawl thin avângin a hnênah lâwmthu sawi la.

#### Ningani

- Luka 10:29, 36, 37 chhiar la.
- Puitlingte nên in vêng chhûngin mamawh in neihte chu sawi ho teh u.
- Chutiang thil hlen chhuah dân tûr chu i thian thate nên sawi ho ula.
- Pathian hnênah a tâna in chêtna malsâwmsak tûr che uin tawngtâi ang che u.

#### Zirtawpni

- In chhûng inkhâwmah Philipi 2:5–11 chhiar ang che u.
- Tûn kâr chhûnga i thil zir chhuah chu chhûngkaw worship-naah sawi lang ang che.
- Mi dangte tâna thenawm in nih theih dân tûr nia in hriatte chu sawi ho teh u.
- Inpâwl hona lam hla sa ho ula.
- Pathian leh a fa dangte nêna inpâwl hona hlimawmna tak i lo neih belh zêl theih nân chakna dîl ang che.