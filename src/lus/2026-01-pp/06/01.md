---
title:  Thian Bulte
date:   31/01/2026
---

> <p>Chângvawn</p>
> “I mi hmangaihna chu anmahniah a awma, kei hi anmahniah ka awm theihna tûrin. . . ka târ lang tawh che a ni,” (Johana 17:26, NIV).

> <p>Chakna thu</p>
> Tawngtâina zârah Isua nêna kan inthianna a thang zêl thîn.

### Chhiar tûrte
Johana 15 leh 17; Krista Panna Kâilâwn, bung 11, pp. 93–104; The Bible Story (1994), vol. 10, pp. 167–170; Kan Kohhran Thurin, no. 5, 14, 4

_I thian tha ber kha ngaihtuah la. A lâwm zawng thil eng nge ni? A huatzawng tak thil eng nge ni? A chak lohna lam eng thil nge? Mi tupawh i hre chiang viau a nih chuan an ngaihtuah leh thil tih dân phung i hria a ni ngei ang. An tih dân leh ngaihtuah dân ang chuan i ti tan ve maithei a ni._

Johana chu Isua thian bul ber a ni a. Isuan a zirtîrte zawng zawng chu a hmangaih vek a, mahse Johana nên hi chuan inkungkâihna bîk tak an nei a. Johana kha zirtîr 12 zînga a naupang ber a nih vângte pawh a ni maithei e. Mi dangte ai chuan Johana khân Isua hi a rinchhan ngam bîk hlea, thian bul tak tak angin a ring hmiah mai a ni. Isua pawhin a rilru chhûng tak hi Johana hnênah chuan a hrilh ngam bawk.

A tîr phat atangin Johana khân Isua bula tap rawt kha nuam a ti a. A tîr lama an inthian dân kha chu inang lo inhip tawn a ni deuh ngawt a ni. Johana chuan dawhtheihna leh inngâitlâwmna a tlachham a. A nihna takah a unaupa Jakoba nên hian ‘Khawpuiri Fate’ tih an ni. A chapo hle thîn a, chubakah mi chuhhelh leh nihna duh tak a ni a, insual mai pawh pawiti vak lo a ni.

Isua thian bul a nih angin, thian rinawm tak pawh a ni, a chang chuan a nuna chak lohna a neih pawh a inhre thîn reng a ni. Thian tha a nih angin Isua pawhin Johana dik lohna leh zilh a ngaihna lâiahte chuan a hrilh nghâl zêl a. Johana thahnemngaihna kha Isuan a lâwmin, a hmangaihna thinlung pawh a ngaina hle a ni.

Tichuan Johana chu Isua bul hnâi zêlah a khawsa thîn a. An lên vêl pawhin Isua bulhnâi zêlah a kal thîn. An thut pawhin Isua bul hnâi takah a thu ve a, thian bul tak nih a tum tlat a. Chutianga Isua bula a awm tam poh leh Isua anna chu a nei nasa tial tial mai a ni.

Mahse Johana chu chawp leh chilhin a tha famkim ta nghâl mai tihna a ni lo. Tum khat pawh Samari miten Isua chungah zahna an lantîr tawk lovin a hria a ni ang, an unauin an thîn a rim hlea, an kan hlum vek an duh deuh hial mai a ni. Hmanlâi deuh huna Elija’n mei a koh thlâkna Kârmel tlâng kha a lang thei a, Samari miten Isua zân riahna tûr an buatsaih sak that duh loh avângin mei koh thlâka hrem phiar mai an duh a nih kha. Chutiang an ngaihdân chu Isua hnênah pawh an hrilh mai reng a. Chutiang rilru an pu chuan Isua pawh a tilungngâi hle a, khaw thenawma zân riah kha a duh a ni mai si a.

A ni renga, Johana khân a thîn tertet kha vawilehkhatah a hneh mai bîk lo a. Chungnun ber duhna pawh a hneh mai awzawng lo mai! Tum khat pawh mi pakhat ramhuai hnawt chhuak kha an khap a nih kha. Kha mi khân Isua hmingin ramhuai a hnawtchhuak a ni si a. Anni anga Isua zui rengtu a ni ve lo lek a ni. Chuvâng chuan an unau chuan an khap mai a ni. An khap chhan tak chu anmahni kha tlêma harlak deuha an hriat vâng mai a ni. Anni meuh pawh kha ramhuai hnawt chhuak tûr chuan an hlawhtling bîk tehchiam lo a. Anni phei chu Isua thian bul berte an la ni lehnghâl!

Zânriah Hnuhnung kil thleng khân chungnun a duhna chu a la lian hle a. Zirtîr dangte pawhin Johana leh Jakoba-te nuin Isua bula dinhmun tha bîk a dîlsak kha an la sawilang fo a ni.

Johanan chapona, thînchhiatna leh chak lohna hrang hrang nei chungin Isua bul hnâi takah a khawsa zêl a. Ningani zâna Isua chungchâng relsakna hmunah pawh khân Johana chu Isua bulah a awm a. Isua hre lotu ni âwmin a awm ve lova, kil khatah rinawm takin a awm ve maia, a lo thlîr reng a. A thian tha ber chu a hnaih chilh reng mai a ni. Isua chu Kalvâri lam pana hruai a nih pawh khân, Isua nu bawihsawmin, Isua hnungah a zui zêl tho a. Kraws kianga a nu leh Johanate Isuan a hmuh khân, a nu tana thlamuanga a chawlh theihna tûr hmun tha ber chu a thian duh tak Johana hnênah a ni ang tih a hria a ni.

He leia Isua rawngbâwl lâi pawh khân, mi dang zawng aiin Johana’n Isua chu a pawh bîk a. Mahse Johana leh zirtîr dangte pawhin Isua bula awma, Amah nêna inzawm reng chu an mamawh theuh a ni. Chutiangin vâna A lawn hnuah pawh a ni tho. Isua nêna an inthianna chu a than zêl theihna tûrin Amah an lenpui leh an biak pawh reng a ngâi a ni.

A tawngtâina hnuhnung berah pawh khân Isua chutiang mamawh chu a lam tel kher a nih kha. Zirtîrte leh ringtu zawng zawngte tâna thilpêk ropui ber—amah nêna inzawm renga awm theihna thilpêk chu a dîlsak a. Vâna a lawn hnuah pawh, he inzawmna hi a awm reng theihna tûrin Thlarau Thianghlim chu a rawn tîr a ni.

Johana khân Isua’n tawngtâi nân nun a hmang tam hle tih a hria a, a Pa nên an inbepawp reng thîn a ni. Isua vâna a lawn hnu khân, inbiak pawh zêlna tûr awm chhun chu tawngtâina a ni tih a manthiam hle a. A thian nên chuan inhnâi taka awmzui zêlin, Johana hmang hian Isuan thlarau lam zirtîrna ril ber chu a chantîr a ni.

A thih dâwn hnaih lamah Johana khân Isua hnên atangin Thupuan thuchah a dawng a. Hetiang mawhphurhna leh hamthatna bîk hi chu Isuan A mi hriatchian leh rinngam tak tak, A thian bul tak hnênah chauh a hlân chhâwng thei a ni.

### Tih Tûrte

#### Sunday

- 1 Korinth 12:7–11 chhiar la; tichuan, tûn kâr zirlâi hi chhiar chhuak bawk ang che.
- Chângvawn hi en lova sawi thei tûrin zir tan rawh
- Tûn kâr chhûng hian Pathian nêna in inthianna a lo than len theih nân tawngtâi ang che.

#### Thawhtanni

- Johana 17:15–19 chhiar la
- I note bu-ah khân zirtîrte’n an tân Isua a tawngtâia an rilrua thil awm tûr nia i ziak ang che. Isuan a tawngtâisak che tih hriatin engtin nge i rilru a awm? In vêngah vâk chhuak la, i mi hmuhte tân chuan ngâwi rengin tawngtâi ang che. Pathian an hnaih theih nân i dîlsak bawk dâwn nia.

#### Thawhlehni

- Hêng Bible chângte hi chhiar la: Johana 15:7; Jakoba 1:5, 6. Tawngtâina chungchâng engtin nge an sawi hlawm? Kan tawngtâina Pathianin a chhâng lo anga kan ngaih chânga kan tih tûr Ephesi 6:18-in a lo sawi chu eng nge ni? Puitlingte hnênah Pathianin finna a lo pêk tawh thin dân zawt la.
- Pathian fakna hla sa ang che.

#### Nilaini

- Ephesi 6:18 chhiar la. Tawngtaina leh thian hnêna thusawi khaikhin la, engtin nge an thuhmun deuh a, engtin nge a danglam? I tawngtâina Pathianin a chhân thîn avângin lâwmthu sawiin fakna hla sak-sak teh.

#### Ningani

- Philipi 4:6, 7 chhiar la.
- He Bible châng hian “Pathian mi zawng zawngte tâna tawngtâi” thîn tûrin min ti a. Tute tân nge i tawngtâi ve ang?
- I note bu-ah khân ithian tu emaw hnêna thil i sawi leh Pathian hnêna i tawngtâina danglam dân ziak rawh. Eng nge a inanna awm?
- Pathian i fakna tûr chhan te, a hnêna lâwmthu i sawina tûr chhan te leh i dîl duh thenkhatte han ziak chhuak teh.

#### Zirtawpni

- I Timothea 2:1 chhiar la.
- Vawiin hian chanchin thar puan ngâithla emaw, chhiar emaw ang che. Chanchin thara lo lang mi tu emaw ber tân khân i lo tawngtâi dâwn nia.
- Zânina in chhûngkaw worship-naah Sam 103 hi chhiar ang che u.
- I chhûngte nên tawngtâi hoin, a ni bîk Sabbath-a Pathian awmpuina dîl ang che u.