### Thuhmahruai

Gulf War hmasa zâwk (1991) lâi vêl khân Protestant kohhran mi thiam, lehkhabu ziak mi leh thuhriltu hmingthang tak ni bawk pakhat chuan kha indona lo thlen tûr thu kha Thupuan bu-ah hian a lo inziak vek niin a ngâi a. Chutiang ngaihdân a neih chhan chu indonaa an hman helicopter thenkhat khân Thupuan bung 9-a lo lang khau hi a an êm vâng a ni. “Ani chuan khuarkhurum mawng nei lo chu a hawng a; chuta tang chuan meikhu, rawhtuina mei sa tak khu ang a lo chhuak a. Khuarkhurum atanga lo chhuak meikhu avâng chuan ni leh boruak pawh a lo thim ta a. Tin, meikhu zîng atang chuan leiah khaute an lo chhuak a. Leia khawmualkâikuangte’n thiltihtheihna an nei ang hian, an hnênah thiltihtheihna pêk a ni a” (Thup. 9:2, 3, NKJV).

A hrilhfiahna hi Bible-a hrilhlâwkna kan hmuhte hrilhfiah dân tha ber chu a ni lo chiang ti r’u? Nimahsela, hetiang deuha hrilhfiah thîn hi mi tam tak an awm mai bâkah, mi lawm pawh an hlawh phian bawk. Dik tak phei chuan, tûn hnâi kum sâwm, sawmhnih chhûnga chhuak hrilhlâwkna lam hawi lehkhabu te, thuziak te, video te leh website zawng zawng tih theihte hian khawvêl tâwp dâwn hnâia thil lo thleng tûrte an sawi nasa hlawm khawp mai a, thenkhat phei chuan a thlen hun tûr (a ni leh thla leh kum) nên lam an sawi vek nghe nghe. Tin, hêng hrilhlâwkna hrang hrangte’n an sawi hi Middle East vêla indona emaw, buaina emaw thlengte nên khuan inzawmna nei a ni tlângpui bawk.

Nimahsela, thil mak tak mai chu, hêng an lo sawi ang leh hrilhlâwk anga eng mah lo thleng ta chuang thîn si lo hi a ni. Hetih lâi hian, keini Seventh-day Adventist-te erawh chuan hun hnuhnûnga thil lo thleng tûr hrilhlâwkna chungchângah hian ngaihdân dang, Kristian tam zâwkte’n min tâwmpui ve lêm loh kan nei a. Kan ngaihdânah emaw, hrilhfiahnaah emaw chuan a pawimawh berah Krista dah niin, hrilhlâwknain a tinzâwn ber pawh Middle East vêla ram pakhat (entîr nân, Israel) emaw, khumi ram vêla indona thleng emaw mai khu a ni hek lo. Bible-a kan hmuh hrilhlâwknate hi Krista leh Setana inkâra indona ropui thleng mêk rilrua hre reng chungin kan thlîr a. Chu indona chu thlarau lama inbeihna leh khawvêl pum tuam chhuak vek niin, Pathian mite’n (Juda-te leh Jentail-te, Thup. 12:17, Thup. 14:12 chhiar la) buaina hnuhnûng ber, sakawlh leh a lem âia Siamtu zâwk chibai bûk tlat a tum avânga harsatna an hmachhawn hunah a vâwrtâwp a thleng dâwn a ni.

Hêng ni hnuhnûng chungchânga hrilhlâwknate hi a awmzia hrethiam tûr chuan ngun taka Daniela bung 2 kan chhiar phawt a tûl a. Hemi bungah hian khawvêla thil lo thleng tûrte mai bâkah, chûng thil lo thleng tûrte chu eng nge ni a awmzia tih kan hriatthiam theihna tûr pawh kan hmu bawk.

Daniela bung 2 hian khawvêl lo awp tawhtu lalram ropui tak tak pali—Babulon, Medo-Persia, Grik leh Rom chanchin sawiin, hêng lalram pali-te hun a tâwp hnu hian Pathian chuan a chatuan lalram chu a rawn din tawh dâwn a ni a ti a. Chu lalram chu “eng tikah mah tih chhiat a ni ngâi dâwn lo va, mi dangte hnênah hnutchhiah a ni hek lo vang; hêng lalram pali-te hi a zavâia ti keh sawmin a ti ral vek zâwk ang a, kumkhuain a ding reng tawh dâwn a ni” (Dan. 2:44, NKJV). Daniela bung 7 leh bung 8-a kan hmuh hrilhlâwknate pawh hian Babulon te, Medo-Persia te, Grik te leh Rom te chungchâng tho hi a rawn sawi ve leh a. Hêng lalram pali-te hi anmahni hun theuh zêlah lo ding chhuaka lo tlu lehin, chumi hnu-ah chuan kumkhua atân Pathian lalram din a ni tawh ang.

Daniela bung 7-ah chuan heti hian vântirhkohin inlârnaa entîrna hrang hrangte awmzia min lo hrilhfiahsak a: “Khâng ramsa hlauhawm leh tihbâiawm tak tak pali-te kha lei atanga lo chhuak tûr lal pali-te chu an ni. Nimahsela, Chungnungbera mi thianghlimte chuan lalram chu an chang ang a, kumkhuain, kumkhaw tlaitluanin an ta a ni tawh ang” (Dan. 7:17, 18, NKJV) a ti.

Khawvêl awptu lalram ropui tak tak pali-te (Babulon, Medo-Persia, Grik leh Rom) chu lo ding chhuakin, anmahni hun tûra ruat zêlah theuh ro an rêl ang a. Tichuan, an hun theuh an hman zawh hnu, Isua lo kal leh hunah Pathianin a chatuan lalram chu a din tawh dâwn a ni.

Tûnah hi chuan Krista lo kal leh hma zawng khawvêl lo awp rihtu tûr lalram pali-na leh a hnuhnûng ber ni bawk, Rom lalram hunah kan la awm rih a.

Hêng lalram ropui tak tak pali-te’n khawvêl an awp hun chhûng tûr theuh hriat hi hrilhlâwkna awmzia hriatthiamna atâna a lungphûm pawimawh tak a ni tih hre chungin, tûn kuartarah hian Bible hrilhlâwkna awmzia hrilhfiah dân kan zir ho dâwn a. A bîk takin, hrilhlâwkna thu leh tâwpna huna thil thleng tûrte awmzia min hriatthiamtîrtu thawnthu te, tehkhin thu te leh entîrna te kan bih hnâi zual bîk bawk ang.

Genesis bu-a kan hmuh lei leh vân leh a chhûnga thil awmte siam a nih thu atangin kan tan ang a—a chhan pawh hêng thawnthute hi hrilhlâwkna awmzia kan hriatthiamna atân mai bâkah, a hnua thil lo thleng, a bîk takin, kraws leh mihringte tlan nâna Isua thihna awmzia kan lo hriatthiam theihna atâna pawimawh tak a nih vâng a ni. Tin, Babel in sâng sak a nih thu leh a satute tawng tih hransak a nih tâk thu te, biak bûk rawngbâwlna chungchâng te, Sam bu te leh Thuthlung Hluia kan hmuh inneihna thenkhat pawh kan en tel bawk dâwn a. Hêngahte leh a dangahte pawh kan hmuh tehkhin thu, entîrna leh chhinchhiahna eng eng emaw hi tih tak zet leh rilru inphah hniam tak chunga kan zir a nih chuan, tâwpna huna thil thleng tûr chungchâng hrilhlâwkna, a bîk takin Thupuan bu-a mite hi a awmzia kan lo hrethiam thei dâwn a ni.

Hrilhlâwkna thu awmzia kan lo hriatthiam theihna tûra min tanpuitu thawnthute leh entîrna hrang hrangte hi a tam tham êm mai a, kuartar khat chhûng leka zir zawh sên rual a ni lo. Chatuan daih a ni ti hial pawh ni ila, kan sawi uar a ni chuang lo maithei nghe nghe zâwk a. Chumi a lo thlen hma chuan, Pathian khawngaihna azârah kan theih dân ang angin kan lo zir ve rih phawt dâwn a nih hi.

_Shawn Boonstra-a hi Voice of Prophecy speaker leh director ni kawp a ni a. A thu hril leh lehkhabu ziahte hi khawvêl puma ngaihthlâk leh chhiar hlawh tak niin, a thu hril hi ram hrang hrangah live-a lo thlîr theih tûra pêk chhuah thin a ni bawk._