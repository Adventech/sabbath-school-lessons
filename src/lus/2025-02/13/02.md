---
title:  Thu hril hreh tak zâwlnei chu
date:   22/06/2025
---

Jona chanchin (Jona 1–4) hian, tâwi tek tawk hle mah se, thu pawimawh tak tak min zirtîr tlat mai. He thu hril hreh tak zâwlnei chanchin atang hian ringtu tam tak chuan anmahni nihna dik tak an lo hriat phah tawh a. Tin, he thawnthu-ah hian nakîn huna thil lo la thleng tûrte kan hriat thiam theihna atâna pawimawh tak takte pawh kan hmu bawk.

`Matthaia 12:38–42 chhiar la. Isua’n lehkha ziaktute leh Pharisaite hnêna thu a sawi tum hian Jona chanchina a eng lâi hi nge a thur chhuah? He a thu sawiah hian Pathian rorêlna lo thleng tûr chungchâng eng tin nge kan hmuh?`

Isua hian Jona âia ropui zâwk a nih thu a sawi a. He khawvêlah a lo kal a nih chuan krawsah khenbeh a ni dâwn tih hre sa vek mah se, “boralte zawnga chhandam tûrin” a lo kal ta tho a ni (Luka 19:10). Jona kha, ama suahsual leh luhlul avângin nghapui kawchhûngah ni thum leh zan thum ngawt a awm a; Isua’n thlân chhûnga ni thum leh zan thum hun a hman chhan erawh kha chu keimahni suahsual vâng a ni ve thung. Kha kha boralte chhandamna atâna a tih ngei ngâi a ni tlat a ni.

Jona kha zâwlnei ni ve si, thu erawh hril hreh tak, Pathianin a tirhna hmun Ninevi khawpuiah pawh kal duh miah lo ni angin kan hria a. Mihring thlîrna atang chuan a hriatthiampuiawm khawp mai: Assuria mite kha an hmêlmate lakah an nunrâwng êm bawk atin ni. An lemziak hrang hrangahte chuan an nunrâwnzia târ lan a ni a: indonaa an hnehte chu suangtuah phâk bâka râwngin an ti hlum thîn a ni tih chiang takin a lang. Chutiang mite khawpuia va kal a, an sualte an sim a tûl thu va hrilh chu tu-in nge duh ang?

He thawnthu-ah hian ni hnuhnûnga a la bâng kohhran lo chhuak tûrte entîrtu thil thleng pawimawh tak pakhat a awm a. Tu nge a nih tih an zawhna a chhânna, “Hebrai mi ka ni a; tuifinriat leh khawmual siamtu Lalpa, vân Pathian chu ka hlau a ni” tih thu hi vântirhkoh pakhatna thuchah puan nên khân a inang hle mai (Jona 1:9; Thup. 14:7). Lalpa chu “tuifinriat leh khawmual siamtu” tia a sawi hian Lalpa chu Siamtu, khawvêl leh a chhûnga thil awm zawng zawngte siamtu a ni tih a puang a. He thu ngei hi amah chibai kan bûk chhan tûr niin, chibai bûkna chu ni hnuhnûnga thil thleng hrang hrangah hian fiahna pawimawh tak a ni dâwn bawk a ni.

Keini pawh hi thlarau lam Babulon mite hnêna an ngaihthlâk châk lêm loh tak tûr thuchah puang tûra tirh kan ni a. “Ka mite u, a chhûng ata lo chhuak rawh u” (Thup. 18:4, NKJV) tih thu kan sawi hian, khawvêl mite chu an sualte sim tûrin kan hrilh tihna a ni. He thu hi mi tam takin an lâwm lo va, a zâidawh thei ang bera kan sawi pawhin an thin a rim tho thîn. Kan zîngah hian, khawvêl hnêna simna thu kan puana lo nuih zâtna emaw, lo dodâl hialna emaw la tawng miah lo kan awm em? Eng tin paw’n lo ti se, kan puan zêl tho a ngâi si a ni.

`Jona nên hian eng tiang taka inang nge in nih le? I ngaihdân neih sa dik si lo kha eng tin nge i thlah theih ang?`