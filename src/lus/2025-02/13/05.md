---
title:  Euphratis lui kang chat
date:   25/06/2025
---

Babulon khawpui chakna pakhat chu a kulh bang hnuaia luang Euphratis lui niin, chu lui chuan khawpuia chêngte tân hnianghar takin an mamawh tui a pe thîn a. Mahse, chu lui vêk chu a lo chak tâwk lohzia ti langtu pawh a ni tho bawk. Hmâsâng Babulon lalnu Nitocris-i khân khawpui luhna atân lui hrûl zêlah hian kawng a lo sial tawh a, chu hna an thawh lâi chuan hnathawktute’n duh thâla hna an thawh theih nân tiin a luanna kuang an sawn rih a, chutih chhûng chuan lui chhuat pawh chirh dûm mai a ni. Chu chu Kura khân lo hriain, kulh bâng hnuaiah chuan a sipaite awlsam taka an kal tlang theih nân a luanna hi a sawn ve leh bawk a. Khawpui hungna kulh bang chhûng lama an awm hnu chuan, a hnuaia lui luang tlang kulhte chu tu ma vên lohin a lo awm reng tih a hmu ta a, hemi zân la la hian Babulon khawpui chu a tlu ta nghâl a ni âwm e. Hmâsâng Grik chanchin ziaktu Herodotus-a khân heti hian a lo sawi a: “Khawpui laili-a chêngte chuan khawpui daifêm lam hi hmêlmate kutah a tlu tawh tih rêng an hre si lo. Kût an hman lâi a lo ni kher bawk si a, hlim tak leh nuam ti êm êmin an lâm mup mup mai a ni.”— The Histories, Tom Holland, trans. (New York: Penguin, 2015), p. 94. Hemi zâna an lawm hi Daniela bung 5-a kan hmuh Belsazzara’n a theh ruai kha a nih ngei a rinawm.

`Daniela 5:18–31 leh Thupuan 16:12–19 chhiar la. Thupuan bu-a kan hmuh berhbu pasarihte zînga thenkhat leh Babulon khawpui tlûk thu te hian eng nge inanna lâi an neih?`

Isua’n a zirtîrte hnêna tâwpna hun chhinchhiahnate an lo hriatthiam theih dân tûr a hrilh khân, “Chutichuan ngaihven rawh u, eng ni-ah nge in Lalpa chu a lo kal dâwn in hre si lo. Nimahsela, hei hi hre rawh u, in neitu chuan rûkru lo kal hun tûr hria ni se chuan, a lo inrâlring ang a, a in a reh pawhtîr hauh lo vang” (Mat. 24:42, 43, NKJV) tiin vaukhânna thu a pe a. Babulon khawpui a tlûk zâna thil a thleng ang chiah khân, thâwk leh khata Krista lo lan thutna chuan tûnlâi Babulon hi a rawn nangchîng dâwn a ni. Amaherawhchu, hetianga rawn thâwn thut hi a tum ve hrim hrim chu a ni hran chuang lo va, nih ahnehin, Bible-a hrillhlâwkna hrang hrangahte hian Isua lo kal lehna chu a hnâi tawh hle a ni tih ti chiangtu finfiahna kan hmu tam hle zâwk a ni.

Khawvêl hi Pathianin a lo hrilh lâwk tawhte a ngaihthah avâng maia thâwna awm tûr a ni lo va; thâwna a awm chhan tûr chu Pathianin a thleng ngei dâwn nia a lo sawi tawhte a rin duh tlat loh avâng zâwk a ni ang.

`Thupuan 16:15 chhiar la. Hêng tâwpna hun chungchânga vaukhânna thu hrang hrang kan hmuhahte hian chanchin tha thuchah inphûm eng nge awm? “Saruaka lêng” tih hi eng nge ni a awmzia?`