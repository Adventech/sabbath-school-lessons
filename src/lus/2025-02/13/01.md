---
title:  Tâwpna Chhinchhiahnate
date:   21/06/2025
---

### Chhiar tûrte

Mat. 12:38–42; Jona 3:5–10; Thup. 18:4; Dan. 5:1–31; Thup. 16:12–19; 2 Chron. 36:22, 23.

> <p>Chângvawn</p>
> “Ani chuan an hnênah, ‘Hebrai mi ka ni a; tuifinriat leh khawmual siamtu Lalpa, vân Pathian chu ka hlau a ni,’ a ti a” (Jona 1:9).

Tûn kârah hian tâwpna huna thil thlengte awmzia kan lo hriatthiam theihna kawnga min tanpui theitu tûr thawnthu tlêm azâwng kan en ho leh dâwn a. Chûngte chu: Ninevi khawpuia Jona’n thu a hril thu te, Babulon lalram tlûk chhiat thu te, Pathian mite chhuah zalêntu, ram tiam lama an kîr leh theihna tûra phalna petu Persia lal Kura lo din chhuah dân te a ni.

Hêng a taka thleng ngei thawnthute hian, zirlâi hmasa lama thawnthu dang kan lo zir tâkte ang bawk khân, chhuan tina mite tâna pawimawh êm êm thuchah an nei theuh a. Krista lo kîr leh hmaa chhuan hnuhnûng berte tân phei chuan an pawimawh leh zual hle. A awmzia chu, hêng a taka thleng ngei thawnthute atang hian “tûn hun atâna thutak” tia kan sawi mai thin awmzia kan lo hriatthiam theihna tûra thil pawimawh tak tak kan hâi chhuak thei tihna a ni.

Chutih rual chuan, hêng thawnthute hian ni hnuhnûnga thil thleng tûrte a lo entîr lâwk nia a lan avângin thil pakhat kan hriat rêng ngâi a awm a: an thupui chaite leh an thil sawi thâwite hi fîmkhur tak leh ngaihtuahna zau tak nei chunga kan zir chian a pawimawh a; tin, an sawi tum ni hauh lo sawitîrin an tawngkam hman tinte hi awmze eng emaw tak nei zêl ni-a lo ngaih tum kher tûr a ni lo bawk. Isua tehkhin thu sawite ang tho hian, an sawi uar duh lâi leh mi hrilh an tum tak chu hriat tumin kan zir zâwk tûr a ni a. Thu inthup eng emaw tak a awm nia ngâia, chumi hmuh chhuah tuma lo buai chu kan tih loh tawp tûr a ni ang. A thawnthu ruangâm leh a tlângpui hriat tumin kan zir zâwk tûr a ni a; chûngte atang chuan ni hnuhnûng atâna pawimawhna nei zirlâite chu kan lo hmu chhuak thei dâwn a ni.