---
title:  Belsazzara buatsaih ruai
date:   24/06/2025
---

Median sipaite leh Babulon sipaite (Nebukadnezzara pa kaihhruai) tangrualin Ninevi khawpui an hneh tâk hnu khân Babulon khawpui chu a lo lianin a lo ropui ta hle a, an lal ropui tak Hammurabi (dân siamtu) hun lâi ang kha an rawn tawng chho leh ta a. Nebukadnezzara hnuaiah hian—Assuria sipaite’n rawn ti buai thei tawh hek lo le—Babulon khawpui chu a lo hausa-in huhâng pawh a nei lian ta hle mai. An chheh vêla awm hnam dangte pawhin hreh teh mah se, a ropuina leh thiltihtheihna chu an lo pawm lo thei ta bîk lo va. Khawvêl pum puia lal ber niin, ram hausa leh hmuingîl nih duh ve apiangte chuan a lakah an rinawm tlat a ni tih an lantîr zêl thîn.

Hetih lâi hian, kan hriat theih chin atang chuan Nebukadnezzara kha ringtu niin a thi a, a thih hma khân Daniela biak Pathian chu hnam zawng zawngte chunga rorêltu dik tak a nih thu a puang a nih kha (Dan. 4:34–37). A thih hnu-a Daniela’n Babulon lal dang chanchin a sawi hi chu amah thlâktu Belsazzara a ni a, ani hian a pa âiawhin ro a lo rêl sa tawh reng thîn nghe nghe.

`Daniela 5:1–31 chhiar la. He lâi thu atang hian thlarau lam thuchah pawimawh eng engte nge lâk chhuah theih kan neih? Belsazzara tlûk chhiat chhan ber hi eng nge ni?`

He lâi thu-a a lungchhiatthlâk lâi ber chu Daniela 5:22 hi a ni âwm e. Belsazzara hnênah hian a pa Nebukadnezzara chunga thil thleng, tih thangtlâwma a awm thu leh chumi hnua châwi sâna a lo awm leh tâk dân te kha sawiin, “Nimahsela, nang a fapa Belsazzar, hêng zawng zawng hi i hre na a, i inphah hniam duh tlat si lo” a ti a. A awmzia chu, Belsazzara hian thutak hriatna remchâng tha tak a nei a; Nebukadnezzara chunga thil thlengte pawh kha tu ma hrilh chhâwn ni lovin, amah ngeiin a hmu ve vek ngei ang. Chuti chung chuan, khâng thil thlengte kha a bengkhawn duh miah lo va, bengkhawn chu sawi loh, a pa Nebukadnezzara’n buaina namên lo a tawh phahna tûra thil dik lo a tihte ngei kha a rawn ti ve leh ngat zâwk a ni.

Nebukadnezzara’n rangkachaka siam milim dina Pathian pawi a lo sawi tawh ang chiah khân, ani pawh hian Daniela’n a biak Pathianin a lo puan lâwk tawh thute chu a pawisa duh lo lui vêl a. Khatia temple bungbêlte a ti bawrhbâng zâwnga a hman khân, Babulon ram chuan Juda-te hnehin, an Pathian sakhaw serh leh thil thianghlimte pawh a neihsak ta vek tih lantîr a tum niin a lang. Tawngkam danga sawi chuan, an boral tûr thu lo sawi lâwktu Pathian chungah hian thu a nei a ni tih lantîr a tum a ni.

He a thil tih hi Pathian pawisak lohna thil tih dik tak a ni a. Pathian chu tu nge a nih a hriat theihna tûrin “finfiahna” pawh a lo hmuh tam tâwk tawh vei nên! Tin, thutak chu eng nge ni tih hre tûrin hriatna pawh a nei tam tâwk êm êm bawk a; mahse, a thinlungin a pawm duh tlat si lo. Hetiang hian, ni hnuhnûng, khawvêla buaina hnuhnûng ber a lo chhuah hunah chuan, mi zawng zawng hi thutak hre tûrin hun remchâng tha tak pêk vêk an ni dâwn a. An duhthlanna kâihruaitu tûr chu, Belsazzara’n a lo tih ang tho khân, an thinlung a ni ang.