---
title:  Zir belhna
date:   27/06/2025
---

Ellen G. White-i lehkhabu, Zawlneite leh Lalte bung 43, “Lang Lo Lam Atanga Thlîrtu,” (pp. 443–456) tih kha chhiar ni se.

“Hnam lo ding chhuak tawh rêng rêngte kha, Vêngtu leh Mi Thianghlima thiltumte hlen chhuaktu an ni dâwn nge ni dâwn lo tih ti lang tûrin hun tha leh hmun pêk theuh an ni. Hrilhlâwkna hian khawvêla lalram ropui tak tak lo awm tawh—Babulon te, Medo-Persia te, Grik te leh Rom te kha an lo din chhuah dân leh an lo len zual zêl dân a chhui vek a. Hêng lalram hrang hrangte chungah hian, hnam tênau deuh zâwka thil thleng ang tho kha a thleng ve leh vek mai. Fiahna an tâwk theuh a; chu an fiahna tawh chu an pal tlang lo theuh bawk. An ropuina a lo chuai a, an thiltihtheihna pawhin a tînsan ta a ni. Hnamte hian Pathian duan inkaihhruaina dânte chu hnâwlin, an hnâwl avâng chuan an chungah chhiatna lo thleng thîn mah se, Pathian thiltum chu hun hrang hrangah khân hlen chhuahin a awm tho zêl a ni.—Ellen G. White, Zawlneite leh Lalte, p. 451.

Jeremia bung 18 kan chhiar chuan, Jeremia’n bêl vawtu-in bêl a vaw lâi a thlîr thu kan hmu ang a: chu bêl vawtu’n a khawih ang ang chuan a bêl vuak pawhin hmêl leh pianghmang a rawn pu ta mai a ni. Pathian chuan he tehkhin thu hmang hian Bible-a hrilhlâwkna thenkhat hi thu delh kilh awma pêk a nih dân a sawi fiah a. Heti hian Jeremia hnênah khân a lo sawi: “Engtikah pawh hnam emaw, ram emaw chungchang thu-ah, ‘Ka pawtchhuak ang a, ka thiat ang a, ka ti chhia ang,’ tiin lo sawi pawh ni ila. Chu hnam chuan a chungthu ka sawi avânga a thil tha lo a hawisan chuan a chunga thil tha lo tih ka tum chu ka lamlêt ang. Tin, eng tikah pawh hnam emaw, ram emaw chungchâng thu-ah, ‘Ka siam ang a, ka din ang,’ tiin lo sawi pawh ni ila, ka tawngka chhuak ngâithla lova ka mithmuha thil tha lo a tih chuan a tâna thil tha tih ka tum chu ka lamlêt bawk ang” (Jer. 18:7–10).

**Sawi ho tûrte:**

`Isua’n thutak pên bosantu Pathian mite âia Ninevi khawpuia chêngte’n khawngaih a la hlawh zâwk tûr thu a lo sawi hi ngun takin ngaihtuah ula (Mat. 12:39–42 en la.) He vaukhânna thu atang hian Pathian kohhrante’n eng zirlâite nge kan zir chhuah theih ang?`

`Ellen G. White-i’n lalram hrang hrangte hian an hma chiaha mite tih dân ang tho kha an rawn ti ve leh zêl nia a sawi hi lo chhinchhiah ula.—Ellen G. White, Zawlneite leh Lalte, p. 535. Hêng lalram hrang hrangte zînga thil thuhmun awm zêl chu eng nge ni? Eng tiang kawngin nge hrilhlâwkna kawng thuhmun chu an zawh tlân? Eng tiangin nge tûna kan chênna khawvêl kal mêk dân pawhin a zui ve leh tho bawk?`

`Rinna min neihtîr lotu hi kan rilru emaw a ni ngâi lo va, kan thinlung zâwk a ni tih thu hi ngun takin ngaihtuah ula. Hemi i hriatna hian eng tiangin nge mi dangte hnêna thu hretu nih hna i thawhnaah nghawng a neih ang?`