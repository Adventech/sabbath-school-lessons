---
title:  Sual simna
date:   23/06/2025
---

Jona hian Ninevi khawpuia chêngte tâna zawm ngei ngei tûr thuchah pawimawh a puang a. “Jona chu ni khat kal chin khawpui chhûngah chuan a han lût tan phawt a, ‘Tûn achin ni sawmli-ah, Ninevi khawpui hi tih boral a ni dâwn e’ tiin a au va” (Jona 3:4, NKJV). A thu hril awmzia hi a chiang hle mai: Ninevi khawpui hi tih boral mai hmabâkin a awm mêk a ni. Lalpa zâwlnei ngeiin a puan a ni a, a sawi ang ngei hian a lo thlen ngei pawh a rinawm. Nimahsela, eng tin nge a awm tâk le?

`Jona 3:5–10 chhiar la. Eng vângin nge he hrilhlâwkna thu hi a puan angin a lo thlen leh tâk si loh?`

Khawpuia chêngte chuan an zavâiin an sual an lo sim ta vek a; chuvâng chuan, anmahni hremna tûra Pathianin a lo rêl tawh pawh sût leh rih a ni ta a ni. “Thiam loh chantîr tawh an nihna chu sût leh a ni a, milem be mite ram pumah Israel-te Pathian chu châwisân leh châwimâwi lo niin, a dân pawh zah a lo ni ta bawk. An chheh vêla awm hnamte kutah an tlûk tâkna kha chu kum tam tak liam leh hnu-ah chuah a ni a, an tlûk chhan pawh Pathian an theihnghilh tâk vâng leh an lo chapo tâk êm vâng a ni.”—Ellen G. White, Zâwlneite leh Lalte, p. 271.

Hetiang deuh hi ni hnuhnûngah pawh a lo la thleng ve leh mai ang em? Tlâwm tawh khawvêl hnêna thuchah hnuhnûng kan puan hi lo âwiha, an sualte sim ta an awmin kan ring em? “Ka mite u, a sualnaahte in tel lohna tûr leh, a hremnate in hmuh ve lohna tûrin, a chhûng ata chhuak rawh u” (Thup. 18:4) tih thu hi khawvêl hmun hrang hrangah puan chhuah vek a ni ang a. Chutih hunah chuan, sakawlh hnâwla Pathian chibai bûk thlang zâwktute chuan Pathian thupêkte zâwmin Isua rinna an nei dâwn a ni (Thup. 14:12). Chûng mite chu, Ninevi khawpuia chêngte ang khân, boralte chunga lo thleng tûr Pathian rorêlna lak ata humhim an ni ang.

Thil pakhat kan hriat tûr awm chu, hrilhlâwkna thenkhat, entîr nân, Pathianin Ninevi khawpui a tih boral vêk tûr thu a puan angte hi thu delh kilh nei a ni hlawm a; a awmzia chu, a mi chêngte’n an sual an sim lo va nih chuan tih boral a ni dâwn tihna a ni (Jer. 18:7–10 en la). Chutih lâi chuan, hrilhlâwkna dang thenkhat erawh chu thu delh kilh awma puan a ni ve lêm lo thung a. A lo dawngtute chuan eng tin paw’n lo chhâng lêt mah se, puan a nih tawh ang takin a lo thleng tho tho dâwn a ni. Khawvêla Isua Krista lo pian tûr thu leh mi thianghlimte lam tûra a lo kal leh tûr thu te, sakawlh chhinchhiahna chungchâng te, hremna berhbu leih buak a nih tûr thu te, tâwpna huna tihduhdahna lo thleng tûr chungchâng te hi thu delh kilh eng mah awm hran chuang lo a ni hlawm a; mihringte hian eng tin pawhin lo dawngsawng mah ila, a lo thleng tho tho dâwn. Mihringte thil tih leh duhthlanna an siamte chuan zâwlneite’n an lo puan lâwk thilte a lo thlen hunah khawi/tu/eng lam zâwka tang nge an ni tih a ti lang dâwn a ni.

`Tûnah hian, Pathian nge sakawlh zâwk chibai i bûk dâwn tih thu-a zawhna i hmachhawn huna duhthlanna dik i siam ngei theihna tûra tanpui thei tûr che eng duhthlanna nge i siam ang?`