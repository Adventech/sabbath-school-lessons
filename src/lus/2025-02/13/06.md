---
title:  Pathian hriak thih Kura
date:   26/06/2025
---

Lal Kura’n Babulon khawpui a chhut chhiat vek tâkah khân Pathian mite sal tân hun chhûng chu a lo ral ve nghâl chiah a. Persian mite khân ram tiam lama an kîr leha, Jerusalem temple chhe tawh pawh chu an sak that leh an phalsak ta a. Kura hnuaiah khân Persia Lalram chu khawvêla lalram lo awm tawhah chuan a huam chin zau ber niin, khawvêlin a lo hmuh tawhah chuan ram bung hrang hrang awp khâwm hnem ber a ni bawk.”—Tom Holland, Dominion Basic Books, Kindle Edition, p. 25. Persia mite phei chuan an lo tih thin dân angin Kura kha “Lal Ropui” tiin emaw, “Lalte Lal” tiin emaw an ko hial rêng a ni.

Kura hian a kohhran tâna Krista lo kîr leh huna thil thleng tûr chu a lo entîr a. Kura ang bawk hian Krista chu khawchhak lam atanga lo kal (Mat. 24:27 nên khâikhin rawh), Babulon dotu, Babulon sal nihna laka a mite chhuah zalêntu leh ram tiam lama an kîr leh theihna tûra kawng hawnsaktu a ni (Thup. 19:11–16 en la.) Hei vâng hian Pathian pawhin Kura hi “[a] hriak thih” tiin a lo sawi rêng a (Isaia 45:1); he Persia lal hmingthang tak hian Pathian mite a chhuah zalên a ni mai lo va, Babulon a do pawh hi Krista lo kal leh dân tûr min hriattîrtu a ni.

`2 Chronicle 36:22, 23 chhiar la. Eng tiangin nge Kura chanchin hi Nebukadnezzara chanchin nên a inan a, eng tiangin nge a danglam bawk? A thupêk chhuah hian eng nge ni pawimawhna a neih? Eng tiangin nge kum za vêl zet ral hnua lo thleng Isua Krista lo pianna a nghawng chhuah bawk?`

Kan Bible hman mêka Thuthlung Hlui lehkhabu awmte indawt dân, a hnuhnûng bera Malakia lehkhabu awm ta hi a tîra a indawt dân ang kha a ni tawh lo va. A tîra a indawt dânah chuan Thuthlung Hlui thu tâwp ber chu Lal Kura thu puan (2 Chronicle 36:22, 23) hi a ni. Hemi zawh chiaha lehkhabu lo awm hmasa leh ber chu Kura’n a lo entîr Isua Krista pian thu-a intan Chanchin Tha Matthaia ziak hi a ni a. Kura khân lei Jerusalem temple sak that leh a nih theih nân thupêk a chhuah ang chiah khân, Isua pawhin vân biak bûka a rawngbâwlna chu a tan ve dâwn a—chu hna a thawh zawh hunah chuan leiah lo kîr lehin zalênna famkim min chantîr tawh ang.

Kura kha Krista entîrtu tha famkim a ni lo tih erawh hria ila; entîrna eng mah hian tha famkimin a entîra chu an entîr thei ngâi lo. Chuvâng chuan, Kura chanchina a eng kim mai hian entîr a nei vek ni ang chuan kan ngâi a ni lo va. “Chhandamtu” lo entîrtu a nihna angin thil a lo entîr mai zâwk a ni.

`Pathianin a ruahmanna ti puitling tûra milem be mite lal a hman dân hi a makin a ngaihnawm hle mai. Kan beisei loh dân ang daiha thil a kal tum pawhin eng tiangin nge khua reiah chuan Lalpa’n tâwpna huna thil thleng tûr a sawite hi a lo sawi lâwk ang chiahin a rawn thlentîr ngei dâwn a ni tih kan hriat theih ang?`