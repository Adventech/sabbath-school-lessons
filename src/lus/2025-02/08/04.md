---
title:  Kan thinlungah a dân a dah
date:   20/05/2025
---

Ziona lo kal khâwm a la bângte chalah hian Pa hming leh Berâmno hming a inziak a. (Pa hming tih leh Berâmno hming tih hi a hran a ni ang em? tiin kan lo zâwt a ni maithei a; a nih a rinawm loh, a chhan chu Isua leh Pa hi pumkhat an nih vâng a ni.) Bible-ah hian “hming” hi inkohna atân chauha tih ni lovin, putu nungchang leh nihna ti langtu pawh a ni nghâl bawk thîn a. Tûnlâi hunah pawh hian hnam thenkhat chuan tu emaw chu “hming tha tak” tiin an la sawi thîn—a awmzia chu, mi tha tak a ni an tihna a ni.

`Exodus 33:18–23, Exodus 34:1–7, leh Sam 119:55 te chhiar la. Mosia’n Pathian hnêna a ropuina hmuhtîr tûra a ngen khân Pathianin eng nge hmuhtîr a tiam kha? Pathianin Mosia hnêna a hming a puan chhuah hnu khân (Exod. 34:5) eng thil nge lo thleng zui nghâl?`

Mi thenkhat chuan Pathian ropuina hi a ên êm avângin mihringte tân hnaih ngam ziazâng ni lovah an ruat a. An ngaihdân hi a dik chiah rêng a ni. Nimahsela, a ropuina hi mita hmuh theih êng ringawt a ni lo thung a; a ropuina tak zâwk chu a nungchang niin, chu chu Pathian hmingah pawh a dik chiah bawk.

Bible-in a la bângte chala Pathian hming a chuan thu a sawi hian, an chalah hmuh theihin Pathian hming a inziak tak tak e a tihna a ni lo va; an rilru, an thinlungah Pathian nungchang a awm ve a tihna a ni zâwk—kan nun dânah Pathian hmangaihna leh a nungchang kan ti lang thîn tûr a ni. Pathian hnaih takah awmtîr i ni tawh a, amah chu a nihna ang leh i tâna thil a lo tih tawhte avângin i hmangaih ta a ni.

Thil ngaihnawm deuh mai chu, Pathianin Mosia hnêna a nihna sawi khân, a nungchang târ langtu Thu Sâwm Pêk ziahna lungphêk dang a pêk pahin a hrilh a nih kha. Hetiang chiah hian, Thupuan bung 14-a kan hmuh Pathian “hming” neitute pawh hi “Pathian thupêk zâwmtute” tia sawi an ni ve leh chiah bawk a. Hebrai Lehkhathawna a tawngkam hman hi ngun takin lo en ila: “‘Chûng ni hnu-ah chuan an hnêna thu ka thlun tûr chu hêng hi a ni, Lalpa’n a ti; an thinlungah ka thupêkte ka dah ang a, an rilruah ka ziak bawk ang,’ tia a sawi hnu khân, ‘An sualte leh an bawhchhiatnate ka hre reng tawh lo vang’ a ti si a” (Heb. 10:16, 17). Chanchin tha nihna sawifiahna tha tak a va ni êm! Kan nunah Pathian dân dah ni tawh tho mah se, kan sualte chu hriat reng a nih “tawh loh” a la ngâi tho a nih chu.

Pathian hming hi a nihna lantîrtu a ni a. A dân hi a nungchang ziah chhuahna a ni bawk. Ni hnuhnûnga Pathian tlâng thianghlima kal khâwm tûrte chuan Pathian an hmangaih ang a, chu hmangaihna chu a dân an zawmna hmangin an lantîr dâwn a ni.

`Dân zawm that avâng ni lovin, rinna avâng zâwka chhandam kan ni a nih chuan, Pathian dân hian eng nge pawimawhna a neih ang? (1 Joh. 5:3 en la.)`