---
title:  Sam 5
date:   21/05/2025
---

`Sam 5 chhiar la. He hlaah hian Davida’n boralte leh chhandamte dinhmun inan lohzia a sawi a. He Sam hi Thupuan 14;1–12 thu nên khâikhin ang che. Eng nge a inanna lâi awm a, a inanna lâite chuan ni hnuhnûnga Pathian kohhran la bâng member nih ve awmzia a hriatthiamtîr che em?`

Davida’n mi suaksualte’n Pathian hnên an thlen theih loh tûr thu a sawi hi lo chhinchhiah ila (Sam 5:4). Pathianin biak bûk sa tûra Israel fate a hrilh chhan kha an zînga a chên ve theih nân a ni a, chutiang chiah chu Krista lalramah pawh a thleng ve leh ang (Thup. 21:3 en la). Pathian lalthutthlêng rawn pan tûr chu tlan tawhte an ni lo thei lo va ni.

Sam 5:7-a Davida’n a sawi hi Pathian chibai bûkna chungchâng a ni a, chu chu indona ropuia Pathian leh Setana te thu inchuh ber pawh a ni bawk. Thupuan bung 13-ah hian vawi ruk ngawt mai “chibai bûk” tih tawngkam kan hmu a; tin, vântirhkoh pathum thuchah pawh hian khawvêl chu khawvêl siamtu chibai bûk tûrin an rawn sâwm bawk a ni. Davida hian Pathian a “tih” thu min hrilh a, chutiangin, kohhran la bâng thuchah puan pawh hian a rorêl hun a lo thlen tâk avângin khawvêla mite chu Pathian tiha châwimâwi tûrin a sâwm ve leh bawk (Thup. 14:7, NKJV).

Thupuan bung 14-a kan hmuh tlante hi “dâwt thu chhâk chhuak ngâi rêng rêng lo” nia sawi an ni tih hi lo hre tel bawk ila. Thu dik chauh sawi thînin, an thu sawite leh an thil tihte chuan felna, Pathian nungchang a lantîr thîn. Hetih lâi hian, mi sualte kâah erawh chuan thutak rêng rêng a awm lo ve thung (Sam 5:9, ESV).

Thupuan bung 14-ah hian Johana’n thil ngaihnawm leh mak danglam tak mai a lo ziak a, chu chu thihna ata mi sualte chhanchhuah an ni leh, Pathian bulah dîntîr an ni ta hi a ni. He dinhmun hi a hlawha an hlawh chhuah a ni lo va, Pathian Berâmno, mihring Fapa fel tak chu an zînga a din ve vânga hlan an ni zâwk. An sualte ngaihdamsak tawh, tlan chhuah ni tate an ni a; an sualte chu Pathian Berâmnovin a phurhsak tawh avângin an sual avânga hremna an tawrh tûr pawh an tawrh a tûl ta lo (Isaia 53:12 leh 2 Kor. 5:21 te nên khâikhin ang che).

I thinlunga Pathian hming chhut kâi a nih tawh chuan eng mah sawi lovin leh ti lovin i awm hle hle thei lo vang. Pathian mite pawh hian a tâwpna atân “aw ring takin” khawngaihna thu chu an puang leh ta rêng a (Thup. 14:7). “Nangmaha an rinna nghat zawng zawngte erawh chu nangmahah chuan lâwm sela, i hum thin avângin hlimin au kumkhua hlawm rawh se: I hming ngainatute pawh nangmahah chuan lâwm takin awm bawk rawh se” (Sam 5:11) tih ang khân.

`Rorêlnaah chuan Pathian thianghlim leh tha famkim hmaa ding ni angin han suangtuah chhin la, a hmaa chuan i thil tih eng kim phawrh chhuah vek a ni dâwn tih hre bawk ang che. Chu chuan Krista felna i mamawhzia a hriattîr che em?`