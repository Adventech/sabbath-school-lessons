---
title:  "Sam Bu-ah: Then 1"
date:   17/05/2025
---

### Chhiar tûrte

Heb. 9:11–15, Sam 122, Sam 15, Sam 24, Exod. 33:18–23, Sam 5, Sam 51:7–15.

> <p>Chângvawn</p>
> “Tin, ka han en a, tin, ngâi teh, Berâmno Zion tlânga ding leh, a chala a hming leh a Pa hming ziak, mi 1,44,000 a hnênah ka hmu a” (Thupuan 14:1).

Keini Seventh-day Adventist-te hian Thupuan bu-a entîrna leh chhinchhiahna kan hmuhte hi a awmzia kan hriatthiam theih nân, Thuthlung Hlui thawnthu hrang hranga hman a lo nih dânte kan en kual thîn a. Mahse, hêng thawnthute chauh hi entîrna leh chhinchhiahna hmanna awm chhun ni bîk lovin, Bible lehkhabu dang zawng zawng pawh hian an lo hmang ve tho mai.

Thupuan bu-a entîrna leh chhinchhiahna kan hmuh angte hi Sam bu-ah pawh hian kan hmu tam hle a. He lehkhabu hi mihringte thil tawn leh Pathian nêna an inbiak tawn dân târ langtu hla chi hrang hrang dah khâwmna a ni. Hêng hlate hi sual leh hrehawm an tawrh avânga an phuah niin, Pathian awmpuina an chan avâng leh a ngaihdamna leh chhandamna thutiam an hmuh thin avânga an hlimzia an sawi chhuahna pawh a awm nual bawk.

Sam bu hi ngun taka kan chhiar a nih chuan, Thupuan bu, a bîk takin leia Pathian kohhran la bângte hna thawh tûr sawina bung 14 hi chiang leh fiah takin kan hre thiam thei dâwn a. Ni hnuhnûnga Pathian mite hnênah hian, hmâsâng Israel mite hnêna a lo pêk tawh ang mawhphurhna kha pêk kan ni a: hnam tinte hnêna êng chhitu tûr, mi zawng zawng hnêna an Siamtu chibai bûk tûr leh a thupêk zâwm tûra sâwmna thu puangtu tûr kan ni.

He Pathian hla bu-a kan hmuh thu thenkhat hian khawvêl chanchin tâwp lama tih tûr kan neih chu hrethiam tûr leh lâwm taka thawk tûrin min tanpui ang.