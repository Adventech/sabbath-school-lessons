---
title:  Zion tlângah
date:   19/05/2025
---

Thupuan bung 14-ah hian Pathian mite chu Zion tlânga an din thu kan hmu a. Zion tlâng chu tûnlâia Jerusalem khawpui hlui zâwk thlang lama awm khu niin, chumi hmun chu Pathian lalthutthlêng inhûnna emaw, a mite zînga a rawn chên ve-na emaw nia ngaih a ni thîn. Hun a lo kal zêl a, Moria tlâng dunga awm temple din thinna tlâng khu Zion tlâng tia sawi chu a lo ni ta a ni.

Tawngkam danga sawi chuan, he Pathian ni hnuhnûng kohhran la bângte nihna hi, Thupuan bu-a thil pawimawh tak tak dangte ang bawkin, biak bûk tawngkam hmanga târ lan a ni a. Pathian mite chu Berâmno avângin Pathian tlâng thianghlimah an ding ve thei ta a ni.

`Sam 15 leh 24, Davida’n zawhna pawimawh tak mai, “I tlâng thianghlimah chuan tu nge lo awm ang?” tih thu a zawhna hi chhiar la. Hêng Sam pahniha amah vêkin a chhân nghâlna hi Thupuan 14:1–5-a kan hmuh Zion tlânga dingte nihna a sawi nên khâikhin ang che. Eng nge an inanna awm? Hêng mite zînga tel ve theih dân chu eng nge ni? An chalah Pa hming a inziak tih hi eng nge ni a awmzia? (Thup. 14:1).`

Davida fakna hlaa kan hmuh, Pathian chênna hmuna an awm ve phalsakte dinhmun hi a sâng khawp mai a, mi sual ve mai nite tân chuan han chan phâk rual a ni lo. Kan zînga tu hian nge thil dik leh tha chauh ka ti thîn ti thei awm le? A nih loh leh, thu dik chauh ka sawi thîn ti thei kan awm em? (Sam 15:2)? “Eng tikah mah ka nghîng ngâi lo vang” ti thei tu mah kan awm lo va (Sam 15:5) Thil sual ka la ti ngâi miah lo kan ti a nih chuan, keimahni-ah thutak a awm lo tihna a ni ngei ang (1 Joh. 1:8).

Ziona kan din ve theih chhan tûr chu keimahni thil tha tih vâng a ni dâwn lo va, Berâmno vâng chauh a ni ang. Davida Sam phuahah hian Berâmno sawi lan a ni lo va; nimahsela, Thupuan bung 14-ah hian Davida zawhna rawn chhâng ni âwm takin a rawn lang nawlh thung. Pathian Berâmno chu Zion tlângah, biak bûkah a ding a, chumi hmunah chuan rinna avânga a felna famkim bel kan lo nih tâk avângin kan ding ve thei ta a ni. Isua thisen zârah, kan tâna a lo serh hran kawng thar leh nung avâng chuan, puanzâr (chu chu a taksa a ni) kal tlangin Hmun Thianghlimah kan lo lût ngam ve ta a (Heb. 10:19, 20). A thisen kha lo chhuak lo ta se, eng beiseina nge kan neih theih ang? Eng mah kan nei dâwn lo.

`Bible-a sual hnehna thutiam awm zawng zawngte hi ngaihtuah la. Hêng thutiamte nei reng chung si hian enga ti nge Isua’n kan tâna entawn tûr tha famkim a lo siam tawh kha kan la nunpui phâk loh cheu zêl le? Enga ti nge a nun tha famkim chu kan âiawh atân kan mamawh?`