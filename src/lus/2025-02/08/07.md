---
title:  Zir belhna
date:   23/05/2025
---

“Davida Sâm phuahte hian a huam kim hle mai a, sual avânga kan neih mahni inthiam lohna leh lungngaihna atanga rinna chungnung ber leh Pathian nêna inpâwlna dinhmun sâng ber thlengin a hâwl chhuak vek a ni. Ama chanchin ngei hian sual chuan zahna leh chungpikna bâk a thlen lo va, Pathian hmangaihna leh khawngaihna erawh chuan sual thim thûk ber pawh thleng zo thungin, rinna chuan mi, a sualte sim ta chu a kâi tho va, Pathian fa nihna a pe ta thîn a ni tih ti lang chiang hle. Pathian Thu-a kan hmuh thutiam hrang hrang zîngah hian a ropui ber chu Pathian rinawmna, dikna leh zahngaihna hi a ni. . . .

“Ka chhiahhlawh Davida hnênah chhia ka chham ta a. . . ka kut hi a hnênah tih nghehin a awm ang: ka bân hian ani chu a ti chak bawk ang. . . . Ani hnênah erawh chuan ka rinawmna leh ka ngilneihna a awm ang a: ka hming avângin a kî chu châwimâwiin a awm bawk ang. A kut chu tuifinriatah ka nghahtîr ang a, a kut ding lam chu luipuiahte chuan. Ani chuan, ‘Nang chu ka Pa, ka Pathian, ka chhandamna Lungpui i ni’ tiin min au ang a. Tin, keiin ani chu fa tîrah siamin, leia lalte zîngah hian a chungnung berah ka dah ang. Ka ngilneihna chu kumkhuain a tân ka vawng tha ang a, ka thuthlung chu a hnênah nghet takin a awm dâwn a ni.’ Sam 89:3–28.”—Ellen G. White, Thlahtubulte leh Zâwlneite, pp. 798, 799.

**Sawi ho tûrte:**

`Mihringte hian Pathianin thu min thlunpuia kan tih ve tûr awmte chu kan ti hlawhtling lo nasa thîn hle mai. Davida, thil sual lian tak a ti chung pawha “Pathian thinlung ang pu mi” tia sawi ni tho kha chhandam kan nih dân min hrilhtu atân hman a ni a. Eng tiangin nge Davida kha kan âiawha Pathian thuthlung zâwm tha tluantling Isua lo entîrtu a nih? Enga ti nge kan tâna Isua’n a lo tih tawh kha kan beisei awm chhun a nih bawk?`

`Sam bu-a eng lâi hi nge in thil lo pal tlang tawh angte a sawi ve vânga awmze nei leh tangkâi bîk riau nia in hriat?`

`Enga ti nge Sam hrang hrangte hian Pathian biak in an sawi lan fo le? Davida’n Pathian biak in ngaihnat êm êmna atang hian zir chhuah theih kan nei em? Chu chuan kan Puithiam Lalber, “Pathian ding lama han awma, min sawisaktu ni bawk” (Rom 8:34, NKJV) Isuaa kan neih tâk hi hlut thiam tûrin eng tin nge min tanpui? Enga ti nge, tlan tawh ni tho mah ila, vâna min sawipui tûrin Krista kan la mamawh reng le?`

`A chunga Ellen G. White-i thu ziak kan târ chhuah khi ngun takin chhiar leh ula. In thil sual tih avânga zahna leh chungpikna nasa tak in neih hnuah Pathianin a rawn kaihthawh che u a, a fa nihna a rawn pêk tâk dân che u chu han sawi teh u.`