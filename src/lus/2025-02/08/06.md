---
title:  Bawhchhehtute chu i kawng chanchin zirtîr rawh
date:   22/05/2025
---

Isaia’n lalthutphah hûnna pindana Lalpa inlârna a hmuh hnu khân leh, a “khawlohna lâk bo” a ni ta, a “sual” pawh “tlen fâi” a ni tawh bawk tih thu hrilh a nih hnu khân Pathian kohna chu, “Kei heta hi ka awm, mi tîr ta che” tiin a chhâng ta a (Isaia 6:8). A awmzia chu, a tlin lohnate hre reng mah se, Pathian nên an inkâr a fel tawh a ni tih a han hriat tâkah chiah khân Lalpa tâna hna thawk tûrin a inpeih ta tihna a ni.

Keimahni-ah pawha ni ve tho a ni lo’m ni? Chhandamna thu hi, keimahni’n kan nei lo a nih chuan eng tin nge kan puan theih ang? Mahse, he thilthlâwnpêk hi Isua kan rina, kan tâna thil a lo tih tawh kha kan ring bawk a nih chuan kan nei thei a ni.

`Sam 51:7–15 chhiar la. Davida’n ngaihdam a nih hnu leh a sualte tlen fâi a nih hnua tih a tiam chu eng nge ni?`

Pathian awmnaa awm ve tûra koh nih awmzia chu, mi dangte hnêna a chanchin hril tûra tirh chhuah leh tûr nih tihna a ni. Pathian chuan a finnain, a chhandamte chu suala tlu tawh khawvêl hnêna a chhandamna thu hriltu ni tûrin thu a pe vek a. Eng tikah emaw chuan, a mite’n nghawng a neih hi khawvêl zawng zawngah hriat a la ni ngei ang. Thupuan 18:1-a kan hmuh dânin, suala tlu tawh khawvêl hnêna sâwmna hnuhnûng a pêk hmangin khawvêl pum pui hi chhun ên a la ni dâwn a ni.

“Miin Krista hnên a thlen hnua a tih châk ber chu Isuaa a chhar tâk a thian hlu tak chanchin mi dangte hnêna hrilh chhâwn ve nghâl a ni a. Chhandamna leh tih thianghlimna thutak chu a thinlungah khâr hnan theih a ni lo. Krista felnaa thuam kan nih a, a Thlarau chên chilhna hlimawm tak chu kan chang tawh a nih chuan, kan ngâwi hle hle thei dâwn lo va. Lalpa thatzia kan hmuha kan tem tawh bawk a nih chuan, thil eng emaw chu sawi tûr kan nei ngei ang. Philipa’n Chhandamtu a hmuha a tih ang khân, a hnên pan ve tûrin mi dangte pawh kan sâwm ngei ngei dâwn a ni.”—Ellen G. White, Krista Panna Kâilâwn, p. 59.

Thupuan bung 14-a kan hmuh vântirhkoh pathum thuchah hi “chatuana chanchin thaa” innghat a ni a (Thup. 14:6). A awmzia chu, “vân te, lei te, tuifinriat te, leh tuihna te siamtu” chu chibai bûk tûra sâwmna thu (Thup. 14:7) emaw, Babulon tlâwm thu (Thup. 14:8) emaw, “sakawlh leh a lem” chibai bûk chungchâng (Thup. 14:9) emaw puan a nih hma hauh pawhin chanchin tha innghahna lungphûm, Isuaa chhandamna awm chu puan a lo ni tawh tihna a ni. Tin, vântirhkoh pathum thuchahte leh vaukhânna thu an puante hi a puangtute’n Isuaah leh Isua’n an tâna thil a lo tih tawh zâra an neih tâk beiseina leh thutiam tel lo chuan eng mah lo mai a ni a. “Chatuana chanchin tha” kan nei lo a nih chuan, khawvêl hnênah hian hlutna nei eng thu mah sawi tûr kan nei lo vang.

`Vântirhkoh pathum thuchah hi puan tan a nih hma hauh pawhin “chatuana chanchin tha” lam chu kan hawi tawh sa reng a ni tih thu hi ngun takin ngaihtuah leh la. Hei hian he thutak hi kan thurin zawng zawng innghahna a ni tih a hriattîr che em?`