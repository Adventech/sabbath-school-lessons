---
title:  Kan Puithiam Lalber
date:   18/05/2025
---

Mosia’n biak bûk sak hna a thawh lâi khân ama duh dân ang anga a sak ve ngawt phalsak a ni lo. Pathianin a sak dân tûr a hrilh thlap a: “Tichuan, tlânga a lem ka entîr ang chiah che khân eng kim i siam tûr a ni tih hre reng rawh khai” tiin a hrilh a nih kha (Exod. 25:40). Hebrai Lehkhathawn kan chhiar chuan, Mosia’n a entawn hi vâna awm biak bûk khi a ni tih kan hmu bawk.

`Krista chu vân biak bûka kan Puithiam Lalber a nih thu inziahna Hebrai 9:11–15 chhiar la. Kan tâna Krista’n hna a thawh chu eng nge ni?`

Lei biak bûk khân mak tak leh fiah takin Isua’n a la tih tûrte chu a lo entîr lâwk vek a. Rawngbâwltu puithiam te, hâlral thilhlan an hlan te, biak bûk bungrua leh bungbêl te leh thil dang dang te pawh kha Isua nihna leh hnathawh tûr entîrtu vek an ni.

Thupuan bu hian biak bûk rawngbâwlna lam hawi thu a sawi tam hle mai. A tîr lamah biak bûka awm thîn, rangkachaka siam khâwnvâr pasarih dahna kan hmu a, bung 4-ah thuthlunna bâwm sawi lan niin, hêng lo pawh hi biak bûk nêna inzawm thu dang tam tak a sawi. Thuthlung Hlui hunlâia an hman thin biak bûk rawngbâwlna kha kan hrethiam lo a nih chuan, Johana’n inlârnaa a hmuhte hi a awmzia kan hrethiam thei dâwn lo va. Paula chuan, Israel-te thil lo tawnte kha “entîrna tûrin an chunga a lo thleng a nih kha; keini, hun tâwp lo thlennate hi min zilhna tûrin an ziak a ni” (1 Kor. 10:11) tiin a lo sawi.

Thuthlung Hlui hun lâia biak bûk rawngbâwlna an kalpui dân atang khân thil tam tak zir chhuah theih kan nei a. Sam bu-ah pawh hian Pathian mite’n Pathian biak in an ngainatzia kan hmu tam hle. Davida khân biak bûk leh a rawngbâwlna a thlahlel ngawih ngawih a, Pathian mite’n an tâna Messia’n a la tih tûr chu an lo nghahhlelhzia pawh pawh kan hmu bawk. Hetih rual hian, a biak bûka ngawr ngawra kha Isua min hmuhtîrtu awm chhun a ni lo va; biak bûk rawngbâwlna hmanga Pathianin thil min zirtîr lo hrethiamtute thil tawn kha keimahni thil tawn pawh lo ni ve theiin, keimahni tân leh Pathian kan hmuhna tûr atâna zirlâi pawimawh tak min zir chhuahtîrtu pawh a ni thei bawk.

`Sam 122 chhiar la. Leia “Lalpa inah” khân a tak takin kal thei tawh lo mah ila (kha biak in kha chu tûnah a awm tawh lo va, a dinna hmunah khân tute’n emaw lo sa ve leh pawh ni se, awmzia a nei tawh chuang lo vang), he Sam-ah hian kan tâna Krista’n thil a lo tih tawhte min hriattîrtu eng thilte nge awm tho le? Muanna, himna, fakna leh rorêlna chungchâng a sawi dân te hi lo chîk zual deuh ang che.`