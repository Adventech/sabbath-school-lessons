---
title:  Uain leh thisen
date:   28/05/2025
---

`Sam 75 chhiar la. Matthaia 26:26–29 leh Thupuan 14:9–12 te pawh chhiar bawk ang che. He Sam-in rorêlnaa Pathian zilhna dawngtu tûr nia a sawite chu tute nge ni a, eng tiangin nge Matthaia leh Thupuan bute hian chumi chu hrethiam tûrin min puih?`

Mi thenkhat chuan he Sam hi mak tak maia Senakeriba sipaite tih hlum an nih tum khân sak a lo nih tawh an ring a (2 Chronicles 32, 2 Lalte 19)—hemi tuma thil thleng hian Thupuan bung 20-a kan hmuh mi sualte tih boral hlen a nih hun tûr chu min lo thlîr lâwktîr thei âwm e. Pathian mite chu Khawpui Thianghlim chhûngah hian an lal hovin an chêng a, chutih lâi chuan sual sipaite’n an rawn hual a; mahse, a rawn hualtute chu Pathianin a rawn ti boral ta vek a ni.

Rorêlnaa Pathianin a zilh tûrte chu dik lo taka an thuneihna hmang thîntute an ni a. Suala tlu tawh mihringte hi mi dangte tân emaw, Pathian ropuina tûrin emaw nung tawh lovin, anmahni tân chauh an nung tawh hlawm chu a nih hi. Kawng hrang hrangin, lei leh vânah hian awmze nei emaw, kawng dika min kâihruaitu tûr dân emaw a awm hran chuang lo tih rinna nghawng tha lo tak tak kan tuar mêk zêl a. Finna thu zir mite zînga hmingthang tak pakhat, Friedrich Nietzsche-a chuan, keimahni hi awmze neiah insiamin, lei leh vân pum pui hi keimahni thatna tûra lo awm ni-ah kan ngâi hmiah mai tûr a ni a ti. Chuti a nih chuan, mi tinte hi pathian nia inhriain kan duh dân ang angin kan nung mai dâwn tihna a ni ang.

Eng tiang taka thain nge he ngaihtuahna hian amah Nietzsche-a tân pawh hna a thawh le? tiin kan zâwt a ni maithei a. Dik taka sawi chuan, a thawk tha lêm bîk vak chuang lo. Mi pakhat, a sakawr vaw lâi a hmuh chu va dan a tumna lamah a tlu a, chumi hnu chuan a rilru a buai zui ta a. Chutiang chuan, kum 1900-a a thih thleng khân, kum 11 chhûng zet chu a awm ta a ni.

Kan harsatna leh buaina tawhte hi a châng chuan a khirhkhân thîn hle mai a; nimahsela, ringtu kan nih angin beiseina nei chunga nung tûr leh, nakîna kan la chan tûr chu tûna thil thleng mêkte hmanga thiam loh lo chantîr ngawt lo tûra fuih kan ni tih kan hriat reng a pawimawh khawp mai. Pathian hre lo leh pawisakna rilru nei miah lote’n emaw, Pathian an thlîr dân Bible-a hmuh tûr awm lêm si lote’n emaw zâwi zâwia ram leh khawtlâng innghahna ban an ti chhe mêk lâi han hmuh hian beidawn mai a awl thîn a. Tûnlâi hunah phei chuan mihringte’n dik leh tha nia kan lo ngaih thin, thil nihphung ni ve rênga kan lo dah, entîr nân, mihringte hi hmeichhia leh mipaa siam kan nihna te thleng hian beih emaw, dodâl emaw a ni ta. Suahsualna thenkhat, mi thenkhat phei chuan anmahni chauha an awm pawha an sawi zah êm êm tûrte pawh nuihpui niin, lawm an hlawh letling ta zâwk hial a. Chutiang tak chuan a ni thil hi a khawloh chhoh mêk zêl ni.

`Mi dangte thatna tûr leh an nun a lo nawm zâwk theihna tûrin kan tih theih ang ang ti ve tûr chu ni tho mah ila, enga ti nge he khawvêl hi a la boral vek dâwn a, eng kim hi Pathianin a la siam tha vek dâwn a ni tih kan hriat reng a pawimawh le?`