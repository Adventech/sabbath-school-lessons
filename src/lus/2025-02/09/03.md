---
title:  Buaina kâra beiseina
date:   26/05/2025
---

Sam bu-a kan hmuh tawngkam tam takte hi entîrna a ni hlawm a; nimahsela, kan chênna lei siam thar leh a la nih tûr thu sawina atâna tawngkam a hmante hi chu entîrna mai a ni lo deuh ang tih a rin theih thung. Sam 46 pawh hian kan chênna khawvêl hi Isua Krista lo kal lehna chuan nasa taka a sâwi dânglam tûr thu min hrilh a. Danglam tûr chu lungpuite leh tuifinriatte chauh a ni lo. Khawvêla lalram leh sawrkâr, kum za tam tak chhûnga mite tawrhna lo thlentîr tawh thîntute hi an zavâiin a la boral vek dâwn a ni.

Khawvêl tâwp hunah chuan, hêng ram zawng zawng hi, mihringte chunga thil tha lo leh tawrhna an thlen zawng zawngte nên a zavâiin a tâwp hlen thak tawh ang.

`Jeremia 4:23–26 chhiar la. He thu hian “lei thar leh vân thar” (Thup. 21:1) siam a nih hmaa kan khawvêl lo awm dân tûr a sawi chu eng nge ni?`

Bible hrilhlâwkna hian he khawvêla thil thleng tûrte chu min hriattîr a. Entîr nân, Daniela bung 7-a kan hmuh hrilhlâwkna pawh hian tuifinriat chungah thlipui lo tlehin, chuta tang chuan lalram ropui tak takte an lo chhuah thu min hrilh. Innghirnghona leh indona thlipuite chu Jentail-te tuifinriat (he lei hi) chungah tlehin, chuta tang chuan khawvel awptu tûr lalram hrang hrang an lo chhuak a; nimahsela, an zînga a enga mah hian mihringte tawrhna thlentu harsatnate chu an ching fel thei lo. Khawvêla hruaitu ropui tak tak, kan mi rin zâwng êm êm ni bawk si-te pawh hi keimahni ang bawka mi sual, anmahni hma sial ve êm êm vek an ni a. An laka kan beisei a sân poh leh kan beidawnna a thûk ting mai zawng a nih hi!

Daniela hnêna hmuhtîr lalram pali-te zînga a eng mah hi Pathian mite tâna chênna him a ni lo va (tha ve deuh nia sawi theihte pawh hi a dangte âia tha an ni e tih mai chauh a ni). Nimahsela, Pathian ramah chuan khua leh tui nihna kan nei a ni tih kan hria a (Phil. 3:20), he khawvêl buai leh hrehawm tak piahah hian tih nghîn rual loha nghet lalthutphah chu a awm (Ezek. 1:26 en la). Isua Krista khân a lo kal leh hun kan hnaih chhoh zêl angin, kan chênna khawvêl hi buaina khur thûk leh zual zâwkah a lût thla zêl dâwn tih min lo hrilh a (Matthaia 24); nimahsela, Pathian chu eng kim chunga thuneitu la ni chhunzawm zêl thovin, a thutiamte pawh a hlen chhuak ngei bawk ang. “Hnam tin an buai a, lalram zawng zawng pawh an nghîng; ani chuan a âw a chhuah a, leilung hi a lo tui zo ta. Sipaihote Lalpa chu kan hnênah a awm a; Jakoba Pathian chu kan himna kulhbîng sâng a ni” (Sam 46:6, 7, NKJV). Hun rei lo te chhûng chu kan duh angin thil a kal thei rih dâwn lo va. Nimahsela, Isua zârah chûngte chu la tâwp vekin, chatuan hlimna kan la chang ngei ang.

`Kan chênna khawvêl hi a buaiin, tu ma thunun zawh rual loh khawp a ni hial tawh a ni tih chu kan hre theuh a. Chuti a nih si chuan, eng tin nge Daniela bung 7-a kan hmuh hrilhlâwkna hian, Pathian laka kan rinawm tluan a nih chuan, kan tâna tha tûr zâwngin thil a la inher chhuak ngei dâwn a ni tih hmu thiam tûrin min tanpui le?`