---
title:  I chhandamna chu hriat a nih theih nân
date:   29/05/2025
---

`Sam 67 chhiar la. Eng tiangin nge he fakna hla hian Thupuan 14:6–12-a kan hmuh Pathian mite’n tih tûr an neih chu hrethiam tûrin a tanpui che?`

America ramah khuan zirna in tha leh hmingthang tak, Massachusetts Institute of Technology (MIT tiin an sawi mai thîn) a awm a, chuta thawk leh zirlâite chuan rawng dum chi khat an siam chhuak a, chumia an hnawih thilte chu mita hmuh theih loh deuh thaw a lo ni thîn a ni âwm e. Chu rawng chu nanotubes atanga siam niin, tûn hmaa rawng dum an lo siam tawh zawng zawngte âia a lêt tam taka dum/thim zâwk a ni a. Mitin a hmuh theih êng zawng zawng hi zaa 99.995 zet chu a lo hîp bo thei a ni an ti. He rawng duma an hnawih tawh chu eng anga êng pawh ni se, hmuh theih loh tûrin a thim zêl dâwn tho tihna a nih chu.

Sam 67 hi “kan chunga a hmêl rawn entîr a, a kawng chu lei chunga mite hriat a loh nih theih nâna” Pathian khawngaihna leh malsâwmna dîlnain a intan a (Sam 67:1, 2). Chhandamna ruahmanah hian Pathian chuan a ropuinain a tih boral si loha, a awmna hmun ropui taka mi sualte an awm ve leh theih dân kawng a lo hawng reng mai. Tin, tûnah, kan dam chhûng la la pawh hian, Krista kraws khân Pathian hmêl chu kan chungah a lo entîr thei ta bawk a ni.

Hei lo pawh hi chanchin lâwmawm tak dang a la awm a, chu chu Pathianin khawvêl hnêna a êng ti lang tûra mi a duh hi a ni. He mawhphurhna hi Israel mite hnênah khân pêk a ni a, an biak in (temple) pawh kha hnam tinte tâna tawngtâina in ni tûra duan a ni nghe nghe bawk: “Anni pawh ka tlâng thianghlimah ka hruai ang a, ka tawngtâina inah chuan hlim takin ka kaltîr ang. An halral thilhlante leh an inthâwinate chu ka mâichâmah lo lawm a ni ang a; ka in chu hnam tinte tâna tawngtâina in tih a ni dâwn si a” (Isaia 56:7, NKJV).

He Sâm hian Pathian chuan leiah hian a kawng hriat ni se, hnam zawng zawng zîngah a chhandamna hriat ni bawk se a duh tih min hrilh a (Sam 67:2). Nimahsela, thil lungchhiatthlâk tak chu, Pathian mite’n an mawhphurhna an hlen chhuak ta lo kha a ni. Thuthlung Hlui lehkhabu hrang hranga Israel hnam chanchin kan hmuhahte hian thil duhawm lo leh pawr a tam hle a, chutiang bawkin, kum sânghnih liam ta chhûng vêla Kristian kohhran chanchinah pawh khân thim a tam ve leh tho mai. Kan thinlungte hi rawng dum mâwk takin kan hnawih emaw tih tûr khawp hial a ni a, Pathian êng pawh mi dangte pe chhâwng ve ta lovin, kan pum bilh daih mai zêl chu a nih hi.

A châng hi chuan, Pathian kohhran hnuhnûng pawh hi thlarau lama chang sâng deuh chinte chauh awmna tûr ni ang deuhin kan ngâi a, mi dang zawngte chu an thil la tawn tûrte atâna lo inbuatsaih ve lovin, kohhran huang pâwn thim leh bengchheng takah chuan lo awm mai mai se kan ti ni te hian a lang thîn. Amaherawhchu, Thupuan bung 14-a kan hmuh a la bâng kohhran hi chu Krista hovin Zion tlângah a ding mai mai lo va. Khawvêl hmun hrang hrangah kal kualin, mite chu Pathian tlâng thianghlima kal ve tûrin an sâwm zâwk a ni.

`A kohhran ang leh, a mi mal ang pawh hian kan ngainat êm êm thutakte mi dangte hnêna hrilh chhâwng ve tûrin mawhphurhna kan nei theuh tih kan inhria em?`