---
title:  Mangan lâia tanpui vartu hnâi reng
date:   25/05/2025
---

`Sam 46 chhiar la. Tûna buaina chi hrang hrang kan tawh mêk lâi leh, ni hnuhnûnga khawvêl thil lo la thleng tûrte chu kan lo huphurh lâwk êm êm lâi hian, eng beiseina thuchah nge kan chhar chhuah theih ang?`

Sam 46 hian Hebrai Lehkhathawna kan hmuh thupui pawimawh tak, Pathianin kan tâna thil eng emaw tha lehzual zâwk a lo buatsaih chungchâng kha a sawi niin a lang. Isua hi lei biak bûka rawngbâwl thîn Puithiam Lalber âia tha zâwk a ni a, a inthâwina siam pawh kha inthâwina atâna an lo hlan thin rante âia tha zâwk niin, vân biak bûk pawh khi leia a hlimthla lo awm tawh thîn âia tha zâwk a ni bawk.

Amaherawhchu, he Sâm ziaktu hian thil tha sawiin, chu chu a âia tha leh zual zâwk nên a khâikhin a ni lo va; Pathian laka hel khawvêl—leh a nghawng chhuah thil râpthlâk tak takte nên—hi kan tâna Pathianin a lo ruahman thil tha zâwkte nên a khâikhin a ni zâwk.

He Sâm hi beiseina leh thutiama khat niin, kan hmachhawn mêk harsatna, hrehawmna, fiahna leh indonate kârah ngei pawh hian ngaihtha taka awm a, Lalpa chu Pathian a ni tih hre reng tûr kan ni (Sam 46:10). Tin, eng tikah emaw chuan hêng zawng zawng hi a la tâwp vek dâwn a, Pathian chu leiah hian châwimâwiin a la awm ngei dâwn a ni tih pawh kan rin ngam a pawimawh hle bawk (Sam 46:10).

“Chuvângin, leilung hi lo danglamin, tlângte hi tuifinriat chhûng daihah insawn mah sela, kan hlau lo vang” (Sam 46:2) tih pawh hi lo chhinchhiah ila.

Hemi châng hian Isua lo kal leh huna thil thleng tûrte chu min ngaihtuahtîr a: “Tin, vân chu lehkhabu zial mi ziala a bo angin a bo ta a; tin, tlâng leh thliarkâr tinrêng chu an awmna ata sawnin an awm ta hlawm bawk” (Thup. 6:14). “Pathian ni lo thleng tûr chu nghâkhlel takin lo thlîr thîn rawh u, chumi ni a lo thlen hunah zawng vânte khi a kâng ral vek ang a, a sat êm vângin thil bulte nên lam hian a ral vek dâwn a ni” (2 Pet. 3:12, NKJV). Kan chênna khawvêl hi, a chhûnga thil tha lo awm zawng zawngte nên hian kumkhua awm chhunzawm reng tûr a ni lo va, a boral vek hnu-a thil lo thleng tûr chuan kan rilruin a suangtuah thiam phâk bâka tha leh ropui min tiam a ni. Nimahsela, tûnah hi chuan rinna nêna kan la nghah rih a tûl a, Pathian inpuan chhuahna, a bîk takin, krawsa thi ta Isuaa a inpuanna kha kan vawn reng a ngâi a ni.

`He khawvêlah hian thil tha lo tak tak awmin thleng thîn mah se (chûngte chu a zual zêl dâwn leh nghâl tih pawh kan hre bawk a), Pathian thatna, thiltihtheihna leh hmangaihna i hriatna atang khân eng ang beiseina nge i chhar chhuah theih ang (kraws kha ngaihtuah ang che)?`