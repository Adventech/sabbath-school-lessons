---
title:  A ke hnuaiah
date:   27/05/2025
---

`Sam 47:1–4 chhiar la. He lâi thu hian eng tin nge Krista’n a lalram a rawn din huna kan chênna khawvêl awm dân tûr a sawi?`

Kan hma lam hun hi a êng hle mai. Nimahsela, chumi hun a thlen hma chuan, mihringte hian Lucifera hnênah kan khawvêl chunga thuneitu nihna kan lo hlân tawh si a. Pathian hmaa Pathian fate an inlan tum pawh khân Setana chu lo lang ve nawlhin, he khawvêl hi ama ta ni angin a sawi a nih kha. “Khawi lam atanga lo kal nge i nih?” tiin Pathianin a zâwt a. Ani chuan, “Leia ka vah vêlna atang leh ka chhuk ka chhohna atangin” tiin a chhâng a ni (Joba 1:7).

Setana hian khawvêl neitu a nih thu a puang a. Eng tin maw a puan? Thuthlung Hlui hunlâi khân “ke” tih chu neitu nihna nei tih entîrna atân an hmang thîn a. Abrahama hnênah khân Pathianin, “Tho la, ram hi a dung [leh] a vâng fang chhuak rawh; ka pe dâwn che a ni” tiin a hrilh a nih kha (Gen. 13:17).

`1 Thessalonika 4:13–17 leh Zakaria 14:4 te hi khâikhin la. Hêng thu pahnihte’n a sawiahte hian eng nge inang lo awm a, chu an thil sawi inang lo, inzawm tlat bawk si chuan he khawvêl chunga Krista’n thu a neih dân eng tin nge min hrilh?`

Ellen G. White-i chuan, kum sâng rorêl zawh a nih hnu-a Krista’n a tih tûr hetiang hian a lo sawi a: “Krista chu Olive tlângah a rawn chhuk a, hemi hmun hi thlân ata a thawh leh hnu-a vâna hruai chhoh a nih tâkna leh, vântirhkohte’n zirtîrte hnêna a lo kal leh tûr thu an hrilhna kha a ni. Zâwlnei chuan, ‘Lalpa ka Pathian chu a lo kal ang a, a mi thianghlim zawng zawngte pawh a hnênah an lo kal ang.’ ‘Tin, chumi ni-ah chuan Olive tlâng chhak lama Jerusalem rawn chhawngah chuan a ke a nghat ang a, Olive tlâng chu chhak leh thlang zâwngin a lâiah a phel ang a, ruam nasa tak a awm ang.’ ‘Tin, lei chung zawng zawngah Lalpa chu lal ber a ni ang a, a hming pawh pakhat a ni ang.’ (Zakaria 14:5, 4, 9). Jerusalem Thar chu, a êng mâwi êm êm mai nên vân ata a lo chhuk ang a, amah lo dawngsawng tûra tih thianghlim leh peih sa diam hmunah chuan a rawn innghat ang; tichuan, Krsita chu a mite leh vântirhkohte nên Khawpui Thianghlimah chuan an lût tawh dâwn a ni.”—Ellen G. White, Indona Ropui, pp. 662, 663.

`Isuaa kan neih beiseina hi ngaihtuah la. Kan thih rual hian eng kim kumkhua atân tâwp nghâl vek mai dâwn ta se, mihring nun hi a va han hrehawm dâwn êm! Eng mah lo mai a ni lo vang em ni?`