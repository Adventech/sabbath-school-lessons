---
title:  Zir belhna
date:   30/05/2025
---

Sam 133, Tirhkohte 1:4–9, leh Thupuan 5:4–7 te chhiar ang che.

“Israel hnam thlahtu bulte hunah khân Thlarau Thianghlimin hna a thawk a ni tih hriatna chiang tak chu awm thîn tho mah se, a famkima hriatna erawh a awm ngâi lo. Tûnah erawh chuan, Chhandamtu thupêk zâwmin, zirtîrte kha he thilpêk hi dîlin an tawngtâi thîn a. Vânah khian Krista’n lo sawipui ve bawkin, Thlarau Thianghlim thilpêk chu a mite chunga leih buak a nih theih nân a Pa hnênah a lo dîl thîn a ni.”—Ellen G. White, Tirhkohte Thiltih, p. 37.

Zirtîrte kha “khawvêl tâwp thleng pawha” Krista tâna thu hretu ni tûra thu pêk an ni a (Tirh. 1:8). Chu hna chu Krista lo kal lehna thu tlângaupui niin (Mat. 24:14), anni’n bul an lo tan tawh kha keini hian kan thawk chhunzawm ve ta zêl a ni.

Krista’n khawvêl hnêna chanchin tha hril tûra min hrilh khân, eng thil nge lo thleng dâwn tih pawh sawi lovin mi a kalsan mai lo va. He hna hi vân biak bûk atangin a rawn vil rêng a ni. Kan hna thawh hi Krista nên a inzawm tlat a: ani chuan min kâihruaiin, mi a thuam chak thîn. He hna hi keimahni hna ni lovin, ama hna zâwk a ni tih kan hre tûr a ni a: a hnung zui mai tûra hrilh kan ni. Chutiang chu Israel-te a thawhpui dân pawh kha a ni a: a zirtîrnate chu zui tûra hrilhin, ani chuan thleng thei lo nia ngaih thil mak tak takte chu a thlentîr thîn a nih kha. Thlarau Thianghlim chuan kan thenawm khawvêngte thinlungah hna a thawk reng tawh a; duhthlanna an siam huna anmahni lo tanpui tûrin an bula kan lo awm ve a tûl thîn. Chutianga kan lo awm a nih chuan, Ziona Pathian Berâmno nêna ding ve tûrin kan sâwm thei dâwn a. He hna hi keimahni ta a nih loh avângin tih dân thar leh kawng dang hmuh chhuah kan lo tum tûr a ni lo.

**Sawi ho tûrte:**

`Vântirhkoh pathum thuchah hi khawvêl zawng zawngah puan chhuah tawh ni mah se, lo la hre ve lo mi tam tak an awm tho a. Kohhran anga Krista’n mawhphurhna min pêk hi eng tin nge tha zâwkin kan hlen chhuah theih ang? Mi tam takin ni hnuhnûng atâna thuchahte an lo la hre lo cheu thei hi mak tia beidawn mai loh dân eng tin nge kan zir theih ang?`

`Thupuan bung 5-ah hian Johana’n Berâmno hnêna lehkhabu zial chhinchhiah tlat chu pêk a ni lâi a hmuh thu a lo lang a, ani hnêna pêk a nih chhan chu phelh tûra tling awm chhun a nih vâng a ni. Thupuan bung 6-ah hian chûng lehkhabu zial chhinchhiahnate chu phêlh a nih thu kan hmu a, chu lehkhabu-ah chuan Thuthlung Hlui kohhran chanchin, tâwpna hun thlenga a awm dân tûr a lo inziak vek a ni. Heta tang hian Pathianin a hna thawh zawh a tum dân chungchângah eng zirlâite nge zir chhuah tûr kan neih?`

`Tûna thil lo thlêng mêk engte hian nge Thupuan bung 13 leh 14-a kan hmuh thil lo thleng tûrte hi awlsam takin thlentîr ang? Chûngte chu engin nge la dâl rih bawk?`