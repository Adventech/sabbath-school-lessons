---
title:  "Sam Bu-ah: Then 2"
date:   24/05/2025
---

### Chhiar tûrte

Sam 46, Jer. 4:23–26, Ps. 47:1–4, 1 Thes. 4:13–17, Sam 75, Thup. 14:6–12.

> <p>Chângvawn</p>
> “Aw Pathian, mipuite chuan fak che sela; mi zawng zawngin fak che rawh se. Aw, hnam tin chu lâwm taka awmin, hlimin zâi sela, nangin mi tin chu thlei bîk nei lova rorêlsakin, lei chunga hnamte chu i awp dâwn si a. (Selah).” (Sam 67:3, 4, NKJV).

Tâwpna huna thil thleng tûrte kan ngaihtuah nikhua rêng rêng hian, rilru-ah Thupuan bu-a kan hmuh ram sakawlhte leh khawvêl thununtu tûr sawrkârte ringawt hi a lo lang thîn a. Hêngte hi an langsârin, a pawimawh pawh an pawimawh naniang rêng a ni. Pawimawh lo se, Pathian hian kan hriatthiam atân Bible-ah hian a lo dah hauh lo vang (Thup. 1:3 en la).

Amaherawhchu, hrilhlâwkna hian sual leh hrehawm tawrhna, rorêlna, sual leh tha indo tawnna, rorêlna dik leh dik lo, tihduhdahna leh thil dang dangte nêna inzawm thu pawimawh tak tak pawh a hâwl tel vek mai a.

Chutiangin, Sâm bu pawhin hêng thupuite hi a chai nasa hle; mihringte hlimna sâng ber atanga an lungngaihna thûk ber thlengin a luh chhuah vek a ni. He lehkhabu-ah hian an hmêlma sipaite bei tûra Israel fate an lo inpuahchah dân kan hmu a. Mi tu tute’n emaw an beisei anga Pathian a rawn chêt mai loh avânga zawhna an zawh thin thute pawh sawiin, chûng an zawhna zawhte chu keini pawhin kan zawh ve thin vek a ni nghe nghe bawk. A chhânna hre tûrin Pathian biak in lam kawhhmuh kan ni a; tin, Siamtu a nihna anga Pathian dinhmun sawina pawh a tam hle. Hêng an thil sawite leh zawhna an neihte hi keini tûnlâi huna chêngte pawhin kan sawi leh kan zawh thinte a ni ve tho lo vem ni?

Ni ve tho e—chuvâng chu a nia, hêng thu pawimawh tak takte hi chiang zâwka kan lo hriatthiam theih nân Sam bu hi kan zir chhunzawm leh dâwn rêng ni.