---
title:  Daniela bung 2
date:   28/04/2025
---

Babulon sala Israel fate an tân chhûng hian, Pathian chuan zâwlnei Daniela kal tlang khân a mite leh he khawvêl lalram/sawrkârte’n inlaichînna an neih tawn dân chiang leh fiah takin a lo târ lang a. A mite chu anmahni ramah, anmahnia ro inrêl thei an ni ta lo; an duhthlanna siam dik loh rah an sêng dâwn ta a. (Mahse, chuta tang chuan zirlâi an zir chhuak thei ang em?)

`Tâwpna hun a lo thlen hmaa khawvêla thil lo thleng tûr pawimawh tak takte lo sawi lâwkna Daniela 2:31–35 hi chhiar la. He hrilhlâwkna ropui tak atanga thu pawimawh tak tak kan zir chhuah theih awmte chu eng nge ni?`

Kum zabi sâwm leh pakuana tâwp lamah khân mi tam tak chuan mihringte hian hma kan sâwn chho zêl dâwn nia ngâiin, a phûr hle nghe nghe a. The Paris Exposition (1900) te pawh kha hma lam huna beiseina an neih sânzia ti langtu pawimawh a ni âwm e. Khâwl thil siam chhuah lamah leh science zirna lama hmasâwnna nasa tak thlengte khân mihringte’n harsatna kan tawh tam takte hi a ti tâwp thei mai dâwn nia rinna a lian hle thîn a. Kum zabi sawmhnihna kan han chuan chhuah chiah phei kha chuan, mi fing leh ngaihtuahna sêng mite zînga tam tak pawhin mihringte thatna leh finna hian mihringte tân hun thar duhawm tak a hring chhuak dâwn ni ngeia beiseina a lian hle a nih kha.

Amaherawhchu, Indopui Pahnihna lo chhuak khân an beiseinate chu eng mah lo mai a nihzia a rawn ti ang a, kum zabi sawmhnihna tâwp lamah phei kha chuan indona avânga thi zât belh khâwm chu maktaduai 200 zet an tling hman a ni. Ni e, khâwl thil siam chhuah lamah chuan hma kan sâwn nasa ngei tak alâwm; nimahsela, rilru thatna lamah erawh eng ruai kan ang ta lo a nih hi. Dr. Martin Luther King Jr.-a khân, mitdelin bomb mit nei kan kâihruai a ni e, ti ang deuhin a lo sawi a. Chutiang chu thil hlauhawm tak a ni rêng a ni.

Hrilhlâwkna zirtu tam tak chuan Daniela bung 2-a milim siamna hmanruate kha a hlut dân indawtin a ke lamah a tla thla zêl a ni tih kan hria a: rangkachak atangin tangkaruaah, tangkarua atangin dârah, dâr atangin thîrah, a tâwp ber chu thîr leh hlum inchawhpawlh a ni.

Charles Darwin-a te, Karl Marx-a te leh kum zabi sâwm leh pakuana hun lâia mi thiam dangte khân mihringte hi a tha zâwngin, a changkâng zâwngin kan insiam chho zêl nia mi rintîr an tum nasa thîn a—a awmzia chu, kan taksa awm dânah leh rilru put hmangah pawh kan tha telh telh an tihna a ni. Ni e, kawng thenkhatah chuan mihringte nun (kan khawsak a ni ber ang chu) hi a tha tawh hle ngei a; nimahsela, he khawvêl hma lam hi han thlîr ila, tûna kan inawp dân leh ro kan rêl dânahte hian remna leh muanna, him tlânna leh hmuingîlna a lo thlen zêl beisei ngam kan awm meuh em?”

`“Chutichuan, indo thu leh indo thuthang in la hria ang. . . . Hnam hrang leh hnam hrang an indo ang a, ram hrang leh ram hrang an indo bawk ang. Tin, hmun hrang hrangah tâmte a tla ang a, hrite lêngin lîrte pawh a nghîng bawk dâwn a ni” (Mat. 24:6, 7, NKJV) tiin Isua’n a lo sawi a. Hetiang hian vaukhânna thu hmu tho mah ila, eng tin nge a lo thlen hmaa lo hrilh sa kan ni tih kan hriatna atang hian thlamuanna kan lo neih theih ang?`