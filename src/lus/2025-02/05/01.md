---
title:  "Khawvêla Hnam Tinte: Then 2"
date:   26/04/2025
---

### Chhiar tûrte

Gen. 2:9–17; Dan. 2:31–35; Isaia 17:12, 13; Dan. 7:1–3; Rom 3:10–19; Thup. 12:15, 16; Thup. 10:1–11.

> <p>Chângvawn</p>
> “Ngâwi ula, Pathian ka ni tih hi hre rawh u: hnam tin zîngah châwimâwiin ka awm ang a, leiah hian châwimâwiin ka awm dâwn a ni” (Sam 46:10, NKJV).

Kum za eng emaw zât kal tawh atanga vawiin thleng hian, mihringte suala an tlûkna kha Pathianin thleng se a tih vânga thleng a ni tia ngâi tlat an awm thîn a. Mihringte hi sualah tlu-in thi ila; tichuan, amah chu Isua nia rawn piangin krawsah a rawn thi dâwn a ni an ti. A ni tak a, kan tâna krawsa a lo thihna âia mi a hmangaihzia târ lanna ropui zâwk leh chiang zâwk thil dang tih theih a nei lo rêng a. Chutiang zâwnga ngaihtuah chuan, suala mihringte kan tlûkna kha Pathian ngaihah pawh thil tûl tak a ni tih ve mai theih tûr chu a ni ang.

Nimahsela, hetiang ngaihdân hi a âwm ang lovin a râpthlâk êm êm a. A chhan pawh suala Setana emaw, mihringte emaw kan tlûk hi Pathianin a ruahman dân a ni ngâi lo hrim hrim atin ni. Setana helna leh a hnu-a mihringte pawh an hel ve leh tâkna kha nghawng râpthlâk tak nei thil thleng pawi lutuk a ni a, kan nu leh pa hmasa berte kha sualah lo tlu lo ni se chuan Pathianah hlimna famkim neiin kan la awm rêng tûr a ni asin le!

Tûn kârah hian suala mihringte an tlûknain harsatna a rawn thlente leh, mihringte’n kan chunga rorêltu atân Pathian ni lovin, kan mihringpuite zâwk kan thlan avânga harsatna kan tawh thinte kan zir chhunzawm leh dâwn a. Chûngte’na harsatna min thlen nasatzia chu Daniela lehkhabu-ah hian chiang taka târ lan a ni. Daniela lehkhabu hian Pathian mite’n Pathian an hawisana, khawvêl lalte an bêl zâwk a nih chuan an chungah thil tha lo a lo thleng dâwn a ni tia a hrilh khan an tâna tha tûr a hriattîr a ni tih chiang takin hrilh a. Khawvêl lalte pawh kha anmahni ang bawka mi sual ni ve tho an nih miau avângin, a thu hnuaia awm tûra intah luh chu thil âtthlâk tak a ni rêng a ni.