---
title:  Daniela bung 7
date:   29/04/2025
---

Daniela bung 2-a kan hmuh mumang hi Babulon lal hnênah pêk hmasak phawt a ni a. Chutih lâiin, Daniela bung 7-a inlârna erawh hi chu Pathian thuthlung kawltu hnama mi Hebrai zâwlnei hnêna pêk a ni ve thung.

Daniela hnênah hian Nebukadnezzara hnênah pawh lo pêk tawh chungchâng tho kha pêk ve leh a ni a. Mahse, ani hnênah hi chuan milim ni lovin, tuipui ropui tak chunga lo tleh thlipuiin tuipui atanga a rawn len chhuah ram hrang hrang entîrtu ramsa pali hmuhtîr a ni ve thung. Hêng ram pali-te hi thuneihna inchuha indo tawn theuh thîn niin, a chungnung ber nihna dinhmun pawh a inchan chhâwk zak zak thîn a. Sam 65:5–8; Isaia 17:12, 13; leh Jeremia 46:7, 8 te pawh hian hnam hrang hrangte zînga inbeih tawnna awm thu sawina atân “tui lian” tih leh “tui fawn” tih tawngkamte an lo hmang ve chiah bawk.

Hetih lâi hian, Ram Tiam erawh chu Jentail ram hrang hrangte’n an hual vêl kârah thliarkâr râlmuang leh him tak niin hun eng emaw ti chhûng chu a lo ding tawh a. Pathian sawrkârna lungphûm nghet taka din hnam thianghlim niin, a chheh vêla awm hnam luhlul tak takte nên chuan inang lo tak a ni.

`Daniela 7:1–3 chhiar la. Hetah hian thil thleng chi hrang hrang kan hmu a. He tehkhin thu, entîr nân, tuipui atanga lo chhuak sakawlh tih atang hian eng zirlâite nge zir chhuah theih kan neih?`

Daniela hian tuipui kama dingin, Jentail ram hrang hrangte an indo tawn lâi chu a thlîr a, chutih lâi tak chuan tuipui ata ramsa mak tak tak lo chhuakin, chûng ramsate chu amah Daniela leh a chipuite awmna ramah an lo lût a. Jentail hnamte buaina chu Juda mite buaina pawh a lo ni ve ta a ni. Juda mite khân Jentail-te anga awm ve an thlang a; chuvângin, tûnah chuan Jentail-te nên (an hnuaiah) an awm tlâng dâwn ta. A hmasa berin, Babulon sawrkâr hnuaiah an awm phawt ang a, tûn hma zawnga an lo neih thin mahnia inrêlbâwlna tluantling ang kha kum tam tak chhûng chu an nei thei tawh rih dâwn lo va ni.

Pathian mite’n an nuna thu neihna an nei thin an chân tâk pawh hi tâwpna hun, Krista’n kan Lal a nihna anga a dinhmun dik tak a rawn luah leh hun a thlen hma chuan an nei lêt leh tawh rih dâwn lo va. Thuthlung Thar lehkhabute kan chhiar chuan, Pathian mite khân Rom sawrkâr hnuaiah leh Rom sawrkâr dinhmun rawn luahtu ki te tak tê hnuaiah tihduhdahna nasa tak an lo tuar tawh thîn a ni tih kan hria ang.

Ram thenkhatte kha chu ram dangte âia tha zâwk deuh niin, hun eng emaw ti lâite kha chu hun dangte âia muanawm deuh zâwk pawh ni tho mah se, hun kal taa hnam tam zâwk, mi tam zâwk leh lalram tam zâwk daihte kha an nunrâwng êm êm hlawm a, hnam dangte rah beh chîng tak tak vek an ni. Tin, khâng thilte kha anmahni hnamte tâna tha ber tûr zêl chauh tih tum lalte hnuaia thleng a ni tlângpui bawk a. Pathianin a mite tâna a thlan, nei se tia duhsak êm êm rorêlna nên chuan a inang lo hle a ni.

`Eng tiangin nge Rom 3:10–19 thu hian kan khawvêl dinhmun dik tak a lo sawi? A bîk takin, châng 19 hian eng tiangin nge kan nunin chanchin tha an mamawh êm êm chhan a târ lan?`