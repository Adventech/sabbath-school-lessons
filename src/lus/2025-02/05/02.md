---
title:  Thupêk hmasa ber chu
date:   27/04/2025
---

Eden huan kha Pathian mi hmasa berte tân chuan zirna in a ni a, khami hmunah khân Pathian thil siam dangte nên awm tlângin, chu chuan anmahni mai bâkah an thlahte thleng pawhin Siamtu chanchin a zirtîr dâwn a ni. Ellen G. White-i chuan, heti hian a lo ziak a: “Nupa thianghlimte kha Pathianin duat taka a enkawl a fate an ni mai lo va, finnaa khat Siamtu hnên atanga zirtîrna dawng thîn zirlâite pawh an ni tel bawk. . . . Mita an hmuh theih vâna thil mak leh ropui tak tak—’hriatna famkim neitu thil tih mak tak takte’ (Joba 37:16)—chuan an mamawh zirtîrna leh hriatthiamna kang chat ngâi lo a pe thîn a ni.”—Thlahtubulte leh Zâwlneite, p. 28.

`Genesis 2:9–17 chhiar la. Pathianin mihringte hnêna thupêk, tih loh tûr a hrilh hmasak ber chu eng nge ni a, eng vângin nge chu thupêk chu a pawimawh êm êm bawk?`

Pathianin mihringte hnêna “thu” a “pêk” thu kan hmuh hmasakna ber chu Genesis 2:16-ah hian a ni a, chu chu a chhia leh a tha hriatna thing rah ei lo tûra thu a pêk kha a ni. Pathian tehrêng pawh hian enga ti nge hriatna an lo neih chu a phalsak loh tlat mai le? Thil kan dâi hriat ngei chu a tangkâiin, thil hriat neih belh zêl pawh a tha êm êm lo vem ni?

Chutiang chu Pathian Lehkhabu-in min zirtîr dân a ni tlat lo: Pathianin a tum chu, hriatna thenkhatte’n kum rei tak awh tûr hrehawm tawrhna a thlen theihte lak atanga a mite huma, an tâna tha tûr thil tha tak takte zîrtîr a ni a. Amah chu lal ber leh an nun kâihruaitu atâna hmang lova, anmahni duh dân anga nun zâwk a thlana thil lo thleng tûrte chu zirtîr a duh hle bawk.

Evi leh Adama te thih hnu kum za tam tak hnu-a Israel fate’n lal neih an dîl pawh khân Lalpa chuan an thil dîlin nghawng tha lo a neih tûr zawng zawngte chu a hrilh tlang nghâl vek a (chumi chungchâng chu kâr kal ta khân kan zir tawh a nih nghe nghe kha). Tin, a mite hnênah khân a thu hnuaia kûn peih loha amah kalsanna chu tâwpna hun thlengin a awm chhunzawm zêl dâwn tih pawh a sawi rêng bawk.

Khatia Israel lalte’n thil sual an tiha, a lal hnuhnûng apiang a sual zual emaw tih hial tûr khawp an han nih tâkah khan, Pathian thuthlung kawltu a hnam thlante ni si kha hnam dangte ang mai an lo ni ve ta a. An tâna ruahmanna a lo siamte chu an pên bosan thui tawh êm avângin anmahni duh tak, an chunga rorêltu tûr lal chu a pe ta nge nge a ni.

Hemi hre chunga Daniela lehkhabu hi kan zir a nih chuan he lehkhabu-in min hrilh a tum tak chu kan lo hrethiam thei ang. Daniela’n inlârnaa a hmuh lalram hrang hrangte hi “hnamte”—Jentail-te—thiam loh chantîr a nih thu târ lanna chauh ni bîk lovin, Israel-te hlawhchhamna, Pathian thupêkte (Hebrai tawngin, mitswot) an zawm loh avânga thiam loh chantîr a nih tâk dân ti langtu pawh a ni bawk a. Kum tam tak chhûng sala an tânna kha an zirna in thar lo ni ta-in, Eden huana zalên taka an zir ang kha bâwih ni chungin an zir ta a ni. Chutiang chu ni mah se, thinlung inhawng tak chunga an zir a nih chuan, he khawvêl lalramte leh Pathian ram inan lohzia, a inthat hleihzia chu an zir chhuak thei dâwn tho thung ang.

`Tûnlâi hunah pawh hian, hriatna thenkhat, kan zînga tam tak tân chuan kan hriat loh tawp atâna tha zâwk tûr a awm thei ang em? A awm a nih chuan, eng engte nge ni? Chu chuan eng tin nge Eden huana Pathianin a chhia leh a tha hriatna thing rah ei a lo khap tlat pawh kha hrethiam tûrin min tanpui?`