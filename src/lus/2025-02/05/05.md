---
title:  Lei leh tuifinriat inkârah
date:   30/04/2025
---

Bible-in, a bîk takin hrilhlâwknaa “lei”/“khawmual” tih leh “tuifinriat”/“tuipui” tih a hman dân hi hriatthiam a tûl khawp mai. Hêng entîrna a hman pahnih, lei tih leh tuifinriat tihte thil inang lo, inkâwlkalh tlat a ni.

“Bible hrilhlâwknain entîrna atâna ‘lei’ tih leh ‘tuifinriat’ tihte a sawi kawp rêng rêng hian, lei tih chuan mumal taka inrêlbâwlna awm tawh ram emaw, Israel ram emaw a entîr tlângpui a, chutih lâiin, tuifinriat tih erawh chuan khawmual ti mintu tuifinriat ang deuha Israel ram ti râltitu Jentail ramte a entîr ve thung thin.”—Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Chutiang chuan, lei tih chu hmun nghet, Pathian sawrkâr innghahna lungphûma din ram ralmuang sawina a ni a; tuifinriat tih erawh chu mihringte’n an chapona atanga an din ram buai leh nghet lo sawina a ni ve thung.

`A chunga kan sawi tâk khi rilrua hre reng chungin Thupuan 12:15, 16 leh Thupuan 13:1, 11 chhiar la. “Lei” tih leh “tuifinriat” tihte dah dun a nih dân hi lo chîk deuh bîk ang che. Eng tiangin nge hêng tawngkam pahnihte hi hman a niha, hman a nih dânin hrilhlâwkna hriatthiam kawnga mi a puih dân chu eng nge ni?`

Drakon hian hmeichhia (kohhran) tihduhdahna atâna tui a hmang a ni tih hi lo chhinchhiah ila. Kan sawi tawh ang khân, hrilhlâwknaah chuan “tui” tih hian khawvêl sawrkârte entîr thînin, chûng sawrkârte chu lalna inchuh avânga buai leh inbei tawn rêng an ni tlângpui bawk. Heta tang hian Setana’n Pathian mite tihduhdahna atâna an hotute leh lalte’n an fuihpawrh mipuite a lo hman thin dân kan hmu thei âwm e.

Tin, keini Seventh-day Adventist-te chuan Thupuan 12:16 thu hi tihduhdah tuar ringtute America rama an pêm luh thu sawina niin kan ngâi bawk a. Lei tih leh tuifinriat tihte’n a entîr nia kan ngaih hi a dik a nih chuan, America ram din a lo nih tâkna nên khuan inzawmna a nei em?

“Lei” tih hi Pathian mite tâna ruat ram râlmuang leh nghet “Ram Tiam” ang deuhah khân kan ngâi ve thei ang em? Hei tak hi lei atanga lo chhuak sakawlh kha berâm anga a rawn inlan phawt chhan a ni thei ang em? America ram khu, a dintu hmasate zînga thenkhatte’n sawi deuh hrâm a tum anga “Israel Thar” chu ni ngâi miah lo mah se, kum tam tak chhûng chu sakhaw zalênna ram a lo ni tawh a, ram hrang hrang atangin sakhuana avânga tihduhdahna tuar mi maktaduai tam tak an lo tlân lût tawh a ni.

Nimahsela, he berâmno ang tak sakawlh hi eng tikah emaw chuan “drakon tawng angin” a la tawng dâwn tlat mai (Thup. 13:11)!. United States of America, sakhuana avânga tihduhdah tuarte lo tuam hlâwmtu ngei mai khu sakhuana avânga mite ti duhdahtu a la ni dâwn a. Hei pawh hi mihringte’n Pathian thu hnuaia awm âia anmahni thu-a awm zâwk an thlan chiaha thil lo thlen thîn ti langtu dang leh a ni.