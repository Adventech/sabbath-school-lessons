---
title:  Thu chu hril nawn leh rawh
date:   01/05/2025
---

A la bâng kohhran hi “Khawvêl Tharah” (“Khawvêl Thar” tih hi America ram sawina a ni) khuan, kum zabi sâwm leh pasarihna leh zabi sâwm leh pariatna lâia sakhaw zalênna beiseite’n America ram an pan khâwm ruih ruih lâi vêl khân a lo piang a. Ram danga sakhaw dodâlna leh politics thila buaina nasa tak thleng thînte ngaihtuah kha chuan, he kohhran lo piang hlim hi ram thar, United States of America lo ni taa a than chak angin ram dangah erawh a than chak ve rin a harsa hle.

`A la bâng kohhran a lo pian thu sawina Thupuan 10:1–11 hi chhiar la. Kan thil zir tawh thenkhat, entîr nân, “hnamte” tih te, “lei” tih te leh “tuifinriat” tih te’n a entîr kha rilru-ah hre reng ang che. He lâi thu atangin, a sawi tum ni miah lo sawitîr palh theih a ni tih hre chungin, eng chungchâng nge i hmuh?`

He vântirhkoh hi, Thupuan bung 14-a kan hmuh vântirhkoh pathumte ang leh, Thupuan bung 18-a kan hmuh vântirhkoh ang deuh khân ring takin a au va. Hei hi khawvêl chanchina hun hmanhmawhthlâk lâi, “mi tam tak te, hnam tam tak te, tawng tam tak te, lal tam tak te” (Thup. 10:11) chungchâng thu hril tûra a la bâng kohhran din a nih lâi vêl a ni.

Tin, “lehkhabu te tak tê” a keng bawk a—a ken hi Daniela lehkhabu a ni maithei (Dan. 12:4 en la)—chu lehkhabu chu chhuan tam tak ral hnu-ah a vawi khat nân keu leh a ni ta. A ke pakhat chuan tuifinriat a rap a, tin, a ke lehlam chuan khawmual a rap ve thung. Hetianga ding nia sawi a nih chhan hi a thuchah puan chuan khawvêl pum pui, Khawvêl Thar (America) leh Khawvêl Hlui (Europe, Asia, etc.) a tuam vek dâwn a ni tih a entîr vâng a nih a rinawm a. A nih loh pawhin, he thuchah hi hnam zawng zawng: khawmuala (Juda-te rama) chêngte leh tuipuia (Jentail-te rama) chêngte tân a nih vâng a ni maithei bawk.

Khawvêl hi, eng tikah emaw chuan Pathian ropuinaa chhun ên chhuah vek a la ni dâwn a, Thupuan bung 14-a kan hmuh vaukhânna thuchah hnuhnûng hi mi zawng zawng hnênah hriattîr a la ni ang. Hmânlâi Israel-te ang khân kohhran kan nihna anga kan tih tûr chu “hnam zawng zawng hriattîrna tûra khawvêl zawng zawnga” chanchin tha hril a ni a; chumi kan tih zawh hunah chuan “tâwpna chu a lo thleng” tawh ang (Mat. 24:14).

Pathian chuan mihringte chanchin hi a tâwp khârna ropui tak lam pan tûrin a khalh mêk zêl a, mihringte lalram leh sawkârte hi la tâwp vêkin, chatuan atân Krista lalthutthlêng chu hûn chhuah a ni ang. Daniela 2:34, 35, 44, 45 chhiar la. Bible hian ngaih sual palh awm thei miah lo tûr khawpa chiangin a lo sawi a, hêng khawvêl lalram leh sawkârte hi tih tâwp vek a la ni dâwn a, an sûlhnu leh an thil lo tih khawloh tawh zawng zawngte pawh nuai reh vek a ni ang. An âiah Pathian chatuan lalram chu tun din a ni ang a, chu lalramah chuan sual leh tawrhna te, natna leh thil tha lo rêng rêng te, thihna te pawh a awm leh thei ngâi dâwn tawh lo va ni.

`Daniela bung 2 leh 7-a hrilhlâwkna kan hmuhte hian dik tak maia hêng lalram ropui tak takte lo din chhuah tûr thu leh an tlûk chhiat tûr thu a lo sawi dân hi ngun takin chhiar la. Hetiang taka dika a lo hrilhlâwk hian—Daniela’n a lo ziah hun lâi kha ngaihtuah phei chuan a mak leh zual—Pathianin a chatuan lalram a la din tûr thu a sawi hi ring ngam tûrin min tanpui em?`