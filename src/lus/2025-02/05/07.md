---
title:  Zir belhna
date:   02/05/2025
---

Ellen G. White-i lehkhabu, Thlahtubulte leh Zâwlneite bung 10, “Babel In Sâng” (phêk 99–105) chhiar ni se.

“Vân thar leh lei thar ka hmu a: vân hmasa leh lei hmasa kha chu a boral tawh (Thupuan 21:1). Mi suaksualte kâng raltu mei chuan lei hi a kâng thianghlim ta a. Sual ânchhe sûlhnu zawng zawng pawh phiah fâi lêng a ni ta bawk. Tlan tawhte hmaah chuan sual nghawng râpthlâk tak ti lang rengtu tûr chatuana alh reng hremhmun awzâwng a awm lo.

Hriat reng tûr pakhat erawh a awm a: kan Tlantu chuan khehbeh a nih avânga ser a neihte chu chatuanin a pu reng tawh ang tih hi. A lu, a nâk leh a kut leh a kete-a ser awmte chu sual hnathawh râpthlâk sûlhnu hmuh theih awm chhun a ni. Zâwlnei Habakuka khân Krista chu a ropuina nêna a han hmu chu heti hian a sawi a: ‘A nâk atang leh a kut atangin êng zâm a lo chhuak a, chutah chuan thiltihtheihna inthupin a awm’ (Habakuka 3:4). Feia an chhunna a nâk atang chuan Pathian leh mihringte inremtîr lehtu thisen a lo luang chhuak a—chutah chuan Chhandamtu ropuina, ‘a thiltihtheihna inthup’ chu a awm. Mihringte tlan nâna amah a inpêkna azârah ‘chhandam tûra mi chak’ niin, Pathian khawngaihna ngâinêptute chungah rorêlna a thlentîr thei ta a ni. Tin, a inphah hniamnate kha châwimâwina sâng ber chantîrtu a ni a; chatuan chatuan thleng pawhin Kalvari-a hliam a lo tawrhte khân amah fakna leh a thiltihtheihna a puang zêl tawh ang.”—Ellen G. White, Indona Ropui, p. 674.

**Sawi ho tûrte:**

`Khawvêl tâwp hunah chuan leia hlawhtlinna kan chan zawng zawngte hi—eng anga lian tham, eng anga ropui, eng anga mak pawh ni se—vaivutah, meivâpah la chang vekin, kumkhuaa lang leh ngâi tawh lo tûra nuai reh a ni ang. Chutiang chu a ni dâwn tih hriat reng hi enga ti nge a pawimawh êm em? Chumi hriatna chuan ngaih pawimawh tûr dik hrethiam tûrin a tanpui che em?`

`Thupuan 13:1–10-a kan hmuh tuifinriat atanga lo chhuak sakawlh chanchin hi ngun takin chhiar la. Eng tiang kawngtein nge he sakawlh hi Babel in sâng satute nên an rilru put hmang a inan? A rilru puthmang hi “hnam” tinrêng—Babulon atanga ki te tak tê thlenga mihringte’n an lo put thin tho kha a ni a. Lalram hrang hrangte khân rilru puthmang thuhmun an neih chu eng nge ni? Eng tiang kawngtein nge khawvêl hian, entîr nân, Babulon emaw, Rom emaw ngaih hlut zâwng thil angte kha a la ngaih hlut ve reng tho?`

`Adventist-te hian Lalpa hnung zui leh kan chênna ram dânte zawm hi eng tin nge inbûk tâwk takin kan kal kawptîr theih ang? Pakhat zâwk thu kan zawm avânga pakhat dang thu kan zawm loh hian eng thil nge lo thleng thîn?`