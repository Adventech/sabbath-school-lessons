---
title:  Nawhchizuar chungah rorêlna a thleng
date:   17/04/2025
---

`Thupuan 19:1–9 chhiar la. Hetah hian thil thleng pahnih avânga lâwmthu sawina kan hmu a, chûng thil thleng pahnihte chu: nawhchizuar ropui tak chunga rorêlna lo thleng ta leh Krista’n a nupui hual a nei ta te hi a ni. Eng tin nge hêng thil thleng pahnihte hi Pathian felna leh hmangaihna ngahzia lantîrna a nih kawp le?`

Nupa inrinawm lohsanna hi a man pêk ngâi tûr ni se, a man chu sâng far far khawp ang. Anmahni kâr chauh pawh ni lovin, an fate nun leh mi dang thlengin a nghawng vek a. Mi dawh thei leh chhel ber pawhin an dawh theih tawh loh chin a thleng ta nia an ngaih hun tawng nge nge-in, inthen mai loh chu tih theih dang a awm ta lo niin an hre thîn. Kan khawvêl hian, an sualte avânga inchhîrna pawh an nei dâwn tawh miah lo nia ngaih theih tûr khawpa mite thinlung a sak tawngkhawng hunah chuan sualin, a nawm a mâka tawrhna a thlentîr chhunzawm zêl phal a ni tawh lo vang a, khawvêl ngei pawh hi a awm chhunzawm zêl a remti tawh lo bawk ang. Boralte avânga rilru natna leh anmahni khawngaihna chu a awm ngei dâwn tho a; chutih lâiin, sualin khawvêl a thunun chhûng zawnga hrehawm lo tuar thîntute tân erawh hlimna leh lâwmna a thleng ve thung tawh dâwn a ni. Khawvêl hi a tîra Pathianin a lo duan dân ang tak khân din thar leh a ni ang a. Chutih hunah chuan mi tu mahin an hawisan tawh lo vang—a chhan pawh Pathian kan hawisan avânga hrehawm kan tawrh zawng zawngah khân Pathianin thiam lohna a nei lo tih kan lo hre theuh tawh dâwn si a.

`Thupuan 21:1–4 chhiar la. Heta inneihna a tih hian eng nge ni a entîr a, eng vângin nge chu inneihna chu beiseina leh thutiama khat a nih? Hêng châng pali-te atanga beiseina kan lo chhar chhuah chu eng nge ni?`

“Dam dun chhûng zawng pumkhat ni reng tûra inneihna hi Krista leh a kohhran inpumkhatna entîrtu a ni a. Krista’n a kohhran chunga rilru a put ang hi nupaa insiam tawhte’n an kawppuite lakah an lantîr tawn ve ve tûr a ni.”—Ellen G. White, Testimonies for the Church, vol. 7, p. 46.

Krista khân mihringte’n amah an hnâwl avâng leh pathian dangte laka an uiresan fo avângin hrehawm sawi hleih theih loh a tuar a. Chuti chung pawh chuan kan tân amah a rawn inpe ta tho a nih kha. Amah khân kan rinawm lohnate leh kan uire-nate man chu a pêk tawh avângin kan inchhîra, kan sualte kan sim a nih phawt chuan chatuana nunna chantîr leh min tiam a ni.

`1 Petera 1:18, 19 chhiar la. Hêng châng pahnihahte hian Thupuan 21:1–4-a kan hmuh tâwpna hun lo thleng tûra beiseina min pe thei eng thu nge awm?`