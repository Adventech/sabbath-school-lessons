---
title:  Mo hmêltha leh nalh tak chu
date:   14/04/2025
---

Ezekiela bung 16 hian Pathianin a mite a ngaihsakzia chiang leh fiah takin a lo târ lang a. Israel hnam chu nausên, a nu leh a pate’n ram palailênga thi tûra an kalsan tâk ni angin a sawi a. Chu nausên chu a inah a hruai haw a, a bual fâi vek a; tichuan, a lo nula ta a, nupuiah a nei ta a ni. He a tehkhin thu sawi hi a taka thlenga mâwi chu ni lo mah se, a pasal hian a hmangaihzia a lang chiang hle.

`Ezekiela 16:4–14 chhiar la. Heti taka a nupui neih tûr a châwimâwi hian Pathianin kan laka tih a tumte chu eng tin nge a târ lan?`

Pathian chuan Israel hnam kha a ngaihsakna hnuaia “a lo mâwi êm êm” tâk thu a hrilh a (Ezek. 16:13, NKJV). A va hmuh tirh kha chu tu mahin mâwi an tih tûr a ni lo. A nu leh pate ngei pawhin an hnâwl tawh a ni a, thi tûra an hnutchhiah mai a ni. Nimahsela, Pathianin a rawn hmu a, a enkawl tâk hnu-ah chuan a lo nalh telh telh a, mite sawi luai luai khawpa mâwi a lo ni ta. Hei hi Hebrai lalte zînga a hmasa lam, Davida leh Solomona te hunah khân a dik leh zual a. Ethiopia ram lalnu pawhin Israel mâwizia chu hmuh ve ngei a châk avângin a rawn tlawh vang vang a nih kha!

Amaherawhchu, Israel mâwina hi Pathian thilthlâwnpêk a dawn a ni a. Pathian mo a nih avâng maia mâwi, a mâwizia hnam tinte sawi tling khawp lo ni ta a ni. Amah Pathian ngei pawhin Israel mâwina kha “ama mâwina” a bêl avânga lo “famkim” a nih thu a sawi (Ezek. 16:14).

Hei hi Bible-a thupui pawimawh tak lo lang nawn fo a ni: Pathian mo chu a mâwi a, a mâwi chhan erawh ama’n thil tih eng emaw a neih vâng ni lovin, Pathianin a chungah a duhsakna a lantîra, mâwi taka a siam tâk vâng a ni zâwk. Chutiang chiah chuan, ringtute pawh hi Pathian ngaihah chuan kan lang mâwi êm êm a; mahse, kan mâwina hi keimahni’n thil eng emaw kan tih vâng ni lovin, Pathian duhsakna kan dawn, kan chungah chhandamna a rawn thlen tâk vâng a ni. A felna, amah “Pathian felna” ngei chuan hliah khuh kan nih avânga mâwi ve mai chauh kan ni tih hi i hre reng ang u (2 Kor. 5:21).

Ezekiela lehkhabu kan chhiar tawh chin kha chu Israel mâwizia sawina hlîr a ni rih a; a dawt leh chiah châng erawh hi chu a thu a dang ta daih mai: “Nimahsela, i mâwina chu i chhuang a, i hmingthanna chu hur sual phah nân i hmang a, mi vei vâk nazawng hnênah i inphalrâi ta zêl mai a nih hi” (Ezek. 16:15) a ti.

Pathian thatna leh ropuina chu lantîr tûra siam kan ni a. Mahse, Pathian thil siamte hian an mâwina chu anmahnia an neih ve rêng nia an ngaih chiah hian chu an mâwina chu tih thangtlâwm niin, buaina an tâwk ta thîn a ni.

`“Keimahni mâwina” kan chhuan emaw, rin chhan emaw avânga hlauhawm awm theite chu eng nge ni? A awmzia chu, eng tiangin nge keimahni-ah hian Pathian laka min ti tlatlumtu emaw, a hmangaihna dawn min phutîrtu emaw awm niin kan lo ngaih theih ang? Eng tin nge thlarau lama chapona rilru kan put loh nân kan invên reng ang?`