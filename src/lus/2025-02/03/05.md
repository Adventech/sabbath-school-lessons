---
title:  Isaaka leh Rebeki
date:   16/04/2025
---

Abrahama kha a lo upa ta hle mai a, Pathianin thlah tam tak a la neih tûr thu a hrilh kha eng tikah tak lo thleng ang maw tiin a ngaihtuah nasa thîn ang tih rinhlelh rual a ni lo (Gen. 15:5 en la). Chutichuan, a chhiahhlawhte zînga a upa ber leh a rin ber ni bawk chu hna pawimawh tak thawh tûr a tuk ta a.

`Genesis 24:1–4 chhiar la. Eng vângin nge Abrahama tân hian a fapain nupuia “Kanaan ram nula” (Gen. 24:3) a neih loh kha a pawimawh êm êm?`

A chhiahhlawh hnêna a hrilh hi a rilru zîmthlâk kan lo ti a ni maithei; amaherawhchu, Abrahama ngaihdân chuan he thil hi hnam chungchâng ni lovin, thlarau lam daih a ni a. Tin, chi inthliarna lam rawng kâi ni lovin, a sakhaw biak vawn nun zêl a duh vâng a ni zâwk bawk. Abrahama hian Kanaan mite sakhaw zirtîrna leh serh leh sângte—chibai an bûk milem pathiante kha chu sawi loha lêng ni se—tenawmzia a hre chiang a. A fapain chûng mite zînga mi nupuia a nei a nih chuan, a tân an thil tih ang tih ve mai a awlsam tûrzia pawh a hmu tlang sa vek bawk.

Hmânlâi Israel hnam chanchin leh, kum za eng emaw zât kal ta chhûnga Kristian kohhran chanchin ngei pawh kha kan thlîr kîr chuan, Pathian mite kha—khawvêl hnêna chanchin tha puang darhtu tûr ni siin—khawvêl mite thang kamah an âwk ta hlauh zâwk a, an sakhaw zirtîrna leh thurin dik lo tak takte chu an tâwmpui ve ta mai thîn a ni tih kan hria ang. He thil lungchhiatthlâk tak hi a taka thleng ngei a ni tih ti lang chiang êm êmtu pakhat chu Bible-in serh tûra min hrilh ni sarih ni Sabbath âia milem be mite’n ni pathian an lo biak thinna ni Sunday serh a ni ta zâwk hlauh hi a ni a. Hemi chungchâng hi ni hnuhnûnga thu inchuh lian ber pawh a la ni dâwn nghe nghe bawk a ni.

`Genesis 24:57–67 chhiar la. He thawnthua thil thenkhat kan hmuhte atang hian Krista leh a kohhran chungchângah eng zirlâite nge zir chhuah theih kan neih? Entîr nân, Rebeki leh Isaaka te kha inlaichîn an la nihna atang hian suala tlu tawh kan nihna chungchâng eng nge zir chhuah theih kan neih?`

Thil chiang tak chu kan Siamtu nên hian inlaichîn hnâi kan ni a, ama anpui ngeia a siamte kan ni. Mahse, sualin a lak ata min ti hrang ta a; chuti chung chuan, a tân mo dik tak nia ngaih kan la ni tho thung. Nimahsela, keimahni duhthlanna hmangin amah nêna kan inneihna chu a nih dân tûr dik tâk ni lo leh buarchuar takah kan siam ta thîn a nih hi.

`Ni e, Pathian chuan a mote hi min hmangaih a, keimahni’n amah kan hmangaihna âiin, ama’n min hmangaihna hi a thûk zâwk daih bawk. Ni tin hian Pathian kan hmangaihna ti zual thei eng duhthlannate nge kan siam theiha kan siam tûr ni bawk awm? Hetih lâi hian, eng ang duhthlannate’n nge kan hmangaihna ti chak lo sawt thei si le?`