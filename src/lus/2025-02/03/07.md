---
title:  Zir belhna
date:   18/04/2025
---

Johana 2:1–11, Matthaia 22:1–14, 2 Korinth 11:1–5, leh Matthaia 25:1–13 te chhiar ang che.

Bible hmun hrang hrangah hian hrilhlâwkna kan lo hriatthiam theih nâna tanpuitu tûr che thawnthu tam tak a awm a; mahse, hêngte hi a lova luata hman palh thei a ni tih kan hriat a pawimawh hle. Hun kal tate kha thlîr kîr ila, Kristiante zînga thenkhat chuan Bible thawnthua chhinchhiahna leh entîrna kan hmuhte hi an ngaihven leh lutuk a, a taka thil thlengte ngei pawh thawnthu phuahchawp mai mai ang deuhah an chhuah ta daih thîn nghe nghe. Bible-a thawnthu kan hmuhte hi hrilhfiahna hrang hrang a awm thei ngei mai tak a; chutih rual chuan, Pathian hian a taka thleng ngei thilte hi a kohhran nêna an la indâwr tawn dân tûr lo entîrna atân a hmang thîn a ni tih kan hriat reng a pawimawh hle a ni.

Entîr nân, Kana khuaa inneihna ruai theh khân hrilhlâwknain entîrna atâna inneihna a hman chhan leh hman dân min hrilh a. A taka thil thleng ngei kha tehkhinna atân Isua’n a lo hmang a ni. “Krista thu sawi hian inneihna ruai theh a nih tuma an tlâkchham kha a phuhrûk zo hle a. Chutiang bawkin, mihringte khawlohna thâi bo tûr leh, an nun siam thara châwm zui bawk tûr pawhin a khawngaihna hi a tâwk zo êm êm a ni.”— Ellen G. White, Chatuan Nghahfâk p. 152.

Heti hian Pi White-i vêkin a lo ziak leh bawk a: “‘Lalpa Pathian chuan a rawngbâwltu, a zâwlneite hnênah a thurûk hrilh lovin eng mah a ti ngâi lo.’ ‘Thil inthupte chu Lalpa kan Pathian ta’ ni tho mah se, ‘thil tih lan tâkte chu . . . keini leh kan thlahte ta kumkhua tûr a ni.’ Amos 3:7; Deuteronomi 29:29. Hêng thilte hi Pathianin min lo pe tawh a, amah tih tak chung leh tih tak zeta zirtute hnênah chuan malsâwmna thlentîr a tiam a ni.”—Chatuan Nghahfâk, p. 246.

**Sawi ho tûrte:**

`Johana 2:1–11 chhiar la. Chanchin Tha Johana ziakah hian Krista’n hna a la thawh tûr lo entîrtu thil tam tak a awm a. Bible zirna lama mi thiamte pawhin Johana’n Kraws lam thlîr tûra a lehkhabu chhiartute mi a khalh luh dân hi an sawi thîn. He thawnthu-a khawi lâiahte hian nge Krista nungchang leh a lalram din tûr chungchâng chu târ lan a nih sawi la. Tin, chhandamna ruahman emaw, Pathian Fapa hnêna lo tiam tawh inneihna ruai kîl chungchâng emaw chu engtin nge a sawi bawk?`

`Nula thianghlim sâwm tehkhin thu hi hriat lâr tak leh mite ngaihnawm tih êm êm ni bawk a ni a. He thawnthu pawimawh tak hian eng tin nge ni hnuhnûnga thil thleng tûrte chu min hrilh? Mo neitu hian rawn thlen tlâi chhan tha tak a nei em? He tehkhin thu hian a mi mal anga Krista nên kan inlaichîn tawn dân leh a kohhranho ang zâwng a kan inlaichîn tawn dân pawh engtin nge a sawi fiah?`

`Kristian kohhrana zirtîrna leh serh leh sâng dik lo chi hrang hrang lo luh dân hi ngaihtuah ula. Bible-in serh tûra min hrilh ni sarih ni Sabbath âia Sunday zâwk serh a ni ta hlauh hi chu sawi loha lêng ni ta se, hemi ni lo zirtîrna dik lo dang seng luh ni tate chu eng nge ni? Engtia lo lût ngawt thei nge a nih a, engtin nge keimahni kan lo invên mai bâkah, mi dangte hnênah pawh a dik lohzia kan hrilhfiah theih ang? Eng tiang kawngin nge chumi chu vântirhkoh pathum thuchahin tih a tum tak pawh a nih?`