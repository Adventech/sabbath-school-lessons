---
title:  Tisa pumkhat
date:   13/04/2025
---

Bible-in tehkhinna a hmante zîngah hian Pathianin mihringte inzawmna hnâi tak neihpui a duhzia târ lang chiang bertu chu inneihna hi a ni âwm e. He tehkhinna hi Bible-a kan hmuh thawnthu hrang hrangahte hian a lang hnem hle a—Thupuan bu-ah ngei pawh fiah taka târ lan a ni. Chutiang chu a nih avângin, Bible zirtute tân chuan Pathianin a Thu-a he tehkhinna a lo hman rim êm êm chhan hi hriat tum ngei ngei a tûl a ni.

`Genesis 2:23–25 leh Ephesi 5:29–32 chhiar la. Eng tiangin nge mihringte inneihna (nupaa insiamna) hian Krista’n mihringte nêna inzawmna a rawn neih dân a târ lan?`

Isua’n Pharisaite hnêna thu a sawi tum khân Genesis bu-a kan hmuh Evi leh Adama te inneihna chungchâng hi a sawi chhuak a. Chutah Pharisaite chuan zawhna lo zâwt vatin, “A nih leh, enga ti nge Mosia khân inmâkna (inthenna) lehkha pêka mâk (then) tûr thu a lo pêk si?” (Mat. 19:7) an ti a.

Mosia kha Juda hnamin zâwlnei an neih zîngah pawh a ropui ber a ni ngei mai tak a. Mahse, inneihna siamtu Pathian chu, a tirh a zâwlnei thu hmanga inchhân awhtîr an tum hi an ti âwm ang lo hle mai! Hetiang hi Isua laka an chêt thin dân a ni hrim hrim a: a thu zirtîrte chu Pathian Lehkha Thu (Thuthlung Hlui lehkhabute) nên a inkalh ni anga lantîr an tum ngar ngar thîn a nih kha.

Dam dun chhûng zawng rinawm taka inneih hi Pathianin mihringte a siam tirha inneihna a lo duan dân chu a ni a. Nimahsela, vânduaithlâk takin suala tlu tawh mihringte hian Pathian hnên ata kan dawn thilpêk ropui tak hi kawng hrang hrangin kan lo ti khawlo ta thîn a nih hi.

Pathian Lehkhabu-in inneihna a dah pawimawhzia ngaihtuahin, tih chhiat tuma beih a tâwk reng mai hi thil mak a ni lo letling zâwk a. Sabbath nên hian Eden huana mihringte’n thilpêk an dawn hlu tak tak ni dûnin, a pahnih hian Pathianin a thil siamte nêna inlaichînna tha tak neih a duhzia tih lanna tûra din ve ve a ni.

Inneihna, mi famkim ni lo ve ve pahnihte (hmeichhia leh mipa) inkawpna hian harsatna eng eng emaw thlenin a hmachhawn fo ngei dâwn a. Kohhran leh Krista inneihna erawh hi chu mi famkim Chhandamtu leh mi famkim lo mo (chu chu kohhranho) inkawpna a ni thung. Eng pawh ni se, inneihna tha tak, nupa rem taka a inkawpna atang hian Pathian hmangaihna kan zir chhuak thei tih erawh i hria ang u.

`Hêngte hi inneihnaa zawm tûr thu pawimawh tak tak pathumte a ni: A hmasa berin, i nupui/pasal kha ngaihdam phu lo tak pawh ni mah se, Isua Krista’n kan phu lo chunga mi a ngâidam thîn ang hian ngâidam phawt mai rawh. A dawtah chuan, i nupui/pasal kha Krista’n kan thil tih sual zawng zawng nêna min pawm tho ang chiah hian a thil tih sual zawng zawng nên pawm la. A pathumnaah chuan, Isua Krista’n amah âia keimahni min dah pawimawh zâwk angin nang pawhin i nupui/pasal kha nangmah âiin dah pawimawh zâwk thîn rawh. Hêng chanchin thaa innghat dân tha tak tak pathumte hian eng tin nge Pathianin mi a hmangaihzia hrethiam tûra min puih mai bâkah, nupa kawp châwi tha leh hlim tak kan lo nih theih nân pawh mi a puih bawk le?`