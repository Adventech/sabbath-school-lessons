---
title:  Mipa dang ngaih chîng Hosea nupui
date:   15/04/2025
---

Pathianin ti tûra zâwlnei Hosea a hrilh hi a chhiahhlawhte hnêna tih tûr a hrilhte zîngah chuan a mak dangdâi berte zinga mi a ni âwm e: nupuiah nawhchizuar nei tûrin a hrilh mauh mai! Nimahsela, Pathian hian mihringte sualna leh a laka a helnain a rilru a tih natzia kan lo hriatthiam theihna atân Hosea hi hman a tum a lo ni. Pathian chuan Israel hnam kha duh takin nupui atân a thlang a, nupuia a neih hnu pawh hian vawi tam tak a rinawm lohsan bawk; nimahsela, a hnênah hruai kîr lehin a din thar leh thîn a ni.

`Hosea 1:2; Hosea 3:1; Thupuan 17:1, 2; leh Thupuan 18:1–4 te hi chhiar la. Hêng Bible châng hrang hranga kan hmuh inngaihna tih emaw, nawhchizawrhna tih emaw hi eng nge ni? Hosea chanchin atang hian Kristiante’n zirlâi kan zir chhuah theih eng engte nge awm? Kohhran hian eng tiang kawngtein nge Thuthlung Hlui hun lâia Israel fate thil sual tih ang kha kan tih ve thin le?`

Bible hian Thuthlung Hlui hun lâia Israel hnamin thil sual a tihte kha Thuthlung Thar huna Krista kohhrante’n an rawn ti ve leh dâwn tih a sawi a. Pathian thuthlung kawltu Israel fate kha Babulon sala hruai a nih hma khân an lo kal sual nasa hman tawh hle a. An chheh vêla awm hnam dangte sakhaw serh leh sângte chu an sakhua biak dânah an sêng lût nasa êm êm a ni. Kum zabi pali-naah khân Kristian kohhran chuan an chan thatna tûr a nih ringin, Rom lalber Constantine chu kohhran chhûnga buaina leh inrem lohna awmte ching fel tûrin an ngên a. Chûng an thu buai hrang hrangahte chuan Pathian mite khân Pathian nêna an inlaichînna dah thain, an buaina “chin felsaktu” atân ring lo mi an pan thîn a ni.

Pathianin tawngkam a hmante hian kan thil tih sualte chu eng nge ni tih min hriattîr a ni mai lo va, kan thil tih sualte’n a rilru an tih nat thin dân pawh a ti lang nghâl bawk. An kawppuite’n an lo phatsan tawhte chuan kan rinawm lohnain vân rorêlna hmuna Krista rilru a tih nat dân tûr an hrethiamin a rinawm a. Hosea chanchina a mak lâi ber mai chu, amah uire-santu a nupui chhanchhuak tûra kal thui êm êm hi a ni âwm e.

Pathianin mihringte hnêna vaukhânna thu hnuhnûng ber a pêk, a mite chu Babulon chhûng ata chhuak tûra a hrilh hian, a kohte chu mi dang daih ni lovin, ama mite ngei a ni tih kan hre tûr a ni. A mite chu a hre chiang a, a hmangaih êm êm bawk. Khawvêlin a hun tawn tûra a chhe ber chu a hnaih chhoh mêk lâi hian, ama thisen ngei hmanga mi a lei lêt leh theih nân a lo pêk tlâk tawh tlanna man kha min la hlui chhunzawm reng a. Krista kraws hian—thil dang zawng âiin—Lalpa’n amah kal bosan tawhtu a mite chhandam a duhzia mi a hriattîr tûr a ni.

`Tûnlâi hunah hian eng kohhran pawh—keimahni kohhran ngei pawh hi telin—thlarau lam uirenaa kan tlûk leh theihna kawng eng engte nge awm?`