---
title:  Entîrna Atân Inneihna Hman A Ni
date:   12/04/2025
---

### Chhiar tûrte

Gen. 2:23–25, Eph. 5:29–32, Ezek. 16:4–14, Thup. 18:1–4, Gen. 24:1–4, Thup. 19:1–9.

> <p>Chângvawn</p>
> “Tin, ‘ “Berâmno nupui neihna ruai theha sâwmte chu an eng a thâwl e” tiin ziak rawh’ mi ti a. Tichuan, ka hnênah, ‘Hêng thu hi Pathian thutak a ni’ a ti a” (Thupuan 19:9).

Bible hi chhandamna nihphungte leh Pathianin a mite a hmangaihzia târ langtu hmangaihna thawnthu hrang hrangin a khat a ni ber mai. Mi pahnih inkâra inlaichînna awmah chuan inneihna (nupaa insiamna) hi a thûk leh a inneiate pawh an inhnaihna ber a ni a. Hei tak hi Pathianin a lo duan ang ngeia keimahni’n chan kan inphal a nih ngat chuan mi a hmangaihzia, amah nêna kan inlaichîn tawnna chungchâng leh min tlan tûra a kawng zawh lo thuizia kan zir chhuah theihna tûr hmun a ni.

Tûnlai mi tam takte’n hmangaihna leh inneihna an ngaihdân hian inneihna thuthlung hmanga Pathianin mi zirtîr a tum chu kan hriatthiam theihna tûr kawng a dâl tlat tawh a. Mihringte sualna khân inneihna hi nasa takin lo ti chhe tawh (thil dang zawng zawng pawh a ti chhe vek bawk a) mah se, thutak puan chhuahna hmanraw ropui tak la ni thei reng thovin, hrilhlâwkna thutak nên lam a puang chhuak thei a ni. Inneihna hian mi a tih hlim hrim hrim bâkah, thûk leh zau taka keimahni mihringte nihna kan zir chhuah theihna tûr sikul a ni a; tin, Pathian nêna kan inlaichîn tawnna chungchâng min zirtîrtu pawimawh tak pawh a ni bawk.

Tûn kârah hian Pathian Thu-in kawng hrang hranga inneihna—a tha leh a tha lo pawh—a lo sawi dân kan luh chilh ang a. Hêng entîrna atâna kan lâk chhuahte atang hian Pathianin a mite nêna inlaichînna neih a duh dân—a mite’n an tlin loh tum awm fo mah se—kan lo hriatthiam theihna tûr zirlâi pawimawh tak tak kan zir chhuak dâwn a. Tin, ni hnuhnûnga thil thlengte fiah leh chiang zâwka min hriattîr theitu tûr a hmangaihna chungchânga thutak awmte pawh kan zir tel bawk ang.