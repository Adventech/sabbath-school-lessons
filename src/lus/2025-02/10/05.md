---
title:  Lei chung zawng zawnga Rorêltu chu
date:   04/06/2025
---

Sodom khawpui tih chhiat a nih hma lawk hian Mamre phâi zâwlah thil ngaihnawm deuh mai thleng a awm a. Chu chu Abrahama hnêna Pathian rawn inlan kha niin, vântirhkoh pahnihin an rawn tâwiâwm nghe nghe a ni. Chûng mite chu Abrahama’n a lo hmuh khân a ina chaw ei tûrin a sâwm a. Hemi tum hian Pathian chuan Abrahama leh Sari te hnênah khân Messia lo pian chhuahna tûr fapa an la neih tûr thu a hrilh ta a ni. A sawi ang ngei hian Isua kha Abrahama thlah atanga lo piang chhuak a ni a (Gal. 3:16 nên khâikhin ang che). He thu a hrilh hnu hian thu dangah pakâiin, Sodom leh Gomorra khawpuia chêngte sualzia an sawi ta a ni.

`Genesis 18:17–32 chhiar la. He lâi thu-ah hian Pathian hmangaihna chungchâng leh, kan chênna khawvêla suahsualna awm chin fel a tum dân eng tin nge sawi a nih?`

Pathian hian a thil tih chhante chu kan laka sawi fiah a ba rêng rêng lo va; chutih rualin, a thil tih tumte leh mihringte tâna ruahmanna a siamte chu thup tlat reng a tum hran lo bawk. Zâwlnei Amosa khân heti hian a lo sawi a, “Thil chiang tak chu, Lalpa Pathian hian a rawngbâwltu, a zâwlneite hnênah a thurûk hrilh lovin eng mah a ti lo vang” (Amosa 3:7, NKJV) tiin.

Sodom leh Gomorra a tih chhiat dâwn pawh khân thil dik tak tih tûr awm chhun chu Abrahama hnêna thil lo thleng mai tûr hriattîr a ni tih a sawi a. Chutianga hriattîr a nih chuan, a lo thlen hunah a thâwng lutuk dâwn lo va ni.

Vântirhkoh pahnihte’n Sodom khua fang kuala, an vaukhânna thu lo bengkhawntute chu khua ata chhuak tûra an va hrilh hlân khân Pathian chu Abrahama kiangah a lo awm a. Hetiang deuh hian ni hnuhnûngah chuan vantirhkoh pathumte’n vaukhânna thu puangin, Pathian mi Babulona la awmte chu Babulon chhûng ata chhuak tûrin an la sâwm dâwn a ni (Thup. 14:6–12, Thup. 18:1–4). Vântirhkoh pathnihte’n vaukhânna thu hnuhnûng ber an puan khân Pathian chuan Abrahama hnênah Sodom chunga thil lo thleng mai tûr chanchin a sawi ta a, Abrahama hian zawhna a neihte chu chhâng zêl tûrin a inhawng sa vek bawk a ni.

Abrahama chuan, “Nang êm chuan chutiang chuan mi felte chu mi sualte anga an awm ve-na tûra mi felte chu mi sualte zînga tih hlum ve mai te chu i ti âwm êm si lo va; nang êm chuan i ti âwm êm si lo: lei chung zawng zawng Rorêltu chuan fel takin a ti dâwn lo’m ni?” (Gen. 18:25) tiin a zâwt ta rêng a. Hetia a zawh hian, Sodom chungchâng hriat a duh a ni mai lo va, Pathian nungchang pawh hriat a duh tel bawk a ni. Hetiang chiah hian tâwpna a thlen hmain Pathian chuan vân lehkhabute chu a keu ang a (Thup. 20:4, 11–15), leia mei a sûrtîr hma ngeiin khawvêl a tih boral chhan kan hriat ve ngei theihna tûr hun tha min siamsak ang. A awmzia chu, tûna a chhânna kan la neih rih loh zawhna tam takte hi a chhânna kan hmuh theih nân kum sângkhat chhûng hun kan nei dâwn tihna a ni.

`Lalpa’n boralte chunga rorêlna hnuhnûng ber a rawn thlentîr hma hian mi tin chunga thil thleng tûr leh a thlen chhan tûrte kan lo hriatthiam theih nân kum sângkhat chhûng hun min pe dâwn a. Chu chuan a nungchang bâkah, a thil siam—amah avânga lo awm leh nung ve mai leh, hêng thilte hre tûra dikna chanvo nei chuang miah lote’n a thil tih dân dik leh dik loh kan lo hriat theihna tûra a inhawn zauzia eng tin nge min hrilh?`