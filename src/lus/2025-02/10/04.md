---
title:  Sodom leh Gomorra chanchin
date:   03/06/2025
---

Petera’n ni hnuhnûnga thil thleng tûrte a sawi hian, Thuthlung Hlui lama thleng thawnthu pawimawh tak dang pawh sawi tel a nei a, chu chu Sodom leh Gomorra tih boral a nih thu kha a ni. Hêng phâizâwl khawpui pahnihte hi an suahsual avânga hriat zui hlawh a ni a; chu mai bâkah, vân atanga lo tla meiin a tih boral tâk vek khawpui hmasa berte a ni bawk.

`2 Petera 2:4–11, Juda 5–8, leh Ezekiela 16:46–50 te chhiar la. Hêng khawpuia chêngte hian tih boral a nih phah tâkna thil sual eng engte nge an tih? An thil sual tih ang kha tûnlâi mite pawh hian tih ve kan nei em?`

Ni hnuhnûnga chêngte’n Sodom leh Gomorra chanchin atanga vaukhânna thu an dawn chu: suahsualna hi, Thupuan bung 20-a kan hmuh ang hian, mei hmanga tih boral vek a la ni ngei dâwn tih hi a ni. Sualin mi a bum ât theihzia mai chu, keimahni thinlunga ngaihtuahna tha lo tak tak awmte hi kan hmuh theih loh nân kan mit min tih delsak a, kan bawhchhiatnate pawh mahni inthiam chawpna kâwr hmangin a hliah khuh tlat bawk, chutih lâiin mi dangte sualna erawh kan hmu langsâr leh êm êm thung si thîn. Pathianin a hnam thlante chunga a hmangaihna a lantîr nasat thu a sawina bungah vêk hian, a mite chu Sodom khawpui chêngte thil sual tih ang chiah kha ti ve lêm lo mah se, anni âia sual mah zâwk an nih thu pawh a sawi lang tho bawk a ni (Ezek. 16:47).

Israel hnam chu “hmeichhe lepchiah tak” ang mai a ni thîn a, thlarau lamah a uire fo thîn (Ezek. 16:41). An suahsual êm avânga hmingthang letling Sodom âi pawha sual zâwk mah an nih thu an han hriat khân mak an tiin an thin a thâwng hle ngei ang.

Hei hi hmânlâi Israel-ah chauh ni bîk lovin, mihring zawng zawngah hian thil thar leh thil mak vak pawh a ni hran lêm lo. Rom 1:18–32-ah chuan Paula’n mihringte suahsualna thil tih chi hrang hrang a lo ziak chhuak a. Hêng Jentail mite suahsualna a sawi hi Juda mite’n Jentail-te âia chungnung zâwk nia inhriatna an lo neih phahna atân ni lovin, an thil sual tih pawizia an lo hriat theih nân a ni zâwk. Zâwlnei Nathana’n Davida hnêna thu a sawi pawh khân hetiang hian a lo ti a: mi hausa tak pakhat chuan mi rethei tu emaw berâm chhuhsakin a talhsak tih a hrilh a. Chu thu chuan Davida thin a ti ur kher mai! (2 Sam. 12:5). Chu pa chuan thil dik lo tak a ti a ni ngeiin a ngâi a; nimahsela, Nathana’n, “Chu mi chu nangmah hi i ni asin” (2 Sam. 12:7) a han tih hnu-ah chauh khân ama chanchin a sawi a ni tih a hre thiam ve ta a nih kha.

Bible-a thu tam zâwk daih hi chu hnam dangte tân ni lovin, Pathian mite tâna ziah a ni tih kan hriat a pawimawh a. Entîr nân, Thupuan bung 13 leh 17-a kan hmuh hnam dangte sualna a sawite hi keini pawhin kan ti ve thei a ni tih vaukhânna atâna lo ziah a ni tih i hria ang u.