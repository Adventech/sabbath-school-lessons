---
title:  Tâwpna Lo Thlen Tâknate Chungah
date:   31/05/2025
---

### Chhiar tûrte

Thup. 6:12–17; Mat. 24:36–44; Gen. 6:1–8; 2 Pet. 2:4–11; Gen. 18:17–32; Dan. 7:9, 10.

> <p>Chângvawn</p>
> “Tin, chûng chu entîrna tûrin an chungah a lo thleng a nih kha; keini, hun tâwp lo thlennate hi min zilhna tûrin an ziak a ni bawk a. Chuvângin, dinga inring chu fîmkhur rawh se, chuti lo chuan a tlu dah ang e” (1 Korinth 10:11, 12).

Bible hi nakîna thil lo la thleng tûrte min hriattîrtu leh, “tûn hun atâna thutak” kan lo hriatthiam theihna atâna min tanpuitu tûr Pathian mite chanchinin a khat tlat a ni ber mai. Dik tak phei chuan, hêngte zînga thenkhat hian ni hnuhnûnga thil lo thleng tûrte chu chipchiar takin a lo sawi lâwk nghe nghe a. Daniela lehkhabu leh Thupuan bua hrilhlâwkna thute hi chiang taka kan lo hriatthiam theih nân tanhmun rem tha tak min siamsak bawk.

Pathian chuan mi mal tinte’n chhia leh tha hriatna thiang tak kan neih hi min rawn namnûlsak chuang hauh si lovin, zâwlneite’n ni hnuhnûnga thleng tûr nia an lo sawite chu rem takin a rawn thlen dik chhohtîr zat zat thîn a. Chûng thawnthu pawimawh tak tak zîngah thenkhat, entîr nân, Sodom leh Gomorra chhiat thu te, tui lêt thu te phei hi chu kan hriat lâr êm êm, Thuthlung Thar lehkhabute pawhin ni hnuhnûnga thil thleng tûrte an sawina lama an sawi lan deuh kherte a ni hlawm nghe nghe. Thawnthu thenkhat erawh chu ngunthlûk deuh hleka ngaihtuah phawt ngâite a ni hlawm thung a, chûng thawnthutea Pathianin thutak a lo phûmte hâi chhuak tûr chuan tih tak zeta ngaihtuahna kan sên pawh a tûl thîn.

Tûn kârah leh a leh pêk kârahte hian thawnthu pawimawh tak takte’n Isua Krista lo kal lehna te, rorêl lâwkna chungchâng te, buaina hnuhnûng chungchâng te leh thil dang dang te pawh an lo sawi dân hriat tumin kan zir dâwn a. Chutianga kan zirnaah chuan, Isua Krista hi hrilhlâwkna thu kan zir zawng zawngte innghahna lungphûm leh hriat kan tum ber tûr a nih tlat avângin, amah chu a pawimawh berah a awm zêl a ni tih kan hre dâwn a ni.