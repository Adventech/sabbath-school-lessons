---
title:  Zir belhna
date:   06/06/2025
---

Ellen G. White-i lehkhabu, Thlahtubulte leh Zâwlneite bung 7, “Tui Lêt” (phêk 70–85) chhiar ni se.

“Puithiam lalber hi Setana’n amah leh a mite a puhna laka ata a insawi fel thei lo va. Israel mite chuan thil tih sual pakhat mah a nei lo ti pawhin a sawi thei hek lo. A mite âiawhtu a nihna angin an sualte entîrtu silhfên bawlhhlawh tak chu a inbel a, Vântirhkoh hmaah chuan dingin, an thil sual tihte a puang ta a ni. A silhfên bawlhhlawh tak inbel hian an sual an sim tawha, inngâitlâwm taka awmin, sualte ngâidam thîn Tlantu khawngaihnaah chuan an innghat tawp mai a ni tih a ti lang. Rinnain Pathian thutiamte chu a beisei ngam ta a ni. . . .

“Setana’n Lalpa zawngtute a hêk chhan hi an sualna a huat vâng a ni lo. Huat chu sawi loh, an nungchanga fel lo lâi awmahte chuan a lâwm êm êm zâwk a, a chhan pawh Pathian dân an bawhchhia a nih chauhin an chungah thu a nei thei dâwn tih a hriat vâng a ni. A hêkna thute hi Krista a huatna rilru atanga lo piang chhuak a ni a. Setana’n mihringte chunga thu a neihna hi Isua’n chhandamna ruahman kal tlanga paih thlain, a thiltihtheihna ata a la chhanchhuak dâwn a ni. . . .

“Mihringte hian keimahni chakna chuan hmêlmapa’n min puhnate hi kan chhâng thla thei ngâi dâwn lo va. Pathian hmaah chuan sual kâi dum thawmhnaw inbelin leh kan sualte puangin kan ding ang. Nimahsela, Isua, kan âiawha ding chuan an sualte sima, amah rin chhan apiangte chu a ngensak thîn a. Kalvaria Isua thihna kha tanchhana hmangin anmahni puhtu chu a hneh dâwn a ni. Pathian dân a zawm famkimna chuan leiah leh vânah thuneihna famkim a lo pe tawh a, a Pa hnênah mi sualte tân khawngaihna leh inremna a dîlsak thîn a ni.”—Ellen G. White, Zâwlneite leh Lalte, pp. 583–586.

**Sawi ho tûrte:**

`Isua khân a zirtîrte chu khawvêla awm, khawvêl mi erawh ni si lo an ni tih a hrilh a (Joh. 15:19, Joh, 17:14–16 en la.) Khawvêl hneh tûr kan nihna leh “khawvêl bawlhhlawh kâi lo” (Jak. 1:27) tûra kan invawn reng a tûlna hi eng tin nge inbûk tâwk takin kan kal kawptîr theih ang?`

`Tui lêt hmaa Nova’n kum za leh sawmhnih chhûng zet thu a hril khân indona ropui beih a nih dân eng nge min hrilh? Eng tiang kawngtein nge vawiinah hian Nova hna thawh ang kha thawktu kan nih?`

`Pathian chuan mi sualte chu vân ata lo chhuk mei hmanga a kan raltîr vek hmain thlân ata a kâi tho leh phawt ang a, hun rei vak lo chhûng chu Setana hna an thawpui leh rih a phalsak dâwn a ni (Thup. 20:7–9). Eng kim a siam thar vek hmaa hetiang thil a tih leh rih a tûl chhan nia in rinte chu eng nge ni?`

`Tûn kâra kan zir thawnthute kha ngaihtuah la, nangma tâna vaukhânna thu awm theite chu eng nge ni? Hêng thawnthute hian Kristaa beisei i neih dân a hrilh che u em?`