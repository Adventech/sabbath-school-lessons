---
title:  Nova’n chanchin tha a hril
date:   02/06/2025
---

Petera chuan Krista lo kal lehna atâna lo inbuatsaih lo mi tam tak awm tûr thu min hrilh a, an inbuatsaih loh chhan pawh tui lêt tuma thil thleng kha “an hai der luih” tlat vâng a ni a ti (2 Pet. 3:5). Chûng mite chuan khawvêl pum chîm pil vektu tui lian râpthlâk tak a thleng tawh ngei a ni tih hriatna nei reng mah se (hnam hrang hrangte hian, hmasâng Grik mite atanga Mayan-ho thlengin an thawnthu-ah chhiatna râpthlâk thlentu tui lian nasa tak a lo awm ngei tawh thu an sawi hlawm), Bible-a kan hmuh Nova chanchin hi a taka thleng ni lova ngâiin an nuihzat lui tlat nia maw le! Petera’n a lo sawi lâwk tawh ang ngei khân khawvêl hian Nova hun lâia tui lêt thleng kha thawnthu phuahchawp mai mai a ni a ti tlat a. Thuthlung Hluiin chiang leh uar taka a sawi chung leh, Thuthlung Thar lamah pawh vawi eng emaw zât sawi chhâwn a ni chung pawhin a âwih duh tlat chuang lo.

`Isua khân a lo kal leh dâwn hnaiha khawvêl dinhmun chu “Nova hun lâi” ang kha a nih tûr thu a lo sawi a (Mat. 24:37–39). He lâi thu hi Genesis 6:1–8 nên khâikhin ang che. Tui lêt thlentîrtu an sualna kha eng nge ni a. Khatih hun lâia an an sualna ang kha tûn lâi hunah hian a thleng ve leh mêk em?`

He lâi thu hi ngun taka kan zir chuan, ni hnuhnûnga Pathian mi la bângte tâna zir chhuah tûr zirlâi pawimawh tak dang pakhat a lo lang tih kan hria ang. Hebrai 11:7-a kan hmuh angin, Nova khân “a chhûngte chhandam nân lawng a tu a; chumi hmang chuan [a hun lâi] khawvêl kha thiam loh chantîrin, rinna avanga felna awm chu rochungtu a lo ni ta a ni” (NKJV).

Kum za leh sawmhnih chhûng zet thu a hril a; mahse, a thu hril chu lawnga lût ve ta a nupui fanaute bâk khân an âwih miah lo va nih chu! Nova kha tûnlâi huna rawngbâwl ni ta se, “thu hriltu hlawhtling lo” tiin kan sawi ngei ang: kum za chuang daih chhûng rawng a bâwl a; mahse, tu mahin a thu sawi an âwihsak tlat lo.

Nimahsela, vânneihthlâk takin tûnah hi chuan khawvêl hmun tam takah vântirhkoh pathum thuchah kan puan hi mite’n an lo ngaihven êm êm thung a. Chanchin tha hrila rawng kan bâwlna—kohhran pâwl dangte’n neih ve loh a la bâng thuchah kan puan—hi hmun tam takah a sâwt hle, hemi avâng hian mi tam takin Lalpa an lo hriat phah a ni. Rah seng loh thlâwt tum chu kan la nei tam lo hle a, hetih lâi hian “khawngaihna kawngkhâr a nih hun a la thleng ngei dâwn” tih erawh hrilh sa kan ni tho thung. “Chutih hunah chuan chuan he thu, ‘A inpeihate chu lâwi chaw kîl tûrin amah nên an lût a, kawng chu an khâr ta a’ tih hi lo thlengin, mihringte chhandamna hna ropui tak chu thawh zawh a nih hun kan thleng tawh ang.”—Ellen G. White, Indona Ropui, p. 429.

Chumi hun a thleng hma chu kohhran kan nihna angin hna kan la thawh zêl rih a tûl a ni.

`Chanchin tha kan hrila kan beisei ang rah kan hmuh nghâl mai loh chângte hian hnual mai lova rawngbâwl chhunzawm zêl dân eng tin nge kan zir theih ang? Eng vângin nge chanchin tha hril chhunzawm zêl hi kan tih tûr, kan kova tla a nih? (Joh. 4:37.)`