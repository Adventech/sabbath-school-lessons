---
title:  Berâmno thinurna
date:   01/06/2025
---

`Thupuan 6:12–17 chhiar la. Hêng mite’n ni hnuhnûnga thil lo thlengte an hmuha an thil tihte leh an thil sawite hi ngaihtuah la. Eng nge i rilru-ah lo awm?`

Thil mak leh ngaihnawm angreng tak ni bawk si chu, boral tûrte hian, “Hei hi eng nge ni?” tiin emaw, “Hemi phênah hian tu nge awm?” tiin emaw an sawi duh chuang hauh lo hi a ni. Thil lo thleng mêk chu eng nge ni tih an hria ni ngeiin a lang a, a chhan pawh Isua chu “Berâmno” tia an sawi vâng niin, he tawngkam hmang tûr hi chuan Isua chanchin eng emaw zât tal hriat ve a ngâi tlat atin ni. Tin, “Berâmno thinurna ni ropui chu a lo thleng ta a ni” tih pawh an hre bawk niin a lang a, chu chuan an dinhmun beidawnthlâkzia rawn hriattîrin, “Tu nge ding thei ang ile” an ti ruai mai a ni!

Tâwpna a thlen hma hian chanchin tha chu khawvêl ram tinah puan chhuah a ni dâwn a (Mat. 24:14); tin, vântirhkoh pathum thuchah pawh hi lei pum puiah hril darh vek a ni bawk ang. Chuti chung chuan, lo inpeih lo mi tam tak a la awm tho dâwn a—chûng mite chuan vaukhânna thu hi an lo hre ve lo pawh ni lovin, an hriat ang chu an rin duh loh leh pawm duh tlat loh vâng zâwk a ni ang. Hei hi ni hnuhnûnga chûng mite boral chhan tûr chu a ni dâwn a ni.

`Matthaia 24:36–44 chhiar la. Nova chanchin atanga zirlâi kan zir chhuah tûr Isua’n min lo hrilh chu engte nge ni?`

Isua hian tui lêt chanchin kha a lo kal lehna chu mi tam takte rawn thâwng thuttu a nih tûr thu sawina atân a hmang a. Isua lo kal lehnaah pawh a ni leh dâwn ang chiahin, tui lêt kha vaukhânna thu puan lâwk awm miah lova lo thleng thut a ni rêng rêng lo. Nova khân a thu hril âwih duh hauh lo khawvêl hnênah kum 120 chhûng zet thu a hril a. Eng nge lo thleng dâwn tih kha hrilh an ni chiang khawp mai. Mahse, an âwih duh tlat si lo atin ni.

Hetih lâi hian mi tam tak chuan khawvêl hi kum maktaduai tam tak lo awm tawh nia ngâiin, hrilhlâwkna thute pawh phuahchawp mai mai niin an sawi thîn a. Petera chuan hêng mite chungthu hi tui lêt chanchin hmang khân heti hian a lo sawi: “Hei hi hre hmasa ula, ni hnuhnûngahte chuan nuihsantute chu anmahni châkna anga awmin, nuihsan chungin an lo kal ang a, ‘A lo kal lehna thutiam chu khawiah nge? Siam tirh atangin eng kim a awm pângngâi angin chi thlahtute muthilh ni ata tawh kha a la awm zêl alâwm,’ an la ti ang” (2 Pet. 3:3, 4) tiin. Nimahsela, tâwpna hun chu kan hnaih chho zêl angin, hetiang ngaihdân neitute hi an la pung zêl dâwn zâwk a ni.

`Mi tin hian Isua Krista lo kal lehna chu (a lo kal vawi thumna ti pawhin a sawi theih ang) kan hnuk chah rual chiaha lo thleng zui ve nghâl mai ni angin kan hre dâwn a. Chuti a nih chuan, eng tiangin nge Isua lo kal lehna “tih khawtlâi” nia lang hi a awmzia kan lo hriat thiam theih ang?`