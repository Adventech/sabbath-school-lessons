---
title:  Isua lo kal hmaa ro lo rêl lâwkna
date:   05/06/2025
---

Daniela bung 7-a kan hmuh rorêlna hian puan zâr phêna thil awm chu min thlîrtîr a—Pathianin amah nêna thuthlunga nun duhtute tlan chunga, sual avânga harsatna thleng hi a chin fel dân tûr chu kan lo hmu thei ta a ni.

`Daniela 7:9, 10, 13, 14, 22, 26, leh 27-a kan hmuh rorêl lâwkna chungchâng hi ngun takin chhiar la. He rorêlnain a tinzâwn ber tûr chu eng nge ni? Rorêlna zawh a nih hunah chuan eng ang thu tih tlûkna nge siam a nih ang? Chu chuan chhandamna ruahman chungchâng eng tin nge min hrilh?`

Mihringte chungthu hi Pathianin a la ngaihtuah ngei dâwn tih a chiang a. Thuhriltu 12:14 chuan “Pathianin thil tih zawng zawng chungah ro a la rêl dâwn” tih sawiin, Paula pawhin Pathian rorêlna thutphah hmaah chuan kan zavâia kan la din vek dâwn avângin tûnah hian kan lo insawisêl tawn emaw, inhmuhsit tawn emaw a tûl hauh loh thu min hrilh bawk (Rom 14:10). Pathian hian tute nge chhandam ni ang a, tute nge boral ang tih a hriat theih nân a lo chhinchhiah thlap a tûl hran miah lo va; nimahsela, a tîr ata chhandamna ruahman lo zir ngar ngartu vântirhkohte (1 Pet. 1:12) khi chuan zawhna tam tak an nei ngei dâwn a ni. Pathian laka Setana’n helna a chawh chhuah dân leh, vâna vântirhkoh hmun thuma thena hmun khat lâi mai vân ata hnawhchhuah a ni ta te kha an hre vek a (Thup. 12:4)—tin, tûna Pathianin a hnêna mi hruai a duhzia pawh an hre chiang hle bawk. Tichuan, Pathianin lehkhabute a hawng ang a, mi thianghlimte chu eng kim an hmuh vek a phalsak dâwn a ni.

Abrahama’n Sodom leh Gomorra tâna a dîl khân rorêlna chungchânga kan hriat tûr thil pawimawh tak tak awmte chu min hrilh a. An chunga rorêlna thlentîr a nih hma khân an thil sual tihte chu ngun taka eng dik a ni ngei ang tih a chiang. Pathian pawhin Sodom leh Gomorra khawpui suahsualzia sawiin, mi rêng rêng pawhin sual an tih tlawk tlawk khawp an ni a ti hial (Gen. 18:20). Nimahsela, tih boral an nih hma hian an sualna chu ngun takin a en phawt a ni mai lo va, an sual êm avânga hrem mai a tum chu a ti dik nge ti dik lo tih Abrahama’n a lo hriat ve theih nân kawng a hawnsak bawk a ni.

Hetih lâi hian vân rorêlna pindanah chuan “mihring Fapa” Isua lo langin (Dan. 7:13; Mat. 20:28 pawh en rawh), ani lo lan avâng chauh hian Chungnungbera mi thianghlimte chan thatna tûr zâwngin rorêlna thu pawh tih tlûk a ni ta nghe nghe bawk (Dan. 7:22). Ama fel famkimna chauh hian a mite chu rorêlnaah pawh thiam a chantîr ta a ni.

`Rorêlnaah chuan dingin, Pathian hmaa i thurûk zawng zawngte pho lan a ni vek tûr chu han suangtuah chhin teh. Chu rorêlna a thlen huna i beisei theih awm chhun chu eng nge ni? (Zirtawpni zirlâi en ang che.)`