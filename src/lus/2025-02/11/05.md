---
title:  Hamana leh Setana
date:   11/06/2025
---

Estheri chanchinah hian dinhmun tha leh thiltihtheihna thlahlel êm êm mai Hamana a lo lang ve a. Persia ramah khân mi challang tak niin, lal ber lakah pawh mi lian dang zawng zawngte âiin a tlatlum zâwk bawk (Estheri 3:1).

Lucifera chanchin sawina Ezekiela 28:11–15 leh Isaia 14:12–15 te kan chhiar chuan, Pathian hnam thlante dodâltu, Pathian chungnung ber hnuaia kûn duh miah lo mi sual tak Hamana nên khân an inang hle tih kan hmu ang a. Setana thiltum lian ber berte chu Krista’n thlêmna a tawh thu-ah hian lo langin, Isua kha khawvêl lalramte a hmuhtîr theihna tûr hmun sâng takah a hruai chho a nih kha (Mat. 4:8–11). Kan sawi tâk ang khân, Krista chu khawvêl tlan tûra lo kalin, mihringte hi ama ta-ah min ngâi tlat a—chutiang chu keimahni ang lo ni ve-a a tih a ni nghe nghe bawk. Isua hi kan leibat min tlâksaktu kan laina hnâi a ni a, khawvêl tlanna atâna a man a pêk pawh hi a sâng êm êm a ni.

Thupuan bu-ah hian Setana’n thuneihna leh chibai bûk nih a thlâkhlelh avânga khawvêl hi buaina hnuhnûng bera a hnuh luh tâk dân kan hmu a. A bumna thu vawrh darhte chuan khawvêl hi sakawlh hliam dam leh chu “mak” tia zui hum hum tûrin a hmin dâwn nghe nghe bawk (Thup. 13:3, 4). Hetih lâi hian chutiang ti ve duh lo chu mi tlêm azâwng an awm tho dâwn bawk a. Chûng mite chu tih luihna hmanga chibai bûk ve tûrin a nawr ang.

Hamana hian Pathian hnam thlante zînga mi Mordekaia khân a thu a zâwm ve dâwn lo va, ama duh tak chauh “chibai bûk” tûrin dikna chanvo a nei tih a hria tih a hre chiang a. Chuvâng chuan, “thinrimin a khat” a (Estheri 3:5, 6), lei chung ata Mordekaia chipui awm zawng zawngte chu tih hlum vek a tum ta a ni.

`Estheri 3:1–14, Thupuan 12:14–17, leh Thupuan 13:15 te chhiar la. Hêng thu pathumahte hian eng thil thuhmun nge sawi theuh a nih? Johana’n Krista kohhran la bangte nihna a sawi dân leh Hamana’n Pathian mite nihna a sawi dân hi eng nge a inanna lâi awm?`

Setana chuan he khawvêl hi ama ta ni-ah a chhâl a; nimahsela, khawvêlah hian Pathian laka rinawm, a thupêkte zâwm tlat reng mi eng emaw zât an awm hian khawvêl pum pui hi Setana ta vek chu a ni bîk lo tih a ti lang. “Kristian ram hrang hrangah Sabbath hi inhnialna ti chhuaktu a lo nih hunah chuan mi tam zâwkte’n an phût ang tih hlawhtlinsak duh tlat lotu mi tlêm tê-te chu mi zawng zawng huat rawn an la ni dâwn a ni.”—Ellen G. White, Signs of the Times, February 22, 1910.

`Tûna i rinna fiahtu thil “tê tham tê tê-te” kha han ngaihtuah la. Khâng thil tê tham tê tê-ahte pawh khân i tlu mai a nih chuan, thlêmna lian zâwk a lo kal hunah eng tin nge i tih ang?`