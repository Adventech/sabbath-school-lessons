---
title:  “Chhang Inah” tâm a tla
date:   08/06/2025
---

Kristian thurin leh zirtîrna sawisêltute chuan mihringte nuna thil tha lo leh râpthlâk tak tak lo thlengte hi: (a) Pathian a awm lo emaw, (b) a awm a, mahse hêng thil tha lo thlengte hi a ti tâwp thei bîk lo emaw, (c) hêng thil tha lote kan tawrh hi a pawi ti lêm lo emaw tih ti langtu a ni tiin an thîn. Amaherawhchu, Bible-a kan hmuh thawnthu tam tak hian Kristian thurin sawisêltute thu vuak thlâk hi pakhat mah dik a awm lohzia chiang takin a ti lang. Ni e, Pathian chuan mihringte hi a laka kan helna nghawng tha lote chu kan tawrh a phal ngei rêng a. Nimahsela, chutiang hunah pawh chuan keimahni’n duhthlan theihna zalên tak kan neih hi min palzûtsak si lovin, kan hnênah a awm zêl tho a, sual leh hrehawm tawrhna thleng thînte chin fel a nih theih nâna ruahmanna a siam lamah chuan mi hruai a tum reng thîn. Chumi ti lang chiang êm êmtu pakhat chu Ruthi chanchin hi a ni.

`Ruthi 1:1–5 chhiar la. Naomi leh Ruthi te chunga harsatna thlengte chu eng nge ni a, chu thil chu eng vânga thleng nge ni? An thil tawn hian eng tiangin nge tûna mihring zawng zawngin kan hmachhawn vek harsatna hi a târ lan?`

He thawnthu tîr lamah hian thil inhmeh lo tak pakhat a thlen thu kan hmu a, chu chu khawpui pakhat, a hming awmzia Mizo tawnga dah dâwn chuan “chhang in” tih tûr Bethlehem-a tâm a tlâk mauh mai thu a ni. Eden huan kha eng kim hnianghnâr taka ei tûr a awmna hmun niin, a mi chêng Evi leh Adama te hnênah khân Pathian chuan, “Huana thing tinrêng rahte hi in duh duhin in ei thei ang” (Gen. 2:16) tiin a hrilh nghe nghe a. A awmzia chu, mihringte hian a tîrah chuan Siamtu thilphal tak enkawlna hnuaiah an mamawh tinrêng an nei vek tihna a ni. Nimahsela, Pathian thil siamte enkawltu a nihna chu sual bâwih nihna nên an thleng ta si a. Chuvâng chuan, Pathian pawhin Adama kha, “Leia i kîr leh hma loh chuan i hmâia thlan tui luang zawih zawihin chaw i ei tawh ang” (Gen. 3:19) tiin a hrilh ta a nih kha.

Naomi ang deuh hian, a tîra Pathianin kan rochan ni tûra a lo ruahmante chu kan chân ta vek a, kan nun hi a hrehawmin a lo harsa ta hle mai. Eden huan kha kan nu leh pa hmasa berte’n thilthlâwnpêk anga an dawn ni mah se, thu delh kilh awm lova pêk erawh chu an ni lo. Mihringte kha an duh chuan Pathian laka hel thei an ni a; mahse, an hel a nih chuan anmahni hmakhaw thim leh ên thu-ah mawh an phurh a tûl dâwn thung a ni. A tîr takah chuan suala la tlu lo khawvêl kha a zavâiin Pathian malsâwmna hnuaia “thunun” tûra tih kan ni a; nimahsela, tûnah erawh hi chuan suala tlu ta thil chi hrang hrang hnuaia kûn thei kan lo ni ta zâwk a nih hi. Mi, anmahni hma sial tak takte chuan sum leh pâi leh thil tha dang zawngte pawh an inchuh zo va; chumi avâng chuan khawvêlah hian natna leh tawrhna chi hrang hrang a lo awm ta thîn a ni.

Chumiin a thlen lungchhiatna chu sawiin a siak lo hial zâwk: lei hian thil tha chi hrang hrang tam tak a la chhuah reng tho a, chûngte chu Pathianin mihringte a hmangaihzia ti langtu ropui tak pawh a ni bawk. Nimahsela, mihringte duhâmna leh sual hnuhma chhe tak takte avângin a châng chuan khawvêl hian min tukzal ta thîn a, keimahni’n kan tuk zal tûr a nih zâwk vei nên. Amaherawhchu, eng tikah emaw chuan hêng zawng zawng hi a la tâwp vek dâwn a ni.

`Kan khawvêl hian, kum sâng ruk chhûng zet sual leh thihnate’n thla an zâr hnan hnu-ah pawh eng tiangin nge Pathian hmangaihna leh thiltihtheihna a la puan chhuah chhunzawm zêl tho?`