---
title:  Zir belhna
date:   13/06/2025
---

Ellen G. White, Thlahtubulte leh Zâwlneite bung 59, “Israel Lal Hmasa Ber” (phêk 637–651) tih chhiar ni se.

“Setana chuan mi tam zâwkte kalphung leh tih dân tâwmpui ve duh lotu mi tlêm tê-te chu haw tûrin mi fuihpawrh ang a. Dinhmun sâng luah leh mi hming tha tak takte pawhin Pathian mite dodâl tûra intêl khâwm, pawisak nei miah bawk si lote leh mi tawrawt tak takte chu an la thlâwp ang. Sum leh pâi, finna leh lehkha thiamna te hian mi tam tak chu tawrhhlelhawm takah a siam dâwn a. Mite tih duhdah nuam ti êm êm rorêltute, rawngbâwltute leh kohhran member-te chuan tang rualin Pathian mite hi an la do rawn ang. An thu sawi leh thu ziahte hmangin, uankhumna, vauna leh nuihzabûra siamna nên Pathian mite rinna chu paih thlâksak an tum dâwn a. Thuhretu derte hmang leh thinrim taka ngenna nên mipui an fuihpawrh ang. Bible-in serh tûra min hrilh Sabbath serhtute hnial thlâk nân, ‘Pathian Lehkha Thu-in a sawi alâwm’ tih tûr neih miah si lovin, anmahni dang chattu tûr dân khirh tak tak siam tûrin sawrkâr an nawr ang a. Dân siamtute lahin mite lawm hlawh leh ngaihsân nih an duh avângin Sunday serh luihtîrna dân siam duhtute chu an la thlâwp ang. Nimahsela, Pathian tihtute chuan Thu Sâwm Pêk bawhchhiatna tûr dân tu siam pawh ni se an pawm thei dâwn chuang lo va. Hetah chiah hian thutak leh dâwt indo tawnnaa inbeihna ropui ber chu a thleng ang. Nimahsela, hemi chungchângah hian kan tân hlauhthâwn tûr a awm lo va. Lalpa chuan, Etheri leh Mordekaia te hunah pawh a lo tih tawh ang khân, thutak leh a mite chu thiam a la chantîr ngei dâwn a ni.”—Ellen G. White, Thlahtubulte leh Zâwlneite, p. 512.

**Sawi ho tûrte:**

`Enga ti nge Pathian hian a mite chu hun harsa tak tak an pal tlang a phal le? A phal chhante chu eng nge ni ang?`

`Ringtute hian Krista laka an rinawm tlat avânga harsatna an la tawh theihte chu hmachhawn tûrin eng tin nge an lo buatsaih ang? Harsatna an tawh lâi hian khawiah nge beiseina an chhar theih ang?`

`Engati nge hrilhlâwknate hi zau zâwka thlîr lova, a harsa lâi leh a hlauhawm lâite ringawt mai lo buaipui chiam a awl êm êm?`

`In thiannu/thianpa pakhat chu Thupuan bu a chhiar zawh hnu-ah lo kalin, a thu hriatte chu “hlauhawm” a tih thu a hrilh che u a. Thupuan bu ziah a nih chhan a lo hriatthiam a, thlamuanna a lo neih theih nân eng tin nge in tanpui ang?`

`Mi tu emaw chuan, “Pathian hian min hmangaih emaw, min duh emaw ka ring miah lo. Ka thil tih kha hria ula chu, Pathianin min hmangaih loh kan rin chhan hi in hrethiam mai ang” tiin a sawi a. Eng tin nge in chhân ang? A chhânna tûr in hriat theih nân Ruthi leh Estheri chanchin hian a pui che u em?`