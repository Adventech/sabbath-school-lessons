---
title:  Ruthi leh Estheri
date:   07/06/2025
---

### Chhiar tûrte

Ruthi 1:1–5; Ruthi 2:5–20; Job 1:6–11; Mat. 4:8, 9; Estheri 3:1–14; Thup. 12:14–17.

> <p>Chângvawn</p>
> “Tin, Estheri chu lal kawt hung chhûnga a ding lalin a han hmuh chuan a chungah a lâwm a; lal chuan a rangkachak laltiang ken chu Estheri lamah chuan a han lek a. Chutichuan, Estheri chuan a va hnaih a, laltiang hmâwr chu a han khawih a” (Estheri 5:2).

Tûn kârah hian ni hnuhnûnga thil thleng tûrte lo entîr lâwk thu thawnthu ngaihnawm tak tak kan zir ho leh dâwn a. Pathian chuan a taka thil thleng ngei leh a taka mi lo awm tawh ngeite chanchin hmangin ama thlîrna atanga thilte hmu thiam tûra min tanpui thin bâkah, kan rinna ti chak sawt tûra min pêk hrilhlâwkna thute hrilh fiah dân pawh min hrilh bawk.

Tûn tuma kan zir tûr hi chu chhuan tam tak liam ta atanga vawiin thlenga mite thinlung lo khawih tawh êm êm thîntu hmeichhe pahnih chanchin a ni a, chu mite chu: Ruthi leh Estheri te an ni. Pakhat zâwk hi hmeithâi eng mah neih nei lo, amah tlan chhuak tûra lo kal, a laichîn ngilnei tak Boaza nêna intawng ta a ni a. Tichuan, innei ta-in an chanchin hian Krista’n mi a hmangaihzia a târ lan chian êm avângin Kristiante thawnthu ngaihnawm tih leh ngainat hlawh ber pakhat a lo ni ta hial a ni. Hmeichhe dang pakhat chu ram danga awm nula a ni ve thung a. He nula hian a mite chu thah chimih vek an nih theih nân ruahmanna râpthlâk tak siam a ni tih hre chhuakin, a mite chhanchhuak tûr chuan a inpe ta a ni.

Ni e, hrilhlâwknaah chuan, “hmeichhia” tih hi Pathian kohhran entîrtu chhinchhiahna a ni thîn a, a chhan pawh Pathianin a mite a ngaihsakzia a tih lan chian êm vâng a ni ngei ang. Chu chu rilru-a hre chungin Pathian Thu-a ngaihnawm tak lo lang hmeichhe pahnihte chanchin hi ngun takin lo zir ila, an thil tawnte atanga zirlâi kan zir chhuah theih apiang chu zir chhuah i tum ang u.