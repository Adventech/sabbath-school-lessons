---
title:  Ruthi leh Boaza
date:   09/06/2025
---

Naomi hian a hming chu Maraii tia thlâk a duh a, a chhan pawh a nuna harsatna nasa tak lo thlen vâng kha a ni (Ruthi 1:20 en la). Kan Siamtu nêna kan inlaichîn tawnna chu siam that leh theiha mâwi lo hial khawpa nasain sualin a lo ti chhe tawh a, thlarau lama pachhe takah mi a siam lui ta a nih hi. Kan hma lam hunte chu a thim hle a, lova mi buh lâk bâng chhar khâwma nung ve tâwk tâwk ang chauh niin, suala tlu tawh khawvêla kan hmuh theih chhun hlimna tê tham tê tê hi kan lungâwipui ve êm êm mai chu a nih hi. Nimahsela, thu pawimawh tak kan han hriat chhuah chiah hian eng kim a inthlâk danglam ta vek thîn a, chu chu eng dang ni lovin, Pathian chuan min lo theihnghilh hauh lo tih hi a ni.

`Ruthi 2:5–20 chhiar la. Enga ti nge he lâi thu hi Ruthi chanchina a pawimawh lâi ber a nih? Naomi’n Ruthi lo duhsaktu chu an lam hnâi Boaza a lo ni reng tih a hre chhuak hi enga ti nge an tân chanchin lâwmawm tak a nih?`

Naomi hian eng mah neih a nei tawh lo va, Moab rama an chhuk leh hmain a leibatte rulh nân a ram hralh tûrin Judai ramah hian a lo kîr leh a nih hmêl. Hmânlâi Israel mite zîngah khân retheih luattuk avânga an ram hralh ta hial pawh an awm thîn a. Nimahsela, an ram hralh tâk chu an neih lêt leh theih nân hetiang hian Pathianin ruahmanna a lo siamsak sa vek a ni: an laichîn hnâi tak tu emawin an ram hralh chu a rawn tlan thei ang. “I unau chu a lo retheiin, a ram thenkhat lo hralh sela, a laichîn bul berin a lo hralh chu a rawn tlan tûr a ni” (Lev. 25:25). Boaza hi lo neitu ngilnei tak a ni mai lo va, a laichîn hnâi tak Naomi ram tlansaktu pawh a ni bawk.

Naomi’n Baoza hi pa ngilnei tak leh thil phal tak a ni mai lo va, a laichîn hnâi a lo ni reng bawk tih a han hre chhuak hi a tân chuan chanchin lâwmawm ber a ni hial âwm e. Tûnah chuan Naomi leh a monu Ruthi te hi rethei taka an nun reng a ngâi dâwn tawh lo.

Kristiante chuan Boaza hi Krista lo entîrtu niin kan ngâi a. Krista chu kan Siamtu a ni mai lo va, keimahni tlan chhuaktu ni tûra rawn inpe pawh a ni bawk. Ani chu mihring dik tak, keimahni ang bawka tisa leh thisen nei ve tho a ni a, chu tak chu amah ngei pawhin “Mihring Fapa” tia a insawi thin chhan pakhat pawh a ni rêng bawk (Mat. 12:8, Marka 8:31, Luka 22:22, Joh. 3:14).

Mi tam tak chuan Pathian hi mi khirh tak niin an ngâi thîn a. Thil dik leh tha apiang kan ti a nih chuahvin vânramah min luhtîr dâwn niin an sawi thîn. Chu pawh hreh tak chungin a la ni leh nghâl a, kan laka a phûtte kan tih ve miau si avângin min dang thei lo mai chauh a ni an ti a ni ber mai. Nimahsela, Boaza nuna Krista rilru puan chhuah a lo ni ta hian chutiang ngaihdân chu a dik lohzia a rawn ti lang chiang hle a. Pathian hian min hria a ni mai lo; thlarau lama pachhe tak kan ni chung hian a mo atân min duh tho a ni.

`Siamtu chu ama thil siamah a rawn chang ve a ni mai lo va, an tân a thi ta nghe nghe bawk a ni tih hi ngun takin ngaihtuah la. He thu mak tak mai hian eng tiangin nge kan nihna hre thiam tûrin mi a tanpui?`