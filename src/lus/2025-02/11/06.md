---
title:  Hetiang hun atân hian a ni
date:   12/06/2025
---

Vânduaithlâk takin Kristiante zîngah hian Bible hrilhlâwknaa a harsa lâi leh hlauhawm lâi chauh sawi thîn an awm a. Ni e, kan hma lamah hian hun khirh tak tak a lo la thleng dâwn a ni tih hi chu kan hria alâwm. Hrilhlâwkna zir pawh hi, harsatna chin fel a nih dân tûrte ngaihtuah chang ta lova, a harsa lâi chauh lo buaipui chiam mai chuan hlauhna min thlentu pawh a ni ve thei a ni rêng a ni. Pathian hian kan hma lama thil lo thleng tûrte chu a tha lam vek a ni dâwn tiin min hrilh lo va; tin, tûn hun leh indona ropui tâwp dâwn hnaih inkâra thil lo thleng tûrte chu zêp nei hauh lovin min lo hrilh vek bawk. Chutiang chu ni mah se, a harsa lâi leh hlauhawm lâi chauh kan ngaihtuah tûr a ni lo va, eng tiangin nge a tâwp dâwn tih hi kan hriat a pawimawh zâwk a ni.

Hrilhlâwkna rêng rêngah hian Pathian laka mihringte kan helnain a thlen buaina chungchâng târ lan a ni deuh zêl a; tin, kan hel avânga thil tha lo lo thlengte pawh min hmuhtîr thîn bawk. Nimahsela, beiseina min pe zui leh zêl tho thîn thung a ni. Mi thenkhat chuan buaina hnuhnûng ber—”Jakoba mangan hun”—lo thlen tûr thu sawina lâite hi an han chhiar a, an hlauvin an thin a thâwng thîn hle. Ni e, tâwpna huna thil lo thleng tûrte hi Pathian mite tân chuan thil awlsam a ni dâwn hauh lo tih a chiang a. Nimahsela, hun harsa lo thlen tûr thu a sawi hi a rin tlâk ang chiahin, chhanchhuah kan nih tûr thu a sawi pawh hi a rin ngamawm êm êm tho a ni.

Thupuan bung 12-ah chuan Setana’n phuba lâk châkna nêna Krista nupui hual a ûm chiam thu kan hmu a. Mahse, Pathian rawn inrawlh thuaiin, a chhanchhuak ta a ni. Estheri chanchinah pawh hian lalnu berin a mite chhanchhuak tûra theihtâwp a chhuah dân kan hmu a, ani hi Pathianin a mite a chhanchhuak dâwn a ni tih lo entîrtu a ni.

`Estheri 4:13, 14; Estheri 5:1–3; leh Estheri 9:20–28 te chhiar la. Hêng thute atang hian tâwpna huna harsatna kan la tawh tûr chungchângah eng zirlâite nge zir chhuah theih kan neih?`

Pathian chuan a kohhran la bângte hi a lo chhuah hun tûra a lo ruat saah tak a din a. Hun thim lâia ni 1,260 hrilhlâwkna a zawh dâwn hnaihah khân a nupui tûr chu khawvêl hnêna khawngaihna thuchah hnuhnûng ber, vântirhkoh pathum thuchah puang darh tûrin a bîrûkna hmun ata a hruai chhuak ta a (Thup. 12:14 nên khâikhin rawh). Chutiang chuan, a la bângte hi “hetih hun atân ngeia” lo piang kan ni (Estheri 4:14).

Estheri hian Hamana’n a chipuite tihduhdahna a kalpui mêk a hmachhawn lâi khân a mal tlat ngawt lo tih a hria a. Lalber duhsakna a dawn miau avângin a mite pawh chhanchhuah a ni ta rêng bawk. Keini pawh hi khawvêl chanchina a tâwp khârna kan luh mêk lâi hian kan mal tan bîk lo va. Lalber chu kan lama tang niin, Pathian mite chu chhanchhuah kan ni ngei ang.

`Estheri chanchinah hian Pathian mite’n chan tha an chan theihna tûr zâwngin thil a rawn inher chhuak ta hlauh a. Amaherawhchu, hetiang hi a ni ziah lêm lo a ni lo’m ni? Chuti a nih chuan, Krista beiseina kan neih hi kan vawn reng theih nân enga ti nge thui taka thil kan thlîr thin a pawimawh?`