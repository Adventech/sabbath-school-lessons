---
title:  Tlantu entirtu Boaza
date:   10/06/2025
---

Boaza hian Ruthi hi a hmangaih hle mai a, nupuia neih ngei pawh a duh; nimahsela, an inneihna tûr dâltu thil khirh tak pakhat a awm tlat mai. Amah âia Ruthi laichîn hnâi zâwktu mi dang a awm a, chu mi chuan a duh a nih chuan Ruthi hi neiin, Elimeleka ram pawh a tlan thei bawk. Boaza hi Kristiante chuan Krista lo entîrtu nia kan ngaih thu kha kan sawi tawh a, chuti a nih chuan, a hmaa harsatna lian tak awm pawh hian indona ropuia harsatna awm chu hrethiam tûrin min tanpui ngei ang. Krista hian min hmangaih êm êm a; nimahsela, ani âia min hnaih zâwktu chhûngkhat dang kan nei tlat mai. Chu mi chu chu Setana a ni a, ani hian a ta liau liau niin min chhâl ve tlat bawk si a ni.

`Hêng Bible chângte hian Setana’n mihringte min ta neih dân eng tin nge an sawi? (Joba 1:6–11; Mat. 4:8, 9; Juda 1:9; Luka 22:31).`

Vâna Pathian fapate inhmuh khâwmna a awm tuma Setana a han inlan ve khân, Pathianin khawi lam atanga lo kal nge a nih tih a lo zâwt a, ani chuan, “leia a vah vêlna atang leh a chhohna atanga” lo kal a nih thu a hrilh a nih kha (Joba 1:7). Tin, Pathianin a chhiahhlawh fel tak Joba chu a hriat leh hriat loh a han zawh khân, ani chuan ama ta, a thu hnuaia awm ni angin a sawi hmiah mai pek a, Joba thinlung neitu chu Pathian ni lovin, amah Setana zâwk nia ngaih theih tûrin a sawi tihna a nih chu. A chungah i tha êm a; chuvâng chuan alâwm a zui mai mai che. A chunga i that chhuah hi ti tâwp mah teh, i laka a rinawm tak tak leh tak tak loh chu i hmu mai ang a ti a ni ber.

Juda Lehkhathawnah chuan, Israel hnamte’n an hriat bel êm êm thawnthu pakhata mi thu tlêm tê thâi lan a ni a. Chu chu Mosia a thiha Pathianin a phûm hnu khân (Deut. 34:6) kaihthawhin a awm leh tih hi a ni. A chipchiar chuan hre kîlh kêlh hran lo mah ila, Mosia ruang chungthu-ah Setana leh Pathian an inhnial thu a sawi a, heta tanga thil lang chiang tak chu, Mosia meuh pawh kha Setana hian a lo ta neih ve tho mai tih hi a ni.

“Krista chuan tûnah hian a tum khatna atân mitthi tawh hnênah nunna a pe leh dâwn mêk a ni a. Nunna Lal a nihna anga Mosia phûmna lam a pan lâi chuan Setana hian a lo hlauthâwng hle mai. A tirhkohte nên lo ding tlarin, ama ram chhûnga rawn luh luih tum nia a ngaih chu lo dan ngei an tum a. Pathian chhiahhlawh Mosia hi a sala tâng tawh nia sawiin, a chhuang hle nghe nghe bawk. Pathian dân chu Mosia meuh pawhin a zâwm thei bîk lo tih a sawi a; Jehova chauhin a chan tûr châwimâwina chu a lo chuhpui ve a ni a ti. He sual hi amah Setana pawh vân ata hnawhchhuah a lo nih phah tawhna kha a ni a, chu ngei chu Mosia hian a rawn tih ve leh chiah avângin a thu hnuaiah a intu lût ta ni-ah a ngâi a ni.—Ellen G. White, Thlahtubulte leh Zâwlneite, p. 499. Krista erawh chuan Setana thil sawi hi a pawmpui lo hle mai a; chuvâng chuan Mosia hi a kâi tho ta a ni (Mat. 17:3 en la).

Ruthi 4:1–12 kan chhiar chuan, Krista’n kan laina hnâi tak a nihna anga kan khawvêl a rawn luhna khawpui Bethlehem kulh kawngkaa kal tûra Boaza a han chhoh thu kan hmu a. A han thlen chuan upaho lo kal khâwmin, Elimeleka ram tlan theitu an lam hnâi tak nên chuan an inbia a. An inbiak fel hnu chuan a neitu zâwk nihna entîrtu pheikhawk chu an inpe ta a ni.

Hmânlâi chuan khaw kulh kawngka hi thu buai hla buai an remna hmun ber a ni a. Daniela 7:13, 14, 22, 26, 27-a kan hmuh rorêlna pawh kha mitthlaah a lo lang âwm e. Daniela lehkhabu-a kan hmuh rorêlnaah hian thil pawimawh tak pakhat lo lang awm chu “mi thianghlimte chan thatna tûr zâwnga” thu tih tlûk a ni tûr hi a ni a, a chhan pawh Boaza’n a nupui tûr tâna a tih ang chiah khân Krisita’n kan tân a man a lo pêk tlâwk tawh vâng chauh a ni ang.