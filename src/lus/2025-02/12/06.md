---
title:  Sakawlh chhinchhiahna chu
date:   19/06/2025
---

Kum a lo vei zêl a, tâwpna huna thil thleng tûr, entîr nân, tih hlum kan nihna tûr thupêk leh sakawlh chhinchhiahna pu tûra intih luihna te chu a lo la thleng bawk si lo va. Chuvângin, mi thenkhat chuan ni hnuhnûnga thil thleng tûr nia kan sawi thin, indona hnuhnûng berah chuan Sabbath leh Sunday chungchâng hi thu inchuh lian ber a la ni ang kan tih te hi a lo thleng tak tak dâwn ta lo nia ngaihna an nei ta a ni.

Thupuan bu hi chuan a sawi chiang khawp mai: Siamtu chibai kan bûk lo va nih chuan sakawlh leh a lem zâwk chibai kan bûk tihna a ni dâwn a, tui lâi rapa awm a theih loh ang. Sabbath hi Siamtu a nihna anga Pathian chhinchhiahna—Eden huana a lo din tawh (Gen. 2:1–3 en la)— a nih avângin Siamtu chibai bûk chungchânga inhnialna a lo chhuah hunah pawh Sabbath hi thu inchuh ber a ni dâwn a. Tin, sakawlh ngei hi Sabbath thupêk thlâk danglama, Bible-in serh tûra min hrilh ni sarih ni âia, Bible-in a sawi ni hauh lo Sunday zâwk serh tûra mite zirtîrtu chu a ni. Hei hi kan hria a nih chuan, chibai bûk chungchânga Sabbath leh Sunday thu—Siamtu thu nge kan zawm dâwn a (Thup. 14:6, 7 en la), sakawlh thu zâwk—a pawimawh êm êm chhan pawh kan hre thiam thei dâwn a. Tin, Thuthlung Thar lehkhabu-ahte pawh hian ni sarih ni Sabbath nge mihring siam chawp dân zâwk tih chungchânga inhnialna lo chhuah fo tawh thu kan hmu nual bawk.

`Matthaia 12:9–14 leh Johana 5:1–16 chhiar la. Sakhaw hotute’n Isua thah an duh chhan tak hi eng nge ni?`

Isua’n Sabbath nia kut zeng pakhat a tih dam hnu khân (Mat. 12:9–13) eng tin nge sakhaw hotute’n an rawn rawn tih kha? “Chutichuan, Pharisaite chu an chhuak a, amah an tih boral theih dân tûr ngaihtuahin an inrâwn ta a” (Mat. 12:14). Ni sarih ni Sabbath avânga thihna maw? Johana 5:1–16-ah pawh Sabbath niin Isua’n dam lo pakhat a tih dam thu kan hmu a. Chutia a tih dam zawh chuan sakhaw hotute bawk hian Isua an rawn ti duhdah ta a, chûng thilte chu Sabbath ni-a a tih avângin tih hlum an tum ta hial nghe nghe a ni (Joh. 5:16).

Tih hlum an duh chhan hi ni sarih ni Sabbath a bawhchhiat vâng ni lovin, mihringte thurochhiah a palzût avâng zâwk a ni a (Bible-ah hian Sabbath hi Sunday-a thlâk a nih tâk thu pakhat mah hmuh tûr a awm lo ang chiahin, Sabbath nia dam lo tih dam khapna thu pawh a awm miah lo bawk). Hemi tuma Pharisaite’n Isua an rawn puhna leh ni hnuhnûnga inhnialna ti chhuaktu tûr chu thuhmun chiah ni lo mah se, inhnaih erawh a inhnaih hle dâwn tho: mihringte siam chawp dân nge kan zawm dâwna Pathian dân zâwk tih a ni dâwn a. Johana bung 5 leh Thupuan bung 13-a kan hmuhahte hian inhnialna ti chhuaktu ber chu Bible-in a sawi Sabbath chungchângah ve ve a ni.

`Pathian thupêkte zînga pakhat avâng maiin kan thi ang maw? Thihna pumpelhna tûr zawn mai hi eng tiang taka awlsam nge a nih thin?`