---
title:  Daniela bung 2 hrilhfiahna
date:   15/06/2025
---

Bible-a hrilhlâwkna ropui ber pakhat chu Daniela bung 2 hi a ni. Isua Krista pian hma kum zanga chuang mahah khân zâwlnei Daniela chuan khawvêla thil lo thleng tûr tlângpuite chu a lo ziak chhuak vek tawh a. A hun lâia khawvêl ram ropui ber Babulon atanga tanin, chumi zawhah chuan Medo-Persia a lo lang a, chu chu Grik leh Rom te’n rawn zui ve lehin, a tâwp berah tûna Europe ram hrang hrang lo ni ta Rom lalram keh darh tate khu a lo lang ta a ni.

Dik tak phei chuan, hêng Europe ramte chungchâng hi sawiin, châng pakhat chuan, “anni chu mihring chiin an inpawlh ang a; mahse, thîr leh hlum a inpawlh tak tak thei lo ang bawkin an inzawm reng lo vang” (Dan. 2:43) a ti a. He hrilhlâwkna hi mak tak maiin a lo thleng famkim ta. A awmzia chu, hêng ramte hi inrem tumin han inneih pawlh sateh thîn mah se (an lal fapte leh fanute an inneihtîr thîn a), tûn thlengin an la inthen darh zêl zâwk chu a nih khu.

Entîr nân, British lalte khu English hming mâwi tak, The House of Windsor (Windsor Chhûngkua) tia koh an ni a. Amaherawhchu, he hming hi an putna a la rei êm êm lo—kum 1917 atang chauh khân a ni. Chumi hma chuan, German hming, Saxe-Coburg-Gotha tih a ni reng thîn a, a chhan pawh Bristih lal tam takte khân—”mihring chi-a” an inneih pawlhna hmangin—German mite nên thisena inzawmna an neih vâng a ni. Nimahsela, khâng thisena inzawmna kha chu an indo tawnna dâl khawp a lo ni rêng rêng lo mai a; chuvâng chuan, Indopui Pahnihna lâi khân an hmêlma huat êm êmte lak ata inlâk hran nân tiin an lal chhûngkaw hming pawh The House of Windsor tiin an thlâk ta daih a ni.

`Daniela 2:31–45 chhiar la. Nebukadnezzara’n mumanga a hmuh chu eng nge ni a, eng tin nge Daniela’n a awmzia a hrilhfiah?`

Daniela lehkhabu-a tâwpna hun chungchâng hrilhlâwknate hi Daniela bung 2-a kan hmuh hrilhlâwkna dung zui vek a ni hlawm a. A awmzia chu, hêng hrilhlâwknate hian, Daniela bung 2 ang thovin, Pathianin a chatuan lalram a din hmaa lalram hrang hrang lo ding tûrte chu a indawtin an sawi vek tihna a ni (Dan. 2:44; Dan. 7:13, 14). Tawngkam danga sawi chuan, hrilhlâwknate hian chatlak lâi awm miah lovin khawvêla lalram ropui tak tak lo ding tûrte chu a lo sawi lawk vek a, hmasânga lo ding tawh atanga tanin, a tâwpna keini hun thleng hian a târ lang a ni. Hetianga hrilhlâwkna thu hrilhfiahna hi “historicist approach” (“his-taw-ri-sis a-prawch” tia lam tûr) an ti a, hetiang ngeia hrilhfiah hi Bible thu pawhin a phût a ni bawk. He hrilhfiahna dân hman hi ni hnuhnûnga thil thlengte hriatthiamna tûra tûl êm êm a ni a, a bîk takin Thupuan bu-a kan hmuhte hriatthiam nân phei chuan a tûl leh zual hle.

`Eng tiangin nge Daniela bung 2 hian Pathian chuan nakîna thil lo thleng tûrte a hre sa vek a ni mai lo va, chûngte chu ama thuhnuaia awm vek a ni bawk tih chiang takin min hrilh le?`