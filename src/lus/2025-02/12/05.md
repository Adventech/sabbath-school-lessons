---
title:  Kohhran hmasa tihduhdahna
date:   18/06/2025
---

Thuthlung Hlui lehkhabute chauh hian tâwpna huna thil thleng tûrte lo entîrtu min lo hrilh a ni lo va, Thuthlung Thar lehkhabute pawh hian min hrilh tam ve hle tho mai. Kum zabi pakhat lâi vêla Kristiante nun kha a chêpin a harsa hle a. A tîrah khân an sakhaw vawnpuite zînga mi tam takin an han haw phawt a, an huat chhan pawh Mosia zirtîrna zuitute tâna mi hlauhawm nia an ngaih vâng a ni. Tin, milem betu Rom Lalram thinurna namêm lo tak kha an hmachhawn leh bawk a. “Lei leh hremhmun thiltihtheihnate chuan Krista dodâl tûra inthurualin Krista zuitute an tiduhdah nasa hle a. Milem be mite khân chanchin thain hnehna a chang a nih chuan, an biak in leh mâichâmte kha a bo vek ang tih a hmu tlang sa vek a ni. Chuvâng chuan, a sipaite kha Kristian sakhua ti boral vek tûrin a ko khâwm ta a. Tihduhdahna meipui chu a alh ta vut vut mai a ni.”—Ellen G. White, Indona Ropui, p. 39.

Tirhkohte Thiltih bu-ah hian Thupuan bung 13-in a lo sawi hi kan hnaih mêk lâia Pathian mite’n tawh kan inrin tûr chiang taka lo sawitu thawnthu pakhat kan hmu a.

`Tirhkohte 12:1–17 chhiar la. He thawnthua engte hian nge ni hnuhnûnga thil thleng tûrte chu lo entîr lâwk?`

Jakoba chu a lu tansak a ni a, Petea pawh tansak ve leh hmabâk a ni bawk; Kristiante chu Kristian a nih avâng hrim hrima tih hlum zêl tûr an ni tawp mai. He thawnthu-a thil chhinchhiah tlâk tak pakhat awm nia lang chu, a tâna zân tha lo leh lungngaihthlâk ber ni ngei tûra ngaiha Petera a muhîl tui êm êm tlat mai hi a ni a—a mutui hle tih a chianna chu, vântirhkohin a rawn ben harh hial a ngâi hi a ni!

Hemi zân hian Petera kha mak tak maia chhanchhuah a ni a, a tâna lo tawngtâitu Kristian, tân in ata a chhuah tak tak ring chiah bawk si lote awm khâwmna hmun lam panin a kal nghâl a. A va thlen chuan mak an lo ti hle mai. Keini pawh hi Pathian hnênah kan duh leh mamawhte dîlin kan tawngtâi fo va; nimahsela, Pathian chuan min rawn chhan tak tak erawh kan ring ngam leh chiah chuang lo ve tho thîn a ni lo’m ni?

Khatih hun lâi khân ringtu zîng thenkhat chu an nunna zuah a nih lâiin, thenkhat dang erawh tih hlum an ni thung si. Tâwpna hun kan hnaih mêk lâi hian ringtute tihduhdahna a lo thleng leh ngei dâwn a ni. Petera pawh kha hemi zân hian tih hlum ni lo mah se, a rinna avângin a thi ve leh ta tho a. Isua pawh khân Petera hi a la thih tûr thu a lo hrilh daih tawh nghe nghe: “‘Tih tak meuhvin, tih tak meuhvin ka hrilh a che, i naupan lâi khân i tâiah i inhrêng a, i duhna apiangah i kal thîn a nih kha; nimahsela, i upat hunah chuan i kutte i phar ang a, mi dangin an hrênsak ang chia, i duh lohna lamah an kâi ang che,’ a ti a. (Chûng thu chu eng tianga thiin nge Pathian a châwimâwi ang tih hriattîr nân a sawi a ni.) Tin, chu chu a sawi zawhin, a hnênah, ‘Mi zui rawh’ a ti a” (Joh. 21:18, 19).

`Isua hian, Petera hi a la thi dâwn a ni tih a hrilh hnu-ah, “Mi zui rawh” tiin a hrilh tho bawk si tih hi lo chhinchhiah ila. Hei hian tih hlum tûra vauna kan tâwk a nih pawhin Lalpa hnung chu kan zui tho chhan tûr min hrilh em?`