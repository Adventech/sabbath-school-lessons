---
title:  Milim chibai bûkin
date:   17/06/2025
---

Ngun taka Bible zirtute chuan Daniela bung 3 leh Thupuan bu-in ni hnuhnûnga thil thleng tûr a sawite hi a inzawm thui hle a ni tih an hria a. A chhan chu, Daniela bung 3-a kan hmuh “milim chibai bûk” tûra thupêk tih chhuah a ni thu leh, thupêk zâwm lo chu tih hlum tûr (Dan. 3:15) tih ang hi Thupuan bu-ah pawh lo lang ve lehin, milem dang chu chibai bûk tûrin thupêk chhuah a ni a, chibai bûk lo apiangte chu tih hlum tûr an ni tih a ni ve leh chiah bawk. “Sakawlh lem chu a tawng theihna tûr leh sakawlh lem chu chibai bûk lo apiang a tih hlumtîr theih bawkna tûrin sakawlh lem hnênah chuan thâwkna pêk phal a ni” (Thup. 13:15).

`Thupuan 13:11–17; Thupuan 14:9, 11, 12; Thupuan 16:2; Thupuan 19:20; leh Thupuan 20:4 te chhiar la. Hêngahte hian Pathian thupêkte leh mihring thupêkte inkalh dân eng tin nge târ lan a nih?`

Pathian mite chu “vân te, lei te, tuifinriat te leh tuihna te siamtu” chibai bûk tûra sâwm a ni a, a awmzia chu, sakawlh leh a lem ni lovin, Siamtu zâwk chibai bûk tûr tihna a ni. Hebrai tlangvâl pathumte pawh khân hetiang vauna hi an hmachhawn ve tho chungin, Siamtu Pathian ni lo chu tu mah leh eng mah chibai an bûk duh lo va. Dura phâizâwla thil thleng, Siamtu Pathian ni lovin, milim zâwk chibai bûk tûra thupêk chhuah a ni leh, khawvêl puma la thleng tûr, Siamtu Pathian ni lovin, sakawlh lem zâwk chibai bûk tûra thupêk chhuah a la ni tûr hi inang diak diak lo mah se, a bulthûm takah chuan thuhmun tho an ni.

`Rom 1:18–25 chhiar la. (Rom 1:18 leh Thupuan 14:9, 10 te’n “Pathian thinurna” chungchâng an sawi dân hi a inzawm a ni tih i hria em? Eng tiang kawngin nge milim/milem chibai bûk hi mihringte’n tu hnênah nge an rinawmna an pêk tih ti langtu a nih?`

“Chibai bûk” han tih hian milim hmaa bawkkhupa, a hnêna rimtui hlân tihna a nih theih rualin, a ni vek chuang lo bawk a. Kan rinawmna kan pêk apiang hi chibai kan bûka chu a ni mai. Pathian hi kan Siamtu leh—Isuaa kan tâna thil ropui tak a lo tih leh tâk hnu-ah khân—kan Tlantu a ni tih kan ngaihtuah a nih chuan, amah chauh hi chibai bûk tûr chu a ni tih kan hre thei dâwn a. Amah lo thil dang rêng rêng chibai bûkna chu milem biakna vek a ni. Chutiang chu a nih avâng a ni ngei ang, Isua khân thu khauh angreng tak, “Tu pawh ka lama tang lo chu mi do a ni; tu pawh mi lâk khâwmpui lo chuan a ti darh a ni” (Mat. 12:30) tih hi a lo sawi a. Tâwpna huna thil thleng tûrte pawh hi Isua thu sawi dikzia mi tin nuna rawn ti langtu a ni dâwn a ni.