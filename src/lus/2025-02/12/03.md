---
title:  Milim chibai bûkin
date:   16/06/2025
---

Lal Nebukadnezzara hian, Daniela’n a mumang a lo hrilhfiahsak tawh avâng khân Daniela leh a Pathian chu a zah ta hle a (Daniela 2 en la, châng 46–48 hi en ngun zual ang che); rei erawh a daih ta lêm lo.

`Daniela 3:1–12 chhiar la. Rangkachak hlanga milim a siam chhan hi eng nge ni a, enga ti nge a milim siam hi chibai bûk theuh tûrin mi zawng zawng thu a pêk kher?`

Babulon lal hian Pathian thuchah a pawisak lohzia chu rangkachak hlang hlaka milim a siam lui ngat hian chiang takin a ti lang a. Eng vânga siam nge a nih? E le, Babulon ram chu a tluchhe ngâi dâwn lo va, amah Nabukadnezzara pawh hi kumkhuain lal a ni reng dâwn tih entîr nân maw le! A ngaihdân pawmpui lo leh hnial apiang chu tih hlum zêl tûr an ni bawk a. He a thupêk chhuah hian keimahni duh dân anga thil tih tum tlatna hi sual leh tha indo tawnna ropui tak thleng mêk tâwp dân tûr kan hriatthiamna kawng dâltu a ni thei tih a ti lang chiang hle.

Kawng thenkhatah chuan, Nebukadnezzara hian Lucifera mizia a pu thui hle tih a lang: a tum a sâng a, amah a indah pawimawh êm êm a, Pathian thuneihna ualau taka hel khum ngam khawpin a chapo bawk. An inan loh êm êmna kawng thenkhat pawh a awm tho bawk a: Nabukadnezzara hi chuan Pathian dik tak hriatna lo nei ta-in, pawisak loh luih a tum ngar ngar thin Pathian lalramah chuan amah ngei pawh hi kan la hmuh ve ngei a rinawm.

`Hebrai tlangvâl pathumte’n Lal Nabukadezzara hnêna thu an sawi inziahna Daniela 3:17, 18 chhiar la. He an thu sawi hian rinna chungchâng leh rinnain mi a phût theih thilte eng tin nge min hrilh?`

Hêng tlangvâl pathumte hian duh ni se, he dinhmun hlauhawm tak atanga tâl chhuak tûr hian chhuanlam tha tak an siam thei reng mai. Rawh tuina meipuia paih luh nih hial pawh an pawi ti lo hi an sakhaw vawn an lâk fawr êm vâng a ni ang em? Milim chu chibai bûk ang taka langin, anmahni Pathian zâwk chibai bûk pahin an pheikhawk hrui an suih tha der zaih thei lo vem ni? An thil hmachhawn hi nunna chân phahna khawp tûr êma lian tham a tling em? A tling niin an ngâi tih a chiang a, chhanchhuah ni dâwn lo pawh ni se, milim chu chibai bûk an tum chuang lo tih an sawi tlang nghâl vek zâwk a ni.

`Kan rinna phatsan tûra thlêmna kan tawhahte hian mahni inthiam chawpa tlûk mai a awl thîn a. Nimahsela, chûng lakahte chuan eng tin nge kan invên theih ang? He lâi thu hian chutiang laka kan invên a tûl chhan chu eng tin nge a lo sawi? “Tu pawh tlêmte chunga rinawm chu tam tak chungah pawh a rinawm thîn; tu pawh tlêmte chunga rinawm lo chu tam tak chungah pawh a rinawm lo thîn” (Luka 16:10).`