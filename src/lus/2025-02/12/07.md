---
title:  Zir belhna
date:   20/06/2025
---

Ellen G. White-i lehkhabu, Indona Ropui bung 40, “Pathian Mite Chhanchhuah An Ni” (phêk 635–652) chhiar ni se.

“Hun liam ta zawng zawngah khân Pathian chuan vântirhkoh thianghlimte hmangin a mite tanpui hna leh chhanchhuah hna a lo thawk tawh thîn a. Vân mite khian mihringte tân rim tak leh taima takin hna an thawk reng thîn. Kâwlphe anga êng thuamhnawte inbelin an rawn inlan thîn a; khualzin mi anga inthuamin an rawn kal fo bawk. Vântirhkohte chu mihring anga inlanin Pathian mite hnênah a rawn inlâr thîn a. Chau tak ang maiin sasaw thing hnuaiahte an châwl hahdam thîn. Mihringte duhsakna pawh dawnsakin an inahte an thlen chilh thîn a. Khualzin, an tum ram an thlen hmaa khuain a thim hnan tâkte hruaitu ang pawhin an rawn inlâr thîn bawk. Anmahni kut ngeiin mâichâma meite chu an chhi alh a. Tân in kawngkhârte hawngin, Lalpa chhiahhlawhte chu an chhuahtîr thîn. Vân thuamin an inthuam a, Chhandamtu thlân chhinna lung lian tak pawh kha anmahni nam sawn hi a ni.

“Vântirhkohte chu, mihringte anga rawn inlanin mi felte inkhâwmnaahte an rawn tel ve thîn a; tin, mi sualte kal khâwmna hmun an tlawh fo bawk. A tlawh chhan erawh, Sodom khuaa an lo tih tawh ang khân, an thiltihte chhinchhiaha, Pathian dawhtheihna ramri kham an pêl tawh em tih rawn hriat an duh vâng a ni. Lalpa chuan a khawngaihna lantîr nuam a ti a; tih tak zeta a rawngbâwltu mi tlêmtê-te avâng pawhin chhiatna lo thleng tûr chu a dan rih thin bâkah, mi tam tak tân muanna hun a pawt sei thîn bawk. Pathian dodâl thîntu mi sualte hian an nuihzat leh an rah beh thin mi rinawm tlêmtê-te avânga hun tha la nei chauh a ni tih rêng an hre lo va, an lakah bat an nei nasa hle tih pawh an ngaihtuah ngâi hek lo.”—Ellen G. White, Indona Ropui, p. 632.

**Sawi ho tûrte:**

`2 Timothea 1:7 chhiar ula. Hrilhlâwkna thu-a in rilru ti buai deuh ber thilte sawi ho rawh u. Eng tin nge hlauhna rilru hi kan thin thlâk ang a, kan rinna avânga tihduhdahna kan la tawrh tûr thu lo sawi lâwknaah ngei pawh hian Pathianin beiseina thuchah a lo dah chu kan hmuh thiam theih ang?`

`Tûnah hi chuan ni hnuhnûnga Sabbath leh Sunday chungchâng buaipui a nih dân tûr hriat thiam a la harsa rih maithei a; nimahsela, khawvêl inthlâk danglam chakzia hi han ngaihtuah mah teh u. Hei hian kan rinna chu tûna thil thleng mêk, thâwk leh khata danglam leh thut thut theia nghat lova, Pathian Thu puan chhuaha awmah zâwk hian kan nghah a tûl thu min hriattîr em?`

`Daniela bung 2 (leh bung 7 pawh) thu hi ngun takin ngaihtuah ula. Hêng lalram hrang hrangte hi an lo lan hun tûrah theuh zêl rawn langin, an tlûk chhiat hun tûra sawiah theuh zêl an tlu chhe leh vek bawk. Vawiinah hian, chanchin kal tawhte kha kan thlîr kîr a, hrilhlâwk a lo nih ang chiah vekin an awm a ni tih kan hria. Vawiina kan thlîrna atang chuan lalram pakhat chauh lo la lang leh tûr a awm a. Chu chu eng lalram nge ni a, eng vângin nge hrilhlâwk a nih ang chiahin a lo lang ngei dâwn a ni tih kan rin ngam theih?`