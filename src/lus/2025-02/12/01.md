---
title:  Tâwpna A Hnâi Tawh Tih Entîrtute
date:   14/06/2025
---

### Chhiar tûrte

Dan. 2:31–45; Dan. 3:1–12, 17, 18; Thup. 13:11–17; Rom 1:18–25; Tirh. 12:1–17; Mat. 12:9–14.

> <p>Chângvawn</p>
> “Pathianin, hlauhna thlarau min pe lo va, thiltihtheihna leh hmangaihna leh rilru fel tak neihna thlarau min pe zâwk si a” (2 Timothea 1:7).

Tûn kârah hian ni hnuhnûnga thil thleng tûrte chipchiar taka lo entîrtu Bible thawnthu pahnih kan en ho leh dâwn a.

A hmasain, Thupuan bung 13-a kan hmuh tâwpna huna buaina lo thleng tûrte entîrtu ni ngeia ngaih theih Sadraka, Mesaka leh Abednego te chanchin kan zir phawt ang a. Chumi zawhah chuan, tûn hun leh Krista lo kal lehna inkâra thil thleng tûrte hriatthiamna min neihtîr thei tûr Kristian hmasate thil tawn inziahna Thuthlung Thar lam kan zir ve leh bawk dâwn a ni.

Hêng mi huaisen tak takte nun atang hian buaina khirh ber ber kârah pawh thlamuang taka awm theih a nihzia chiang takin kan hmu a.

Isua pawh khân, “Hlau suh u” tih thu leh “Enga ti nge in rilru a buai ni?” tih thu te a sawi fo a nih kha. Hrilhlâwknain a sawi ber chu Isua Krista chanchin a ni tih kan hriat reng a pawimawh a; chutiang chu a nih avângin, khawvêl chanchin tâwp dâwn hnaiha thil thleng tûr hrang hrang a sawiah hian a zirtîrte hnêna a lo sawi, “In thinlung mangang suh se; Pathian in ring e, kei pawh mi ring ve rawh u” (Joh. 14:1) tih hi keimahni tân pawh a pawimawh a ni tih kan hre tûr a ni.

Tawngkam dangin sawi ila, ni hnuhnûnga thil thleng tûrte chu Pathian laka rinawm tlat tumtute tân a khirhin a buaithlâk hle dâwn a. Nimahsela, hêng thil thlengte hi hlauhna nên ni lovin, beiseina nên kan thlîr zâwk tûr a ni.