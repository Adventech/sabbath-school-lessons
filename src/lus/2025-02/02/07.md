---
title:  Zir belhna
date:   11/04/2025
---

Ellen G. White-i lehkhabu, Tihrkohte Thiltih bung 57, “Thupuan Chu” (phêk 578–592) chhiar ni se.

Khawvêl sakhaw tam tak hi chu tu emaw ngaihdân atanga lo piang chhuak a nih tlângpui lâiin, Kristian sakhuaa ngaihdân awmte erawh hi chu a taka thil thleng ngei beh chhana duan chhuah a ni hlawm thung. Bible pawh hi mihringte chanchin kal tawha Pathianin mihringte inlaichînna a rawn neihpui thin dân chanchin a ni ber a, hêng an inlaichîn tawn dân leh an indâwr tawn dân chanchinte hi ngun taka kan zir a nih chuan, Pathian nungchang nghehzia leh danglam ngâi lohzia kan lo hre thei ngei ang.

Amaherawhchu, Kristiante pawh hian a châng chuan thil ngâi ngawr ngawr ngaihthlâk reng mai hi kan ning ve thîn tho a. Kohhran pâwl dangte’n min tâwmpui ve loh kan hrilhlâwkna thuchah ken hi mite hmaa puan a nih chângte hian kan hriat fo tawh hnu nia ngâiin, thil thar zir belh tûr awm lo niin kan sawi thîn bawk.

Kan thuchah hi danglam ngâi lo leh nghet tak ni mah se, mâwlmang tak emaw, ngaihnawm loh zet emaw chu a ni lo thung. Chumi letling chiah chu a ni zâwk a: eng kim hretu Pathian hnên atanga kan dawn hrilhlâwkna thu kan han zir hi chuan eng kim kan hre vek ta ti thei dinhmunah kan ding ngâi dâwn lo va ni tih kan hre chhuak thuai thîn.

Ellen G. White-i’n Thupuan bu ziah a nih chhan a sawite zîngah pakhat chu Kristian kohhranin eng tik hun atân pawha pawimawh reng thuchah hi a vawn tlat theih nân a ni a. “Thawktute zînga la naupang deuh thenkhat hi chuan . . . thutak kan sawi nawn fo thinte hi an lo ning ta a. Thil thar leh dangdâi deuh zâwk hriat an châkna lamah thurin thar chhawp chhuah phêt an tum ta thîn a ni” a ti.—Tirhkohte Thiltih, p. 580. Thupuan bu hi nakîna thil lo thleng tûrte chanchin ziahna lehkhabu chauh a ni lo va; hun kal taa thil lo thleng tawhte chanchin ziahna bu pawh a ni tel bawk. Kan kohhran chanchin kal tawh leh thurinte chiang taka kan hriat theih nâna ziah a ni a, hêngte hi ngun taka kan zir thîn a nih chuan a ziding nih châknain a hruai bovin kan awm lo vang.

**Sawi ho tûrte:**

`Pathian Lehkhabu hian thu thar leh hriatthiamna thar min pêk a thulh ngâi lo va. Eng tin nge thil thar zir belh duhna leh Pathianin min lo pêk tawh sa thutakte vawn ngheh tlat a pawimawhna hi inbûk tâwk takin kan kal kawptîr theih ang?`

`Eng tin nge kohhran hian hrilhlâwkna thu hrilhfiahna thar lo chhuak thîn hi kan lo dawnsawn ang? Thil thar zir belh tûr a awm zêl dâwn a ni tih chu hre tho mah ila, êng thar lo chhuak chu kan mamawh tak thutak nge nia zirtîrna dik lo zâwk tih eng tin nge kan lo hriat theih ang?`

`Indopui Pahnihna lâi khân Pacific tuipuia awm lawng sipai pakhat hliam tuar thi mai tûr chuan amah enkawltu doctor hnênah, “Fahrah ka ni a. Ka thih hunah chuan tuin nge min hre tawh ang?” tiin a zâwt a. Doctor chuan, “E, keimah hian ka hre reng dâwn che alâwm” tiin a hnêm a. Doctor hian hriat reng a lo tum tak tak pawh a ni maithei; mahse, ani pawh hi eng tikah emaw chuan a la thi ve leh tho dâwn a, a thih rual rualin a damlo enkawl fahrah a hriat rengna pawh chu a tâwp zui ve nghâl mai ang. He mite pahnih chanchin hian eng tin nge mihring nun derthâwnzia leh awmze neih lohzia, thihnain a la hneh nge nge tho tûr a nihzia hrethiam tûrin min tanpui le?`