---
title:  Sawi lan a nihna hmasa ber ngaih pawimawh tûr
date:   06/04/2025
---

Zirna in sânga lût zirlâite chuan an zir tûr subject chu a tlângpuia thlîr kual thuakna nên bul an tan tlângpui thîn hlawm a (chutiang chu number pe-in, “101” an ti mai thîn). Chutah chuan thûk zâwk leh zau zâwka an la zir chhoh zêl theihna atâna hriat tûr tûlte chu zau tak leh hriatthiam awlsam deuh zâwkin an lo zir hmasa phawt thîn a ni. Chutiang deuh chuan, Genesis bu-ah hian Bible-a lehkhabu dang awmte’n an sawite kan hriatthiam theihna tûra hriat hmasak ngâite chu Pathianin a lo dah vek mai a. Amaherawhchu, hêngte hi a sawi hawnna ang chauh niin, Bible hmun dangah chipchiar zâwka sawi leh vek a ni hlawm thung.

A tlângpui thu-a sawi chuan, Bible-ah hian thupui hrang hrang kan hmu hnem hle a. Chûng thupuite chu sawi lan a nihna hmasa ber zêl kha chumi chungchâng kan hriatthiam theihna tûr leh, a hnu zêlah pawh eng tiangin nge hman a nih tih kan hriatna tûra a lûngphum pawimawh tak a ni thîn.

Hei hi Bible zirtute zînga thenkhat chuan “law of first mention” (Mizo tawng chuan, “sawi lan a nihna hmasa ber ngaih pawimawh tûr” tihna a ni mai âwm e) tiin an sawi a. Mahse, dân ti lovin, inkaihhruaina (entawn tûr ziarâng) te pawh ti ta zâwk ila, a dik zâwk maithei; a chhan pawh a zawng a zaa hman vek theih loh a nihna chin a awm vâng a ni. Bible zirna hrim hrim mai bâkah, Bible hrilhlâwkna zirnaah pawh thil pakhat lo awm zêl nia lang chu, Pathian hian a mite hnênah zâwimuang leh a tahtawl tê tê-in an hriat atâna tûl thil chi hrang hrang chu a pe thîn tih hi a ni a. A tîrah a thu bulbâl leh bulthûm hrilh phawtin, hun a lo kal zêl a, chiang leh thûk zâwk, zau zâwkin a hrilh chho ta zêl thîn a ni.

`Isaia 40:7, 8; Malakia 3:6; leh Hebrai 13:8 te chhiar la. Hêng chângte atang hian hrilhlâwkna thute i zirna kawnga i tangkâipui tûr eng thu pawimawh tak nge awm?`

Tûnlâi khawvêlah hi chuan “thutak” chungchâng ni lovin, “thutak niin ka hria” tih emaw, “thutak niin a lang” tih emaw kan sawi tlângpui ta hlawm a, a chhan pawh “thutak” chu thil danglam thei, hun inher danglam zêl mila inthlâk thîn nia kan ngaih vâng a ni. Tin, mi thenkhat chuan “thutak” tih hrim hrim hi thil awm thei ni lovin an ngâi bawk.

Pathian erawh chuan thutak a lo sawi tawhah rêng rêng hian a rilru a thlâk leh si ngâi miah lo va. A mite hnêna thutak a zirtîr tawh chu hmun dangah leh hun dangah pawh a sawi nawn leh zêl thîn. Tih danglam emaw, thlâk thleng emaw chu sawi loh, a awmzia kan hriatthiam theih nân chiang leh zualin a sawi belh zêl zâwk thîn a. Chutiang chu a nih avângin, hrilhlâwkna thute kan zirnaah pawh hian Genesis bu-in a sawite hi chiang taka a awmzia kan hriatthiam a pawimawh rêng a ni. He lehkhabu-ah hian a tum khatna atân thupui pawimawh tak tak târ lan a ni a, chûng thupuite chu Bible-a lehkhabu dangte’n an sawi kan hriatthiam theihna tûra a lungphûm pawimawh tak a ni hlawm bawk.

`Eng vângin nge Bible leh Bible-in min zirtîr thutak dik lo thei lote kan rinna ti chak lo tûr chu tu pawh leh eng pawh, eng anga âwihawm leh bengverh pawh ni se, kan hnâwl zêl a pawimawh êm êm? Bible kan rinna ti derthâwng thei thilte chu eng tiang kawngtein nge a lo thlen thin?`