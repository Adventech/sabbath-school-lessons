---
title:  "Isaaka zawhna: Berâmno chu khawiah nge a awm?"
date:   08/04/2025
---

Bible-in “berâmno” (Hebrai tawngin, seh) tih thumal a sawi lanna hmasa ber chu hmangaihna tih thumal a hman hmasak berna, Genesis bung 22-ah tho hian a ni a. Berâmno tih tawngkam hrim hrim hi Thupuan bu-a entîrna/chhinchhiahna hman rim ber pakhat niin, Isua chu “Berâmno” tiin vawi sawmhnih âia tam mah sawi a ni. Thupuan bu-a a ngaihnawm lâi ber pakhat chu bung li-na leh bung nganaa kan hmuh, Johana’n Pathian lalthutphah hûnna pindan a tlawh thu hi a ni a. Hêng bung pahnihahte pawh hian a langsâr ber chu Berâmno bawk a ni.

`Genesis 22:7, 8; Exodus 12:3–13; leh Thupuan 5:5–10 te chhiar la. Eng tiangin nge inthâwina atâna Isaaka hlan a nih thelh thu hian Bible ziaktute’n entîrna atâna Berâmno an hman thin dân hrethiam tûrin min tanpui? He thawnthu leh Thupuan bung 5-a Johana thil hmuh hi eng tiangin nge a inzawm?`

Sawi tawh angin, Bible-a “berâmno” (Hebrai tawngin, seh) tih thumal a lo lanna hmasa ber chu Isaaka’n a pa hnêna zawhna a zawh, “Berâmno chu khawiah nge a awm?” (Gen. 22:7) tihah hian kan hmu a. Thil ngaihnawm deuh chu, Bible-a lehkhabu dang zawngte hian he zawhna hi chipchiar takin an rawn chhâng ta hlawm hi a ni. Thuthlung Hluia lehkhabu awm dang 37-te hian Isaaka zawhna hi a tahtawl leh chipchiar zâwkin an rawn chhang chho zêl a. Kalhlên Kût an hman lâia serh leh sâng an tih thinte atanga Davida hnathawh hmasak thin leh chumi hnua thil thleng zawng zawng pawh kha a chhânna a ni chho vek mai. A thawnthu pum pui hi Isaaka zawhna chhânna tûr lo nghâktu Messia chungchâng hrilhlâwkna thu hrang hrangte hmanga lo cheimâwi a ni a. Tichuan, Thuthlung Thar lamah hian, tisa leh thisen neia Isua a lo lanna, a mite zînga rawng rawn bâwla, krawsa a nunna a hlân tâkna hmang khân chhân a lo ni ve leh ta bawk a ni.

Hetih lâi hian Chanchin Tha Johana ziaka “Berâmno” tih tawngkam sawi lanna hmasa ber Johana 1:29–34 hi han en ila. Baptistu Johana hian mi mal takin Isaaka zawhna kha a rawn chhâng niin a lang—a chhânna hmun leh chhân hun nên pawh hian a inhmeh hle nghe nghe bawk. Mi sualte chuan an sualte simin tuiah hnim phûmin baptisma an chang a, chu chuan mi sual thihna leh nun thara an lo nun tâkna a entîr. Hetih lâi vêl tak hian Isua, Pathian Berâmno chu a lo lang ve nawlh mai a, Matthaia’n a sawi dân chuan vânte a lo inhawng a, vân atanga lo chhuak âw chuan, “Hei hi ka Fapa duh tak, ka lawm êm êma chu a ni” (Mat. 3:17) tiin a rawn puang a. Lalpa Vântirhkoh tho hian Abrahama leh Isaaka te zawhna chu vân atangin a rawn puang a nih kha (Gen. 22:11–14).

Hêng Bible châng hrang hrangte hi ngun taka kan chhiar chuan, Isua Krisa, Pathian Berâmno hi kan Âiawhtu a ni tih a chiang êm êm a. Chu chuan Johana inlârna hmuha Berâmno talh a nih thu pawh hi a awmzia min hriatthiamtîr ta a ni.

`Eng vângin nge Isua chu kan Âiawhtu a ni tih hriat hi kan chhandamna atâna a lungphûm pawimawh êm êm a nih? Ani tel lo hian rorêlna lo thleng tûrah chuan thiam chan beiseina i nei ang em?`