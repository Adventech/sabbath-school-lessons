---
title:  Rûl kha
date:   10/04/2025
---

Thupuan bu-a thupui pawimawh tak awm chu chibai bûkna chungchâng a ni a. Pawi khawihtu leh chibai bûkna dik lo rawn siam chhuaktu chu “drakon” tia sawi niin (Thup. 13:2–4), rûl ni anga vântirhkoh tlu ta sawi a ni hi tih palh thil thu mai a ni lo. He tawngkam hian Eden huana thil thleng kha min hriat chhuahtîr a, rûl chu huanah khân lo lûtin, Evi leh Adama te kha Siamtu laka hel ve tûrin a hmin ta a nih kha.

`Genesis 3:1–5 hi Thupuan 12:1–9 nên khâikhin la. Hêng thawnthu pahnihahte hian thil inang eng engte nge awm? Genesis bu-a rûl chanchin kan hmuh hian eng tiangin nge Thupuan bu-a târ lan vâna indona lo awm tawh kha a lo awm chhan hrethiam tûrin min tanpui?`

Bible-ah hian Setana’n khawvêl zawng zawng a hruai khawloh thu sawina pahnih a awm a. Pakhat chu Genesis bu-a kan hmuh, khawvêla mi pahnih chauh an la awm lâia thleng kha niin, pakhat dang chu, Thupuan bung 12 leh 13-a kan hmuh, “khawvêl zawng zawng bumtu” (Thup. 12:9) tiin leh, sakawlh hnêna thiltihtheihna petu, sakawlh chibai bûk tûra “khawvêl zawng zawng” hruaitu (Thup. 13:2, 3) tia Setana sawi a nihna hi a ni. Bible hrilhlâwknaa kan hmuh thupui pawimawh tak pakhat chu lei leh vân pum huapa indona thlen mêk thu a ni a. Pathian nungchang leh a Thu hi eng tikah mah danglam ngâi lo niin, Setana pawhin a thiltumte chu a thlâk ngâi bîk miah lo bawk.

Vânneihthlâk takin, indona ropui nihphung hi inthlâk danglam ngâi lo a nih avâng leh, hrilhlâwkna thutea indona ropui chungchâng chiang taka ziak kan lo neih bawk avâng hian Krsitiante chuan thutak leh dâwt thu kan thliar hrang thiam a; tin, thlarau lama tlâk hawlh palh theihna khuar awmte pawh kan hre thei thîn bawk. Pathian chuan a nihphung a thlâk ngâi dâwn lo va, Setana pawh Setana a ni chhunzawm zêl ang. Setana hian a nihna dik tak thup nân hmâikâwr chi hrang hrang a inbel thîn a; mahse, suala tlu ta mihringte chanchin kal tawh zawng zawng leh, Thupuan bu-a hrilhlâwkna thu kan hmuhte hian Eden huana a lo hman tawh a ruahmanna kha a la bânsân ngâi rêng rêng lo tih min hrilh. Pathian chuan finna leh hriatthiamna neihtîr min tiam a (Jakoba 1:5), chu bâkah, Pathian Lehkha thu chiang tak nên min thuam bawk; chuvâng chuan, Setana bumnaa kan tlûk hi a hlauhawm hran lo. Nimahsela, thil lungchhiatthlâk tak chu, mi tam tak an lo tlu tawh si tlat mai hi a ni a, mi tam tak—mi tam zâwk daih a ni hial ang chu—an la tlu ve leh bawk dâwn a ni.

`Hnam tin hian nun dân phûng bîk leh thil chin than kan nei theuh hlawm a, chûngte chu hun lo inher danglam zêlah a inthlâk ve hret hret thîn. Khawtlâng inkaihhruaina dânte pawh a inthlâk thîn a; tûn hmaa kan lo pawm thin pawm ni ta lo leh, pawm loh ni thîn pawm ni ta thung pawh a awm nual bawk. Indona ropuiah erawh hi chuan a indo-ate leh an thu inchuhte hi a la danglam ve lo rêng rêng a, hei hi rilru-a hre reng chungin hnam zia leh khawtlâng nun lo danglam chho zêlah hian Kristian kan nihna anga kan pawm theih tûr chin leh pawm theih loh tûr chin eng tin nge kan lo thliar hran ang? Entîr nân, Setana dâwt sawi hmasakho, “in thi tawp lo ang” tih leh “pathiante ang in lo ni ang” tih te hi in hnam leh awmna rama mite khân thutak niin an inzirtîr em?`