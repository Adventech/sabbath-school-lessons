---
title:  "Thupuan Bu Innghahna: Genesis Bu"
date:   05/04/2025
---

### Chhiar tûrte

Isaia 40:7, 8; Gen. 22:1–13; Joh. 3:16; Thup. 5:5–10; 1 Kor. 15:15–19; Thup. 12:1–9.

> <p>Chângvawn</p>
> “A tûkah chuan Johana’n a awmna lam pana Isua lo kal chu a hmu a, ‘En teh u, Pathian Berâmno, khawvêl sual kal bopuitu tûr saw!’ a ti a” (Johana 1:29, NKJV).

Tûnlâi huna mite’n Bible hrilhlâwkna—a bîk takin, Thupuan bu-a kan hmuh angte hi—hrilhfiah kawnga harsatna an tawh langsâr tak pakhat chu hmâsânga lo ziah tawh lehkhabu eng eng emawa zung kaih a ni tih an hre tlat lo mai hi a ni. Thupuan bu ziaktu hian Thuthlung Hlui lehkhabute hi ngun takin a chhiar thîn niin lang a; tin, a lehkhabu ziah lo chhiartute’n an hriat bel êm êm tûr Thuthlung Hlui lama thupui hrang hrangte pawh a hmang nual bawk. Entîr nân, Thupuan bu-a thupui eng emaw ber hi kan lo zir ta a, chu kan thupui zir mêk nêna inang leh inkaihhnawih châng dangte chu Bible hmun hrang hrangah kan han zawng kual a, chûng châng hrang hrang zîngah chuan châng dang zawngte âia kan thupui chai lâi hriatthiamna min neihtîrtu châng thenkhat a lo awm thîn. Chumi kawngah chuan Genesis bu hi a tangkâi leh zual hle a, he lehkhabu hian sualna leh buainaa kan khawvêl hnuh luh a lo nih tâk dân chiang takin min hrilh a. Thupuan bu-a thupui pawimawh tak tak târ lan zawng zawng deuhthaw hi Bible-a lehkhabu hmasa berah hian—eng emaw ti zâwng talin—a lang vek a ni.

Tûn kârah hian Thupuan bu-a thupui pawimawh leh lian tham tak tak tlêm azâwng kan zir dâwn a. Chûng thupuite kan hriatthiam theihna tûra min tanpui thei tûr chu Genesis bu-ah hian tam tak awm mah se, tlêm tê chauh kan thur chhuak dâwn a ni. Kan thur chhuah chhunte erawh a pawimawhin, Thupuan bu-a châng inang tak takte hi a danglam hret hret dân pawh min hriatthiamtîr thei dâwn a. Chûngte chuan zirlâi pawimawh tak tak—mihring nihphung chungchâng te, Pathian nihna te, lei leh vânah leh keimahni nun ngei pawha thleng mêk indona ropui chanchin pawh min zirtîr bawk dâwn a ni.