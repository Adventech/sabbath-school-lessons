---
title:  Pathian hmangaihna hrethiamin
date:   07/04/2025
---

Kan nu leh pate atanga nihphung sual rawn chhawm zêl kan nih avângin lei leh vân leh a chhûnga thil awmte kan ngaihdân pawh hi mahni hma kan sialna leh kan induh tâwkna rilru te’n a ti khawlo thui tawh hle a. Khawvêl pawh hi eng kim hretu Pathian thlîrna atang ni lovin, keimahni hriatna leh thlîrna tawngchham tak atang zâwkin kan hmu ta thîn rêng bawk. Suala tlu tawh mihringte’n kan tih khawlhkham tawh zînga a nasa ber chu “hmangaihna” hi a ni âwm e. Tûnlâia mi tam zâwk sûkthlêk phei hi chuan hmangaihna hi mi dangte tanpuina atân ni lovin, mahni inhâivûrna atâna hmang tûrin mi a fuih tlat mai leh nghâl a. Hetiang mahni indah pawimawh berna rilru putna hian Pathianin hmangaihna a thlîr dânte kan hriatna tûr kawng a dâl ta tlat thîn a ni.

Hmangaihna nihphung hriatthiam hi Bible hrilhlâwkna kan hriatthiam theihna atâna tûl leh pawimawh êm êm a ni a. Indona ropui kal mêka thu inchuh lian ber pakhat pawh Pathian nungchang hriatthiam lohna nasa tak awm hi a ni nghe nghe. Ellen G. White-i chuan heti hian a lehkhabu, Indona Ropui tlângkawmna a lo siam a: “Lei leh vân pum pui chu a lo thianghlim ta vek mai le! Thil siam zawng zawngah chuan thukhat vuaa inlungrual leh hlim tlânna a lo awm ta a. Eng kim siamtu hnên atanga lo chhuak nunna leh ênna leh lâwmna chuan lei leh vân zawng zawng hi a dâp chhuak ta vek a. Thil tê ber atanga khawvêl lian ber thlengin, thil eng kim—nunna neite leh nunna nei lote pawhin khuh bo lohva lo awm ta an mâwina leh hlimna famkim hmangin Pathian chu hmangaihna a ni tih an puang ta a ni.”—Indona Ropui, p. 678.

`Genesis 22:1–13 chhiar la. Bible-a “hmangaihna” tih tawngkam kan hmuh hmasakna ber chu Genesis 22:2 hi a ni a. He thawnthu hian Pathian chu hmangaihna a nih dân eng tin nge min hrilh?`

Eng thupui pawh zir dâwn ila, chu thupui chu Bible-a a lo lanna hmasa ber hriat phawt kan tum thîn a. Tûn tuma kan zir tûr hi hmangaihna chungchâng a nih avângin Bible-a lehkhabu hrang hrang awm, a bîk takin, Chanchin Tha bute’n hmangaihna chungchâng an lo sawi lan hmasakna ber zêl theuh kan en dâwn a ni. Chanchin Tha bu pali-te’n “hmangaihna” tih tawngkam an sawi lan hmasakna berte chu Matthaia 3:17 te, Marka 1:11 te, Luka 3:22 te leh Johana 3:16 te hi a ni a.

Entîr nân, Chanchin Tha Johana ziaka “hmangaihna” tih tawngkam a lo lanna hmasa ber (Johana 3:16) phei hi chu a bengvârthlâk hle: mâichâma mu hman vek tawh Isaaka chanchin kha min hriat chhuahtîr lo thei lo. Abrahama’n Pathian a rinzia chu, Pathianah a innghat hmiah mai a, a fapa kha inthâwina atân lo hlân pawh ni se, Pathian chuan a kâi tho leh thei tho a ni tih a ring nghet hle a ni (Heb. 11:19). Khami tuma a thil tih khân Pathianin mihringte a hmangaihzia a lo lantîr a. Mi a hmangaihzia chu “a Fapa mal neih chhun” pawh mi a pe hial a ni (Gen. 22:2, 12, 16 en la). Tin, mitthi zîng ata a kâi tho leh bawk a. Chutiang chuan, Pathianin kan tâna a neih mahni pawh inpêk phal hialna hmangaihna chu puan chhuahin a lo awm tawh a ni.

`Eng tin nge kan tâna Pathianin a neih mahni inhlan duh hial khawp hmangaihna ang hi mi dangte lakah kan lantîr ve theih ang? Eng vângin nge hetiang hmangaihna hi a tlângpui thu-a kan neih sa, kan pianpui ve rêng ni lo a nih?`