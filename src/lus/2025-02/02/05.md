---
title:  Thihna hmachhawnin
date:   09/04/2025
---

An Siamtu nêna an inzawmna chat tawh khawvêla chêngte nuna bet râwng ber mai chu, nunna nei thil chi hrang hrangte hi thihnain mi a lo châng reng mai leh, eng tikah pawh mi rawn nan chîn nghâl a tum reng bawk si hi a ni âwm e. Thihna hi “sual man” a ni a, lei leh vân pum puia nunna Hnâr awm chhun Siamtu laka kan tâl hran tâk rah hremna kan pêk ngei ngâi a ni. Chutiang chu a nih avângin, Bible hrilhlâwknaah pawh hian dinhmun pawimawh tak a luah rêng a. Thihna chu a taka thleng ngei thîn niin, a chin felna pawh Isuaah—a thihna leh a thawhlehnaah chauh kan hmu thei a ni.

Bible-a thihna tih tawngkam sawi lan a nihna hmasa ber leh, thihna a lo thlen hmasak berna te hian hrilhlâwknaa he thupuiin hmun pawimawh tak a chan chhan hrethiam tûrin min tanpui a. Sual avânga harsatna lo thlengin mi a tih buai nasatzia min hrilh bâkah, a chin felna tûra Pathianin ruahmanna a lo siam chu kan hriatthiam theih nân hmanraw pawimawh tak takte pawh min pe bawk.

`Genesis 2:15–17; Genesis 4:8–15, 1 Korinth 15:15–19, leh Thupuan 1:18 te chhiar la. Hêng thute hian—”thihna” tih tawngkam hman a nihna hmasa ber leh thihna lo thlen hmasak ber thu sawina—mihringte kan thih chhan eng tin nge an sawi a, eng tin nge Pathianin thihna a ngaih tih te leh kan harsatna chin felna atâna ruahmanna a lo siamte chu eng tin nge min hrilh?`

“Thihna hi nunin a ken tel ve rêng a ni” kan ti liam leh mai thîn a. Mahse, hei hi dâwt a ni. Thihna chu nunna letling chiah, nun lohna a ni zâwk a; he khawvêla kan tawn tûr ve rênga duan ni ngâi miah lo, khawi maw atanga lo lût lui a ni. Thihna hi hre thangin lu pawh lo sûn fo tawh mah ila, a taka kan han tawn meuh erawh chuan kan thinlung hian a la ngâithiam lo êm êm tho thung a, a tu pawh mai hian thil tha leh ngainatawm lo tak niin kan la hre theuh chu a nih hi. Thihna hi thil tawn châkawm loh leh hrehawm tak a nih hrim hrim tawh sa bâkah, thihna thenkhat, entîr nân, naupang tê tê-te thihna ang phei hi chu a lungchhiatthlâk leh zual êm êm bawk a. Nu leh pate chu an fate âia thi hmasa tûr ni-a ngaih a nih tlângpui lâia an fate zâwk an thi hmasa leh tlat thîn hi hriatthiam a harsa thîn a ni.

Bible-a thihna lo chhinchhiah hmasak ber pawh hi thil nihphung pângngâi rêng nia ngaih kalha thleng a ni tlat mai pêk a. Mihring hmasa ber Evi leh Adama te khân thihna an tem hma hauhin thih lungngaihna an lo tuar tawh a, an fapa fel zâwk chu a sual zâwkin a that ta mai a nih kha. Abela thihna kha dik lo taka thil tih avânga thleng a ni.

Isua thihna pawh kha ngaihtuah ila, sualna rêng nei lo ni siin, Abela ang chiah khân mi sualte kutah a lo thi a. Isua thihna âia dik lo zâwk thihna dang a awm thei ang em? Abela thihna leh krawsa Isua thihna kha a inan êm êmna dang eng engte nge la awm? Abela thih dân khân Isua’n “thihna leh mitthi khua [thlân] chabi a kawl chhan leh Isuaa Pathianin min pêk chu hrethiam tûrin eng tin nge min tanpui le?

`Thihna hi tih bo ni dâwn ta lo se, eng vângin nge kan nun hi tangkâina nei lo, awmze awm lo leh sawngsawhlawt lo a nih ang? Chutiang ni tûr a nihna chuan kan tâna Isua’n a lo tih tawhah khân lâwm nachâng hre tûrin min hrilh em?`