---
title:  Nimroda leh Ninevi
date:   20/04/2025
---

Eden huan kha mihringte chênna atâna duhthusâma thaa siam a ni a. Mahse, khatia sual a lo luh tâkah khân Pathian tân pawh mihringte hnawhchhuaha, nunna thing rah ei phâk tawh lo tûra dah sawn rih mai bâk chu duhthlan tûr dang a awm ta lo.

Huan pâwna chêng an nih tawh miau avângin an dam khaw chhuah chhunzawm zêl theih nân rim taka hna an thawh a lo tûl ta a. Nun a lo harsa ta hle mai; hrehawm tuar rêng rêngin leh chala thlan tui luang zawih zawih chunga kan nun a lo ngâi ta a nih hi (Gen. 3:16–19). Kan nu leh pa hmasa berte khân Lal dik tak chuan Eden huana an kîr leh theihna tûr kawng a buatsaihsak an ring tlat a; chuvâng chuan, suala tlu ta khawvêl hnêna Pathianin pêk a tiam tlanna chu beiseiin Eden kawngkhâr bulah khân rinawm takin inthâwina an lo hlân thîn a ni.

“Eden huan kha mihringte suala an tlûka, huan ata hnawhchhuah an nih hnu pawh khân rei tak chhûng leiah hian la awm a. . . . Hemi hmunah hian Adama leh a fapate kha Pathian chibai bûk tûra lo kalin, Eden huan ata hnawhchhuah an nih phahna dân an bawhchhiat tâk kha zawm tawh an tumzia an rawn lantîr thîn a ni. Bawhchhiatna chu khawvêla a lo darha, mihringte sualnain tui lêt hmanga tih boralna hial a tawng buak tâkah khân Eden huan pawh a siamtu kut ngeiin a seng hawi ta a. Nimahsela, siam thar lehna a thlena, ‘lei thar leh vân thar’ (Thupuan 21:1) a lo awm hunah chuan a hmaa mi âia mâwi leh ropui zâwkin din thar leh a ni ang.”— Ellen G. White, Thlahtubulte leh Zâwlneite, p. 41.

Hetih lâi hian mi thenkhat chuan sual avânga harsatna an neihte chu anmahni thiam dân ang leh duh dâna “chin fel” an lo ve tum ve ngawt bawk a. Khawpuite dina khawsak awlsam zâwk dân kawng an zawng kha Eden huana an lo hloh tawh neih lêt leh an tumna vek a ni maithei.

`Genesis 10:1–12 chhiar la. Hetah hian Bible hmun dangah pawh kan hmuh zin êm êm khawpui pawimawh tak tak pahnih, Ninevi leh Babulon sawi lan a ni a. Bible hmun danga hêng khawpuite a lo lan ve chhan chu thu hran ni se, he lâi thu bîk atang hian eng nge kan lâk chhuah theih awm?`

Mi thenkhat chuan Nimroda chanchin an hmu a, ani kha sapêl mi, ramvachal hmingthang tak, milem be mite thawnthu-a hmêlmate hneh zêl thîntu pasal tha ang hi a ni e an ti thîn. Nimahsela, Bible-in “leia mi chak tak” tiin leh, “Lalpa hmaa sa pêl mi chak tak” tia Nimroda a sawi hian ngaihsânawm a nih thu a sawina a ni hran lo tih lo hria ila. Nimroda hi ama inngaih dâna ropui tak niin, Lalpa “hmaa” a ding pawh hi Pathian a cho vâng zâwk a nih hmêl. He lâi thuin a sawi pawh hi Pathian laka helna a lo darh zau zêl dân a ni a, chu helna chu kumkhua atâna helna zawng zawng nuai reh vek a nih hma chuan a awm chhunzawm zêl rih dâwn nghe nghe bawk.

`Enga ti nge Pathian laka helna hi thil sual rau rauah kan lo hriat dân ang âia man thiam har daih a nih? He mihring pianpui mizia lak atang hian eng tin nge keimahni theuh hi kan lo invên theih ang?`