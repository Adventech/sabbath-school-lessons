---
title:  "Khawvêla Hnam Tinte: Then 1"
date:   19/04/2025
---

### Chhiar tûrte

Gen. 10:1–12, Gen. 12:1–9, 1 Sam. 8:4–18, Mat. 20:25–28, Thup. 18:1–4.

> <p>Chângvawn</p>
> “Tin, rorêlna te, ropuina te, ram te a hnêna pêk a ni a, mi tin te, hnam tin te, leh tawng tin te zawng zawng chuan a rawng an bâwl nân. A rorêlna chu rorêlna hlun, ral ngâi lo tûr a ni a, a ram chu tih chhiat rual a ni lo vang” (Daniela 7:14).

Thupuan bu hian suala tlu tawh kan khawvêl hi din thar leh a ni a, sual avânga harsatna thlengte chin fel a nih theih nâna Pathianin ruahmanna a siamte chu min hrilh a. A bu tâwp lama kan hmuh dânin tlante chuan nunna thing rah te chu an lo ei leh thei ta a, an chunga ânchhia awm pawh kha lâk kian tawh niin, Pathian nên an lo chêng ho leh thei ta a ni. Thupuan bu hi Genesis lehkhabu letling chiah a ni e pawh a tih theih a; chuvâng chuan, khawvêla buaina leh harsatna chi hrang hrang awmte hi eng tia lo awm nge tih kan hriat theih nân Genesis bu hi ngun taka kan chhiar thîn a ngâi rêng a ni.

Daniela lehkhabu leh Thupuan bu-a thupui pawimawh tak pakhat chu khawvêl sawrkâr, a neitu dik tak Pathian lak atanga chhuhsak tumtu mihringte’n khawvêl thunun an tum dân min hriattîr hi a ni a. Nimahsela, hêng sual leh helna râpthlâk tak hi kumkhua atâna a tâwp hlen hunah chuan Pathianin felna a la tung ding leh dâwn tho a ni.

Chumi hun a thlen hma chuan kum sâng emaw zât a vei phawt dâwn a, mihringte pawh an duh dân anga thil chi hrang hrang an tih zêl rih phalsak an ni bawk ang. Nimahsela, eng sawrkâr mahin an duh ang leh tum ang ram chu an thleng thei ngâi dâwn lo thung a; sawrkâr tha ber ber nia kan ngaihte meuh pawhin an duh anga thil kalpui thei bîk chuang lovin an la hlawhchham theuh zêl chu a nih hi. Mihring chanchin kal tawhte kan chhui kîr chuan, lalram leh sawrkâr ropui tak tak nia inngâite’n mihringte chunga thil râpthlâk tak tak an lo tih tawh hlawm thin dân kan hria ang a. Pathianin a “chatuan lalram” (Dan. 7:27) a rawn din hma chuan khawvêlah hian sual leh thil tha lo tihna a la hluar deuh deuh dâwn bawk a ni.