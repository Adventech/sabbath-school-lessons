---
title:  Jentail-te ti-êngtu êng
date:   24/04/2025
---

Pathianin Israel hnam a din chhan bulpui ber chu hnam dangte thiam loh chantîrtu atân ni lovin, hnam dangte pawh chhandam an lo nih ve theih nân a ni zâwk. Thil chiang tak chu, kan zînga a tam zâwk daihte hi chuan mi fel leh nungchang tha takte bula kan awmin hrehawm kan ti a, thil sual ti nia inhriatna kan nei deuh tlat thîn a ni lo’m ni? Chutiang deuh chiah chuan, Israel hnam pawh kha anmahni chheh vêla awm hnam dangte sualzia leh mahni hma an sialzia ti langtu ni tûra din an ni a. Pathian nêna inrem taka nung ringtute chuan Pathian nungchang fel leh tha tak chu an nunpui ve thîn a, chu chuan an an bula awmte chu an sualzia inhriatna a neihtîr thîn bawk. Chutiang chuan, “Pathian thupêkte zâwmtute” (Thup. 14:12) nun chuan Pathian nungchang a pho lang ngei tûr a ni.

Israel mite kha a nun dân tûr ang taka nung leh, an tih tûr dik tak ti ni se chuan, an chheh vêla awm hnam dangte kha an hnênah remna siam duhna rilru nên lo kalin, an chanchin leh an Pathian chanchin an rawn zâwt chiang tûr a ni a. Nimahsela, thil lungchhiatthlâk tak mai chu—Babulon sal tânnain a lantîr angin—hnam dangte khân an rawn rûn ta thîn zâwk si a ni.

Pathian nungchang ti lang chiangtu ber chu Isua kha a ni a—ani kha mihringte zînga Pathian nungchang sawisêl bova pho langtu awm chhun a ni. Nimahsela, a nungchang tha famkim kha mite thinlunga an thiam lohzia hriattîrtu ni tho mah se, Pathian hnên pan tûra mite sâwmtu pawh a ni bawk (Joh. 3:16–21 en la).

Pathianin Kristian kohhran a din chhan chu Israel hnam a din chhan tho kha a ni a: a mite chu Krista hnêna mi sualte hruaitu atân hman a duh a ni. Vântirhkoh pathum thuchah, a kohhran kal tlanga a puan hi mi tlêmtê-te hnênah lovin, “hnam tinrêng te, chi tinrêng te, tawng tinrêng te leh mi tinrêng te” hnên thleng tûr a ni a (Thup. 14:6). Krista lo kal leh hmain lei pum pui hi Pathian ropuinaa tih ên chhuah vek a ni ang (Thup. 18:1).

**Hêng Bible chângte hian Pathianin a mite hnêna mawhphurhna a pêk chungchâng eng nge min hrilh? Chu thute chu eng tin nge keimahni theuhah a takin kan nunpui theih ang?**

`Numbers 14:17–21`

`Isaia 42:6, Isaia 49:6, Isaia 60:3`

`Thupuan 18:1–4 `

`Pathianin Babulon khaw ropui ata a mite chhuak tûra a kohna thu inziahna Thupuan 18:1–4 kha chhiar nawn leh la. Chu kohna chu engtia lo thleng tûr nge ni? Tawngkam danga sawi chuan, keini kohhran, Babulon chhûnga awm ni ve lote hi eng tin nge Babulona la awm mêk Pathian mite ko chhuaktu atân Pathianin min hman theih ang?`