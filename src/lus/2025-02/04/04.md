---
title:  In thil dîl chu pêk in ni ang
date:   22/04/2025
---

Israel hnam kha a tîra din a nih dân takah chuan, an chheh vêla awm hnam dangte anga lal nei ve tûr an ni lo. Amaherawhchu, hun a lo kal zêl a, an rinna a lo dal tial tial a, “hnam dang,” Jentail-te’n an neih angte chu neih ve châkna an lo nei ta a ni.

`1 Samuela 8:4–18 chhiar la. Israel hnam puipate’n lal neih an duh tlat chhan hi eng nge nia i rin? Hetiang thlêmnate laka kan tlûk ve mai theihna kawngte a awm em?`

Lal neih duha an dîl hi an chunga rorêl tûrin Pathian an pawm lo tih an tih lanna a ni a. Din an nih dânah chuan, anmahni ngei hian Siamtu dâwrin, amah nêna an inzawmna pawh biak bûk leh a rawngbâwlnate bâkah, thil dangte hmangin an ti lang thîn tûr a ni. Nimahsela, an dîl anga lal an nei an nih chuan, Jentail hnamte’n an lo tawrh ang thil tha lo chi hrang hrang kha an tuar ve tawh dâwn tihna a ni: a fate chu lalin a puan indonate dosak tûrin sipaia tan luihtîr an ni ang a, an thil neihte chu chhuhsak niin, chhiah tam tak a phût bawk ang. An lal chu mihring ve tho a nih dâwn avângin ama tâna tha tûr a ngaihtuah ber zêl dâwn a, Pathianin a lo tih ang kha chuan a ti ve dâwn hauh lo tih an hre chhuak leh hnuhnawh ang.

An thil dîl chu pêk an ni dâwn ta ngei a; mahse, an lo ti sual a ni tih an hriat chhuah hunah chuan khua a tlâi tawh si dâwn a ni. “Tin, chumi hunah chuan in la thlan tûr in lal avâng chuan in rûm chhuak ang a; nimahsela, chumi hun chuan Lalpa’n a chhâng lo vang che u” (1 Sam. 8:18).

Pathian chuan a mite chak lohna hi a hre chiang a, an chunga rorêltu tûr lal an la dîl dâwn a ni tih pawh a lo sawi lâwk vek tawh nghe nghe. A sawi ang ngei hian an dîl ta ngei rêng a, an hnam chanchin kal tawhte kan zir chuan, he an duhthlanna siam sual nghawng tha lo tak takte hi kan hmu ngei ang.

Deuteronomi 17:14–20 chhiar la. Pathianin a sawi hi, “Lal ka pe ang” tih ni lovin, a mite hian lal neih an duh hun a la thleng dâwn tih zâwk a ni tih lo chhinchhiah ang che. A mite chu mihring rorêlnain a thlentîr thin thil tha lo chi hrang hrang laka an him theih nân anmahni vêngtu tûr dân chi hrang hrang a pe a—mahse, Israel hnam chanchinin min hrilh angin, chûng dânte chu ngaihthah a ni fo thîn si.

Lal an neih tâk hnu-a an hnam chanchin kha thlîr ila, an lalte hnuaia thil tha lo tak tak a lo thlen thin dân chiang takin kan hmu thei ang. Lal thenkhat kha chu lal dangte âia tha deuh zâwk ni mah se, lal “tha” deuh zâwk nia sawite ngei pawh khân thil tha lo leh pawi tak an ti ve leh zauh thîn tho a (Davida’n Bathsebi leh a pasal Uria chunga thil a tih ang te kha ngaihtuah teh). An hnam kha “Lalpa mit hmuha thil sual” titu lal hrang hrang hnuaiah an awm chhâwk thîn a ni ber mai (1 Lalte 11:6, 1 Lalte 15:26, 1 Lalte 16:30, 2 Lalte 3:2 leh a dangte en rawh.)

`Hmânlâi hunah a ni emaw, tûnlâi hunah pawh ni se, mihringin ro a rêlna ramah leh sawrkârah rêng rêng chuan thil thuhmun thleng a awm ngei ngei thîn a, chu chu: mi sualte’n mi sual dangte chungah ro an rêl tih hi a ni. Mihringin ro an rêlna ram emaw, sawrkârah emaw hian eng thil tha lo nge lo thleng thîn?`