---
title:  Jentail-te chunga rorêltute
date:   23/04/2025
---

Pathianin Israel mite a dâwr dân khân Thuthlung Thar kohhran a rawn dâwr dân kan hriatthiam theihna tûrin min pui nasa hle a. Dik taka sawi chuan, Israel hnamin thil dik lo a tihte kha kohhranin thil dik lo a la tih tûrte lo entîr lâwktu a nihna kawng tam tak awm nghe nghe a ni. Kristiante chu hmânlâi Israel mite âia tha zâwk leh fel zâwk a ni hauh lo va, nih chu sawi loh, an thil sual tih ang kha ti ve tawh thîn tho leh la ti ve leh thei reng kan ni zâwk.

`Matthaia 20:25–28 chhiar la. Isua’n a zirtîrte hnêna Kristian kohhran hnathawh tûr chungchâng a hrilh khân, thil dik lo an tih palh theih a sawi chu eng nge ni?`

Israel mite khân thîl dik lo tak tak tihtîrtu tûr lal neih an dîl a. An thil dîl chu pêk niin, an lalte kha an hmaa mite âia sual zâwk mah zêl ni deuh vek hlawmin, a tâwpah phei chuan an hnam siam that nân Pathianin Babulon salah an tân a phal ta hial nghe nghe a nih kha.

Hetiang deuh hi Kristian kohhran chanchinah pawh a lo thleng ve tawh tho a. Hnam khat anga awm tlâng chu ni ve lêm lo mah se, Constantine-a’n lalthutthlêng a rawn luaha, Kristian nia a han inchhâl ve tâkah khân ringtute chu an thaw a veng huai a: sawrkârin an laka tihduhdahna a chelek chu a lo tâwp ta! Chumi hrim hrim chu thil lâwmawm tak ni mah se, kohhran hotute khân anmahni chan thatna atân lalber thuneihna leh huhâng chu hman an lo tum ta a.

Kum zabi pali-na vêlah khân Kristiante zîngah innghirnghona lian tham tak tak a lo chhuak a, kohhran pawhin a chin fel theih tâk loh avângin lalber hnênah an thlen ta ringawt mai thîn a ni. Heta tang hian, a hmaa bishop senior pakhat ni ve mai, Rom khawpui bialtu bishop chu bishop dang zawngte âia langsâr leh huhâng nei lian zâwk a lo ni ta a. Kohhran lahin sawrkâr chu sakhaw thila buaina a neihahte rawn inrawlh tûrin a pun zêl bawk si. Chutianga sawrkârin kohhran huang a rawn dâi luh tâk chinah chuan thil kal dân a lo tha lo zual ta telh telh mai a ni.

Hmânlâi Israel hun ang mai khân, Kristian kohhran chanchina thil tha lo thleng tam tak kha kohhran leh khawvêl inrem siamna rah a ni hlawm a. Israel mite’n milem an biaka, an lalte’n thuneihna chan ringawt an thlâkhlelha, thuneihna an channa tûr a nih dâwn phawt chuan, milem pathiante hnêna an fate hlan hial pawh an duh ta mai ang khân kohhran pawhin milem be mite tih dân leh serh leh sâng tam tak an lo chhawm lût ve ta a. Chûng thilte chu kohhran tân mai ni lo, sawkâr tân pawh thil tha lo tak nia ngâi ringtu tam takte chu tih hlum an ni ta a ni.

`In hnam dânah leh in khawtlâng nunah khân hêng thlêmnate’n kan rinna a tih dal theih dân kawng eng engte nge awm?`