---
title:  Zir belhna
date:   25/04/2025
---

Isaia 44:24–45:13 chhiar ang che.

“‘Bawhchhiatna thurûk’ chuan zâwi zâwiin, ngâwichâwi tak leh a rûk thei ang berin bul a tan phawt a; mahse, a lo chak tâk hle hnu-ah leh mite rilru a lo hneh theih chinah chuan a bumna leh Pathian a sawichhiatna hna chu a thawk chho ta mawp mawp mai a ni. Milem be mite thil tih dânte chuan hriat tham mang lovin Kristian kohhranah a kua a rawn hreuh a. Inrem siamna leh inzawmna rilru chu milem be mite hnuaia kohhranin a tawrh tihduhdahna râpthlâk tak khân hun eng emaw ti chhûng chu a rawn khuahkhirh ta deuh zâwk a. Nimahsela, khatia tihduhdahna a zuai tâkah khân Kristian kohhran chu rorêlna inahte leh lal inahte lûtin, Krista leh a tirhkohte inngaihtlâwmna rilru kha an thlauh thla ta daih a, a âiah milem be mite sakhaw puithiamte leh rorêltute ropuina leh chapona rilru ang chu an lo pu ta zâwk a ni. Tin, Pathianin a phût thilte âiin mihringte duan chhuah thurin leh tih dân nghet tak takte chu an lo zâwm ta zâwk bawk a. Kum zabi pali-na tîr lama Constantine-a’n Kristian sakhua a rawn zawm ve khân mite lawm a hlawh hle naa, a hming maia Kristian rawn ni ve chauh a nih avângin felna kâwra inthuam khawvêl chu kohhran huang chhûngah a lo lût ta a ni. Tichuan, chak takin khawlohna chu a rawn pung ta a, hmeh miha awm ta nia a lan lâiin, hnehtu a lo ni ta hlauh zâwk si. A ngaihtuah dân chuan kohhran a thunun a. A thurin, a serh leh sâng leh a puithunate chu Krista zuitu nia inchhâlte rinna leh chibai bûkna nên a lo inchawhpawlh ta vek mai a ni.”—Ellen G. White, Indona Ropui, pp. 49, 50.

Nilaini zirlâi tâwpa zawhna kha chhiar leh la. Krista leh a tirhkohte inngaihtlâwmna rilru kha thlauh thlaa, khawvêl ropuina, thiltihtheihna, zûn leh thlêmnate chu kan belh tâk hlauh zâwk a hlauhawm ve em? A hlauhawm lo nia kan ngâi a nih chuan, keimahni leh keimahni kan inbum a ni ang.

**Sawi ho tûrte:**

`Pathianin Babulon sala a mite a tântîr kha a mite tân chuan thil hrehawm tak a ni chiang mai. Abrahama kha khawvêl tâna êng ni tûrin, a thuthlung neitu hnam dintu atân Kaldaiho ram ata a ko chhuak kha a ni a, tûnah lêm chûng a koh chhuahna ramah ngei chuan thîr khâidiat nên khalh luh an ni leh ta bawk si a ni. Sala an tân chhûng khân Pathian chuan a laka rinawm ni se, khatianga a awm hauh loh tûrzia a hriattîr a. Nebukadnezzara, Pathian dodâltu ngei pawhin Krista hnên a rawn pan ta a nih kha (Daniela 4). Tichuan, an saltân hun chhûng a lo zawh dâwn hnaiah khân Persia lal chu Krista entîrtu atâna hmangin, ani khân Pathian mite chu Aigupta ram ata a chhuahtîr a, Ram Tiama an kîr leh theih nân zalênna a pe ta a ni. Kura kha Israel mi a ni hauh lo va; mahse, Pathian chuan khawvêl hnêna a chhandamna ruahman entîrtu tûr atân thlangin, ani khân Pathian thuthlung neitu Israel mite kha Jerusalemah a hawtîr leh ta a ni. Hetianga Pathianin a thiltumte hlen chhuah nâna Israel mi ni hauh lo pawh a hman tho dân atang hian Pathianin mihringte a rawn thlîr dân chungchângah eng thilte nge zir chhuah tûr kan neih?`

`Tûnah hian Babulon rama awm chu kan ni lo maithei a, chutih rual chuan keimahniah hian eng anga tam leh nasa nge Babulon thil awm ve thung le? Eng tin nge chu thil sual chu kan lo hriat chhuah theih ang a, eng tin nge kan bânsan theih ang?`