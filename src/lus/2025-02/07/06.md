---
title:  Lucifera tlûkna
date:   15/05/2025
---

Hriatthiam leh âwih har angreng tak mai chu, Lucifer hian cherub-ho zîngah pawh dinhmun chungnung ber luahin, Pathian lalthutphah kiang maiah a awm reng thîn a ni tih hi a ni a. Chutianga awmtîr a nih chhan chu vâna awmte hnêna Pathian ropuina hmuhtîrtu atâna tih a nih vâng a ni. Nimahsela, a Siamtu ropuina ni lovin, ama ropuina tûr zâwk ringawt mai a ngaihtuah ta a; a awmzia chu, a dawn tûr ang châwimâwina leh ropuina dawng lo nia inngaihna a nei ta a ni ber mai.

`Ezekiel 28:11–17 leh Isaia 14:12–14 chhiar la. Lucifera tlûktîrtu hi eng nge ni? He lâi thu hi Thupuan 14:1–12 nên khâikhin la. Lucifera tlûkna leh Kristaa mihringte’n dinhmun sâng tak kan chân tâk dân khâikhinna hian eng tiangin nge Thupuan bung 14-a thil thleng hi hrethiam tûrin min tanpui le?`

Pathian tlâng thianghlim ata Lucifera paih thlâk a nih lâiin, tlante erawh Zion tlângah Pathian Berâmno nên an ding ho ve thung tih hi lo chhinchhiah ila. Lucifera hi Eden huana chêng thîn nia sawi a ni a; chumi hmunah chuan mihringte pawh an lo chêng ve tawh thîn bawk. Setana hi chu eng tikah mah dah lêt leh a nih ngâi tawh dâwn loh lâiin, mihringte erawh Krista avângin la awmtîr leh an ni ang (Thup. 22:1–3 en la.) Hemi chungchânga Ellen G. White-i’n a lo sawi hi a bengvârthlâk ngawt mai: “Vân khian hnehna a la chang dâwn a, a chhan pawh Setana leh a tirkohte tlûknain vâna hmun ruak a siam kha Lalpa tlante’n an la luah khah vek dâwn vâng a ni.”—The Advent Review and Sabbath Herald, May 29, 1900.

Vânrama an awm theih chhan chu chanchin tha avâng chauh a ni a. Dik tak phei chuan, Thupuan bung 4 leh 5-a kan hmuh lalthutphah dahna pindan chhûng awm dân a sawiah pawh hian chanchin tha, tlanna thupui chu chiang taka târ lan a ni nghe nghe. Entîr nân, vântirhkohte chuan, “Nang, lehkhabu chu laa, a chhinchhiahnate phelh tlâk i ni e; talhin i awm tawh a, chi tina mi te, tawng tina mi te, mi tina mi te, hnam tina mi te chu Pathian tân i thisenin i lei a, kan Pathian tân khua leh tuiah leh, puithiamahte i siam ta si a” (Thup. 5:9) tiin hla thar an sa a. He an hla sak hian chanchin tha, mihringte tlânna atâna Isua thihna kha a awmzia a sawi fiah hle mai!

Tin, he an hla sak hian vântirhkoh pakhatna thuchah, leia awmte hnênah leh hnam tinrêng te, chi tinrêng te, tawng tinrêng te, mi tinrêng te hnêna chatuana chanchin tha hril tûra thu pêk kan nihna (Thup. 14:6) kha min hriat chhuahtîr leh bawk a. Khawvêl tâna Krista’n a lo tih tawh khân mi zawng zawng a huam kim hnehzia a sawi chiang hle. Khawvêla lo piang chhuak tawhte zîngah leh la piang leh zêl tûrte zîngah pawh, Krista’n a thihsak ni ve lo tu mah an awm lo va. Chu chu kan hriat theuh ngâi leh kan pawm theuh ngâi ni bawk a ni.

`Mite’n an tâna Krista’n a lo tih tawh chu an lo hriat theih nân, a kohhran ang leh a mi mal ang pawhin eng nge tih tûr kan neih?`