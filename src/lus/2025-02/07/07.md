---
title:  Zir belhna
date:   16/05/2025
---

Ellen G. White-i lehkhabu, Indona Ropui bung 42, “Indona A Tâwp Ta” (phêk 662–678) chhiar ni se.

Satana, Pathian lalthutphah kianga lo awm tawh reng thîn chuan vântirhkohte’n Pathian lalthutphaha rinna a nghah ngam tawh loh theih dân kawng a zawng ta a. Pathian pawhin suala tlu ta vântirhkohte chu, mahni inchâwisân duhna atanga lo chhuak suahsualna thûk tak chu vâna awm zawng zawngte’n an lo hmuh vek theih nân an hel chhunzawm zêl a phal bawk. Setana hian Pathian a dodâlna chu zawm ve tûrin mihringte lo hmin tawh mah se, amah Setana ngei hi krawsah khân Krista’n chiang takin a lo hneh tawh a, chumi avâng chuan suala tlu ta vântirhkohte awmna thin hmunah khân mihringte an lo ding ve dâwn ta thung a ni. Mi sualte chuan, Kristaah khân mi zawng zawng hriat theih tûrin Lucifera’n a phûtte chu an hnar thla vek a. Hemi tuma thil thleng hian Pathian thatna leh hmangaihna chu Lucifera tlûk hmaa a lo awm tawh dân âia ropui zâwkin a puang chhuak ta a ni. Pathian chuan sual hi awm ve tûr rêngin a lo ruahman sa hran lo va; chutih rualin, eng kim chin fel vek a nih hunah chuan Pathian thatna leh hmangaihna hi tûn hma zawng âia chiang leh fiah zâwkin puan chhuah a la ni ang.

Krista chuan “tlante chu a han en a, amah anna kawngah siam thar an ni tawh a ni tih a hmu a, mi tin mai chuan Pathian thinlung ang lo pu ve tawhin, an hmêlah pawh an Lal anpui an nihzia a lang bawk. Ani chuan a nunin a thawhrimna rah anmahnia lo lang chu a thlîr a, a lung pawh a âwi hle mai. Chutichuan, mi fel pung khâwmte leh mi sualte pawhin an hriat vek theih tûr khawpa ringin, ‘En teh u, ka thisena ka leite hi! Chatuana ka hnêna an awm theih nân, hêngho tân hian tuarin ka thi tawh a ni’ tiin a puang a. Chutah, lalthutphah vêla awm puan vâr sinte chuan, ‘Berâmno talh tawha hi thiltihtheihna te, hausakna te, finna te, chakna te, châwimâwina te, ropuina te, malsâwmna te chu hmu tlâk a ni e’ an lo ti a. Thupuan 5:12.”—Ellen G. White, Indona Ropui, p. 671.

**Sawi ho tûrte:**

`Pathian hmaah chuan i thil lo tih sual tawh zawng zawngte nên, i nungchanga fel tâwk lo awm zawng zawngte nên, i tlin lohna zawng zawng nên, i ngaihtuahna sual zawng zawng nên khân i ding a, a hmaah chuan i thil tih tum zawng zawng pawh pho lan vek a ni bawk angin han suangtuah chhin teh. Eng thil nge dawng tlâk emaw, dawn phu emaw nia i inhriat? Eng nge i beisei awm chhun ni le? Eng vângin nge “Pathian felna, Isua Krista rin avânga a ring apiangte hnêna tih lana lo awm ta” (Rom 3:22) chuan tûnah hian leh kan mamawh hun ber tûr rorêlna niah chuan kan inthuam a tûl? A tâwi zawngin sawi ila, eng vângin nge chanchin tha chu kan mamawh?`

`Kan hmuh ang khân, Baptistu Johana hian seraf-te thawh ang hna kha a thawk a—amah hi khâwnvâr alh nasa tak leh êng tak chu a ni (Joh. 5:35 en la.). Isua Krista tâna kawng lo sialtu, Messia lo kal tûr thu lo puangtu a ni a. A hna thawh ang hi keini ni hnuhnûnga Pathian mite hian engtin nge kan thawh ve ang?`