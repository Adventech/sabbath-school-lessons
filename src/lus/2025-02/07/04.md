---
title:  Meiling vâm ham ang mai
date:   13/05/2025
---

Cherub-te hi, minung an nihna angin (Ezek. 10:8) emaw, rangkachaka an lem an siam angin (Exod. 25:18) emaw Thuthlung Hlui lehkhabu hmun hrang hrangah a lang a. A tlângpui thu-in, Pathian lalthutphah kiang maia ding, lei leh vân pum puia a ropuina êng zung chhuahtu angin târ lan a ni thîn. Cherub-te lem chu Hmun Thianghlim Ber luh dâwna zâr puanah khân chuantîr a ni a (Exod. 26:1). Sam lehkhabu-ah chuan thil siamte chunga Pathianin thu a neihzia hla thu hmanga târ lan niin, Pathian chu cherub-hote’n boruakah an châwi kâng a ni a ti (Sam 18:10). Pathian chuan Mosia hnênah khân thuthlunna bâwm chunga rangkachak hlanga siam cherub pahnih dah tûrin thu a pe a, an pahnih hian inhma tawna dingin, zahngaihna thutphah chu an thla-in an zâr hliah tûr a ni tiin a hrilh bawk (Exod. 25:18–20).

`Ezekiel 1:4–14 chhiar la. He lâi thu-ah leh Isaia 6:1–6 leh Thupuan 4:1–11-a kan thil hmunahte hian eng engte nge inang awm?`

Ezekiela hnênah hian Pathian thiltihtheihzia chiang taka târ lan a ni a. A thil hmuh hian a rilru a ti buai hle ang tih erawh a chiang: Pathian mite chu Pathian ngeiin a thlante ni mah se, ram tiamah ni lo, Babulonah zâwk, chutah pawh sal ni leh nghâla an awm lâi a ni tlat bawk si a ni. A thil hmuh chu ngun takin a han ngaihtuah a, a hawi chho a, Pathian lalthutphah chu eng kim chungah a awm a ni tih a hre ta a.

Ezekiela’n a hmuh lalthutphah leh lalthutphah hmu vetu mi dangte hmuh hi a inan tlânna lo sawi ila. Thil nung a hmuhte hian Johana’n a hmuh thil nung pali-te hmâi ang bawk kha an pu a: sakeibaknei hmêl ang te, mupui hmêl ang te, bâwngpa hmêl ang te leh mihring hmêl ang te an pu a ni.

Hêng thil siam mak tak mai, hmâi pawh pali ngawt neite hi Ezekiela lehkhabu-ah hian an hming a sawi lêm lo va; mahse, a hnu-ah, lalthutphah a hmuh thu a sawina dangah chuan “cherub-ho” tia sawi a ni. Tin, Isaia inlârna hmuhah pawh seraf pakhat chuan maichâm ata chaichehin meiling a rawn keng bawk a. Hêng thil nungte hmâi hi Johana inlârna hmuha thil nung pali-te hmâi nên pawh a inang hle a ni.

Pathian lalthutphah kan hmuh apiangin—a entîrtu thuthlunna bâwm, Pathianin Mosia a rawn biakna hmunah a ni emaw (Exod. 25:22), zâwlneite’n inlârnaa an hmuhah emaw pawh ni se—cherub-ho hi an lo awm ve zêl thîn a. A chhan pawh Pathian lalthutphah nêna hnâi taka an inzawm tlat vâng a ni. Pathian thil siamte hi a ropuina târ lang tûra duan vek an ni a. Ama anpuia siam mihringte kan ni emaw, a lalthutphah ropui tak kianga awm reng thîn vân mite an ni emaw, Pathian ropuina puang chhuaktu kan ni vek.

`Lalpa Pathian Engkimtitheia chu a thianghlim e, a thianghlim e, a thianghim e. Ezekiela’n Pathian ropuizia leh thianghlimzia a sawi hi ngun takin ngaihtuah la, nangma ropui ve-na leh thianghlim ve-na nêna a inthlauhzia i lo hmu chhuak thei em? I chhânna khân chanchin tha i mamawhzia a hriattîr che em?`