---
title:  Cherub pahnih
date:   12/05/2025
---

Kan nu leh pa hmasa berte Eden huan ata hnawhchhuah a nih hnu lawk khân Pathianin Messia a la rawn tirh tûr thu a hrilh nghâl a (Gen. 3:15). Tichuan, Eden huan khawngkaah khân chhinchhiahna ropui, mei khandaih vir tawn zawk zawk keng cherub pahnih a awmtîr ta a. Cherub hi Pathian lalthutphah entîrna niin, thuthlunna bâwm pawh kha cherub pahnihin a inhawi tawnin an thla an lo zâr hliah a nih kha (Exod. 25:18).

`Genesis 3:21–24 chhiar la. Cherub-te’n an tih tûr chu eng nge ni a, eng vânga chu chu ti tûr nge an nih?`

Cherub-te hi mi sualte’n an duh duha nunna thing rah an lo thei tûr vêngtu atâna dah chu ni ngei mai mah se (Gen. 3:22), eng tikah emaw chuan mihringte hi paradis-ah dah kîr leh an la ni dâwn tih entîrtu, beiseina leh thutiam chhinchhiahna pawh anni tel tho bawk.

“Eden huan hi mihringte luh ve phalsak an nih tâk loh hnu-ah pawh khân rei tak chhûng chu leiah hian a la awm zêl rih a. Suala tlu ta mihringte kha râlkhat atanga sualna nei ve lote chênna hmun an thlîr phalsak niin, a luhna kawngka erawh vântirhkohte’n an lo vêng tlat thung. Cherub-te’n an vên Paradis kawngka-ah chuan Pathian ropuina târ lanin a awm a. Hemi hmunah hian Adama kha a fapate nên Pathian chibai bûk tûrin an va kal thîn a ni. Hetah hian an bawhchhiat avânga Eden huan ata chhuahtîr an nih phahna dân chu zawm tawh an intiam thar thîn a. . . . Nimahsela, siam thar lehna tak tak, ‘lei thar leh vân thar’ (Thupuan 21:1) a awm hunah chuan a tîra âia mâwi leh ropui zâwk daihin din thar leh a ni ang.”—Ellen G. Thlahtubulte leh Zâwlneite, p. 41.

Genesis 3:24 thu inchheh dân hi a ngaihnawm khawp mai: Pathian chuan Eden huan chhak lampangah cherub-te a “dah” tih a ni a. Heti lâia dah tih hi Hebrai tawngah ziah Bible-ah chuan shakan niin, chu chu a mite zînga Pathian a rawn chên ve-na hmun thianghlim “biak bûk” sawina atâna hman thin a ni (Exod. 25:9, Num. 3:26 en la). Pathian awmna hmun sawina atâna tawngkam hman thin tlânglâwn tak, Shekinah tih tak hi chu Bible-ah a awm lo mah se, “biak bûk” tia lehlin thin he thumal atanga chher chhuah hi a ni a. Shakan tih hi a ngialngana lehlin dâwn chuan, “Pathian chuan Eden huan chhak lampangah cherub-te a biak bûk” tih tûr a ni ang.

Bible-ah hian cherub-te chu Pathian awmnaa awm ve nia sawi thin a ni a (1 Chron. 13:6, Sam 80:1, leh Isaia 37:16 te en la), a bîk takin Pathian hming puan chhuaha a awmna a lalthutphah bul vêlah an awm thîn. Thupuan bung 4 leh 5-a kan hmuh, Pathian lalthutphah vêla awm upa 24-te hian Pathian fakna hla sain, eng kim siamtu (Thup. 4:11) a nih avânga ropuina leh châwimâwina nei tlâk an nih thu an puan hi kan hriat ngei a ngâi a. A chhan pawh hei hian lalthutphah hûnna pindan chhûnga thil awm dân min hriatthiamtîr bâkah, mi sual ngaihdam tâk kan nihna anga kan Siamtu nêna kan inzawm dân pawh min hrilh bawk a ni.