---
title:  Kei heta hi ka awm, mi tîr ta che
date:   11/05/2025
---

Kum eng emaw zât kal ta khân kohhran pakhat chuan an biak in hnuai thawm thata, fellowship hall thar siam an rilrûk a. An thil tih hmasak ber chu a ti lang mâwi leh hmuh ti nuamtu atân electric bulb/tube êng tak tak vuah thluah a ni. Nimahsela, an han vuah chiah chu, a hma âi khân a lang mâwi lo ta zâwk mah a, a chhan pawh êng chuan thil nalh loh lâi, dik loh lâi a tih lan thin vâng a ni.

Isaia’n Pathian lalthutphah hûnna pindan chhûng a han hmu chu ropui a ti lutuk a, an tlin lohzia inhriain, “Hmûi bawlhhlawh pu mi ka niha, hmûi bawlhhlawh pu mite zînga awm ka nih avângin ka chung a va pik êm! Ka boral ta a nih hi; ka mitin Lal, Sipaihote Lalpa chu ka hmu ta si a” (Isaia 6:5) a ti chûl mai a ni. Keini pawh hi Pathian bula hruai ni ta thut ila, a awm ang hian kan awm ve ngei tho ang. Pathian êng chu kan chhuanlam neih zawng zawngte ti kiang vek tûr khawpa êng nasa a ni a. Pathian bulah chuan suala bo tawh kan ni tih inhriatna kan nei thîn. Isaia phei hi chuan a dam chhûng zawnga mak a tih reng tawh tûr thil a tawng a ni.

`Isaia 6:6–8 chhiar la. Isaia hian thil sual tih chu boralna a ni tih a hre chiang a, a chhan pawh sual man chu thihna a nih miau vâng a ni. Nimahsela, Pathian chuan sual rahte tuar tlawk tlawk tawh mai tûrin min kalsan lo va, a hmangaihnain mi a rawn zawng hrâm hrâm zâwk thîn. Isaia’n Pathian a hmuh hnu hian eng thil nge lo thleng a, chu thil thleng chu enga ti nge a pawimawh êm êm?`

Isaia hi seraf pakhatin mâichâm ata meiling rawn laa, chumia a kâ a rawn deh rual rualin a khawlohna lâk bosak nghâl a ni a. He mâichâm hi rimtui hâlna mâichâm, Pathian mite’n leh Pathian mite tâna tawngtâina an hlanna hmun a ni (Thup. 8:3, 4 en la). Tichuan, a sualte chu ngaihdam niin, Pathian hmaa ding tlâka ngaih a lo ni ta a—mahse, chu âia pawimawh zâwk chu, khawvêl hnêna Pathian âiawha ding tûra tirh a nih ta hi a ni.

Thil mak leh ngaihnawm angreng tak chu, “seraf” tih hi “alh”/“kâng” tihna a lo ni hi a ni a. Johana 5:35-a Isua’n Baptistu Johana rawngbâwlna a sawi dân hi i lo en teh ang: “Amah chu khâwnvâr alh tha tak leh êng tak a ni a, a êngah chuan eng emaw chen hlim rih pawh in duh bawk kha” (NKJV). Ni e, Johana kha keimahni ang bawka mi sual, khawngaihna leh chhandamna mamawh ve tho chu a ni ngei a; nimahsela, a rawngbâwlna khân khawngaihna leh chhandamna rawn thlentu tûr lam chu mi a kawhhmuh a ni.

Isua kha Pa ropuina âiawhtu tha famkim niin a lo kal a—tin, Pathian chuan vâna vântirhkohte’n (saraf-te’n) an thawh thin ang hna thawk tûrin zâwlnei, mi sual a rawn tîr bawk a ni.

`Isaia hian a sualte tlen fâi a ni ta tih a hriat hnu-ah chauh, Kei heta hi ka awm, mi tîr ta che tih thu hi a sawi a. Eng tin nge keini, Isua thisena kan sualte tlen fâisak ni tawhte hian Isaia’n Pathian kohna a chhân ang hian kan chhân ve theih ang?`