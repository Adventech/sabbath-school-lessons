---
title:  Pathian chu a mite zîngah a awm
date:   14/05/2025
---

Israel fate kha Ram Tiam lam pana an kal lâi khân Pathian awmpuina an chang a ni tih entîrtu chhûmin a hruai a. Chhûm chu a ding a nih chuan anni pawh an châwl ve a, biak bûk sa-in, biak bûk vêlah chuan sîr tinah hnam pathum zêlin an puan in an zâr ve thîn a ni. Pathian awmpuina chu Hmun Thianghlim Berah khân a lo chhuk thla a; chutiang chuan, a mite zîngah a rawn chêng ve thîn a ni.

**Hêng biak bûk sîr lî-a inzâr hnam pathum zêlah hian hnam lian ber leh hotu chan chang hnam khat an awm zêl a. Chûng hnam lian leh hotu chan chang pali-te chu tute nge ni (Numbers bung 2 chhiar la)?**

`Num. 2:3 (Khawchhak lampang):`

`Num. 2:10 (Chhim lampang):`

`Num. 2:18 (Khawthlang lampang):`

`Num. 2:25 (Hmar lampang):`

Hêng hnam pali-te hian anmahni huam chhûnga awmte chhinchhiahna atân puanzâr an nei theuh a, chu puangzâr chu tute nge an nih tih ti langtu tûr a ni. Bible hian an puanzârte hi eng ang pian nge ni a, eng rawng nge ni hlawm tih te a sawi hran lo naa, thil tih thin dân ngaihnawm deuh an nei ni chuan a ngaihruat theih—chu chu Genesis bung 49 leh Deuteronomi bung 33-a kan hmuh, Jakoba’n a fapate nihna theuh a sawi beh chhana lo piang a ni nghe nghe bawk. “Juda rabbi-te sawi dân chuan, Juda thlahte riahna hmuna puanzârah hian sakeibaknei lem a chuang a, Reubena thlahte riahna hmunah hian mihring lem emaw, a mihring lu lem emaw a chuang a, Ephraima thlahte riahna hmunah hian bâwngpa lem a chuang a, Dana thlahte riahna hmunah hian mupui lem a chuang bawk. Chutiang chuan Ezekiela’n a lo sawi, cherub pian hmang ang nei thil nung pali-te kha hêng puanzâr pali-a milem chuangte hian a entîr a ni.”—Carl Friedrich Keil and Franz Delitzsch, Commentary on the Old Testament, vol. 1 (Peabody, MA: Hendrickson, 2011), p. 660.

Juda-te thawnthute hi âwih chin tâwk neih thiam a tûl tho rualin, he thawnthu-in a sawi leh Bible-in Jerusalem Thar hmêlhmang a sawi dân kan khâikhin hian, a inanna lâi a awm nual a, a ngaihnawm ve hrim hrim tlat. Jerusalem Tharah pawh hian kulh kawngkhâr sâwm leh pahnih neiin (khawchhak lam leh khawthlang lam, chhim lam leh hmâr lamah pathum theuh), kawngkhâr tinah chuan Israel hnam sâwm leh pahnihte hming a chung vek bawk (Thup. 21:12, 13).

Bible-in Israel fate riah hmun leh Jerusalem Thar hmêlhmang a sawi dân hian thil pawimawh tak pakhat târ lan a nei a, chu chu Pathianin a lalthutphah hnaih tûra mihringte a hruai thin thu hi a ni. Thupuan bu hian “Lalpa Pathian, Engkimtitheia leh Berâmno chu an biak in a ni” tih thu min hrilh (Thup. 21:22, NKJV).

`Keini hi chu Israel fate riah bûkah khân kan chêng ve lo ngei mai a. Mahse, keimahni nun theuha Pathian kan hnaih theih dân kawng awmte chu eng nge ni?`