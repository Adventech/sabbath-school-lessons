---
title:  Pathian hian amah hrethiam tûrin min duh
date:   31/03/2025
---

Ram/state dang khawiah emaw, chumi hmuna an tawng hman i hriat ve si lohnaa i awm lâiin damdâwi zawrhna dâwrah emaw, dam lo inentîrna hmunah emaw i kal tawh em? Dâwr nghâktu emaw, doctor emaw hnênah chuan i sawi duh ang i sawi chhuah theih si loh avângin hrehawm i ti ngawt ang ti raw?

Pathian pawh hian kan hnênah thu sawi duh hle mah se, harsatna hmachhawn a nei ve tho mai a. Chuvâng chuan, “Vân khi lei âia a sâng zâwk angin, ka awm dânte hi in awm dânte âiin a sâng zâwk si a, ka ngaihtuahte pawh hi in ngaihtuahte âiin a sâng zâwk bawk” (Isaia 55:9 tiin a lo sawi sâwi rêng a ni. Nimahsela, a harsatna tawh hi kan hnêna thu sawi nân mihring tawng hman a hrethiam lo lam a ni ve lo va; keimahni zâwk hian a famkima amah hrethiam tûrin ngaihtuahna emaw, tawngkam emaw kan neih phâk loh vâng zâwk a ni.

**Hêng a hnuaia Bible chângte hian eng tin nge Pathian ngaihtuahna leh keini ngaihtuahna inthlauhzia an sawi?**

`Sam 139:1–6`

`Sam 147:5`

`Rom 11:33`

`1 Johana 3:20`

Thil nihna dik tak kan hriat reng tûr chu, Pathian rilru leh ngaihtuahna hi eng tikah mah a famkimin kan hre thei ngâi dâwn lo tih hi a ni a, a chhan pawh ani chu tâwp chin nei lo leh eng kim hria a nih tlat vâng a ni. A thil siamte pawh hi a zavâi chuan kan hrethiam sêng lo hrim hrim bawk a. Chuti a nih lâia amah lo hriatthiam kîlh kêlh tum chu tih sa loh loh a ni lo vang em ni? Thil theih loh tawp a ni.

Amaherawhchu, thil zawng zawng hi hrethiam vek ngâi dâwn lo mah ila, kan chhandamna atâna tûl leh tangkâi chinte chu kan hrethiam thei zêl thung (2 Tim. 3:14, 15 en rawh.) Tirhkohte’n an thu sawi ngâithlatute hnêna chanchin tha awmzia an hrilhfiah khân, hrilhlâwkna lo thleng famkim tate chu an sawi chhuak thîn a, hêngte atang hian hrilhlâwkna thute pêk a nih chhan chu chhandamna ruahman kan lo hriatthiamna atân a ni tih kan lo hre thei thîn. Hetiang chiah hian, khawvêl tâwp dâwn hnaihah chuan Bible-a kan hmuh hrilhlâwkna thute hian eng emaw ti kawng tal chuan Isua hnênah min hruai thleng nge nge dâwn a, mihring zawng zawng hnêna a pêk chhandamna thutiam chu hrethiam tûrin min tanpui ang.

Lalpa, amah hmanga khawvêla thil zawng zawngte siama an lo awm tâkna chu (Kol. 1:16; Johana 1:1–3 en la) he leiah hian lo kalin, mi zawng zawng sual thâwina atân krawsa thi tûrin a rawn inpe a, kha a inthâwina siam khân mi sual ber berte pawh a huam vek. Chutiang tak chuan Pathian hian min lo hmangaih a ni a. Kan tân eng kim a lo tih tawh avângin mi zawng zawng hi—mi sual ber berte pawh tel vekin—Isuaa min pêk chu hre tûrin min duh ang tih a chiang a. Chumi kan lo hriatthiam theihna tûr atân chuan hrilhlâwkna thute pawh hi pêk kan ni rêng bawk a ni.

`Bible-ah hian kan hriatthiam loh thu tam tak awm tho mah se, eng vângin nge kan hriat chinah kan rilru kan pêka, chûng kan thu hriatte chu kan zawm bawk a pawimawh le?`