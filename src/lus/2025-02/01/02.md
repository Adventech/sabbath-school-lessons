---
title:  A chhiar apiangin a awmzia hrethiam rawh se
date:   30/03/2025
---

In vêngah/khuaah Kristian lehkhabu dâwr a awm em? A awm a nih chuan, lêng lût la, Bible-a hrilhlâwkna thu hrilhfiahna lehkhabute kha han thlêk kual thuak thuak teh. Chûng lehkhabu ziaktute chu an ngaihdân leh hrilhlâwkna thu an hrilhfiah dân a inang lo hlawmin, inkalh tak takte pawh a ni hlawm tih i hre thuai ang a, Thupuan bu-in a sawite hi a awmzia hriatthiam tak tak theih loh nia ngaihna pawh i neih phah hial maithei nghe nghe bawk. Entîr nân, ziaktu pakhat chuan Krista dodâltu tih hi chu eng dang ni lovin, entîrna emaw, tehkhin thu emaw mai niin a sawi ang a; ziaktu dang pakhat chuan nakîna lo la chhuak tûr niin a sawi thung ang a; tin, ziaktu dang leh chuan milem be mite’n Rom Lalram an awp lâi vêla mi tu emaw kha sawina niin an ngâi bawk ang. Hetiang teh nuai hi a nih avângin, thuhriltu upa lam deuh tawh pakhat chuan heti hian a lo sawi rêng a: “Bible hi chu tingtang hlui deuh tawh ang a ni a; i duh ang thlûk mil tûr zêlin i perh thei ang” a ti.

Nimahsela, amah Bible hi chuan chutiang ngaihdân chu nei tûrin min râwn hauh lo thung a. Ngun taka chhiara, Pathian chuan thil a sawi liam ve mai mai ngâi lo va, a Thu kal tlanga thutak a sawite chu a awmzia kan hrethiam thei a ni tih ring chunga zir tûrin min sâwm zâwk a ni.

`Matthaia 24:15; Thupuan 1:3; Matthaia 11:29; leh Jeremia 9:23, 24 te hi chhiar la. Hêng thute hian Pathianin ama chungchâng kan hriatthiam theihna tûra ruahmanna a lo siam chu eng tin nge min hrilh?`

Sap rama zirna in sâng (university) tam takah khuan Bible hi subject pakhat anga zirtîr niin, an zirtîr dân erawh thu leh hla mâwi tak tak dah khâwmna lehkhabu a nihna angin a ni tlângpui. Mahse, ringtu tha tak tân chuan, zirtîrtu-in hmâsâng milem be mite’n an lo ziah thawnthu phuahchawp ngaihnawm tak si a zirtîr dân ang chiah thova Bible an zirtîr lâi lo ngaihthlâk chu mak tih loh a har ngawt ang. Mi thiam tam takin Pathian thu a ni tih ring ve hran chuang miah si lova Bible an zir emaw, zirtîr emaw ve chhan chu Bible-a kan hmuh thawnthu hrang hrangahte hian nungchang dik leh tha min zirtîr thei “thu” hlu tak tak a awm vâng a ni a. Nimahsela, anni ngaihdân chuan, Pathian thâwk khum a ni tia zirtîr chu thil nuihzatthlâk tak a ni.

Chutiang chu a nih avângin Bible hi chhiar nasa ve viau tho mah se, Bible kal tlanga Pathianin thil a sawite chu a awmzia an hrethiam thei ta lo thîn rêng a. Mi thenkhat dang lah chuan Bible thuchah kalh zâwng chiahin an lo zirtîr ve bawk si nên. Lalpa hnêna intûk luhna tel lo leh, thutak zir tûra thinlung inhawng miah lote chuan Bible hi han zir han zir ve thîn mah se, a thuchah laimu tak an man theih dâwn loh mai bâkah, hêng Bible phêk tina Pathian nungchang thianghlim leh hmangaihna târ lana awmte hi a hmu thiam thei dâwn rêng rêng lo va. Hei hi mi tam takin an lo rin âia thleng awlsam a ni nghe nghe bawk. Chuvâng chuan, a hmanraw dik nên ni lo leh rilru dik pu lo (Thlarau Thianghlim kaihhruaina ni lo) chunga Bible chhiar/zir ve ngawt chu thil hlauhawm tak a nih thei rêng a ni.

`Mi pakhat, sakhaw mi êm êm nia hriat pawh ni lo hian Bible a lo chhiar ve tlat mai a. A chhiar chhan an han zawh chuan, “E le, a sawi dik tâwk lote ka zawng kual maw le” a ti pek a ni âwm e. Eng vângin nge hetiang hi ngaihdân leh rilru put hmang dik lo tak a nih?`