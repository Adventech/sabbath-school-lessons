---
title:  Daniel, thu chu thup tlat rawh
date:   01/04/2025
---

`Daniela 12:4 chhiar la. Pathianin Daniela hnêna a sawi chu eng nge ni? (Thup. 22:10 nên khâikhin ang che.)`

Thuhriltu tam tak chuan Daniela 12:4 thu hian Isua Krista lo kal leh hma lawkin khâwl lam leh science thiamna lamah hmasâwnna nasa tak a thleng dâwn tih a lo sawi niin an ngâi a. Thenkhat phei chuan tûn hnâi kum za liam ta chhûnga zin vei vahna hmanraw chi hrang hrang—motor, thlawhtheihna leh lawng leh a dangte—chak tak tak siam chhuah lo ni ta hi a lo sawi niin a ngâi bawk. Adventist-te ziah lehkhabu tam takah pawh hetiang zâwng hian thu an kalpui ve tho mai a. Hrilhfiahna âwihawm leh âwm ang tak chu ni ve ngei tho mah se, Daniela 12:4 thuin a sawi hi chu thil dang zâwk a nih maithei.

Hemi châng hi i han chhiar nawn leh teh ang. Vântirhkohin Daniela hnêna a sawi hi “thu chu thup la, lehkhabu chu châr tlat rawh” tih thu-in a intan a. Heta a sawi hi Daniela lehkhabu chungchâng a ni tih hria ila. Chuti a nih chuan, tâwpna huna lo pung hluai tûr hriatna a tih hi thil dang ni lovin, Daniela lehkhabu awmzia hriatthiamna a ni thei mai zâwk ang em?

He thu vântirhkohin a sawi hian Daniela lehkhabu hi Thupuan bu nên a inan chiah loh dân a târ lang a, Johana kha chu a lehkhabu châr/zêp lo tûrin hrilh a ni ve thung a nih kha (Thup. 22:10). Thupuan bu hi chu a bul rêt atanga a awmzia hriatthiam tûr a ni a, a chhan pawh “a hun chu a thlen hnaih tawh êm vâng a ni. Hetih lâi hian, Daniela lehkhabu erawh hi chu nakîn hnua a awmzia la hriat fiah thiam chauh tûr a ni ve thung.

Kum za eng emaw zât liam ta chhûng khân Kristiante zînga mi thiam tam takin Daniela lehkhabu hi hrilhfiah an lo tum nasa tawh thîn a, thenkhat phei chu an hlawhtling viau nghe nghe. Amaherawhchu, Daniela lehkhabu hriatthiamna hi kum 1798-a lo tâwp ta kum 1,260 hrilhlâwkna tâwp hnu khân nasa taka lo pung chhovin, khawvêl hmun hrang hranga Bible hrilhfiahtu tam tak chuan kum 1843 vêlah khan thil pawimawh leh ropui tak eng emaw a lo thleng dâwn niin thu an keuh thlu deuh thup a. Chûng zînga mi hriat hlawh ber ni ta chu William Miller-a kha a ni âwm e. Ani thu hril avâng hian kum zabi sâwm leh pakuana lâi vêla thleng, Isua lo kal lehna atâna inbuatsaihna ropui tak, “Great Advent Movement” tia hriat ni ta kha a lo piang chhuak hial a. Hemi hnu hian thil pawimawh dang eng eng maw pawh lo thleng ve lehin, chu chuan “a la bâng” kohhran hi a hrin chhuah bâkah, chiang taka vântirhkoh pathum thuchah awmzia hriatthiamna pawh an lo nei ta bawk a ni.

Khawvêl puma inzâr chhuak vek kan kohhran lo pian chhuahna hi tawngkam danga kan sawi dâwn chuan, Daniela lehkhabu-in tâwpna huna hriatna pun tûr thu a lo sawi a thlen famkim tâkna a ni ti pawhin kan sawi thei ang.

A leh lamah, mi dangte thiam loh chantîrna rilru pu miah si lovin, “thim” hnuaia Kristian kohhran tam zâwkte an la awm tlat si dân hi ngaihtuah la. Bible thu bul thenkhat, entîr nân, Eden huna din lo ni daih tawh ni sarih ni Sabbath te pawh ngaihthah niin, a âiah milem be mite Rom atanga lo chhuak Sunday zâwk an han châwisâng ta tlat hi chu a mak a ni. Tin, mitthite awm zui zêl dân an hriatthiam lohzia pawh hi ngaihtuah bawk la, Kristiante zînga a tam zâwk daihte hian milem be mite zirtîrna, mitthite chu a hnuk a chah veleh khawi hmunah emaw an kal nghâl zêl a—thenkhat chu vânramah nuam taka han awm ta-in, thenkhat dang erawh chatuana kâng tûr hremhmunah an kal thung niin an ring a ni.

Hetih lâi hian keini chuan thu dik kan hre bîk a, he thu dik kan hriatna avâng hian kan lâwm mai bâkah, kan inngâitlâwm tel bawk tûr a ni ang.