---
title:  Hrilhlâwkna Hrilhfiah Dân Thenkhat
date:   29/03/2025
---

### Chhiar tûrte

Jer. 29:23, 24; Sam 139:1–6; Dan. 12:4; Thup. 22:10; 2 Tim. 3:15–17; Heb. 4:12.

> <p>Chângvawn</p>
> “‘A chhuang apiang erawh chuan hei hi chhuang rawh se, kei Lalpa hi ngilneihna te, rêl dikna te, felna te he leia hmang thîntu chu ka ni tih mi hriata, a hriatthiamna chu. Hêng thilte hi ka lâwm zâwng a ni si’ tih hi Lalpa thu chhuak a ni” (Jeremia 9:24).

Bible-ah hian Kristiante’n ngaihdân thuhmun an neih tlânna ni lo thu tam tak a awm a, chûng zînga pakhat chu hrilhlâwkna chungchâng hi âwm e. Hetianga ngaihdân inang lo tak tak kan neih avâng leh, dik ber nia kan inngaih theuh bawk si hlawm avâng hian mi tam tak chuan Bible-a hrilhlâwkna thu kan hmuhte hi zir tûl lo, hun khawhral thlawnna mai niin an ngaih phah fo rêng a. Vânduaithlâk takin, ringtute zîngah ngei pawh mi tam tak chuan Bible-a lehkhabu thenkhat, entîr nân, Thupuan bu angte hi chu hriatthiam theih loh niin a ngâi sa tawp mai bawk. Pastor thenkhat, hrilhlâwkna thute zir chu buaina zakhua thlentu mai nia ngâite’n an lo fuih thîn bawk si a; chuvâng chuan, chhiar enah an en lo tawp mai niin a lang.

Hetiang hi hmânah chuan thil nih dân a ni ngâi lo. Kristian kohhran chanchin kal tawha kum zabi hmasa sâwm leh pariat vêl chhûng zawng kha chuan Kristiante zînga a tam zâwk daih khân Bible-a hrilhlâwkna thute hi an ngaihsakin an ngâihlu hle thîn a, hrilhlâwkna thu hrang hranga thuchah pawimawh tak tak inphûmahte pawh hian ngaihdân thuhmun an lo nei tlâng hle thîn bawk. Pathianin ringtute hnêna hrilhlâwkna thute a pêk chhan leh a ruahman dân ni bawk chu: “Tin, unaute u, in zain thu thuhmun in sawia, in zînga inthenna rêng a awm lohna tûrin, rilru hmun khat leh ngaihtuahna hmun khata fel taka in in zawm tlat zâwkna tûrin, kan Lalpa Isua Krista hmingin ka ngên a che u” (1 Kor. 1:10) tih hi a ni a.

Tûn kârah hian hrilhlâwkna thute hrilhfiahna rintlâk leh nghet tak min neihtîr thei tûr thu pawimawh thenkhat kan zir ho dâwn a ni.