---
title:  Thu chu zirin
date:   02/04/2025
---

Seventh-day Adventist-te’n Bible-a kan hmuh hrilhlâwknate hriatthiamna kan neih theih chhan chu William Miller-a’n kawng a lo sah kuak tawh vâng a ni a, a hnênah khân lawmthu sawi kan ba nasa hle a ni. Bible châng pawimawh thenkhat (entîr nân, Daniela 8:14 thu) a hriatthiam dân kha dik tâwk lo deuh mah se, a zir dân phung erawh a pawimawh êm êm tho va, a chhan chu ni hnuhnûng kohhran lo pian chhuah theihna atâna kawng lo sialtu a nih tlat vâng a ni.

`Matthaia 5:18, 2 Timothea 3:15–17, leh Luka 24:27 te chhiar la. Hêng chângte’n Bible hrilhlâwknate kan zir dân tûr nia an sawi chu eng nge ni?`

Kawng thenkhatah chuan, Bible thute zir hi milem zai sawmte rem khâwma intihsiakna neih nên pawh a danglam vak lohna lâi a awm thei ang. Milem them pahnih thum lek hmang chuan milem pum pui lan dân tûr suangtuah chhuah thiam a harsa hle dâwn a. Chûng milem them pahnih thum i kenahte chuan sakawr taksa bung a ni ngei tih i hriat i hmu a; tichuan, sakawr lem i rem khâwm niin i ngâi ta mai rêng bawk a. Nimahsela, milem them thenkhat dangte chu âr te, bâwng te a ni ve leh bawk si. Milem them zawng zawngte i han rem khâwm zawh vek hnu chuan khawi emaw lâia ram lem (landscape) i lo rem reng a ni tih i hre ta a. Chutah chuan khawpui te, ran vulhna hmun te, a piah deuhah tlâng dung mâwi tak tak te a awm bawk.

Kristian thenkhatte’n Bible an zira tih dik/fuh loh an neih thin pawi tak pakhat chu Pathian Lehkhabu hi eng emaw atân bîka hman theih thu sawi tha tak tak leh thu fing chi hrang hrang dah khâwmna nia an ngâi hi a ni. Entîr nân, mi thenkhat chuan Gideon International buatsaih, Gideon’s Bible phêk hma lama Bible zir kaihhruaina tâwi tê leh hriatthiam awlsam tak ni bawk si an lo dah hi an hmang rim êm êm mai a. Hetah hian thupui hrang hrang atâna chhiar tûr Bible chângte dah zêl niin, chu chu kan thil zir tûr apiang atâna Bible zirtîrna pum pui khâikhâwmnaah an ngâi hial thîn.

Vânduaithlâk takin, hetiang ngaihdân hi hrilhlâwkna thute zirnaah pawh a rawn chhawm lût bawk a. Bible châng khawi emaw lâi hi—a chheh vêl thute ngaihtuah tel miah lova la chhuakin—chanchin thara an puan thil thlengte-ah an lo hmeh bel zung zung mai thîn a, Bible châng dangte’n an lo sawi ve-te chu an ngaihtuah chang tawh ngâi rêng rêng lo. Hei hian hrilhlâwkna chungchâng chhuina lehkhabu tam tak hring chhuakin, chûng lehkhabute chu kum tam vak lo a liam hnu-ah ziah danglam deuh hret emaw, siam that emaw a ngâi tlângpui hlawm nghe nghe a. A chhan pawh, thil lo thleng tûr nia an sawite chu a lo thlen leh tâk si loh avâng leh, a lo thlen hun tûr nia an sawiah a lo thlen tâk loh thin vâng a ni.

Chuvâng tak rêng chuan, kan thu zir tûr chungchâng inziahna Bible châng thenkhat chhiara duh tâwk mai lovin, chumi chungchânga Bible-in a lo sawi zawng zawngte chu ngun taka zir kim vek a pawimawh êm êm a. Tin, a sawina boruak leh a chhehvêl thilte pawh kan ngaihtuah tel a tûl thîn bawk. Bible thute hi ziah a nih hun leh ziah a nih chhante ngaihtuah chang miah lova lo hrilhfiah ve ngawt a awl khawp mai a. Mahse, chutiang chu tih hauh loh tûr a ni.

`An rin dân, entîr nân, thih hnua kan awm zui dân chungchâng emaw, Chawlhni chungchâng emaw nem nghehna atâna Bible châng thenkhat chauh la chhuaktute nên Pathian thu in lo sawi dûn/ho ve tawh em? Chumi tuma i thil tawn chu eng nge ni? Chutianga ti thînte chhân lêt dân tha ber chu eng nge ni ang?`