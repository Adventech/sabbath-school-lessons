---
title:  Tehkhinna anga ngaih tûr nge a ngialngana pawm tûr?
date:   03/04/2025
---

Hrilhlâwkna thu zirtute’n thil pawimawh tak an ngaihtuah tûr awm chu, Bible-in tawngkam a hmante hi a ngialngana lo lâk tûr nge ni a, entîrna emaw, tehkhinna emaw anga lo ngaih zâwk tûr tih hi a ni. A ziaktuin entîrna tawngkam a hmang a ni tih chu eng tin nge kan lo hriat theih ang a, tin, chu tawngkam a hmanin a entîr chu eng tin nge kan lo hriat theih bawk ang? Chumi hriat theihna kawng pawimawh tak chu, eng tin nge a entîrna tawngkam hman chu Bible hmun hrang hrangah hian ziaktu dangte pawhin an lo hman ve hlawm tih en kual a ni a, chu chu tûnlâi huna kan hman dân nêna inang lo mai pawh ni lovin, inpersan daih pawh a ni hial maithei nghe nghe bawk. Entîr nân, mi thenkhat chuan Daniela bung 7-a a tawngkam hman “savawm” tih hian Russia a entîr niin an ngâi a, a chhan pawh tûnlâi hian savawm chu Russia ram chhinchhiahna atâna hman a nih ve fo vâng a ni. Mahse, hetiang hi hrilhlâwkna thua entîrna hrang hrang awmzia hrilhfiah dân him leh rintlâk chu a ni hauh si lo.

**Hêng Bible chângte hi chhiar la, Bible thute hi Bible thu vêk hmanga hrilhfiah tûr a ni tih hre reng chungin i chhiar dâwn nia. Hêng Bible châng hrang hranga entîrna tawngkam thuhmun lo lang vek chu eng nge ni a, chu tawngkam chuan Bible-ah hian eng nge ni a entîr thin sawi ang che.**

`Dan. 7:7, Dan. 8:3, Dan. 7:24`

`Thup. 1:16, Eph. 6:17, Heb. 4:12`

`Thup. 12:1; Thup. 21:2; Eph. 5:31, 32; Jer. 6:2`

Dân zawm awlsam êm êm, “Bible-in tawngkam a hmante hi Bible tawngkam vêkin a hrilhfiah kan phal tûr a ni” tih hi kan zui a nih chuan, hrilhlâwkna thua entîrna leh chhinchhiahna tawngkam hrang hrang an hmante zînga a tam zâwk daihte hi a awmzia kan hrethiam ngei ang. Entîr nân, “kî” tih chuan sawrkâr thuneihna emaw, ram emaw a entîr tlângpui a. “Ngûnhnâm” tih chuan Pathian Thu a entîr tlângpui a. Tin, “hmeichhia” tih chuan kohhran a entîr thîn tlângpui bawk. Hêng atang pawh hian Bible thute chu Bible thu vêkin a hrilhfiah nghâl zêl a ni tih kan hre thei ang.

Zawhna chhân ngei ngâi la awm erawh chu, eng vângin nge Pathian hian a thil sawi duh chu tawngkam pângngâi hmanga sawi ta mai lova, entîrnate leh chhinchhiahnate hmanga a sawi kher le? tih hi a ni a. Entîr nân, eng vângin nge Petera hian khatih hun lâia Rom khawpui kha “Babulon” tiin a lo sawi le? (1 Petera 5:13 en la)

Pathianin entîrna emaw, chhinchhiahna emaw hmanga hrilhlâwkna thu a lo sawi thîn hi a chhan hrang hrang a awm ang a. Entîr nân, Thuthlung Thar kohhran chungchângah, Thupuan bu hian khatih lâia Rom sawrkâr kha thil sual râpthlâk tak titu tiin lo sawi ta bawl bawl mai se chuan, kohhranin tihduhdahna nasa tak a tawrh mêk kha a zual leh sauh ngei ang. A hman chhan chu eng pawh lo ni se, Pathian hian entîrna leh chhinchhiahna a hmante hi a awmzia hrethiam tûrin min duh a ni tih kan ring ngam tûr a ni.

`Bible ziaktute’n entîrna tawngkam an hmante leh hrilhlâwknate hi a zawng a za chuan a awmzia hrethiam vek rih lo mah ila, eng tin nge kan hriatthiam theih chintea rilru kan pêkna chuan kan rinna a tih chak sawt theih tho le?`