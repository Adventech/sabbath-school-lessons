---
title:  Zir belhna
date:   04/04/2025
---

Ellen G. White-i lehkhabu, Indona Ropui bung 18, “America-a Siamthatu” (phêk 317–342) chhiar ni se.

“Pathian thu hriltute leh mi tam tak chuan Daniela lehkhabu leh Thupuan bu-a hrilhlâwknate hi mihringte hriatthiam theih loh tûr thurûk ril tak niin an sawi thîn a. Nimahsela, Krista khân a zirtîrte chu anmahni hunlâia thleng tûr nia zâwlnei Daniela’n a lo sawite kha ngaihven tûra hrilhin, “A chhiar apiangin a awmzia hre rawh se” (Matthaia 24:15) a ti a nih kha. Tin, Thupuan bu hi chu thurûk a ni a, mihringte hriatthiam tûra ziah pawh a ni lo tih ang ngaihdân hi chu a lehkhabu hming, ‘Thupuan’ tih nên pawh a inkalh nghâl hrim hrim bawk a. Heti hian a thuhmahruaiah kan hmu nghe nghe: ‘Isua Krista thupuan chhuah, Pathianin a bâwihte a hriattîr atân a hnêna a pêk, thil lo thleng thuai tûr thu chu. . . . He hrilhlâwkna bu thu chhiartu leh ngâithlaa, a chhûnga thu ziak pawmtute chu an eng a thâwl e; a hun chu a hnâi tawh si a’ (Thupuan 1:1–3).

“He thu hi Pathian thâwkkhumna changa a lo ziah a ni a, chuti a nih chuan mihring ve mai ni site hian eng tin nge Thupuan bu hi thurûk, mihringte’n a awmzia an hriatthiam phâk ngâi loh tûr thuril a ni an tih mai ngam zâwk le? Thurûk hâi lan tawh, lehkhabu inkeu sa a ni. Thupuan bu kan zir hian kan rilru chu Daniela lehkhabu-a hrilhlâwknate lamah hruai kîr a ni thîn a, hêng lehkhabu pahnihte hian zirtîrna thu pawimawh ber, Pathianin mihringte hnêna a lo pêk, khawvêl chanchin tâwp dâwn hnaiha thil thleng tûrte chungchâng a lo sawi chu min hriattîr a ni.

“Johana hnênah khân kohhranhote’n an la tawn tûr thil chi hrang hrang, phûrawm tak tak ni bawkte chu puan chhuah a ni a. Pathian mite dinhmun, an tâna thil hlauhawm awm, buaina an hmachhawn tûr leh a tâwpa chhanchhauha a awm tâk dân te chu a lo hmu lâwk vek a ni. Thuchah hnuhnûng, leia rah seng tûrte rawn ti hmintu tûr chu a lo ziak a, chûng zînga thenkhat chu vânram buhzêma dah tûr buhphalte niin, thenkhat dang erawh chu boralna meipuia tuah tûr thingfâkte an ni ve thung ang. A hnênah khân thil pawimawh tak tak, kohhran hnuhnûng ber tân phei chuan pawimawh zual êm êmte chu puan chhuah a ni a. Dik lohna hawisana thutak lam rawn hawitute chu buaina leh boralna lo thleng mai tûr chugchângah an mamawh tak zirtîrna thu pêk an ni ang. Lei chunga thil lo thleng tûrte hi hre lovin tu mah an awm tûr a ni lo.”—Ellen G. White, Indona Ropui, pp. 340, 341.

**Sawi ho tûrte:**

`Hrilhlâwkna thu zirin kan rinna a tih chak sawt theih dân kawngte chu eng nge ni? Hrilhlâwkna thute—thenkhat phei hi chu kum sâng eng emaw zât liam taa ziah, thleng tûr nia a sawi thilte pawh a thlen hma daiha lo ziah tawh ni leh nghâl a ni a—zînga engte hian nge Bible i rinna ti nghet sauh a, chu âi pawha pawimawh zâwk a ziaktute thâwkkhumtu Pathian i rinna ti zual sauh le? Entîr nân, Daniela bung 2 hian eng tin nge Pathian a awm ngei tih ni mai lovin, Pathian chuan nakîna thil lo thleng tûr pawh a lo hre sa vek bawk a ni tih rin ngamna tûr chhan tha tak min pêk?`

`Hrilhlâwkna thute hrilhfiah tumna huaisâr leh rinhlelhawm tak tak lak atanga kan lo invên theih dân tûr kawngte chu eng nge ni? Keimahi kohhran chhûng ngei atang pawh hian hrilhfiahna dangdâi tak tak a lo chhuak fo tawh a ni tih kan hria em? Eng vângin nge eng kim kan fiah a, a tha apiang kan pawm tlat theih nân kan fîmkhur hle a tûl (1 Thes. 5:21)?`