---
title:  Inthâwina sawngsawhlawt lo maw?
date:   04/05/2025
---

A châng hi chuan thil inang lo, inkalh tlat pahnihte han khâikhin vêl hi a bengvârthlâkin, an nihna dik tak hriat thiam pawh a awlsam phah sawt thîn a. Bible-a kan hmuh inthâwina nihphung pawh hi Pathianin a pawmsak loh a mite inthâwinate chanchin kan zir atangin kan hre fiah thei ang.

`Isaia 1:2–15 hi Isaia 56:6, 7 leh Sam 51:17 te nên khâikhin la. Hêngahte hian inthâwina chungchânga kan hriat tûr pawimawh tak tak eng nge awm?`

Hemi tuma thil thleng lungchhiatthlâk tak mai hi Pathianin inthâwina a pawm loh vawi khatna a ni a lo. Hetiang deuh hi chhandamna chanchina a tîr lam, Pathianin Abela inthâwina a pawm lâia Kaina inthâwina erawh a pawm ve loh tum pawh khân a lo thleng tawh a. Khami tuma thil thleng khân Pathianin a pawm inthâwina leh a pawm loh inthâwina khâikhin theihna remchâng tha tak min lo pe a ni (Gen. 4:3–7 leh Heb. 11:4 en la.)

Isaia hun lâia Israel mite khân Pathian lâwm zâwng thilte chu tih tum sa teh thîn mah se, anmahni duh dân ang angin an nung lawi bawk si a. Chuvâng chuan, an inthâwinate pawh kha Kaina inthâwina ang tho, Pathian hnêna inpêkna leh intûk luhna rilru nêna tih ni lo, anmahni hma an sial avânga an tih mai mai zâwk a ni.

Chutiang rilru, mahni tling tâwka inngaihna tho chu he khawvêla lalramte chawk thotu pawh a ni a. Kaina khân ama duh dâna nung reng chung siin, Pathian hnênah ama phal chin a pe satliah ve ringawt a nih kha. Pathian chu thawhpui harsa, ama duh dân anga a nun theihna tûr kawng dâltu angin a hmu niin a hriat a; chutih rual chuan, ama ngaihdân anga kal tlang erawh a ngam chuang bawk si lo.

Abela erawh kha chuan Pathianin a ngen tak, Pathianin a lo tiam tawh Messia lo kalna entîrtu berâmno a hlân a (Gen. 3:15), kha a thil hlan khân Kalvari-a Krista’n chhandamna hna a la thawh tûr chu a lo târ lang a ni.

“Abela khân tlanna thu ropui tak chu a hrethiam a. Mi sual a ni tih inhriain, sual leh a man thihna chu amah leh Pathian inzawmna tûr dâltu a ni tih a hrethiam vek bawk. Bawhchhiata awm dânin a phût chu a hriat avângin inthâwina atâna hlan tûr chu a rawn keng a. A inthâwina ran thisen chhuak hmang khân Kalvari krawsa Isua lo la thihna tûr chu a lo thlîr lâwk daih tawh a ni. Chumi hmuna tlanna siam tûr chu a lo ring tawh a, mi fel a ni tih hriattîrtu neiin, a inthâwina chu pawm a ni ta a ni.”—Ellen G. White, Thalhtubulte leh Zâwlneite, p. 52.

`“Dân ang maia thil tihna” laka invên tlat hi eng tiang taka pawimawh nge a nih? Krista thihnaa innghah tawp mai hi chhandam nihna atâna kan beisei theih awm chhun a nih tih hi eng tin nge a takin kan chan theuh theih ang?`