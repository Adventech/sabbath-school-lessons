---
title:  Bâwngpate leh kêlte thisen
date:   05/05/2025
---

Mi thenkhat chuan inthâwina hlan hi thil tha lo tak niin an ngâi a—a nunrâwnthlâk a, a mahni hmasialthlâk a, tin, mahni tawrh âi ran pawi sawi lo tawrhtîr daih chu a dik lo hrim hrim niin an sawi bawk. Ni e, a dik lo rêng alâwm. Krista thihna kha a râwng a, a hrehawm a, tin, a tawrh tûr ni miah lo a ni bawk—sualna nei miah lo ni chungin mi sualte tân a thi ta si a. Mahse, kha kha sual avânga harsatna lo thleng chin felna tûra thil tih ngei tûl a ni bawk si a. Chuvângin, hêng inthâwina râwng tak leh hmuh hrehawm tak tak, dik lo êm êm nia lang ni bawk site hi Krista lo la thihna tûr entîrtu vek a ni.

`Hebrai 10:3–10 chhiar la. He lâi thu hian Thuthlung Hluia Pathian mite’n inthâwina an hlan thin dân eng nge min hrilh? An inthâwina hlante khân a chhandam thei chuang lo a nih chuan, enga ti nge an hlan tho bawk si?`

Berâmnote leh inthâwina atâna an hman ran dangte kha mihringte tlanna atâna lo la thi tûr Pathian Berâmno entîrtu chhinchhiahna mai an ni a. Rinna thil tih niin, mi sualte’n lo la kal tûr Messia hnathawha rinna an nghahzia hmuh theiha an tih lanna a ni. Hêng entîrnate hi a tak-in a rawn hlen chhuah tâk hlimthla rawngbâwlna tiin kan sawi mai thîn a. Mi thenkhat chuan hêng hrilhlâwknate hi krawsa Isua lo la thih tûr thu entîrtu “hrilhlâwkna tênau” ti pawhin an sawi thîn bawk.

Inthâwina nêna inzawm serh leh sâng thil chi hrang hrangte hi, khawiah emaw kan kal nikhuaa kan chuanna motor chuan man kan pêk thin ang deuh hi a ni âwm e. Rêl ticket emaw, bus ticket emaw, thlawhtheihna ticket emaw i lei a; mahse, i lei zawh rual rualin i zin chhuak zui nghâl mai ngâi lo. Ticket emaw, boarding pass emaw pêk i ni phawt a: chu chu i zin chhuak ngei dâwn a ni tih ti chiangtu a ni. Mahse, chu lehkha themah chuan thu ta ngawt mai la, khawi hmun mah i thleng lo vang. I chuanna tûr bus emaw, rêl emaw, thlawhtheihna emawa i han luh chiah khân i zin kawng i zawh tan ta chiah tihna a ni a, pawisa i pêk chhan tak chu i dawn tâk avângin lehkha them hmanga siam ticket kha chu i kawl reng a tûl ta lo.

Chutiang chu inthâwina atâna an talh rante pawh kha a ni a. Tih tûr pawimawh tak chu an nei thîn ngei mai a; mahse, inthâwina tak siam a nih tâkah kha chuan awmze nei lo mai an lo ni ta. An pawimawh zui tâk lohzia chu Isua hnuk chah ruala lei biak bûk puanzâr, Hmun Thianghlim leh Hmun Thianghlim Ber dâidangtu lo thlêr ta vek khân a ti lang chiang a. “Tin, Pathian biak in puanzâr chu, a chung lam atangin a hnuai lam thlengin a lo thlêr chhuak” ta a nih kha (Marka 15:38). Inthâwina thil tih zawng zawng, temple rawngbâwlnate leh thil dangte pawh khân krawsa Isua thihna an entîr vek a. Isua’n krawsa a thutiam a hlen chhuaha, thihna hneha a lo thawh leh chiah khân hlimthla rawngbâwlnate chu tih chhunzawm zêl a tûl ta lo va ni.

`Sual sualzia leh, a man pawh Thu tisaa lo chang Isua thihna chauhin a tlâk thei a ni tih hi ngaihtuah la (Joh. 1:1–3, 14 en rawh). Hei hian sual chungchânga kan rilru put dân tûr eng nge min hrilh?`