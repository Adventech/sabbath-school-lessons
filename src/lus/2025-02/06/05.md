---
title:  Pathian biak inah Isua a kal
date:   07/05/2025
---

Chhandamna chanchinah hian harsatna eng eng emaw a thleng ve fo va. Pathian chuan amah nêna inbiak pawhna kan lo neih tawh thin ang kha thar thawh leha, kan bula rawn chên ve leh a châk êm êm a ni. Nimahsela, a awmnaa mi sualte awmtîr ve lah chu an boral phahna tûr a ni bawk si a. Hei vâng hi a ni ang, Davida pawhin, “Suahsualnaa lâwm thîn Pathian i ni si lo va; mi sual chu i hnên an thleng lo vang” (Sam 5:4) tia a lo ziah ni. Chutih lâi chuan, Davida vêk hian, “Kei erawh chu, i ngilneihna nasa tak avângin i inah ka lo lût ang a; tih chung chein i biak in thianghlim lam hawiin chibai ka bûk thîn ang che” (Sam 5:7) tiin a lo ziak tho bawk.

`Haggaia 2:7–9 chhiar la. Pathian biak in hnuhnûng zâwk sak a nih lâi khân zâwlnei Haggaia chuan Pathian biak in thar chu a hmasa zâwk âia ropui tûr a nih thu a lo sawi a. He a hrilhlâwkna hi eng nge ni a awmzia?`

Solomona’n Pathian biak in hmasa zâwk a hlan tum khân Shekinah ropuina—Israel fate’n Kanaan ram an pan lâia anmahni hruaitu Pathian awmpuina—chu biak in chhûngah a lo khat ta mup a; chumi avâng chuan puithiamte pawhin an rawngbâwlna khawih mêk chu a chawlhsan rih a tûl hial nghe nghe (1 Lalte 8:10, 11). Temple hnuhnûng zâwk an hlan tumah erawh hi chuan Pathian lalthutphah entîrtu thuthlunna bâwm ber kha Jeremia’n a lo thuhrûk daih avângin hmuh tûr a awm ve ta lo va; a taka Pathian awmpuina chuan biak in a rawn luah khat ve ta lo. Hemi avâng hian an lunghnûr hle rêng a. Haggaia’n a lo sawi tawh kha eng tin nge a lo thlen tâk ang?

He biak in hnuhnûng zâwkah hian mihringa lo chang Pathian Isua chu mihring tisa leh thisen ang pu-in a lo lang ta thung a. Amah Pathian ngei chu keimahni ang lo ni ve tûr leh, he khawvêl sual taka lo chêng ve tûrin puanzâr phên ata a lo pên chhuak ta a ni. Pathian Fapa chu mihring Fapa a lo nih tâk avângin a hmêl an lo hmu thei ta a, a âw ri an lo hre thei ta a, a kut ngeia phâr a khawiha a lo thianghlim ta te chu anmahni ngeiin an hmu bawk (Mat. 8:3). Pathian chuan amah hnaih tûrin a lamah mi a hruai a ni lo va, amah hian mi a rawn hnaih theih nân min rawn pan zâwk a ni. Amah ngei chu kan hnênah tisa pu-ina rawn chhuk ta a. Heti hian Bible chuan Isua chungchâng hi a lo sawi: “Ngâi teh, nula thianghlim chu a râi ang a, Fapa a hring ang a, a hmingah Emmanuela an sa ang” tiin. Heti lâia “Emmanuela” tih hi “kan hnêna awm Pathian” tia lehlin thin a ni (Mat. 1:23). “Kan hnêna awm Pathian” tih chu eng nge ni a awmzia? Lei leh vân leh a chhûnga thil awm zawng zawngte siamtu chu kan zînga lo chêng ve tûrin a rawn inphah hniam a ni mai lo va, kan tâna thi tûr pawhin a lo kal bawk a ni.

`Kraws hi Pathian hmangaihna târ lanna ropui leh chiang ber a ni a. Pathian hmangaihna kan hmuh leh chan theih nân hian kraws ni lo thil dang eng engte nge awm?`