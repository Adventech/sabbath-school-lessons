---
title:  Krista Inthâwina Siam Kha Hrethiamin
date:   03/05/2025
---

### Chhiar tûrte

Isaia 1:2–15, Heb. 10:3–10, Exod. 12:1–11, 1 Kor. 5:7, Haggaia 2:7–9, Isaia 6:1–5, Thup. 4:7–11.

> <p>Chângvawn</p>
> “Tin, ‘Nang, lehkhabu chu laa, a chhinchhiahnate phelh tlâk i ni e; talhin i awm tawh a, chi tina mite, tawng tina mi te, mi tina mi te, hnam tina mi te Pathian tân i thisenin i lei tawh si a’ tiin hla thar an sa a” (Thupuan 5:9).

Baptistu Johana khân, amah pana Isua lo kal chu, “En teh u, Pathian Berâmno, khawvêl sual kal bopuitu tûr saw” (Joh 1:29, NKJV) tiin a puang a nih kha. He lâi thu hian hai rual lohin ran hmanga inthâwina chungchâng a sawi a ni tih a hriat theih a, khâng inthâwinate kha mihring zawng zawngte âiawha Krista thihna entîrna vek a ni.

Bible-ah hian, ran hmanga an inthâwi thin thu kan hmu tam hle a, phêk tin deuh thaw-ah thâi lan niin, Pathian lalthutphah hûnna pindana Johana hruai luh a nih thu sawina Thupuan bu-ah phei hi chuan thupui pawimawh tak a ni nghe nghe (Thupuan 4 leh 5). Hemi tum hian Isua chu berâmno talh tawh hnu angin a lo lang a (Thup. 5:6), chu tak chu Thupuan bung 4 leh 5 te’n a sawi hrilhlâwkna pum pui hriat thiamna atâna a chabi a ni.

Tûn kârah hian lalthutphah hûnna pindan chhûnga langsâr ber, Berâmno talh tawh hnu Isua chanchin min hriat chiantîrtu inthâwina thupui thenkhatte kan zir ho dâwn a. Tu ma phelh theih loh lehkhabu chhinchhiahna/chârna chu phelh tlâk nia pawm niin, chutianga tling bîk a nihna chuan inthâwina kal tlanga Pathianin hna a thawhte awmzia chu chiang takin min hriattîr ta a ni. Tin, hmangaihna tâwp nei lo Pathian, inthâwina famkim siamtu a nihzia pawh a puang bawk a, a thil tihte chu keini mihringte mai ni lovin, khawvêl danga mihring awmte pawhin kumkhaw tlaitluana mak an tih tûr a ni.