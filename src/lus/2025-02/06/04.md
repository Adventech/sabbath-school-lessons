---
title:  Kalhlên Kût Berâmno chu
date:   06/05/2025
---

Thupuan bu hian Isua chu “Berâmno” tiin vawi sawmthum dâwn a sawi a. Tlanna ruahmana a tîr lamah khân Pathian mite chuan Messia lo kal tûr entîrtu atân berâmno an lo hmang thîn a. Abela khân “a berâm rual zînga a piang hmasa ber” chu a hlân a (Gen. 4:4, NKJV); tin, Israel mite pawh ram tiam lam pan tûra Aigupta ram an chhuahsan hma khân a fate zînga piang hmasa ber emaw, an ran piang hmasa ber emaw chu berâmno kum khata upaa tlan chhuak theuh tûra hrilh an ni bawk (Exod. 12:5).

`Exodus 12:1–11; Isaia 53:7, 8; 1 Korinth 5:7; leh Thupuan 5:6 chhiar la. Hêng Bible chângte hian eng tin nge Isua hi Kalhlên Kût inthâwina Berâmno a nih dân an sawi? Chu chu keini tân hian eng nge a pawimawhna awm?`

Isua Krista a thiha, a thawh leha, vâna a chhoh tâk hnu kum eng emaw zât liam taah khân heti hian Petera chuan a lo ziak a: “In thlahtute pêk chhâwn, in awm dân eng khaw lawi lo lak ata chu thil chhe thei, tangkarua leh rangkachaka tlan in ni lo va, berâmno hmêlhem lo leh bawlhhlawh kâi lo thisen anga Krista thisen hlu chuan tlan in ni zâwk tih in hre si a” (1 Pet. 1:18, 19).

Isua kha mihring anga lo piangin Pathian thianghlimnain a phût ang tak chu a nun chhuahpui a; keini mihringte hi chu thil sual ti vek tawh niin, kan nun dân sual tak hian kan Siamtu nihphung pawh dik lo takin a lantîr ta thîn rêng a ni.

Isua erawh kha chu “Adama hnuhnûng ber” a lo ni ta a (1 Kor. 15:45). Keini kan lo hlawhchham tawhnaah khân ani chuan sawisêl bo khawpa thain a nun a hmang a ni. A mihrinnaah khân mihringte kan nihna tûr zawng zawng chu a awm kim vek a. Amahah khân Pathian ropuina chu a famkima târ lanin a awm bawk. Chutiang chu a nih avângin, Philipa hnênah pawh khân, “Keimah hi mi hmu a nih chuan, Pa chu i hmu tawh reng a ni” (Johana 14:9, CEV) tiin a hrilh rêng a ni.

Isua kha Kalhlên Kût lâia khenbeh a, Kalhlên Kût ni khera khenbeh a ni khân inthâwinate’n an entîr Berâmno tak chu amah hi a nihzia a ti lang chiang hle. Johana 18:19, 20-ah chuan Isua’n “vântlâng hriata” a thu zirtîr a sawi thin thu a sawi a. Hetiang deuh chiah hian hmânlâi Israel fate pawh kha Kalhhlên Kûta talh tûr berâmno chu uluk taka thlanga, inthâwina hlan ni a thlen hma zawng chu ni tin mi zawng zawng hmuh theiha pho chhuak thîn tûrin hrilh an lo ni bawk (Exod. 12:5, 6). Puithiam lalberin a thu zirtîr chungchâng a zawh khân amah ngei chu Pathian biak inah kala, mi zawng zawng hriat theih tûra a zirtîr thin thu a sawi a. A nun, a thil tih leh a thu zirtîr te khân tu nge a nih tih chiang takin an puang chhuak a ni. Hmêlhemna lâi eng mah nei lo Berâmno thianghlim a ni a, chu chu Pathian felna leh ropuina târ langtu famkim a nihna pawh a ni bawk.

`Keimahni nun theuha Isua nungchang kan târ lan theih dân tûr kawng tha zâwkte chu eng nge ni?`