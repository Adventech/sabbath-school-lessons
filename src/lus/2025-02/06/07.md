---
title:  Zir belhna
date:   09/05/2025
---

Bible hian Krista chu min chhandam tûra tling awm chhun a ni tih chiang takin a sawi a. A nun kha mihringte zînga sual kâi lo awm chhun, Pathian ropuinain a phût nun tha famkim lantîrna a ni. Pathian Berâmno hmêlhem lo leh sawisêl bo a ni a, tûnah hian chatuana kan himna a nihna angin mihring zawng zawng âiawhin a ding ta a ni. Amahah khân kan sualte chu a bel a, chumi avâng chuan Pathianin suahsualna a hremna pawh a lo tuar ta vek bawk. Johana chu Pathian lalthutphah hmaa vân mite an lo kal khâwm a hmuh khân a tap a, mahse upa zînga pakhat chu a hnênah lo kalin, “‘Sakeibaknei, Juda hnama mi’ . . . khân a hneh ta” tiin a rawn hrilh a nih kha” (Thup. 5:5).

Sual sualzia hi ngaihtuah la, tin, mihringte hi suala tlu tawh hnu kan nih chianzia pawh ngaihtuah bawk ang che. Amah Pathian Isua thihna chauhin sual avânga harsatna lo thleng ta hi a ching fel thei a ni tih i hrethiam em? Pathian hian a sawrkâr inkaihhruaina dân bawhchhe si lova mihringte min chhandam dân kawng dang neiin hria ni se chuan, chu kawng chu a zawh ngei ang tih a chiang a.

“Pathian dân bawhchhiatna chuan mi sual nunna a phût tlat a. A thil phût hi lei leh vân pum puiah hian mihringte âiawha pe thei pakhat chauh a awm. Pathian dân chu amah Pathian ang thova thianghlim a nih tlat avângin sual tlanna chu Pathian nêna intluk chauhin a siam thei a. Krista chauhin sual ânchhia lak ata mihringte tlan chhuak theiin, Pathian nên a inremtîr leh thei bawk. Krista chuan sual avânga inthiam lohna leh zahna chu a phur ta a—sual chu Pathian thianghlim tân a huatthlalâk êm avângin Pa leh a Fapa pawh a inthen hial a ngaih phah rêng a ni. Krista chuan sual hrênga tânte chhan chhuak tûrin lungngaihna khur thûk ber ber pawh a luh chhuah dâwn ta a ni.”—Ellen G. White, Thlahtubulte leh Zâwlneite, p. 42.

**Sawi ho tûrte:**

`Johana khân lalthutphah hûnna pindana Berâmno lût lâi chu hmuin, chu Berâmno chu “talh” tawh hnu ni ngeiin a lang bawk. Thupuan 13:8 chuan, Isua hi leilung pian tirha lo “talh” tawh a nih thu min hrilh a. Tlanna ruahman hi, kan la mamawh hma hauh pawha a lo awm daih tawh a ni hian Pathianin mi a hmangaihzia eng tin nge a târ lan?`

`Pathian awm ring lotute chuan mihringte hi lei leh vân pum pui, ngainatawm loh zet ni lehnghâl bawk sia minung awm chhun kan ni tiin an sawi thîn a. Hetih lâi hian, Bible erawh chuan Pathian a awm tih a sawi mai bâkah, chu Pathian chuan mihringte hi a hmangaih êm êm a; anmahni tâna thi tûrin a lo kal hial nghe nghe a ni tih min hrilh thung. Pathian awm ring lotute ngaihdân leh keini ngaihdân hi eng tiang taka inang lo tûr nge a niha, mihringte dinhmun kan hriat dân pawh hi eng tiang taka inpersan tûr nge a nih bawk? Tawngkam danga sawi chuan, Krawsa Isua thihna khân eng tiang takin nge kan nunah leh kan thil tih eng kimah nghawng a neih ang?`

`Enga ti nge Isua Krista nun, thihna leh thawhlehna kha mihringte chhandama kan awm theihna kawng awm chhun a nih? Pathian Fapa Isua meuh a thih tûl tâkna hian sual pawizia eng tin nge a târ lan?`