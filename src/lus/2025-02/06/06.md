---
title:  Eng kim i siam si a!
date:   08/05/2025
---

Zâwlneite zînga thenkhat kha inlârna an hmuh lâia Pathian bul hnâi taka awmtîr an nih tum a awm zauh zauh a, chutih lâi chuan Pathian lalthutphah pawh an han hmu thîn a ni âwm e. Ezekiela khân vân dum chunga awm niin a hmu a (Ezek. 1:26); Isaia khân Pathian lalthutphah hmu tûra vâna awm Pathian biak in a han tlawh thu a sawi a (Isaia 6:1), tin, Thupuan bu ziaktu Johana khân chiangkuang deuh takin Pathian lalthutphah a hmuh thu a sawi bawk (Thupuan 4 leh 5). Thuthlung Hlui hunlâia biak bûk rawngbâwlnate khân mihringte’n Pathian hnên an thlen theihna kawng pakhat chauh a awm tih an entîr a a, chu chu Isua Krista thisen chhuak kha a ni (entîr nân, Lev. 16:2, 14 chhiar ang che.)

`Isaia 6:1–5 leh Thupuan 4:7–11 chhiar la. Hêng inlârna pahnihahte hian eng thilte nge inang awm? Thil thlengte hi a thlen dân indawtin lo chhinchhiah la: Eng thil nge an sawi lan hmasak ber? Chumi zawhah chuan eng nge lo thleng? Hêng inlârna pahnihahte hian Pathian chungchâng eng nge uar taka sawi lan awm?`

Hêng lalthutphah hûnna pindan an hmuh thu sawina pahnihahte hian thil lo lang hmasa ber ni ve ve chu vân mite’n Pathian thianghlimzia a puan thu a ni a. Isaia’n a hmuh phei hi chu a ropui hle: Pathian biak in chu meikhu-in a khat vek a, seraf-te’n Pathian thianghlimzia an puan lâi te chuan a “kawngka bul lungphûmte” lamin a nghîng dur dur mai a ni âwm e. Johana hmuh inlârnaah pawh hian cherub-te chu “A thianghlim e, a thianghlim e, a thianghlim e” ti bawkin an au va (cherub tia sawi thil nungte hi eng ang nge an nih hre tûrin Ezekiela 10:14, 15 chhiar ang che). Chutiang chuan, zâwlnei Isaia leh Johana te hi Pathian ropuina êng mâwi tak chu hmuhtîr an ni ve ve a ni.

Hêng zâwlnei pahnihte’n Pathian ropuina an hmuha an awm dân pawh hrilh kan ni bawk. Isaia hian hmûi bawlhhlawh pu mite zînga mi a nih avânga a chung a pik thu a sawi a (Isaia 6:5), Johana pawh hi lehkhabu zial hawnga, a chhûng lam en tlâk tu mah an awm loh avângin a tap zawih zawih mai bawk a ni (Thup. 5:4). Ni e, Pathian thianghlimzia kan han hriat chian chiah hi chuan mihring dinhmun chhiatzia hriatna kan lo nei nghâl thuai thîn rêng a, kan dinhmun dik tak chu tlâktlâi lo tak, Chhandamtu Isua Krista mamawh êm êm a ni.

Setana hian dik lo tak takin Pathian a puh chhe nasa hle a, mahni thu duh, hmasial êm êm leh khirh tak niin a sawi thîn. Nimahsela, Isaia leh Johana te’n Pathian lalthutphah hûnna pindan chhûng an han hmuh zawk chhûng ringawt pawh hian Setana thil sawite chu dâwt mai a nihzia chiang takin a lang a. Krista chu a nihna dik tak, “talh tawh hnu Berâmno” (Thup. 5:12, NKJV) a nihna anga kan hmuh chiah hian Pa pawh a nihna ang takin kan lo hmu thei ta thîn a ni. Isua kan hmuh hian Pa hmu kan ni (Joh. 14:9) tih hriat hi a thlamuanthlâk êm êm a. Pathian chu eng ang mi nge a ni tih a lo lan chhuahna ropui ber pawh kan tâna Isua a thihna kha a ni.

Chutiang chu a nih avângin kraws khân thil pahnih min hriattîr a: pakhat chu Pathian hian min hmangaih êm avângin amah a rawn inhlân ta hial tih hi a ni a; pakhat dang chu, mi sual leh suala tlu tawh kan nih avângin kraws avâng chauhin chhandam kan lo ni thei tih hi a ni.