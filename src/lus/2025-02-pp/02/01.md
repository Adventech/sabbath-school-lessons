---
title:  Harsatna Kârah Pawh
date:   05/04/2025
---

> <p>Chângvawn</p>
> “Sipaihote LALPA chuan heti hian a sawi a ni: Rorêlna dik takin titlu ula, mi tinin an unaute chungah zahngaihna leh khawngaihna chhuah rawh se” (Zakaria 7:9).

### Chhiar tûrte

Luka 23:26–56; Matthaia 27:45–56; Chatuan Nghahfâk, pp.741–764;

> <p>Chakna thu</p>
> Isua ang khân harsatna tâwk chung pawhin mite kan lo enkawl thei tho a ni.

_Isua thih thu hi vawi tam tak in hre tawh a. Thawnthu tha tak a ni a, hriat tûr chi chu in hre vek tawh hial ang. Mahse, tûn hmaa in la ngaihtuah ngâi miah thil chu in zirtîrtu hian a hrilh dâwn che a ni._

Pu Andrew-a chuan purûnsen lian deuh mai hi a ipte atang chuan rawn phawrh chhuakin dawhkânah chuan a dah a. Naupangho lama hawi chhuah pah hian, “A châng chuan Bible hi purûnsen nên hian ka tehkhin thîn,” a ti a. A han khap zak zak a. Chutah naupangho chu, “Tu nge purûnsen leh Bible inanna sawi thei?” tiin a zâwt ta a.

Marci-i chuan a ban rawn phar chhuakin, “Purûnsen chuan mittui a titla thei,” a ti a. Pu Andrew-a chuan, “Marci, a dik e. Bible pawh hian mi mittui a titla thei asin. Pathian thu kan chhiar hian kan sualzia kan lo hria a. Tichuan, Pathian zahngaihna mak tak mai chu hriattîrin kan lo awm a. Chu chuan kan mittui a titla thîn a ni,” a ti a.Chutah amah vek chuan, “Bible leh purûnsen inanna dang in la hria em?” tiin a zâwt zui a.

Trevor -a chuan a bân pharin, “Purûnsen kawr chu a inthuah chhawng zêl,” a rawn ti a. Pu Andrew-a chuan, “Chu chhânna chu tûkina ka chhânna duh ber chu a ni. Purûnsen chu han kheh ula, a hâwng hi a inthuah chhâwng zêl a. In kheh zêl chuan a kâwr hlîr a lo ni mai ang. Chutiang bawk chuan Bible hi han zir ula, zir zêl tûr thu inthuah a awm zêl mai ang.

“Vawiina kan thawnthu sawi tûr chu Isua khenbeh thu leh an phûm chanchin kha a ni a. Hei hi Bible pumpuia a pawimawh lâi ber chu a ni nghe nghe. Kan sual tâna Isua thihna leh thawhlehna tel lo chuan keini tân hian engmah beisei tûr a awm lo vang. Chatuana boral mai tûr kan ni. Chu chu kan thawnthu sawiin a kawh ber tûr chu a ni bawk. Mahse, thil hriat tawh sa chu dah tha ila, chumi phêna zirlâi awm chu i lo zir dâwn teh ang,” a ti a.

Pu Andrew-a chuan a dawhkân tlânga rawn thut hnâi pah hian a sawi zawm zêl a. “Isua thu sawi hnuhnung lam kha lo ngaihtuah lawk ila. Khatih lâia a awm dânte kha han mitthla chhin teh u. Isua chu kraws-ah khâi kân a ni a. A lungngaih dân tûr leh a hliam nat dân tûrte chu kan hrethiam tak takin ka ring lo. Romhovin an khenbehna chhan chu na a tuar rei theih nân leh a hrehawm rei theih nân a ni a. Tu ma’n khatiang insawisakna kha kan la hmu awm lo ve. Kan hmuh loh pawh ka beisei bawk.

“Isua chu saruaka khâi kân a ni a. Thisen leh thlan tuiin a bual nasa hle. Thâwk pawh harsa tak tûr a ni a. A Pa hnênah chuan amah khêngbettu sipaiho leh chutih lâia a kawr inchuha thumvâwr mêkte sual ngâidam tûrin a dîl a.

“Chutah a bul lawka misual pakhat zâwk chu chhandam a ni ang tih a la hrilh cheu bawk. Tin, kraws bula a nu ding reng chu a la hnêm zêl a. A bula ding Johana chu a fapa a ni tawh tia hrilhin Johana hnênah chuan Mari chu a nu a ni tawh tih a hrilh bawk a. He tawngkam tâwite hian Isua chungchâng eng nge min zirtîr le?” tiin a zâwt nghâl a.

Trevor-a chuan, “Isua chuan mi dangte a ngaihven reng a. Chu chu a thih dâwn thleng pawh khân a chhawm rêng a ni,” a rawn ti a.

Pu Andrew-a chuan, “Chu chu chhânna tha tak a ni. Kan ha nat lâite leh eng emaw natna hrim hrim kan tawh lâite hian mi tân eng nge kan ngaihtuah ve?” tiin a zâwt leh a. A sawi zawm zêl a.

“Tûnah Isua thiante khân eng nge an tih ve i lo en ang hmiang. Tam tak chu kraws bulah khân an rawn kal ve a. Mitthi tûr chuan a bula a thiante awm chu a thlamuanpuiin in ring em?” a ti a.

Naupangho chu an ngâwi thap a. A tam zâwkin hetiang zâwng hian tûn hmain an la ngaihtuah ngâi lo a ni. Pu Andrew-a bawk chuan, “Mi tam tak chuan an thiante dam loh châng leh tanpui an ngaih châng hian sawi tûr leh tih tûr an hre lo fo thîn a. Chuvângin, engmah ti lovin an awm mai mai thîn. Chutah an thiante chu an lo khawhar êm êm a. Chu chu inthian dân tûr a ni lo reng a ni. Isua thiante chuan in chhûnga tawm reng ringawt chungin thil tha an tih theih tak tak in ring em?” tiin a zâwt a.

Trevor-a chuan, “Ka ring lo. Mahse, an tan thiltih a harsa hle pawh a ni thei,” a lo ti leh a. Pu Andrew-a chuan, “A dik thei ang. Mahse, thil tam tak chu kan tih ngei tûr a nih avânga kan tih a tam hle. Chu chu thian dik tak nihna pawh a ni.

“Isua thiante chuan a thih hnu khân a ruang chu an rawn tuam a. Arimathai khuaa mi Jospha phei chuan ama thlân tûra a tihah ngei a rawn phûm a nih kha. Hmeichheho lahin rimtui an rawn hnawih bawk si,” a ti zêl a.

Pu Andrew-a chuan a purûnsen chu naupang awmna lam dawhkân sîrah chuan a rawn nawr phei a. “He purûnsen hi hetah hian dah lawk ila a thain ka hria. Ngun taka thil ngaihtuah tûrin kan rilru a thawh tîr reng ang a. Thil pâwnlânga a lan dân maia lungawi lova hriatthiam tûr awm apiang zir chiang tûrin kan rilru a tinung reng ang. Chu bâkah purûnsen rawng hi ka ngaina ve hrim hrim a ni” a ti ta a.

### Tih Tûrte

#### Sunday

1. Luka 23:26-43 chhiar la, tûn kâr zirlâi pawh hi chhiar bawk ang che.
2. Chângvawn zir nghâl rawh.
3. I thian tha tak tu emaw thi tûr i en lâia i rilrua thil awmte ziak la. Eng nge i tih theih?
4. Kan tâna tuar a huam rêng avângin Isua chu lâwmthu hrilh rawh.

#### Thawhtanni

1. Luka 23:26–56 chhiar ang che.
2. Enga ti nge Isua hian krawsa a thihna la thlentu tûr tawrhna leh mualphohna kawng chu zawh a thlan tlat le?
3. Tûn kârah hian mi tu emaw i fuih phûr theih dân tûr kawngte ruahman rawh.
4. Chângvawn kha zir leh rawh.
5. Vawiinah hian mi tu emaw i tanpuia i fuih phûr theih dân tûr i hriat theih nân Pathian hnênah a puihna dîl ang che.

#### Thawhlehni

1. Matthaia 27:45–56 chhiar la.
2. In chhûngkuain “A Saw râltiang Tlângah’’ tih hla Adventist Hla Bu, No 67-na kha sa rawh u. 3. Mite’n Isua a thiha thil mak tak tak a lo thlengte an hmuh khân engtin nge an tih?
4. Chângvawn kha zir leh rawh.
5. Harsatna kan tawh lâia kan bul hnâia lo awmte avângin Pathian hnênah lâwmthu sawi rawh.

#### Nilaini

1. Matthaia 27:37; Marka 15:26; Luka 23:38 leh Johana 19:19 te chhiar la.
2. Isua kraws chunga thuziak an târ kha eng nge ni a awmzia?
3. Puitling tu emaw hnênah mi harsatna tâwk ve thovin mi harsatna tâwk an pui lâi emaw, anmahnin harsatna an tawh lâia mi dang an puih tho dân emaw zâwt teh.
4. Chângvawn kha zir leh la.
5. Nangmah rawn pui duhtu i thiante i neih avângin Pathian hnênah lâwmthu sawi la. Hrehawm tuarte i puih theih nân Pathian dîl bawk rawh.

#### Ningani

1. Luka 23:50–54 chhiar la.
2. Arimathai khua ami Josepha’n Isua ruang a hlâwm avânga harsatna tawh theih tûr kha eng nge ni?
3. Thawhtannia tûn kâra mi dangte thlamuanna tûra i remruat kha tihlawhtling la.
4. Chângvawn kha zir leh rawh.
5. Mite tanpui tûr leh thlamuan tûra i remruatna tihlawhtling tûrin Pathian hnênah khawngaihna leh chakna dîl ang che.

#### Zirtawpni

1. 2 Korinth 1:3, 4 chhiar la.
2. Chhûng inkhâwmnaah tûr kâr zirlâi hi chang rawh u.
3. Chângvawn kha en lovin sawi ang che.
4. Kraws chunga mi sual pakhat khân tûn hmain Isua chanchin a lo hriat tawh i ring em? Nge ni, kraws-a Isua nungchang a hmuh khân a ring ta thut mai?
5. I rilru a hah hle lâi pawha a duhzâwng tipuitling thei tûrin Isua hnênah chakna dîl rawh.