---
title:  Tura leh Sidon Lamah
date:   12/12/2023
---

Bible mi thiamte chuan Chanchin ṭhâ Matthaia bû hi Juda mipuite tân bîk deuha ziah, Marka hi Gentail mipuite rilrûa hre chunga ziah niin an ring. Chanchin ṭha bûte kan zir laiin, hêng danglamna rilrûa hriat hi a ṭangkai dâwn a ni.

`Chhiar tûr Mt 15:22–28 leh Mk 7:24–30. Khâ hmeichhe chungchâng târ lan a nih dânah khân eng danglamnate nge i hmuh?`

Matthaian hê nû chungchâng sawi nâna ‘Kanaan mî’ tih a hmang kher hi chhinchhiah la. Thlarau Thianghlim hruainain Markan hê nû chanchin hi ‘Grik mî’ ‘Gentail,’ “pianna lamah chuan Suro-Foiniki mî a ni” tiin a sawi belh a; Bible hetah chiah hian hê ṭawngkam hi hman a ni.

Matthaia 15-a hê thu hian ngaithla tûra beiseite khawvêl thlîr dân leh ṭobula nghawng a neih dân tûr chu ngaihtuah la. Matthaia bu chhiartûte chuan hê nû hi hmuhsitawm, pathian ring lo a ni tih an hre mai ang. Hei hi Juda mîten milem-betu Kanaan mî, an nun leh khawsak phung hrim hrim pawh an hnam tâna dâlna thlentute anga an en ṭhin dân aṭanga lo chhuak a ni. Kristâ zirtîrte ngêi pawh khân  rinna a neih leh, Pathian lalram bung khat ni thei tûrah an ngai bîk lo!

Marka 7-ah, Gentail mipuiten Matthaia bu chhiartûte ang lo takin thlîr dân dang an nei ngêi ang. Gentail hote hi chuan Judaten Gentailte an en dân angin an en vê ngai lo. Gentailte chuan hê nû hi “pianna lamah chuan Suro-Foiniki mî a ni” an ti mai a. Isuan an zînga pakhat chu A lo tidam tawh! Gentailte tân chuan, hê hi nû eng hnam pawh ni se, nu duhawm tak, a fanu dinhmun engtopui êm êm leh, Hotupain a tihdam duhsak ngawih ngawihtu angin an en zâwk ang.

“Hê nû ngenna hi Kristan a chhâng nghâl mai lo va, Judaten hnam hmuhsitawm an en dân tûr angin a lo en vê mai zâwk a. Khawngaihna nei hauh lo ang maia Isuan hê nu a lo chiâu-âu lo ang hian, Judaten an ti ṭhîn a ni tih A zirtîrten hmu chiang hlê se A duh a. Chutiang bawkin a hnû lawka hmeichhe hnêna  khawngaihna lantîr a, a ngenna a tihhlawhtlinsak ang khân, an ti vê tûr a ni tih hre chiang tûrin a duh bawk.”—Ellen G. White, Chatuan Nghahfâk, pp. 447, 448.

`1 Jn 2:2 chhiar la. Pathian hmâah chuan kan zâin inang tlâng vek kan ni tih eng nge hê châng hian min hriattîr tûr ni ang?`