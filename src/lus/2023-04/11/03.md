---
title:  Mipuite Zawngin
date:   11/12/2023
---

Chhûng lam leh pâwn lam aṭanga chonate a awm chungin, Isua kha chuan khawpui liana A rawng bâwl tûrin min ko mêk sî a ni.

`Mt 9:35–38 chhiar la. Mipuite kan hmuhna hmun apianga rawngbâwlsakna chungchâng eng nge hei hian min zirtîr?`

Isuan khawpuia mipui pungkhâwmte A lainat êm êm a. Luka 19:41 hian Isuan Jerusalem a ṭahchhan thû a sawi a. Isuan A fâte A hmangaihna thûkzia hi kan hrethiam pha lo a ni thei a, chutiangin khawpuia chêng mi nâwlpuite pawh A hmangaih vek tho a ni. Chuvâng chuan Matthaia 9:38-ah, Isuan A thinlung leh rilru puthmang kan ṭâwmpui theih nâna ṭawngṭai tûrin min hrilh rêng a ni.

`Mt 4:23–25 chhiar la. Isuan A rawngbâwlna A ṭan lai khân, khawi bial aṭangtein nge mipuite kha an lo kal?`

Matthaia 4:25-ah, Isuâ hnungzuitu mipuite chu Galilee aṭang te, Dekapoli biala khawpui-sâwm aṭang te, Jerusalem aṭang te, Judai chhimlam aṭang tea lo kal an ni hlawm a. Samria bâkah eng biâl nge a sawi tel loh le? Tura leh Sidon tuipui kam te, Foiniki ram bung, Mediterranean Tuifinriat kam tluân leh, Galilee hmâr-thlang lam te a ni. Tûnah chuan hêng biala Isuâ kal chhan chu kan hre ta! Tura leh Sidon biala Isua a kal kha, hnam dang zînga rawngbâwla A chhuahnate zînga pakhat a ni.

“Farisaite nêna intawhchilhna a neih hnûin, Isua chu Kapernaum khua aṭangin a chhuak a, Gallili Dîl a kân hnûin Foiniki ramri dep tlâng ramah intiharh tûrin a va kal a. Tlâng aṭang chuan khawthlang lam a han thlîr a, a hma zâwn thlaa phaizâwl inpharh duaia Tura khua leh Sidon khuate chu a zuk thlîr a, chûng khaw pahnihte chhûnga ringlo mi biak in awm thluah te, in ropui tak te, sumdâwnna hmun te, lawngchawlh hmuna lawng tam tak awmte chu a hmû a.”—Ellen G. White, Chatuan Nghahfâk, p. 446.

`Engtin nge mipuite chu ‘an hmun ropui takte leh sumdâwnna hmunte’ ngawt chu eng mah lo a ni a, Isua an mamawh chhan hmuthiam tûra kan ṭanpui theih ang?`