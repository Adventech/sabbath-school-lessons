---
title:  “Kal Botîr Rawh U!”
date:   13/12/2023
---

Lamhnâi deuha khawpuiahte hian beiseina neih châk mi tam tak an awm a. Kristâ hun lai khân, Pathian mîten Messia-a beiseina awm khâng ṭhenawm hnâi khawpui Tura leh Sidon lama an thlenna tûr dâltu kha eng thil nge ni? Hnam inlâk bingna te, hnam dangte ngaihtheih lohnate khân, anmahnî bul hnâi lawka awmten Kristâ lo kal hmasakna chungchâng hrilh lâwkna an hmuhna tûr remchânna lakah an mit a tihdelsak tlat a. Tûnlai khawpui liana mi chi hrang hrangte hnêna pawh hian, Kristan A Lo Kal Lehna “beiseina lâwmawm” (Tit 2:13) thuchah chu puâng tûrin min duh a. Isuan eng chî leh hnamte mah A thliâr lo ang khân, keini pawhin kan vâi hmâ vê vek mai tûr a ni.

`Tirh 10:9–16, 28, 34, 35 chhiar la. Engtin nge heta Thlarau Thianghlimin zirlai a zirtîr chu i khâikhâwm ang?`

Chaw-chhûn ei tûr a nghah chhûngin, Petera chu inchunga ṭawngṭaia a awm laiin inlârna hmuhtîr a ni a; dâwhkân khuha puân ang hian ransâ leh sava thianghlim lote chu fûn khâwm vek an ni. Chutiang chu ṭum thum lo langin, thova ei tûra tih a ni a. Pathianin khâng inlârnate kha Petera-ten an sâkhua chapopuia Gentailte an en hrang ṭhîn hmachhawnna tûr a ni. Petera pawhin chû thutak chu manthiam nghâlin: “Petera chuan: ‘Pathianin mi duhsak bîk a nei lo tih dik takin ka hria e; nimahsela hnam tin zîngah tû pawh amah ṭiha fel taka ti apiang a lâwmzâwng mî an ni ṭhîn” (Tirh 10:34, 35) a ti ta a ni.

Hei hi behchhana hmangin, Tura leh Sidon bial aṭanga zirlai kha en chhunzawm ta ila. Isua leh khâ nû inbiak dân kha en leh ta bawk ila. Kha lama an zin hona aṭang khân zirtîrten eng zirlai nge an zir a, engtin nge Petera inlârna hmuh nên a inkûngkaih? Engtin nge hêng thilte hi kan tûnlai nunah kan bel ang a, tâwpna huna khawpui liana rawngbâwl tûra min kohnaah hian kan hmehbel theih ang? Khawpui liana mîte mamawh kan hmuhna tûr hi engin nge min dâl ṭhîn? Rawngbâwlna zauh zêl tûr kan nihna leh, hnam inlâk bingna leh mi dangte ngaihtheih lohna, thlarau lama chapona chingfel tûrin Pathianin eng remchânnate nge min siamsak le?

Isuan dawhthei taka A zirtîr, Pathian chhandamna ruâhman ropui chu mihring chhûngkaw pum pui tân a nihzia la manthiam lote chu A zirtîr zui zêl a. Khawpui liantea rawngbâwlna thawk zo tûra mi dangte ngaihtheih loh leh, inlâk bingna hneh tûrin Thlarau Thianghlim chuan min ṭanpui thei a ni.

`Gal 2:11–13 chhiar la. Naupan lai aṭang tawha min zirtîr tawh chi inthliârna neih laka fihlîm a harsatzia chungchâng eng nge hei hian min zirtîr?`