---
title:  Zir Belhna
date:   15/12/2023
---

“Chûng mîte zînga ṭhenkhat, Judaten ‘ringlo mî’ an tih maite chuan Messia chanchin hrilh lâwkna thûte hi, Israel mîte zînga zirtîrtûte âi mahin an hrethiam zâwk a. Sual lak atâ rawn chhanchhuak tûrin A lo la kal dâwn tih beiseina pawh an nei vê. Judate mîziâ leh an khawsak dân hre chiang duha chhuitu, mi fingte an lo chhuak tawh bawk ṭhîn a; mahse, Judate hi hnam dangte laka inla hrang a, inhung hrang hlauh an nih avângin, an kuta êng awm chu a darh zui thei lo a ni.”—Ellen G. White, Chatuan Nghahfâk, pp. 28, 29.

“Lalpa Isua kha, Chhandamtu thiltithei, hêng mîte tâna thî a ni. Ani chuan an ngaihsak lohna aṭanga kâithovin, an lainatnate a chawhthawhsak thei a, an thinlungte tihnêmsakin, an nunah thutak mâwina leh thiltihtheihna chu A târlang thei a ni. Thawktu-Hotupa chu Pathian a ni a, chinnei mihring a ni lo; chuti chungin thim zînga awmte hnêna êng chhi tûra A hmanruaa ṭang tûrin mihringte hi min ko va. Pathianin kohhran zawng zawngah hian lunghlûte a nei a, sâkhuana khawvêla pâwl dangte hi kan hnâwl/dem mai tûr a ni lo va, inngaitlâwm leh hmangaihna nên, a nih ang takin Isuaa thutak awm zawng chu kan hrilh mai tûr a ni. Mîten kan thianghlim leh inpêkna chu hmûin, nungchanga Krista anna chu hmû se la, tichuan thutak lama hîpin an awm ang.... Khawvêl Tlantu chu châwisângin, nunna thû chu an lek chhuak tûr a ni.”—Ellen G. White, The Advent Review and Sabbath Herald, January 17, 1893.

**Sawi Ho Tûr**:

`In chênna khuâ/vêng vêla keinin kan hriat ang thutak la hre vê lote pawh tûra remchânna nangmah leh in kohhranin in neih theih nâna in thil mamawh nghâl chu eng thilte nge ni?`

`Rinna dang neite chungchânga Ellen G. White-i thusawi kha en la: “Pathianin kohhran zawng zawngah hian lunghlûte a nei a, sâkhuana khawvêla pâwl dangte hi kan hnâwl/dem mai tûr a ni lo va, inngaitlâwm leh hmangaihna nên, a nih ang takin Isuaa thutak awm zawng chu kan hrilh mai tûr  a ni.” Ṭawngkam dang chuan, engtin nge mîte kalsualna laite chu, anmahni hnuaichhiah sî lo va kan hriattîr theih ang?`

`“Mihring Fapa hi a lo kal hun chuan khawvêlah hian rinna a rawn hmû ang em ni?” (Lk 18:8). Hê zawhna hmang hian eng nge Isuan sawi A tum? Rinna leh thurin danglamna hi eng nge ni? Engati nge Kristâ lo kîr leh hunah chuan thurin dik nei, rinna tlachham sîte an awm theih ang?`