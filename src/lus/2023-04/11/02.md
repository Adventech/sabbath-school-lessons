---
title:  Bial Pâwn Lama Rawngbâwlna
date:   10/12/2023
---

Isuan A zirtîrte chu Gennesaret aṭangin (Mt 14:34) “Tura leh Sidon bial lamah a kalpui ta daih a” (Mt 15:21) tih thû kan chhiar a. Engati nge Galilee aṭanga ringlote rama A hruai daih mai le? Galilee biala awlsam taka an zir theih loh kha hêng ram bial dangahte hian an zir theih nân, A zirtîrte chu a zinpui ta daih a. Ani khân khawpui leh thingtlânga chêngte pawh tûra A zirtîrte koh an nihna atâna buatsaih lâwk nân an hnêna zirlaite zirtîr a duh a ni.

`Chhiar tûr Ro 3:1–6; 1 Lal 5:1–12; 11:1–6. Engtin nge hêng chângte hian hêng khawpuite dinhmun manthiam tûra min ṭanpui?`

Rorêltûte 3:1–6 aṭang hian Israel mîte rinna fiah nân, Pathianin hêng hmânlai mîte hi A hmang ṭhîn tih kan hmû a. Vânduaithlâk takin, hetah hi chuan Pathian mîte khân fiahna an paltlang zo lo tlat mai: “An fanûte chu nupuiah an nei a, an fanûte chu an fapâte an neihtîr thung a, an pathiante rawng an bâwl a,” (Ro 3:6). Tichuan, a tîr phat aṭangin, khâng mîte kha Israelte tân dâlna lungah an ṭang ta a ni.

1 Lalte 5:1–11-ah, Sidon mîte leh Hebrai mîten inlaichînna thûk tak an neihpui thû kan hmû a. Sum leh pai lama inlaichînna neih chu an hlâwkpui tawn pawh a ni ang, chuti chungin an insumdâwn tawnna chuan Hebrai mîte chu milem biakna leh pathian rin lohna lamah a hruai sî a ni.

1 Lalte 11:1–6 sawi dânin, chû chuan nghawng ṭha lo a nei a: Lal Solomonan Sidon lal-fanû nupuiah a nei a, chû chuan a hruai bo va, “Solomona chuan Zidon-ho pathiannu, Astorethi leh Amon-ho pathian tenawm tak, Milkoma chu a lo zui ve ta mai a,” (1 Lal 11:5).

Chutichungin, pathian rin loh leh milem biakna bâkah, hnam chunga hû ṭha lo tak an nei ṭhîn chungin, Isuan A zirtîrte chu hêng hmunahte hian A hruai ta tho mai. Chutiang chuan hnam dang ngaihtheih lohna leh huâtna kârah pawh, khawpuia rawngbâwlna bulṭanin, hnam tin chi tin zînga khawpui rawngbâwlna chu A zirtîrte hnênah a entîr ta a ni.

Khawpui lian rawngbâwlnaah hian chona tam tak kan hmachhawn a, chûng zîngah chuan hrisêlna leh chhehvêl thilte pawh a tel a. Thil dang la tel thei tûr chu khawsakna man to te, chi inthliârna te, mahnî pâwl ṭanna te, hnam inlâk bingna leh sâkhaw zalênna khuakhirhna leh thusawi kawnga khapna te a ni ang. Chutichungin, hêng harsatna zawng zawng kârah hian khawpui liante tân kan thawk ngêi tûr a ni.

`Khawpui rawngbâwlnaa inhmangte ṭanpui tûrin eng nge i tih theih ang?`