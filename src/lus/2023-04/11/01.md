---
title:  'Tlawhpawh Lohte Tâna Rawngbâwlna: Ṭhen 2'
date:   09/12/2023
---

> <p>Chângvawn</p>
> “Tichuan Isuan a chhâng a, a hnênah, ‘Hmeichhia, i rin a nasa êm mai! I duh ang takin i chungah awm rawh se,’ a ti a. A fanû chu, chu mi hun takah chuan a lo dam ta mai a,” (Matthaia 15:28).

### Chhiar Tûr
1 Lal 11:1–6; Mt 4:23–25; 8:10; 15:22–28; Mk 7:24–30; Tirh 10:34, 35.

Hmangaihnaa khat Pathian chuan a tîr aṭangin A fa bo tâte chu zawng A nghâl a (Gen 3:9); tûnah pawh mi bote chu A la zawng zui ta zêl a (Thup 14:6–12); chutah chuan khawpuia mîte pawh an tel vek tho. Kum 2018 khân, United Nations chuan an thil hmuhchhuah hnuhnung ber an chhuah a, chutah chuan kan khawvêla mihring zâ zêla 55 chu khawpuiah an chêng a, hei hi kum 2050-ah chuan zâa 68-ah a pun chho thei ang. Duhthlan tûr kan nei lo, khawpuiah rawng kan bâwl ngêi tûr a ni.

Khawpuia rawngbâwl tûra koh an nih laiin, Pathian mi tam takte chu Jona ang mai kha an ni a; chhuanlam siamin hnâ chu an tlân bosan ṭhîn. “Pathian Lehkha Thûa chhelna leh thlamuânna hmû a beiseina kan neih theihna tûrin, hmân laia ziak apiangte chu keimahni min zirtîrna tûrin ziak a ni sî a,” (Rom 15:4). Chutah chuan Jona chanchin ziaka awm pawh hi a tel a ni.

Hê leia A awmlai khân Isuan Israel khawpuia chêngte chauh rawng A bâwlsak lo va, ram dang leh biâl dangahte pawh rawng A bâwl zêl a; chû chu hnam thlan Juda chênna pâwn lamah tihna a ni.

Tûn kâr chhûng hian Kristan Tura leh Sidon bial lama rawng A bâwlna aṭanga zirlai kan zir chhuah theih tûrte kan bih zui dâwn a ni.