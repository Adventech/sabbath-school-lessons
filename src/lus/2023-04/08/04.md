---
title:  Râltlânte leh Pêm Tharte
date:   21/11/2023
---

Pêm thar leh râltlânte hi tûnlai huna an tam tâk êm avâng hian sawi a hlawh ta hlê mai a. Indona avâng emaw, leilunga chhiatna thleng avâng emaw, dinhmun ṭha zâwka din beisei vâng emaw pawh ni se, khawvêla mî maktaduai têlte chu an hmun hmâte tlânsanin, ṭanpui an ngai êm êm a ni.

Matthaia 2:13, 14-ah, Isua kha râltlân a ni a. A lei nû leh pâ, Josefa leh Mari-te khân a zân a zâna Bethlehem tlânchhiatsan a, Heroda nunrâwnna kut aṭanga Aigupta lama himna zawnga an tlân a ngai a. Bible hian Aigupta ram lama an thil paltlang chungchâng a sawi lo va; chona namên lo tak an hmachhawn ang tih chu a ngaihruât theih a, tûnlai huna râltlânten harsatna an hmachhawn ang hi a ni mahnâ.  Dik takin, Isuâ chhûngkuain ram danga humhimna an zawng ang khân, Muslim te, Buddhist te, Hindu te, Kristian te leh sâkhaw thil vâng ni kher lo pawha ram danga himna zawng an tam hlê a ni.

A tlângpui thûin, kan hnampui, ṭawng khat kan hman puite nêna inṭhian leh thil eng emawte han inṭâwm chu a awlsam deuh ṭhîn a. An lan dân leh ṭawng hman, sâkhua leh ei leh ina danglam deuh lo pêm/râltlânte tân chuan chona hmachhawn tûr a lian thei hlê. Chanchin ṭhâ hian kan buzâwl chhuahsan a, chutiang ṭanpui ngaite chu eng ang chî pawh ni se an mamawhte phuhrûksak tûrin min ko a ni.

`Chhiar tûr Lev 23:22; Deut 10:19; Sam 146:9; leh Rom 12:13. Heta kan hriat reng tûr thupui pawimawh chu eng nge ni?`

Engtin nge pêm tharte leh râltlânte hi rawng kan bâwlsak theih ang? Hmun ṭhenkhatah chuan ram inrêlbâwl dân avângin chûng mîte nêna inawm pawlh chu a harsa viâu thei a. Chutichungin, kan tih theih chin tal chu kan ti tho tûr a ni a; harsatna tlâkbuâk, kan ṭanpuina mamawhtûte chu ṭanpui kan tum hrâm tûr a ni.

Ṭawngṭaina hmanga bulṭanin, chûng pêm thar leh râltlânte chungchâng hriat tum ula. Hmun tam takah chuan chûng mîte ngaihsaktu tûr pâwlte an ding a. Chûng pâwlte zînga pakhat hmang chuan hnâ in ṭan thei ang a; a nih loh leh, kan tuâlchhûng kohhran Sabbath Sikul pawhin pêm thar emaw râltlân emawte chu ṭanpui tûrin bul an ṭan thei mahnâ.

`Sum tlêm tê nei pawh ni ulang, lo pêm thar emaw, râltlân emaw in hriatte chu ṭanpui tûrin eng nge in tih theih ang le?`