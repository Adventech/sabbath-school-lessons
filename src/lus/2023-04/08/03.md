---
title:  Kristâ Tihdân Chauh
date:   20/11/2023
---

`Tlachhamte tâna rawngbâwlsak chungchâng eng nge hêng thûte hian min zirtîr? Jn 5:1–9; Mk 1:23–28`

Ellen G. White-in tlachhamte rawngbâwlsak dân tûr tih dân phung pangâ min hrilh a: “Kristâ tih dân chauh hi mî rilru hneh theih dân dik awm chhun a ni. Chhandamtu chuan mîte ṭhatna duhsak takin hnâ a thawk ṭhîn a, chutin, an rinngamah A insiam ṭhîn a, tichuan anni chu, ‘Mi zui rawh u,’ tiin a sâwm ta ṭhîn a ni.”—Tihdam Rawngbâwlna, p. 127.

A hmasa berin, ṭanpui ngâite zîngah kan awm tûr a ni a, an chanchin hre tûrin hun kan hmang ang a, an tâna thil ṭhâ tihsak tum rânin an mamawhte hriatsak kan tum tûr a ni. Dîl kama zeng tâna Isuâ tih dân kha en ta ila. Khati lai hmun, “chûngah chuan damlo te, mitdel te, kebai te, zengte tam tak an mu hlawm a,” (Jn 5:3) ah khân Isua chu a awm a.

Pahnihna, lainatna kan lantîr a ngai. Hei hi harsat deuh chângte pawh a awm thei a, a chhan chu rinhlelh vâng emaw, mîten ngilneihna lantîr hi anmahni hneh nâna hmang a, a hnûa an dêu zui theih vâng emawtein. Chutichungin, Pathian chuan eng mah hmuh lêt beisei lova lainatna lantîr zêl tûrin min beisei a ni.

Rahbi thumna chu an mamawhte phuhrûksak a ni. Hei hi chu ṭawngkâ mai a ni tawh lo. Ṭhian leh mi khualte mamawh phuhrûksak tûr chuan a taka chêt a ngai. Isuan zeng hnênah khân eng nge a duh A zâwt a, a tân chuan thilmak A tihsak zui a ni. ‘Thlarau bawlhhlawh pâi’ chanchinah khân, Isuan a ṭûl ang zawng zawng chu A tihsak vek a, mahnî tâna a tih theih loh chu khâ ṭanpui ngâi tân khân A tihsak ta a ni.

Rahbi palîna chu an rinngama insiam a ni. Mîte rawngbâwlsak a, kan ṭanpui hunin, min ring ngamin, an hnêna kan sawite an âwih a, tichuan an hnênah Isuâ chanchin kan hrilh zui a, ngaithla tûrin an lo inhawng deuh deuh ṭhîn. Isuan an tîsa natna tihdamsak mai A duhtâwk lo va; Amaha chatuan nunna awm chu neihtîr ngêi A tum ṭhîn a ni (Jn 10:10).

A tâwpna chu anmahni Isuâ hnêna hruai thleng tûra ṭanpui a ni a, chuta tân chuan nang leh i ṭanpuina dawngtu khân rinna in neih vê vê a ngai a ni.

`Keini hian Isuâ thilmak tih angte kha kan ti vê thei lo tlângpui a. Mahse, ṭanpui ngaite kan ṭanpui theih dân kawng chu engte nge ni ang?`