---
title:  Na Tuârte Ṭanpuiin
date:   22/11/2023
---

Kan khawvêl dinhmun ṭhat lohzia hre lo kan zîngah tu nge awm ang le? Hausâ leh mi awmthei deuhte zîngah a ni emaw, rethei leh tlachhamte chênna hmunah a ni emaw, eng mah a lêm chuâng vak lo. Mîten harsatna an tuâr a, mangang takin an awm mêk a ni. Khawthlang rama chêngten kum tina rilru-hah chhâwkna tûr damdâwi an hman hnemzia hi kan hriat vê pawh a ngai a, chû chuan sum leh pâia hausakna ngawt chuan hlimna emaw, rilru muânna emaw a thlen lo tih a chiang hlê a ni.

`“Lalpâ Thlarau chu ka chungah a awm a, a chhan chu retheite hnênah Chanchin Ṭha hril tûra mi ruât vângin a ni; Ani chuan salte hnêna chhuahna thû leh, mitdelte hnêna mitvâr neih lehna thu sawi tûr te, hnehchhiah tuârte chhuahtîr tûrin min tîr a ni,” (Lk 4:18). Hei hian Isuan thil A lo tih tâk leh, keini pawhin kan chênna vêla mîte tâna kan tih vê tûr chungchâng eng nge min zirtîr?`

Mîten engtikah nge Isua an pawm dâwn tih emaw, an pawm dâwn leh dâwn loh pawh hriat lâwk a ni lo chungin, Pathian chuan an mamawhte phuhrûksak zêl tûrin min ko a ni. Isuâ tâna anmahni va pawh chu kan rawngbâwlna tûr lungphûm a ni a; ṭanpui ngâi an nih vâng hrim hrimin kan ṭanpui mai tûr a ni. Isua chu kan Lalpa atâna kan pawm tâk vângin anni chu kan ṭanpui a, Ani chuan chutianga ti tûr chuan min ko a ni.

Isuan mî zawng zawngte mamawh phuhrûksak tûra entîrna min pêk kha, Bible zirtîrna kan zui ngêi tûr chu a ni. A lo ṭanpui tâk zawng zawngte khân Ani chu an pawm ṭheuh em tih pawh kan hre chuang lo.

Dik taka mi dangte ṭanpui tûr chuan, an mamawh leh tlâkchhamte kan ngaihven a ngai ṭhîn a. Hnam tin hian mahnî ṭhiante chunga ngilneihna lantîr dân an nei ṭheuh mai. India ramah chuan, an inlêngte hnêna chaw-ei tûr lo hlui emaw, tui in tûr pêk emaw a ni ṭhîn. Lusûn vânga hmangaihte sûn mêk hnem âi chuan, mikhual hnêna duhsakna pawisa han pêk mai chu a awlsam zâwk. I ṭhianin a mamawh erawh chu sum bâk, thil dang eng emaw pawh a ni thei. Thil lian tham eng emaw an chân laia lainat taka lo ṭâwiâwm chu ṭanpuina pêk âiin awmzia a nei zâwk mai thei a ni.

Kan ṭhiante tâna Isua ṭanpuitu nih theih dân chu, an chunga hmasialna tel lo hmangaihna lantîr a, ṭanpuina pêk hmâa an mamawh tak hriat thiam hmasak tum hrâm ṭhin hi a ni. Isua zui tûrin an inpeih leh inpeih lo hre lo chung pawhin, an mamawh chu ngaihtuahsak mai ang che.

`Mt 25:34–40 chhiar la. Hetah hian kan tân eng thuchah nge awm?`