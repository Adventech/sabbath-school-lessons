---
title:  Hmangaihna Ropui Zâwk
date:   23/11/2023
---

Kan hriat chian tlân tak mai chu mamawhna a tâwp thei lo tih hi a ni. Mi dangte chu ṭanpui duh i nih phawt chuan remchânna tam tak i nei ang. Ṭhian ṭhâte emaw, râltlân emaw pawh ni se, tlâkchham nei chu an awm zêl a, ṭanpui tûra kan tihsak theih chu kan ti mai tûr a ni. Hê leia rawng A bâwl chhûng zawng khân, Isuan mahni inṭanpui thei lote a ṭanpui ṭhîn a. Eng emaw châng chuan tlachhamte chu a kal chilh a; a châng leh Isuâ hnêna rawn hruai thleng tûra in chung aṭanga a ṭhianten zeng an rawn thlâk angte pawh kha a ni bawk a.

`“Mîin a ṭhian âia a nun a paih a liama hmangaihna nasa zâwk tû mâ’n an nei lo,” (Jn 15:13). Engtin nge hê thupui hi mi dangte tâna rawng kan bâwlnaah a taka kan bel ṭhin?`

Ramthim rawngbâwltu chhûng khat chuan Trinidad and Tobago ramah kum ruk rawng an bâwl a. A tîr lam kum thum chhûng chu Hindu leh Muslim hlangna hmunah an chêng a. Hindu ṭhenkhat chuan Kristiante chu an kum tin Lâwmthu Sawina inkhâwmah an telpui vê duh lo tiin an sawisêl a. Ni khat chu hêng Kristiante hian Hindu ṭhian tharte chu an Lâwmthu Sawi inkhâwmnaah an telpui a. Chû chu Isuâ tih dân zuia ti an ni: Ani khân A ṭhianten thil lawmna hmuna tel tûra an sâwm chuan A hmanpui vê mai ṭhîn a. Hindu sâkhaw zirtîr dânah chuan, tlawhtû emaw, ṭhian inlêngte hian a sâwmtû chhûngkuaah malsâwmnate an thlen tih a ni.

Mî tû emaw tâna malsâwmna thlensakna hmangin, tûn kâr chhûng hian ṭhian siam tum ang che. A hmasa berin, in chênna vêl, vêng chhûng, khua, khawpui chinchâng hre tûrin bei ang che. Chûngah chuan râltlân emaw, pêm thar emawte an awm em? In kawtthlêra chêngte kha eng nge an an? I hmêlhriat vek hlawm em? In dinhmun chu eng pawh ni se, hmêlhriat lohte nêna ṭhiana insiam hi a awlsam vak lo. Ṭawngṭaiin Pathian ṭanpuina i dîl ṭhîn ang u. Ani chuan tû pawh a hre vek a, ṭhiana i siam tûr hmêlhriat lohte pawh A hre vek. An ṭhiana ṭan chhan ber tûr chu ṭanpuina dawng tûra Pathian hnêna hruai a ni tih hre reng ang che.

`Chona: In rama chêng ram dang mîte emaw, Kristian ni lote emaw chungchâng hriat tum ang che. Joshuaprojects.org hi in rama mîte zînga la tlawh pawh lohte chungchâng hriatna ṭha tak a ni ang.`

`Hmalâkna Tûr: Hûhâng i neih phâkna mî tû emaw chungchâng hriat tum ang che. Hêng zawhnate i chhân zawh hnûin, chû mi tân chuan ṭawngṭaisak chhunzawm zêl ang che: Hê mî hi ka ṭhian—Isuan inṭhianna a sawi ang kha a ni em? Hê mî mamawhte hi ka hriatsak em? Engtin nge tihdamna chang tûra Isuâ hnênah ka hruai theih ang?`