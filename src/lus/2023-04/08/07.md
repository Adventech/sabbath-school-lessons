---
title:  Zir Belhna
date:   24/11/2023
---

Chanchin ṭha ziaktûten Isuan mîte chhandam tûra anmahni nêna inzawmna neihpui tûra A tih dân entîrna an ziak a (Mt 8:28–34; Mk 5:1–20). Chutiangin, keini pawh hian hnam dang zînga mîte ṭhiana siam leh rawngbâwlsak tûra koh kan ni. Kristâ thihna kha mi tin tân a ni a, hnam leh chî, hausâ leh rethei a thliâr chuang lo. Hê thil tak hi kan theihnghilh ngai tûr a ni lo. “Ani chu kan sualte thupha châwina a ni; keimahni sual chauh ni lovin, khawvêl zawng zawng sual thupha châwina pawh a ni,” (1 Jn 2:2).

“A hmei a pâte hian Pathian ruâhmanna an hlen lo va, an chhûngkaw zînga mîte ngawt an ngainat thû an sawi a, . . . an tlâkchhamnate phuhrûksakna zâra thlamuânna leh malsâwmna an thlensak theih tûrte chu an hmangaihna huâng aṭangin  an chhawk leh sî ṭhîn. . . .”

“Lalpan kan chhûngkaw pâwn lama mîte tân pawh thil ṭhâ tihsak tûrin min fuih a, chuvânga kan chhûngkaw inngainatna chu kiâm tûr a ni chuang lo va, Anin kan lainatnate zauh zêl tûra min duhsak laiin, kan hnam emaw, ram emaw chu kan hmangaih nêp tûr a ni chuâng lo. Kan lainatna leh khawngaihnate hi kan in chhûng tân chauh kan khûrkhung tûr a ni lo va, a hamṭhatna chu mi dangten an lo chên vê theih lohna tûrin Pathianin malsâwmna min vûrte hi kan kawmpui tlat tûr a ni hek lo.”—Ellen G. White, The Advent Review and Sabbath Herald, Oct. 15, 1895.

Mawhphurhna min pêk chu kan buzâwl bâka mîte tâna malsâwmna nih a ni a, ram dang aṭanga hnam dang pawh ni se, ṭanpui ngai apiang ṭanpui chu Amah Isua Kristâ thupêk a ni (Tirh 1:8; Mk 11:17).

**Sawi Ho Tûr**:

`Nangmâ buzâwl chu eng nge ni a, engati nge a ṭûl huna chhuahsan inhuâm tûr i nih ang?`

`Isua kha “chaw heh mî, uain heh mî, chhiahkhawntûte leh mi sualte ṭhian” (Mt 11:19) an tih khân eng thilte nge a kawh? Chutianga sawisêl a nihna tûrin Isuan eng nge A tih a, chû chuan rawngbâwlna chungchâng eng nge min zirtîr?`

`Kristian hi ringlote thil lawmnaah eng chena inhmang tûr nge ni ang? Engtin nge Kristiante hian Bible zirtîrnate laka inhnûkhniâm chuâng lo va an tih theih ang?`