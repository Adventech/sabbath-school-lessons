---
title:  Tlachhamte Tâna Rawngbâwlna
date:   18/11/2023
---

> <p>Chângvawn</p>
> “Lalber chuan an hnênah, ‘Tih tak meuhvin ka hrilh a che u, Hêng ka ûnau tê berte zînga mi pakhat chunga in tih chu ka chunga tî in ni,’ tiin a la chhâng ang,” (Matthaia 25:40).

### Chhiar Tûr
Lev 23:22; Deut 10:19; Mt 25:34–40; Lk 5:17–26; Jn 5:1–9; 15:13.

Pathianin tlachhamte A ṭanpui ṭhin dân entîrna hrang hrang chu Luka 5:17–26 hian min târ lansak a. Eng emaw châng chuan min ṭanpui nân Pathianin mi dangte A hmang ṭhîn a, a nih loh leh, mi dangte ṭanpui nân pawh min hmang tho bawk. Hê hnâ hi khirh deuhte pawh a ni thei a, mahse rah ropui tak a chhuah ṭhîn.  Tlachhamte ṭanpuiin, Isua Kristâ rawngbâwlna kha kan entawn a. A châng chuan, ṭanpui ngai han sawi chhuah mai hi chu a awlsam a, eng emaw châng chuan hriat hi chu a harsa leh ṭhîn. Eng dinhmuna ding pawh ni se, tlachham zawng zawngte Pathian tâna ṭanpuitûte ni tûra koh kan ni.

Bible chuan mi khual te hnaih tûrin min fuih a, an mi rinngam kan nihna aṭangin Isua an hmuh theihna tûra ṭanpui dân kawng ṭha zâwk kan hre thei dâwn a ni.

Tûn kâr zirlaia kan thupui, “Tlachhamte Tâna Rawngbâwlsakna,” tih hian eng emawti zâwnga tlachhamte pawh nâna Pathian thil ruâhman min kawhhmuh dâwn a. An mamawh leh tlâkchham chu tîsa thil te, rilru lam leh sum leh pâi, ṭhian kawm tûr emawte pawh a ni thei a; khawtlâng leh chhûngte ensan tuârte pawh an lo ni reng thei a. An mamawh chu eng pawh ni se, kan tih theih apiang tihsak tûrin kan lo inring sâ tûr a ni. Hei hi ‘Kristian’ nih awmzia leh, ‘rawngbâwlna’ tihin a huâm tel thil pawimawh chu a ni.