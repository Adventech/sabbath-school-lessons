---
title:  Rinna Ṭhiante Chu
date:   19/11/2023
---

Chanchin ṭhâa thawnthu ngaihnawm takte hian mî tûten emaw harsatna tuâr, an ṭhiante emaw Isuâ hnêna an rawn hruaite a târ lang ṭhîn a. Mamawhtûte rawngbâwlsak chu lo hautak deuh pawh ni se, heta thilthleng aṭang hian zirlai kan zir thei a ni.

`Chhiar tûr Lk 5:17–26 (Mt 9:1–8; Mk 2:3–12 en tel la). Hê thawnthû aṭang hian rawngbâwlna chungchâng atâna zirlai kan zir chhuah theih ṭhenkhat chu engte nge ni ang?`

Isuâ hnêna rawn hruaiin, hêng mîte hian an ṭhian ngaihsak tûra an mawhphurhna an hlen a. Hê pâ ṭhiante ang hi ni tûrin Pathianin min ko va, Isua Kristâ hnênah tlâkchham neite chu kan hruai tûr a ni. Hê hna thawk tûr hian rinna, a taka chêtna, chhelna leh inhuâmna neih a, a ṭûl phei chuan tih dân phung pângngai bâka chêt pawh a ngai thei. Mîte kha Isuâ hnênah an lo kal a, mahse mutân an nei tlat mai.

Tih dân phung pângngai ang chuan ṭanpui ngai kha Isuâ hnên an hruai thleng thei mai lo. Mahse an beidawng mai chuâng lo, Isua Kristâ hnên thlenpui dân tûr kawng thar dang an hmu ta a ni. An ṭhianpa chu inchung aṭangin an thlâk thla ta zu niâ! Chutichungin, Luka sawi dânin, Isuan an chêt dân kha A lo pawmpui a ni (Lk 5:20).

Isuâ thil vei chu kan ṭhian ṭanpui ngaite Amâ hnên hruai thlen hi a ni. Bible chuan Isua kha ‘Tidamtu Ropui’ tiin a sawi a, Ani chuan harsatna tuârte chu eng ang mî pawh ni se, ngaihdam leh tihdam vek a duh a ni.

Ellen G. White-i chuan ṭanpui ngaite ṭanpui tûrin chona min siamsak a: “In tih tûr an hrilh che u kha nghâk suh u. In mit kha meng ula, tute nge in bul vêlah awm en rawh u. Ṭanpui ngai leh natna tuârte chu kâwm ngeih ula. Bihrûksan suh u. An mamawhte chu haidersak lo vang che u. Jakoba lehkhathawnah hian tute nge sâkhuana thianghlim, bawlhhlawh kai lo leh, hmasial lo a tihte chu? Tûte nge an chakna zawng zawng nêna chhandamna thil ruâhman ropui tak maia tel ve châk êm êmte chu?”—Testimonies for the Church, vol. 2, pp. 32, 33.

Amah Isua ngêiin ṭanpui ngaite ṭanpui dân tûr min kawhhmuh a, chutiang chu ti vê tûrin min ko a ni. A hmasa berin, an ṭhianah kan ṭang phawt a, chutah an mamawhnate hriatsakin, Isuâ hnênah kan hruai a; Ani chu anmahni Ṭanpui theitu awm chhun a ni. Chutiang chu hê thawnthûa mîten an tih chu a ni; keini pawhin chutiang chuan kan tih vê tûr a ni ang. Ṭanpuina zârah, anmahni chhandam theitu awm chhun, Isuâ hnên kan hruai thleng thei dâwn a ni.

`Tûna in vêla awm tûin nge ṭanpui ngai? An tân eng nge in tihsak dâwn le?`