### Sawi bânsanin, thil eng emaw ataka tih Ṭan rawh!

Kum eng emawti kal ta khân, kan Adventist magazine pakhatah dûm-chhe râpthlâk tak tehkhin thû chhuah a ni a. Mîten chû hmuna kawng an zawh lai chuan châuvin an tlu fo ṭhîn a. An thi tûr chalchâng âw chu a kiang vêl khuaa mîten an hre ṭhîn a. Râpthlâk tak a ni ṭhîn.

Khuaa mîte chuan rorêlna an nei ta a. Khaw hrang hranga mîte chu an lo kal khâwm hlawm a. A chinfelna tûr ngaihtuahin, ngaih dân hrang hrang ziahna lehkhâte an rawn keng a. Mahse, chutiang ngaihtuah inkhâwm neih zui bâk hma han lâkna rêng an nei chuâng lo. Kum eng emawti chhûng chu rorêl inkhâwmna an nei zui a. Mîten ngaih dân ṭha tak takte a bûin an ziak a. Hmun dang aṭangte pawhin thusawitûte an ruâi a. Chû inkhâwmnaa lo tel vê tam takte tâna sum tuâk nân thil hralh rûnpui te an huaihawt a. A tâwpah chuan, chû rorêl inkhâwmna chu mangang âute thâwmin a tihbuai loh nâna sound-proof hmun siam nân sum an tuâk leh ta thung a. Mahse, buaina tâwkte chhanchhuak tûrin tû mah an che chhuak chuâng lo va. Dûm chhe hmuna mîte an tân belh loh nâna hma la ta pawh an awm hek lo. An sawi an sawi ringawt mai a ni.

In kohhran leh in Sabbath Sikul pâwl ṭhen ngêi pawh khân chû khuâa mîte ang nih chu in duh hauh lo vang. Kan ṭawngṭai hona te, ngaihtuah, inhrilh leh sawi hona neihte nuâm kan ti a. Mahse, hetiang bâk deuh a chêt leh, kan vêla mîte nên leh, an tâna thil eng emaw tihsak tûrin kan induh a. Kan khawtlângah leh khawvêlah hian danglamna thlen tûrin kan induhsak a ni. Hnâ thawh zawh a, Isua chu lo kîr leh thuai tûrin kan duh a ni.

Tûn kuartar Puitling Sabbath Sikul zirlai kaihhruaina hi, pên chhuaka thil eng emaw ti tûra inkawhhmuh nâna ruâhman a ni. Bible thawnthu ngaihnawm tak takte chu chîk takin kan zir ang a. Nuntawng leh entîrna phûrpuiawm tak tak kan en bawk ang. Kan ṭhenawm vêla (Kristian ni vê lo) chêngte chu tlawh pawh a, ṭanpui tûra hma lâk dân tûrte kan zir ang a. Mahse, chûng chu entîrna leh inchawhphûrna kawngte mai an ni dâwn a. Zirlai tinte tum bulpui leh laimû tak chu, Ningâni zirlaiah chuâng zêlin—che chhuâk a, thil eng emaw ti tûra chona a min siamsak zêl dâwn a ni.

Chêt chhuah nâna ṭangkâipui tûr Pathian thûa bengvârna, hmanruâ leh ngaih dânte kan târ lang zêl dâwn a. Ningâni zirlai zêlah chona hmachhawn chhoh zêl dân tûr kan chhawp chhuak ṭhîn ang. Thil tih awlsam takin bul kan ṭan ang a. Zirlai dang zêlah chona fing tak kan hmachhawn lian tiâl tiâl dâwn a ni. Kan zâa tâna hlen ṭheuh tûr chu, chona chu hêl lo va hmachhawn a, Thlarau Thianghlim kaihhruaina dîla ṭawngṭai a, kan thil zir tâkte ataka nunpui bâkah, kârleh zirlai sawi ho huna minit tlêm tal inenlêtna neih ṭhin tûr a ni. Hê hun hi chapo-uân hun a ni lo va, kan chêt fuhna laite leh chêt fuh vak lohna laite inhrilh tlânna hun a ni zâwk. Chutianga kan inhrilh tlân zêl chuan, member-ten ngaih dân an nei vê thei dâwn a. Mimal leh a huhova ṭawngṭai dân pawhin hmâ a sâwn zêl dâwn nia.

A tâwpah chuan, tûn kuartar hi, ngaihtuahna hriat reng tlâk te, thu ngaihnawm leh Pathian thuril ngaih dân lam ni lo chu hriat reng ni teh se. Chûng chu tel zawng a tel ngêi ang. Mahse, kan rilrûa awm zâwk tûr chu, Thlarau Thianghlimin kan hmalâkna tlâwm takte min kaihruai a, Amâ hming châwimâwi leh ropui nâna rawngbâwlnaa thilmakte min tihsak mawlh chu a ni.

Global Mission Center-te hi kum 1980-a General Conference-in a din kha a ni a. Anni hian General Conference Office of Adventist Mission kawhhmuh angin hmâ an lâ a. Tûnah hian hetiang center hi paruk a awm a. An tum ber chu khawvêl hmun hrang hrang, Kristiante la awm mûmal lohna hmuna ringtûte an lo awm theih nâna kohhran ṭanpui a ni.

Hê zirlai ziah a nih laia center hrang hranga director-te chu: Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett te an ni a; an kaihzavêngtûte chu: Gary Krause (director, Adventist Mission), Homer Trecartin (retired director, Global Mission Centers) leh Jeff Scoggins (Global Mission planning director) an ni. Anni hian hê Puitling Bible Zirlai Kaihhruaina hi an ziak a ni.