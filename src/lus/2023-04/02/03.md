---
title:  'Zirtîrahte Siamna: Rawngbâwlna Thupui'
date:   09/10/2023
---

`Mt 28:16–20 chhiar la. Hêng chângahte hian zirtîr nihna eng thilte nge i târ lan thei ang?`

Matthaia 28:16–20 hian Bible thupêk, tihmâkmawh chu a puâng a, chû chu rawngbâwl tûra Tirhchhuahna Thupêk Ropui (Mt 28:18–20) tiin kan sawi a; hetah hian Isuan A hnungzuitûte chu kal chhuak a, zirtîrahte siam a, rinna nêna zirtîrna pê a, inpâwl honaa neipui tûra hmala tûrin a ti a ni (Mk 16:15, 16; Lk 24:44–49; Jn 20:21–23; Tirh 1:8).

Matthaia 28:16–20 thupui pawimawhte chu hetiang hian kan sawi thei ang: 1) Isuan A zirtîrte kha Amâ hnêna Galili lama kal tûrin thû a pe (Mt 28:16, 17); 2) Isua kha an hnêna lo kalin, A thuneihna leh lalna thû a puâng a (Mt 28:18);  3) Chutah Isuan A zirtîrte chu hna bîk thawk tûrin A tîr chhuak a, chû chu, ‘zirtîrahte’ siam tûrin a ni—(Mt 28:19, 20); a tâwpah, 4) Isuan tâwpna hun thlenga A zirtîrte awmpui zêl A tiâm a (Mt 28:20).

Tirhchhuahna Thupêk Ropuiin a tum bulpui ber chu ‘zirtîrahte-siam’ a ni a, chû chu rawngbâwlna hnapui ber a ni bawk. A nihna takah chuan, Grik ṭawnga Matthaia 28:19 bulṭanna thû hi “Kal ula, tichuan, zirtîrahte siam rawh u [...]” tih a ni. Heta ‘tichuan’ tih hian tirhchhuahna thupêk sawi chhuah tâk chiah (Mt 28:18) kha lungphûm a siamsak a: Isuâ thuneihna leh lalna—kha A thawhlehnaa hnehna a chan aṭanga a neih tâk chu a ni.

Hê Tirhchhuahna Thupêk Ropuia chêtna tûr thupêk pawimawh chu “zirtîrahte siam” hi a ni. Mi tinte chu zirtîr a, baptisma chantîr leh, Isuâ zirtîrnate khawvêl puma hrilh chhâwn chu zirtîra siam dân tûr chu a ni. Hetah hian Isuan chiang takin A zirtîrte chu thil tum pakhat: ‘zirtîra siam’ tûrin A kawhhmuh a. Hei hi Pathian Lehkhathû zawng zawnga rawngbâwlna ropui ber thu chuânna zînga pakhat chu a ni. A zirtîrte hnêna Isuâ awmpui zêlna tûr thutiam hmanga khâr a ni bawk.

Rawngbâwl tûra Tirhchhuahna Thupêk Ropui kha, khatih laia pungkhâwm, zirtîr hmasâte tân mai a ni lo tih a chiang a. Zirtîrahte siam tûra thupêk thar chu hlen tûrin anmahni mai chuan ‘hnam zawng zawngte’ hnênah an kal thei lo tih a chiang a. Chuvângin, thupêk kha khawvêl pum huâp a ni a, Isua Kristâ hnungzuitu dik apaingte chu ‘zirtîra siamna’ hnâah hian an inhmang ṭheuh tûr a ni. Chûbâkah, thuchah puân darh tûr chu—Isuâ Kristâ chatuan chanchin ṭhâ—khawvêl pum pui tâna puân tûr chu niin, ram, chî leh hnam hmaih ṭhen a awm tûr a ni lo.

`Rawngbâwlna tûr chu “zirtîrahte siam” a ni. Engtin nge hê Hotupâ thupêk hian in nun dân leh mi dangte rawngbâwlsak dânah nghawng a neih?  Thil ti tûra koh i nihnaa inhmang nasa lehzual tûrin eng nge i tih theih ang?`