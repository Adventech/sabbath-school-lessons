---
title:  'Pathian Mîte: Rawngbâwlna Hmanruâte'
date:   11/10/2023
---

Khawvêl chanchin liam ta zawngah khân, Pathianin A nungchang rinawm taka târ langtu A nei zêl ṭhîn a; chûngte chuan thuâwih takin A ruâhmannte chu an zui ṭhîn a. Pathian mîte chu, A khawngaihna changtu ni tûra kohna dawng a, A sâwmna pawmtûte an ni. Chûng mîte chu A rawngbâwlna hlen chhuak tûra hmanruâah an lo ṭang tawhin, an ṭang zui zêl bawk a ni.

`Chhiar tûr Gen 12:1–3 leh Deut 7:6, 11, 12. Thuthlung Hlui huna Amâ mîte tâna Pathian thil tum bulpui kha eng nge ni?`

Abrahama leh a thlahte hnêna Pathian thuthlung khân tum hlen tûr bîk a nei a. Anni kha Pathian rawngbâwlna—hnamte hnêna malsâwmnate thlentu ni tûra koh, siam leh tirh chhuah an ni (Deut 28:10; Is 49:6). Chutichungin, Pathian nêna thuthlunga inlaichînna chhûnga thlan an ni a, anni kha rinna leh thuâwihna nêna thu delhkilh anga nung tûr an ni (Gen 22:16–18; Ex 19:5, 6; Deut 28:1, 2; 2 Chron. 7:14). Chutiang chuan, Israel chhehvêla chêngte chu Thuthlung Hlui huna Pathian ‘rawngbâwlna’ lama hîpin an awm ang.

Thuthlung Tharah, Pathian rawngbâwlna chu chhunzawm zêl a ni a. Tholeh Lalpa leh Chhandamtu chuan ‘rawngbâwl dân phung’ thar (Mt 28:18–20; Tirh 1:8) chu A kalpui a, chutah chuan Kristâ zirtîr, A kohhran chu—hmânlai Israelte huna khawvêl mîten an rawn pan zâwk ang kha ni lo vin, anni chu rawngbâwl tûra khawvêla kal chhuak tûr an ni. Rawngbâwlna hi kohhran aṭanga lo chhuak a ni lo. Pathianin hlenchhuah tûr rawngbâwlna A la nei a, chû chu hlen chhuak tûrin kohhran hi a ding a ni zâwk.

Chuti chungin, zawhna a la awm cheu: Kohhran rawngbâwlna tûr chu eng nge ni? Kohhran din tûra kotû hnâ tho kha a ni, chû chu: “Bo tawh hnû zawnga chhandam tûrin Mihring Fapa hi a lo kal a ni rêng a ni,” (Lk 19:10, NIV). Keini kohhrana mîte hian tû mah kan chhandam thei lo nâin, anmahni chhandam theitu awm chhun, Isua Krista chu kan kawhhmuh ngêi tûr a ni.

“Kristâ kohhran rawngbâwlna ber chu mi sual boral tûrte chhanchhuah a ni. Pathian hmangaihna mîte hnêna hriattîr a, chu hmangaihna hmang vêk chuan mi sualte Kristâ hnêna hruai thlen tûr a ni.”—Ellen G. White, Testimonies for the Church, vol. 3, p. 437. Hamṭhatna leh mawhphurhna namên lo a va ni êm!

`Kan nuna boruâk thianghlim kan mamawh angin, kohhran tân chêt chhuah rawngbâwlna hi a pawimawh a. Boruâk thianghlim tel lo vin kan nung thei lo va, chutiangin rawngbâwlna tel lo chuan kohhran hi a thi mai ang. In kohhran nunna atân mi mal takin eng nge i tih theih ang?`