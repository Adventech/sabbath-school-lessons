---
title:  'Chatuan Chanchin Ṭhâ: Rawngbâwlna Thuchah'
date:   10/10/2023
---

`Thup 14:6, 7 chhiar la. Pathian rawngbâwlna engte chu nge vântirhkoh pathum thuchaha a pakhatnain a tlângâupui “chatuana chanchin ṭhâ” aṭang hian i târ lan theih ang?`

Helai chiah hi Pathian Lehkhathûa ‘chatuan’ leh ‘chanchin ṭhâ’ chuân kawpna a ni. Chanchin ṭhâ chu khawngaihna chanchin ṭhâ, Isua Kristâ zâra mî zawng zawngte hnêna hlui chu a ni. Ani chu kan hnêna “khawngaihna leh thutak” (Jn 1:14) min entîr tûrin kan khawvêlah a lo kal a. Sual tel lo va nungin, kan sualte vânga hremna tuâr tûrin kan âiawhin kraws-an a thî a (Is 53:4, 5; 1 Pet 3:18). Nunnaa tholehin, vânah A lâwn a, Ani chu Pâ châwisân a ni a, tûnah hian vân biak bûkah min dîlsak mêk a ni (Thup 1:18; Tirh 2:33; Heb 7:25). Ani chuan A thutiâm ropui ber chu A thlen famkimtîr thuai dâwn a—chû chu ropuina nasa tak nêna lo kal leh a ni; chutah, kum sâng (rorêl) hnûah hê leiah hian Pathian lalram chu A din nghet tawh ang (Jn 14:1–4; Tirh 1:11; Thup 21:1–4). Hêng zawng zawng hi chatuana chanchin ṭha nihna dik tak chu a ni.

Chutih laiin, hê thuchah ‘chatuan’ thil a nihna hi thil chhinchhiah tlâk tak a ni. Min chhandam thei tûr chanchin ṭhâ pakhat chiah a awm a. Pathian rawngbâwlna hlen chhuah a nih hunah pawh a ding reng ang. Chanchin ṭha dang a awm leh tawh dâwn lo. Zirtîrna leh thurin min hruai bo theite lo chhuakin a liam leh a (Eph 4:14); mahse, chhandamna thuchah, chatuan chanchin ṭhâ chu a danglam vê ngai lo va, ringa a taka nunpuitûte chuan thuâwihna lâwmnan chu an la dawng ang (Deut 5:33; Rom 2:6).

Zirtîr hmasâte hnêna tirhchhuahna thupêk kha tûna keini hnênah pawh pêk kan ni a. Kristâ tâna zirtîra siamna chu hmun tinah kan chhunzawm zêl tûr a ni. Mahse, eng ang ‘zirtîrte’ nge ni le? Mi ṭhâ, rinawm, inpezo tak leh hmangaih thei an ni. Hetiang nungchang hi a pawimawh a, mahse a tâwk zo chiah lo. Bible sawi anga zirtîr nihna behchhan thilte thupuia nei a ni tûr a ni (Lk 9:23; Jn 13:34, 35; 2 Kor 5:17). Chuta thiltum bulfûk ber chu, Hotupa, Isua Kristâ lo kal lehna tûr tâwk tûra lo inbuatsaih leh mi dangte pawh inbuatsaih tûra ṭanpui a ni.

“Hrilh lâwknain a sawi ang chuan, rorêlna thu hrilh lâwk [Thup 14:6, 7] leh, chumi nêna inkûngkaih thuchah dangte chu, vân chhûm zînga Mihring Fapa lo kal lehnain a rawn zui tih kan hmû a. Tichuan, rorêlna thu tlângâupuina chu Kristâ lo kal lehna a hnai tâ tih puan chhuahna a ni nghâl a; chû chu chatuana Chanchin Ṭha puanna a ni. Kristâ lo kal vawi hnihna thu puanna leh, chû hun chu a hnai ta tih puanna Chanchin Ṭhaa bei tlat a ni.”—Ellen G. White, Kristâ Tehkhin Thûte, p. 191.

`Vântirhkoh pakhatna thuchaha “chatuana chanchin ṭhâ” leh rorêlna thû hi engtin nge a inzawm? Engati nge chanchin ṭhâ hi rorêlna chungchâng thupuia nei ngêi tûr a nih?`