---
title:  'Khawvêl: Rawngbâwlna Hmun'
date:   12/10/2023
---

`Thup 7:9, 10 chhiar la. Hêng chângte hian khawvêla Pathian rawngbâwlna huâm zâuzia chungchâng eng nge min hrilh a tum ni ang?`

Tûn kâr zirlai hmang hian zirtîra-siam tûra Tirhchhuahna Thupêk Ropui leh chatuan chanchin ṭha thuchah chuânna Bible châng pawimawh pahnih chu kan zir ho a ni. Hêng châng hnihten inzawmna thu inṭâwm: rawngbâwlna tûr ‘hmun’ min kawhhmuh hi a ngaihnawm hlê a ni. Chutah chuan: “Chutichuan kal ula, hnam zawng zawngte chu zirtîrahte siam rawh u,” (Mt 28:19), “leia chêng te—hnam tin rêng te, chi tin rêng te, ṭawng tin rêng te, mi(pui) tin rêng te” (Thup 14:6, emphasis supplied) tih a chuâng.

Ṭawngkam dang chuan, Kristâ chanchin ṭhâ hi mi chi tin te, hnam zawng zawng te, ṭawng chi hrang zawng zawng te, mi(pui) tinte hnên a thleng tûr a ni. Chanchin ṭhâ hian chhandamte zîngah inûnâuna ropui, ṭanruâlna a thlen tûr a ni. Keini hian entawn tûr pakhat chiah, Krista chu kan nei a. A nihna anga Isuaa awm thutak chu kan pawm a nih chuan, chi inthliârna te, inîtsîkna bangte chu ṭhiah a ni tûr a ni a, thutak thlarau chuan thinlung hmunkhat min puttîr tûr a ni.

Isuan, “Ka thuhretûte in ni ang” (Tirh 1:8) tia A sawi khân, A rilrûah ram biâl hrang chi thum a lo lang a ni:

**Bial 1**: “Jerusalem-ah ka thuhretûah in ṭang ang.” Khatih lai khân, A  zirtîrte kha Jerusalem kiang hnâiah an awm a. Chuvângin, Isua pawh khân, “Nangmahnî kiang hnâia mîte hnênah Pathian thil in hriatte chu hrilh vê rawh u,” a ti a ni. Rawngbâwlna hi inah, chhûngkuaah, ṭhenawmte leh ṭhiante hnênah kan ṭan hmasa tûr a ni. Hei hi rawngbâwl hmasak berna tûr a ni.

**Bial 2**: Heti hian A sawi zawm a: “ ‘Judai leh Samari ram hmun tinah.” Kan rawngbâwlna tûr chu eng emawti zâwnga kan kiang hnâi, mahse tlêma hmun hla deuh ni bawk sî-ah pawh kan che tûr a ni. Hêng hmunah hi chuan ṭawng thuhmun kan hmang tlângpui a, kan hnamzia leh khawsak phungte pawh a thuhmun a, hmun leh hmuna chêng ho erawh kan ni lo thung. Hei hi rawngbâwla hâk kan zauhna tûr chu a ni.

**Bial 3**: Hei bâkah hian Kristan: “kâwlkil thlengin” tiin A sawi. Pathian rawngbâwlna hian hmun tin, hnam tin, mi chi tin leh ṭawng tina mîte hnên thleng tûrin min ko a ni. Hêng pawh hi kan rawngbâwlna hmun tûr tho a ni.

`Chona: Tûn kâr nî tinin in vêla chêngte tân ṭawngṭaisak ṭhîn ang che. Pathianin khâ hmunah khân chhan neiin A dah che a ni.`

`Hmalâkna Tûr: In chênna vêla chêngte nihphung—chî, sâkhua, upat leh naupan dân, retheih leh hausak dân, ṭawng hman chenin hriat tum ang che. An tâna Pathian hmangaihna lantîr dân tûr kawhhmuh tûr chein Amâ hnênah dîl ang che.`