---
title:  Zir Belhna
date:   13/10/2023
---

Hnam zawng zawngte hnêna thuhretua ṭang tûrin. “Chhandamtû thusawi, ‘Khawvêl êng in ni e,’ tih thû khân A hnungzuitûte kovah khawvêl pum rawngbâwl tûra mawhphurhna A hlân tih a kâwk a. Ni-êng zungin khawvêl hmun kilkhâwr ber a chhun ṭhîn angin, lei chunga mi tinte hnêna chanchin ṭhâ êng chhi tûrin Pathianin A ruâhman a. Kristâ kohhran hian kan Lalpâ ruâhmanna kha hlen chu ni se, thihna hlima ṭhûte leh thima ṭhû zawng zawngte chungah êng chhit a ni tawh ang. Pungkhâwm luih luih a, mawhphurhnate pumpelh lo va kraws-pu zâwkin, kohhran member-te hi ram zawng zawnga vâk darhin, anmahni aṭanga Kristâ êng chu ên chhuahtîrin, Amâ tih dân anga thlaraute chhandam nân thawk sela chuan,  hê ‘lalram chanchin ṭhâ hi’ rang takin khawvêl zawng zawnga thlen a ni thuai ang.

“Ram zawng zawng aṭangin Makedonia kohna, “Lo kal la, min ṭanpui rawh u” tih chu âu chhuahpui a ni a. Pathianin kan hmâah kawng A hawng zêl a. Vân mîte chuan mihringte chu an thawhpui ṭhîn a. Kan hmâah remchânnate siam niin, chunglam thiltihtheihna chuan mihring tehna chu a thawhpui a. Lalpâ hnathawh dân hmuthei lo chu mitdel niin, Berâmpu dikin A berâmte A kohna hre thei lo chu bengngawng a ni bawk.

“Ṭhenkhat chuan Pathian kohna chu hriain, an chhâng a. Thinlung tihthianghlimte chuan tûnah hian chhâng sela, nunna-thlentu thuchah puan chhuah dân kawng zawng rawh se. A hmei a pa, mi inngaitlâwm leh rinawmten Pathian pêk leh ruât hnâ hi an thawh phawt chuan, chunglam thiltihtheihna chuan mi tam takah thutaka piantharna a thlentîr ang. An beihnate rahchhuah chu a mak hlê dâwn a ni.”—Ellen G. White, The Advent Review and Sabbath Herald, November 14, 1912.

**Sawi Ho Tûr**:

`A rawngbâwlna hlen chhuak tûra Pathian hmangaihna kan nunpui dân hian vântlâng zînga kohhran rawngbâwlna hlawhtlinna chu a hril dâwn a ni. Hê chona hi eng ang taka ṭhâin nge i chhân?`

`Ṭhenawm vêla non-Adventist-te khân eng angin nge in kohhran kha an hmuh a, an hriatthiam dân nia i hriat? Nangin i hriat dân chu eng ang nge ni vê? A ṭha zâwnga an ngai a nih chuan, che ṭha lehzual tûrin engtin nge ṭan in lâk ang? A chhe zâwng ni ta se, engtin nge ṭan in lâk thar ang?`

`Khawvêla rawngbâwl nân ‘chatuana chanchin ṭhâ’ thupuia neih hi engati nge a pawimawh viâu? Hmun tina mi tinte hnênah, kraws-a Isuâ min tihsak tâk zâra beiseina kan neih chanchin ṭhâ bâk, eng beiseina thû nge kan hrilh ang?`