---
title:  'Pathiana Mi Pathum: Rawngbâwlna Ṭobul'
date:   08/10/2023
---

Pathian Lehkhatua Pathian rawngbâwlna hian chhandamna kawng awm chhun atân Isua chu a laipui leh, hmatheh berah a hmang a, Amah Krist ngêi pawhin: “Kei hi kawng leh thutak leh nunna chu ka ni. Keimaha kal lo chu tû mah Pâ hnên an thleng ngai lo,” (Jn 14:6) tiin A puâng a. Chuti chungin Isuan A rawngbâwlna-ah Pathiana Mi Pathum chu a laipui a ni tih manthiam tûrin min ṭanpui bawk.

Kristan A tih apiang kha A Pa vâna mî tân emaw, hnên aṭanga chhuak emaw a ni zêl ṭhîn (Jn 4:34; 5:30; 12:45). Chutichungin, Isuâ rawngbâwlna kha hê khawvêla A lo kal aṭanga inṭan mai a ni lo tih kan hre reng tûr a ni. Chû chu kan khawvêl siam a nih hmâ pawh khân, Pâ hnên aṭangin a lo dawng tawh zâwk a ni (Eph 1:4; 1 Pet 1:20).

Chutichuan, kan lei khawvêl lungphûmte phûm a nih hmâ pawh khân, Pathianin mihring pawhna tûr A lo ruâhman diâm tawh a; chû ruâhmanna chu hlen tûrin mihring chanchinah tum lâwk rêngin a lo che ta a ni.

Fapain khawvêl a siam a (Jn 1:3), a “hunbi kim” (Gal 4:4) a lo thlen tâkah khân, Pathianin A hmangaihna chu a taka lantîrin, Fapa chu A rawn tîr a (Jn 3:16, 17). Fapa chu lo kalin, kraws-ah a thî a, thihna chu a hneh ta a ni.  Chutah, Pâ hnên aṭanga tirh chhuah, Thlarau chu a lo thleng a (Jn 14:26; 16:7), khawvêl thiamloh hriattîrin (Jn 16:8–11), tûnah pawh hian rawngbâwl tûra Pathian mîte tichak leh tîr chhuakin, Pâ leh Fapa rawngbâwlna chu A chhunzawm zêl a ni (Jn 14:26; 16:13, 14).

`Jn 20:21, 22 chhiar la. Rawngbâwlna hi Pâ, Fapa leh Thlarau Thianghlim aṭanga lo chhuak a nih hriatthiamna hian engtin nge kan rawngbâwlna a kaihhruai tûr ni ang?`

Bible-ah hian Pathiana Mi Pathum sawina “trinity” tih thumal hi a chuâng lo nâin, an Pathuma rawngbâwla an chêtna lam sawina chu a chuâng nuâl mai. Entîr nân, Kristâ thawhleh hnû khân, A zirtîrte hnêna inlârin, an hnênah: “Ka Pâ thil tiam chu in chungah ka rawn tîr dâwn e; nimahsela chung lam atâ thiltihtheihnaa an thuâm hmâ loh che u zawng, khawpuiah hian awm reng rawh u,” (Lk 24:49, emphasis supplied) tiin a hrilh a. Hetah hian Pathiana (Mi Pathumte) rawngbâwlna chu a tak a ni tih kan hmu thei a: Pâin A tiâm a, Fapain thlen famkimtîr A tiâm a, thutiâm erawh chu Thlarau Thianghlim lo thleng tûr chu a ni (Lk 3:16; Tirh 1:4, 5, 8).

Heta ṭanga kan hriat chu, rawngbâwlna chu keinî tâ a ni lo tih hi a ni. Pathiana Mi Pathumte tâ a ni a, chutiang a nih avâng chuan a tlawlh dâwn lo a ni.

`Pâ, Fapa leh Thlarau Thianghlim hi thlarau chhandamna hnâah an inhmang tlâng vek a. Engati nge hê thû hi i tân thlamuânpuiawm viâu tûr a nih?`