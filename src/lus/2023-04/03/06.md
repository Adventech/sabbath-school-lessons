---
title:  Mahnî Awmna Hmun Aṭanga Bulṭanin
date:   19/10/2023
---

`Tirh 1:8 chhiar la. Khawvêl hnêna A thuhretûa kan ṭanna emaw, thuhrilna kan kalpui dânah emaw, Isuân eng thupui nge A lo sawi?`

Keini hi mi dangte hnêna chanchin ṭha hriattîrtu tûr, A zirtîrte kan nihna anga kan chêt dân tûr kalhmang tlângpui chu Isuan min kawhhmuh a. Thutak hriattîr tih chu mîte tih dik lohzia va hmin tum lam a ni lo va, Thupuan 14:6–12-a vântirhkoh pathum thuchaha târlan anga Isuâ chanchin hriattîr tûr a ni zâwk.

Tirhkohte 1:8-a Isuâ thusawiah hian tluâng hrui ṭhenkhat chu zam a ni. A hmasa berin, “Jerusalem-ah ka thuhretûte in ni ang,” tih a ni. Kan hmuh tâk ang khân, kan chênna hmuna A thuhretûa ṭang tûr kan ni phawt a. Hei hian kan chênna in te, kohhran te, ṭhenawm vêl te leh, khawtlâng pawh a huâm tel thei ang. Aman min dahna hmun—kan in leh thawhna hmun, keimahni min hnaih bertûte awmna hmuna A thuhretua kan ṭan hmasak a ngai. Kan chênpui, chhûngkuate leh laichîn hnâite, kohhran mîte, thawhpui te, ṭhenawm khawvêng te leh, vêngte leh khuâte pawh a ni thei ang.

Eng emaw chângte chuan mîten hmun hla deuh, hnam dangte zînga A thuhretûa ṭan deuh chauhte hi an tuipui ṭhîn a. Mahse, an chhehvêla mîte hnênah thuhretûah an ṭang sî lo. Kan awmna hmuna bulṭanin, Lalpâ min hruaina ang zêlin hâk kan zauh tûr a ni.

A dawtah, “Judai leh Samaria ram zawng zawngah, chutah kâwlkil thlengin,” (Tirh 1:8). Thuhretua kan ṭanna tûr hi, Isuan kan hnam ramri kân pawh a tel tih A sawi a. Kan chênna hmuna bulṭanin, hnam dang, chi dang leh sâkhaw dang biâte hnênah pawh che chhuak tûra koh kan ni. Eng hnam leh ṭawng hmang zînga mî pawh lo ni ilang, hnam leh chi inthliârna awm lo va rawngbâwl a lo awlsam zâwk thei a. Khawvêl khawi lai hmunah emawte chuan kohhran hi hnam hnam leh chi hlang tak takte an ni hlawm a. Isuâ Thupêk Ropui kha chuan mahnî buzâwl chhuahsan a kan sum leh pâite chutiang mîte tâna hman chu a pawimawh tih min hrilh a. Anni pawhin Isuâ thuchah chu an mamawh vê tho a ni.

`Chona: In vêng/khaw chhûnga mî tûte emaw, mamawh bîk nei, anmahni pawh tûra kohhranin hmâ a la lâksak lohte chu hriat tumin, ziak chhuak teh u.`

`Hmalâkna Tûr: Mamawh bîk nei mîte tâna hmalam hun hla vak lo va rawngbâwlnaa inhmang tûra remchânna siamsak tûr che uin ṭawngṭaiin dîl ṭan ang che u.`