---
title:  Kohhran Hmasâ leh Mahnî Buzâwlte
date:   18/10/2023
---

`Tirh 8:1–4 chhiar la. Kohhran hmasa huna mahnî buzâwlte aṭanga ringtûte darhna thlentu kha eng nge ni?`

Khatih hun thleng kha chuan, kohhran hmasâ kha Jerusalem (Juda mîte chênna bial vêl) chinah chauh an la awm a. Tihduhdahna a lo chhuah ṭan khân, Juda mî, Farisai inpezo tak Saula kha chimawm takin a chê a; Jerusalem-a kohhran chu Judai leh Samaria ramah an darh ta a ni. Tirhkohte 1:8-a Isuâ sawi lâwkna kha “Jerusalem khuaah te, Judai leh Samari ram khaw tinah te, kâwlkil thleng pawhin ka thuhretute in ni ang,” tih a ni. Hê thû hi a lo thleng famkim a; Tirhkohte 8:4-ah chuan, “a darhte chu khaw tinah an kal a, thû chu an hril zêl a,” tih a ni.

Jerusalem pâwn lama kohhran a lo darh hnûah pawh, anni khân Judate chênna bialah te, Judate chênna khawpui dangahte thû an hril ṭhîn a. Tirhkohte 11:19 sawi dânin, kohhran kha (Lebanon-a) Foiniki leh Kupra (thliârkâr) thlengin an kal darh a, chûng zawng zawngah pawh chuan Juda mîte hnênah chauh thuchah chu an puâng tih a lang. Isuâ zirtîrte leh kohhran hmasâ khân Gentailte lam hawi lo vin, Judate chauh Lalpâ hnên lam hawitîr tumin an bei a. Kohhran rawngbâwlna tûr thlîr dân an neih kha a la zîm hlê a ni.

Petera, Isua zirtîr leh kohhran hmasa hruaitu liante zînga mî meuh pawh khân, Paulan thuchah a puân ṭan hnû pawh khân, Gentailte hnêna chanchin ṭha thuchah puân tûr niin a hre chiah lo. Petera kha ‘serh tante (Judate) tirhkoh’ tih a ni a, Paula erawh chu ‘Gentailte tirhkoh’ tih a ni thung (Gal 2:8). Hun hmasa lamah, Petera khân Gentailte nêna a awm lai mîte hmuh nih pawh a duh lo (Gal 2:11, 12). Chutichungin, Pathianin Petera chu a buzâwl aṭanga hruai chhuakin, a thinlung A thlâksak ta a ni. Chanchin ṭha thupêkin a fûn telte leh, Isuâ thihna kha khawvêl pum pui tân a nihzia te a lo zir ṭan vê ta a ni.

`Tirh 10:9–15, 28, 29 chhiar la. Lalpan Petera hnênah eng thuchah nge A pêk a, engtin nge keini hian kan hunah hian kan rawngbâwlna thupuiah kan bel dân tûr ni ang?`