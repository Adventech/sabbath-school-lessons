---
title:  Kan Khawsak Nawmna Hmun Bâka Chêin
date:   15/10/2023
---

Mi dangte kan pawh theih nân, Pathianin nuâm taka kan khawsakna piah lama insawn tûrin A duh a. Mahnî chî leh kuâng leh khawsak nawmna hmun ngawta awm reng kan châk tlat a nih chuan, hmasialna leh sual lama hruai kan ni thei a. Hê thil hlauhawm hi Babel chanchin aṭanga zirlai kan zir chhuah tûrte zînga pakhat chu a ni rêng a ni.

`Gen 11:1–9 chhiar la. Khâng mîte thil tum ber kha engte nge ni hlawm? Eng thil nge tih an duh a, engati nge Pathianin A ṭhulhtîr tâk?`

Babel Insâng satûte chanchin khân an tumsânzia a târ lang a. “An hming an tihthan theih nân vânte tawng khawp hiala inchhâwng sâng” (Gen 11:4), khawvêl hmun danga la awm ngai lo, khawpui ropui leh inchhâwng sâng sak an ruâhman a ni.

Tûnlai mîte pawh hian chutiang tih chu an la tum fo ṭhîn a ni lo’m ni? Sâkhuana, sumdâwnna, themthiamna leh thil dang avângte pawhin chutiang chu an ti a. Mahnî hming intihropui nâna tih duh an ni ṭhîn. A tâwpah erawh chuan an hmalâkna chu awmzenei lo a ni leh mai sî a (Thuh 2:1–11.)

Bible chuan Genesis 11:4-ah ‘khâng mîte khân lei chung zawng zawnga tihdarh an nih pumpelh nâna insâng kha sâ an ni’ tih a târ lang a. Mahnî hmasialna thil vânga chên ho zêl duh an ni. Mahse, Pathianin ruâhmanna dang A nei sî a ni.

Khâng mîte kha an thil tihah khân an ṭangruâl tlâng a. Mahse “Lalpa chuan, ‘Ngai teh u, mîte hi pum khat an ni a, an zâin ṭawng hmun khat an nei sî a; hei thil an ti ṭan a nih hi; tûnah zawng an thiltih tum rêng rêngte pawh khapsak ruâl a ni tawh lo vang,’ a ti a,” (Gen 11:6). Khâng mîte thil ruâhman kha, a nihna takah chuan, thil ṭha lo a ni.

Pathian Lehkhathû hian chiang fak chuan a sawi lo nâin, Ellen White-i erawh chuan, khâta mîte khân ‘Pathianin tui hmangin khawvêl a tichhe leh tawh ngai dâwn lo’ (Gen 9:14, 15) tih A thutiâm kha an ring lo tih a sawi. Pathian Thû rinchhan âiin anmahnî ngaih dâna himna tûr nia an ngaih anga insak chu an tum ta zâwk a. An rilru sûkthlêk chu eng ang pawh chu lo ni se, an thil tumte kha a thianghlim lo va, mahnî hmasial taka tumsânna a ni tih Pathianin A hria a, chuvâng chuan an thil ruâhmante an tihpuitlinna tûr chu A dâlsak ta rêng a ni.

`Nangni hi mahnî mî leh sâte zînga awma thlamuâng ta riâute zînga mî in lo ni vê reng em? Engtiang kawngtein nge hnam dang, mahnî hnam, chî leh ram mîte ni lo zînga (rawngbâwlnaah) in inhman theih dân tûr ni ang?`