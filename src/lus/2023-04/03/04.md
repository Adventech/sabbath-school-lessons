---
title:  Abrahama Kohna
date:   17/10/2023
---

Pathian kohna chhângin, kal tûra Pathianin thû A pêkna ramah Abrahama chu a lût a. Chutichungin, a tîr phat aṭangin thil a kal tluang lo nghâl a. Kal tûra Pathian hrilhna hmunah a lo thleng a; mahse, Bible sawi dân chu, “chutih lai chuan Kanaan mîte chu ramah chuan an awm a” (Gen 12:6)—anni kha ring lo mî, nunrâwng leh tharum thawh hmang tak an ni. Chû hmuna Abrahama a kal hnû lawkah, Lalpa chu a hnêna rawn inlârin, “I thlahte hnênah chuan hê ram hi ka la pê ang,” (Gen 12:7) tiin a hrilh a. Abrahama khân fuih phûrna thû a mamawh rêng a ni.

Chuti chung pawhin, a tîr lamah kha chuan thil a kal tluâng mai chuâng lo.

`Gen 12:10–13:1 chhiar la. Eng thilte nge lo thleng leh a, eng thil nge Pathian mî hian a tihsual?`

Mahnî “kalna tûr lam pawh hre lo” (Heb 11:8) chunga hmuingîl, nuâm leh thlamuâng taka khawsak vêna ram chhuahsana khatiang thil han tawh kha chu a zâmawm duh hlê mai thei a ni. A thil hmachhawn hmasak chu ṭâm tlâ a ni lehnghâl! Khâ ṭâm tlâ kha a na êm a, Pathianin chêng tûra A hrilhna ram meuh pawh chhuahsan a, hmun danga ṭâm tlân tûra a pêm a ngai a. Chû hmunah chuan a dinhmun a la chhe ta deuh deuh sî a ni.

“Aiguptaa a châm chhûng chuan Abrahama chu mihring chak lohna leh famkim lohna aṭangin a fihlîm bîk lo tih lanna a awm a. Sari, a nupui tih a zêp aṭang khân Pathian vênna a rin zawh lohna leh, rinna lian tak leh huaisenna a nuna lang fo ṭhîn kha, a tlachham vê a ni tih a lang. . . . Abrahama rinna tlâkchhamna avângin Sari bo chu hlauhawm nasa takah dah a ni. Aigupta lalin a hmêl ṭhatzia a lo hriat chuan, a nupui atân lal inah an hruai ta a. Nimahsela Lalpan A zahngaihna ropui takin Sari chu a hum a, lal chhûngkuaah hremna A thlentîr a.”—Ellen G. White, Thlahtubulte leh Zâwlneite, p. 112.

Mî tû mahin rawngbâwlna hnâ hi awlsam leh nuâm angin an sawi ngai lo. Abrahama pawh khân dâwt sawi leh bumna hmangin a dinhmun chu ṭha lo lehzualin a siam a. Vânneihthlâk takin, Pathian kha A dawhthei hlauh a, a thil tihsual avângin A chhiahhlawh chu a kalsan mai lo. Tihsual palhte kan nei chungin, Abrahama anga rinna leh thuhnuairawlhna nêna Lalpa chu kan chelh zui zêl phawt chuan, kan sual leh tihdik lohte min ngaihdamsakin, Lalpan rawngbâwlna atân min la hmang thei cheu a ni tih hriat hi a thlamuân thlâk hlê a ni.

`Abrama Aigupta a zin chungchâng aṭang hian eng zirlaite nge kan lâk chhuah theih ang?`