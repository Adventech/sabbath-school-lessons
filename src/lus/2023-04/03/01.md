---
title:  Rawngbâwl Tûra Pathian Kohna
date:   14/10/2023
---

> <p>Chângvawn</p>
> “‘Nimahsela Thlarau Thianghlim chu in chunga a lo thlen hunah thiltihtheihna in la nei ang; tichuan Jerusalem khuaah te, Judai leh Samari ram khaw tinah te, kâwlkil thleng pawhin ka thuhretute in ni ang,’” (Tirhkohte 1:8).

### Chhiar Tûr
Gen 11:1–9; 12:1–3; 12:10–13:1; Dan 9:24–27; Mt 1:21; Tirhkohte 8:1–4, 8.

Amâ tâna thuhretûa ṭang tûrin nuâm taka kan khawsakna hmun aṭangin Pathianin min sawn chhuah chângte pawh a awm thei. Eng emaw chângte chuan hetianga danglamna hi A ruâhmanna tihpuitlin nâna hman a ni ṭhîn; entîr nân, khâng Babel Insâng aṭanga pêm darhna ang chîte pawh kha a ni thei. “Hetianga tihdarhna hi khawvêl hmun hrang hrang an lo luah khahna chu a ni, mîten Pathian thiltum hlenna dâl tûra an ruâhman chu, Pathian thiltum tihfamkim nân hman a ni ta zâwk a.”—Ellen G. White, Thlahtubulte leh Zâwlneite, p. 102.

Chutih laiin Abrahama kha, thuhretûa ṭang tûrin an chênna aṭangin hmun dangah an pêm a (Gen 12). Isuâ zirtîrte khân anmahnî mî leh sâte zîngah (Tirh 3) chauh ni lo vin,  mi dangte zîngah pawh rawng an bâwl a (Tirh 8:1–4). Tirhkohte 1:8-ah, Isuan rawngbâwla chêt dân tûr lung A phûm a: tuâlchhûng leh lam hnâi, Jerusalem leh Judea a bulṭanin, chutah Samaria-a kal zêlin, leilung tâwp (kâwlkil) thlengin an kal zêl tûr a ni.

Mahnî ram kan chhuahsan kher lo a nih pawhin, Pathianin kan chhehvêla mîte pawh tûrin min duh a. Jerusalem kohhran dinhmun a lo ṭhat tâkah khân, a member-te chu tihdarh an ni a. Tihduhdahna lo chhuakin, mîten tuâr bawk mah se, khâ thil duhawm lo tak kha khawvêl hmun danga chanchin ṭha theh darhna a lo ni ta hlauh zâwk a ni.