---
title:  Zir Belhna
date:   20/10/2023
---

Chhiar tûr Ellen G. White-i lehkhabu, Tirhkohte Thiltih-a “Thupêk Ropui Tak Chu,” pp. 21–29, leh “Thutak Zawngtu,” pp. 117–127.

“Vâna a lâwn hmâ khân Krista chuan A zirtîrte hnênah an tih tûr A pê a. Khawvêl hnêna chatuan nunna rohlû pêk a tum kengkawhtu tûrte an nihziate A hrilh vek bawk a. Khawvêl tâna ka nun hlanna hriatpuitûte in ni tawh tiin a hrilh a. Israelte tâna ka rawngbâwlnate in hmu tawh. Nun an neih theihna tûrin ka mîte chu ka hnênah an lo kal rih lo vin, puithiamte leh rorêltûten an lo buatsaih tawh angin ka chungah thil lo ti tawhin, min lo hnar tawh pawh ni se, Pathian Fapa pawmna hun remchâng an nei leh dâwn a ni. An sualte sima ka hnêna lo kal zawng zawngte chu ka lo pawm leh vek a ni tih in hmuh tawh kha. Tû pawh ka hnêna lo kal chu ka hnawt chhuak tawp lo vang. Nangnî, ka zirtîrte hnênah hian hê zahngaihna thuchah hi ka kawltîr che u a ni. Judate leh Gentailte hnêna puan tûr a ni—a tîrin Israelte hnênah, chumi zawhah hnam tin rêng te, ṭawng tin rêng te leh mi tin rêngte hnênah. Ringtû zawng zawngte chu kohhran pakhatah an awm khâwm vek tûr a n.”—Ellen G. White, Tirhkohte Thiltih, p. 23.

Tirhchhuahna Thupêk Ropui chu a chiang: “Chutichuan kal ula, hnam zawng zawngte chu zirtîrahte siam rawh u,” (Mt 28:19) tih a ni. Chutichuan, mi dangte, a bîkin hnam dangte hnêna kal tûr a ni tih a chiang hlê a ni.

“Chanchin Ṭha thupêk hi Kristâ lalram misonari thuthlung ropui tak chu a ni. Zirtîrte chuan thlarau bote tân ṭhahnemngai takin an thawk tûr a ni a, zahngaihna sâwmna chu mî zawng zawng hnênah an pe tûr a ni. Mîte an hnêna lo kal tûrin an lo nghâk tûr a ni lo va, an thuchah nên mîte hnênah an kal zâwk tûr a ni.”—Ellen G. White, Tirhkohte Thiltih, pp. 23, 24.

“Khawvêlah hian mi tam tak, kan rin âia Pathian ram hnaihtûte hi an awm a. Hê khawvêl sual thimah hian Lalpan lunghlu tam tak, A thuchah kengtûte A kawhhmuh tûr hi an awm. Mi tam takin Pathian finna chu khawvêl thil hlâwkte âiin an thlang ang a, êng chhitu rinawm takte an lo ni ang. Kristâ hmangaihna chuan a tîrlui tlat a, chuvângin Amâ hnêna lo kal tûrin mi dangte pawh an tîr lui tlat dâwn a ni. . . .

Petera thusawi leh thiltih chu Pathian thil ruâhman famkimna a ni tih leh, an rin dân dik lo leh mi dang an hnâwl ṭhinna chu, chanchin ṭha rilrû nêna a inmil lohziate an lo hrethiam ta a. Chutichuan, ‘Chu tî a nih chuan, Pathianin Gentailte pawh nung atân sim a phal ta a nih tak chû!’ tiin Pathian an fak ta a. Chutiang chuan rin dân dik lo chu ṭhiah a lo ni ta, kum tam tak an lo chîn ṭhin dân leh, an ngaih dân—mi dangte hnâwlna chu, an lo bânsan ta bawk a. Gentailte hnêna chanchin ṭha puân nân kawng an lo inhawng ta a ni.”—Ellen G. White, Tirhkohte Thiltih, pp. 126–127.

**Sawi Ho Tûr**:

`Nangmâ nuna i bel dânin, ‘rawngbâwlna’ (mission) tih hi engtin nge i hrilh fiah ang?`

`Engtiang kawngtein nge i rilru sûkthlêk leh khawsak dân hmanga rawngbâwlna chu nî tin i sawi chhuah theih ang? I nî tin khawsak phungah engtin nge rawngbâwlna rilrû chu i put deuh deuh theih ang le?`

`Keimahni ang ni vê lote ngaihtheih lohna laka tihthianghlim kan nih theih nân, eng ang takin nge kan thinlungte inen fiah a, chunglam thiltihtheihna chu zawn chu a pawimawh?`