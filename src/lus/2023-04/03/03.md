---
title:  Khawvêl Pum Pui Tâna Malsâwmna Niin
date:   16/10/2023
---

`Gen 12:1–3 chhiar la. Engtiang kawngin nge Pathian hriattîrna kha Abrama tân rawngbâwl tûra kohna a nih?`

Pathianin Abrama (a hnû deuha Abrahama lo ni ta) kha a chênna ram, a mî leh sâte kalsana ram danga kal tûrin A ko va. Khâ kha Pathianin hê leia A ruâhmanna hlen chhuah nâna Abrahama kha hman A ruâhman vâng a ni. Abrahama chu Lalpâ Thû ang zêlin a kal ta a. Pathianin nangmâ tân ruâhmanna A nei a nih chuan, in mîte leh chhûngkua leh lainâte chhuahsan a, Amâ rawngbâwl tûra kawng A hawnsakna che hmuna pêm tûr pawh a ni thei, chutah chuan mi dangte tân malsâwmna thlentu i ni thei dâwn a ni.

**Hêng chângte hi chhiar la. Pathian thuthlung, kan hnêna A thutiâm chungchâng eng nge min hrilh ṭheuh le?**

`Gen 3:15`

`Gen 17:19`

`Num 24:17`

`Is 9:6`

`Dan 9:24–27`

`Mt 1:21`

Hêng Bible chângte aṭang hian, sualna vânga harsatna chinfel nân Tûemaw hmangin Pathianin Eden Huana A thutiâm A hlen dâwn tih a chiang a. Hê thil chinfelna tûr chu, Abrahama leh (Sari laka piang) Isaaka thlah aṭanga lo piang tûr, an Nghahfâk, Isua Krista a ni. Heb 11:9 chuan Isaaka leh Jakoba-te kha Abrahama hnêna Pathian thutiam malsâwmna roluahtûte an ni tih a sawi.

Amah hmanga thutiâm Chî lo chhuah dân tûr kha, Abrahama khân eng ang takin nge a manthiam kan hre chiah lo; mahse a pêm chhuak ta tho chu a nih kha. “Rinnain Abrahama chu kohva a awm lai khân, a rochun tûr hmuna lût tûrin kal chhuah thû a pawm ta a; a kalna tûr lam pawh hre lovin a kal chhuak a,” (Heb 11:8). Kan tâna entawn tûr ṭhâ a va ni êm!

`Tûnah nang kha khawi hmuna kal tûr nge tih hre lo chunga kal chhuak tûra Pathian koh angah inchan la. Engtin nge i chhân ang, eng vâng nge?`