---
title:  Mi Hausâte Tâna Rawngbâwlna
date:   29/11/2023
---

`Mt 19:16–22 chhiar la. Nikodema ang lo takin, hê Isua pawm lotû chanchin aṭang hian eng zirlai nge kan zir theih ang?`

Hausakna hi thang hlauhawm tak a nih theihzia chu rorêltu tlangvâl hausa leh Isuâ inbiakna aṭang hian kan hmu thei a. Hê thû hi chîk takin ngaihtuah teh: “Ka hrilh nawn leh a che u, mi hausâ Pathian lalrama luh âiin hriâu benga sanghâwngsei luh tlang a awl zâwk ang,” (Mt 19:24). Hei hian mi hausâte chu chhandam an ni vê thei lo tih a kâwk lo thung a; amaherawhhu, an fîmkhur hlê loh chuan an hausakna chu chhandam an nihna tûr dâltu a ni thei a ni thei dâwn a ni.

A tâwpah chuan mi hausâ leh retheite pawh an tâwpna tûr chu thlân a ni vek a. Chû chu mi hausâte pawh mi dangte ang thova chhandamna mamawh ngawih ngawih an ni tihna a ni. Sum chuan thil tam tak lei thei bawk mah se, thih pumpelhna tûr erawh a leisak thei chuâng lo. Chû chu thilthlâwnppêk a ni a, rinnaa lo pawm duh zawng zawngte tân Isuan a thlâwnin min hlui ṭheuh a ni. “Kei hi thawhlehna leh nunna chu ka ni. Tû pawh Mi ring chu lo thî pawh ni se, a nung leh ang,” (Jn 11:25).

`Lk 19:1–10 chhiar la. Rorêltu tlangvâl hausa thû ang lo takin, hê thawnthûa danglamna thlentu tak chu eng nge ni?`

Zakaian Isua a chhânna kha, eng emawti zâwng chuan rorêltu tlangvâl hausa chhânna pawi tak ang a ni vê lo. Isuan rorêltu tlangvâl hausâ hnêna A tih angin Zakaia kha chu a thil neihte kha mi retheite hnêna pêk atâna hralh tûrin A ti lo tih hria ila. Rorêltu tlangvâl hausâ leh sum inzawm ngheh dân kha Isuan a hre ngêi ang a, chuvânga khatianga sawi pawh a ni ngêi bawk ang. Chutih ruâlin, Isuan Zakaia ina A thil sawi zawng zawngte chu kan hre vek lo chungin, ani kha chuan Isua vângin sual nih inhriatna a nei a, a bîkin sum thû-ah phei chuan nun insiamṭhatna a nei ta a ni.

`“Mîin khawvêl hi a pumin nei sela, a nun chân sî sela, a tân eng nge sâwt ang? A nih loh leh, miin a nun âiah eng nge a pêk ang?” (Mt 16:26). Hêng thûte hian eng nge min hriattîr ṭheuh tûr ni ang le?`