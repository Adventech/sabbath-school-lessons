---
title:  Naamana
date:   27/11/2023
---

Krista kha mî zawng zawng, chi tin hnam tin, hausâ leh retheite tân A thî a. Pathian chuan khawvêla Kristian ni vê lo mi thiltithei takte chu êng an dawn anga nuntîr tûrin A beihsak reng a ni (Ellen G. White, Tirhkohte Thiltih, p. 332).

`2 Lal 5:1–19 chhiar la. Lalpâ tâna mîte hnên pawh tûrin hê thû aṭang hian eng nge kan lâk chhuah theih ang?`

2 Lalte 5:17–19-ah, Pathianin a phâr natna vei A tihdamsak hnûin, Naamanan ngenna kawng hnih a siam a. A hmasa zâwk chu, Pathian nung chu chibai a bûk theih nân Israel ram leilung sabengtung phur hnih Suria rama phurh hâw a dîl a. “I chhiahhlawh hi sabengtung pahnih phur lei mi lâktîr rawh khai; tûn achinah zawng i chiahhlawh hian Lalpâ hnênah ngawt lo chuan, hâlral thil hlan leh inthâwina rêng rêng hi pathian dangte hnênah ka hlân dâwn tawh hauh lo a ni,” (2 Lal 5:17) tiin a sawi. Pahnihna, Naamanan an lal pathiante chu chibai a bûk vê tawh dâwn lo nâin, an lal nêna lû kûn dun chu phalsak tûrin a ngên bawk.

Naamana chu Pathian dik awm chhun ringtu a lo ni ta a. Chutichungin, ringlo mîte ang rinna a la nei cheu a ni. Israel ram lei a lâkna khân Siamtu Pathian nihna dik tak a la hre lo tih a kâwk a. Khawvêl thlîr dân anga Pathian chu a pathian hlui anga ram bial bîk nei ni tûrin a ngai emaw, Israel ram lei hmang chuan maichâm siam a tum emaw a ni ang. Eng pawh chu ni se, Pathian a rinna chu a rin dân hlui nên a chawhpawlh a. Naamana thawnthû hian tûnlai huna Kristian la ni vê loten Kristâ hnên an pan dân a entîr a. Hê thû aṭanga zirlai zir chhuah tûr pakhat chu kan khawvêl thlîr dân thlâk tûr hian hun a duh deuh ṭhîn tih hi a ni.

Dîlna pahnihna hian rilrû a tibuai zuâl a. Engati nge Naamana khân an lal nêna kûn thû-ah Pathianin ngaidam tûra a ngen? Zâwlnei chhânna: “Thlamuâng takin kal rawh” (2 Lal 5:19) tih hian ngaihruat thiamna min neihtîr a. Suria rama mi thiltithei tak a nih angin, Naamana khân a rinna thar dîpdâl thei mawhphurhna a nei a ni ngêi ang. Sâkhaw dang aṭanga ring tharte hian, rinna thar an rawn vawn theih nân, an hnam leh khawtlâng nuna chinfel tûr an neih avângin lo ṭâwiâwm ṭhat hi an mamawh ṭhîn a ni.

Naamana khân an ram kha phâr hri vei chungin a kalsan a, tûnah chuan tihdamna chang, Siamtu Pathian zirtîr ni chungin a kîr leh ta a. A zinkawng a la zawh ṭan chauh a, ṭhang puitling tûr chuan hun a la mamawh deuh a ni tih hi i hre reng ang u.

`Mîte hi nawr nasat lutuk tûr an ni lo tih eng zirlai nge heta ṭang hian kan zir chhuah theih ang, a bîkin hnam dang leh sâkhaw dang aṭanga lo piangtharte chungah?`