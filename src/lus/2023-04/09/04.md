---
title:  'Mi Thiam Hnêna Thuhretûa Ṭang: Nikodema'
date:   28/11/2023
---

Nikodema kha mi thiam sâng a ni a. Bible chuan Juda rorêltu a nih thû a sawi  (Jn 3:1). Isuan Israel zirtîrtu angin a sawi thung a (Jn 3:10). Bible hriatthiamna ṭha tak neiin, Lalpa hriat châka thlarauva tuihâlna pawh a nei. Mihring thlîrna aṭang chuan, Pathian hnungzuitu anga ngaih a ni ngêi ang. Thupêk zawng zawngte a zâwm a, Judate zînga hruaitu zahkâi tak a ni bawk. Thitithei leh hausa tak a ni bawk a. Mi tam tak phei chuan hei hi Pathian malsâwmna dawng nih chhinchhiahna angin an ngai ṭhîn a. Chutichungin, pâwn lam lan dân mai chu pâwn lam lan dân mai a ni tih a lo lang ta a ni.

`Jn 3:1–12 chhiar la. Hei hian Nikodema thlarau lam mamawh chungchâng eng nge a târ lan a, engtin nge Isuan a phurhûksak nghâl?`

Isuâ hnêna Nikodema a lo kal khân, pâwn lama mâwi taka lan a tum hrâm a. Mahse, Pathian chuan a thinlung chhûng A hre vek sî a. Chutiangin, Pathian chuan mi hausâ leh thiltitheite thinlungte hriatsakin, an dinhmun pawh A hre vek. Nikodema kha Isuâ zirtîrnain a hneh avânga lo kal a ni a, amâ chopna vângin Isua Krista kha Lalpa tiin a puâng lo mai zâwk a ni. Khâ mi zân aṭang kha chuan a lo danglam ta hlauh a. Isua kha Pathian hnên aṭanga tirh a ni tih a pawm hnû pawhin, Isua Kristâ hnungzuitu a nih chu uâl-âu tak chuan a la inlantîr mai chuâng lo.

`Chhiar tûr Jn 7:43–52 leh 19:39. Hêng chângte hian Nikodema leh Isuâ chungchâng eng nge min hrilh?`

Hêng châng aṭangte hian Isuan Nikodema chungah hû a nei lian hlê tawh a ni tih kan hre thei a. Isuâ dam lai ngêi pawh khân lo humhim tawhin, Isuâ thih hnû pawhin a châwimâwi zui bawk a. Ni e, Isuan Nikodema kha A pawh a, ani khân hriatna leh finna chu a nei chungin keini ang thova Chhandamtu mamawhna lian tak nei a ni vê tho a ni.

`Engati nge thutak hriatna kan neih ngawt hi chhandamna min thlen thei tûr anga ngaihna thanga âwk lo tûra kan fîmkhurpui ngêi a ngaih? Chhandam ni thei tûra hriatna tam tak, vântirhkoh pathum thuchah nên lama hre tawh mi eng zât hi nge la bo leh sî ang le?`