---
title:  Mi Thiltitheite Tâna Rawngbâwlna
date:   25/11/2023
---

> <p>Chângvawn</p>
> “Mîin khawvêl hi a pumin nei sela, a nun chân sî sela, a tân eng nge sâwt ang? A nih loh leh, mîin a nun âiah eng nge a pêk ang?” (Matthaia 16:26).

### Chhiar Tûr
2 Lal 5:1–19; Dan 4; Mt 19:16–22; Jn 3:1–12; 7:43–52; 19:38–42.

Kum tam tak kal taa ziah a ni chungin, Pathian Thû, Bible hi kan khawvêl tâna Pathian thutak puân chhuah chu a ni a. Thutak tam tak a puan chhuah zînga pakhat chu mihring nihphung hi a ni a, chû chu kum zabi sarihna laia Juda mi emaw, kum zabi sawmhnih-pakhatna huna Japan/Brazil mî emaw pawh ni se: Pathian khawngaihna mamawhtu, mi sual vek an ni tho.

Hetah hian mi hausâ leh thiltithei pawh an tel a. Bible hun laia mi hausâ leh thiltitheite pawh kha tûn lai huna hausâ leh thiltitheite nên an danglam chuâng lo va; a bîkin hausak leh hmingthanna, thuneihna an zawn kawngah phei chuan a ni lehzual a; mi chanchhe zâwkte chan-âi chhuhsaknain a ni bawk. Pathian erawh chuan mi chaklo leh tlachhamte ang thovin, mi hausâ leh thiltitheite chhandamna tûr hi A engtopui vek a. Pathian Lehkhathu hian mi thiltithei leh hausâte chanchin ngaihnawm a târ lang nual a, chûngte chu hnamte tâna malsâwmna thlentu tûr a ni: Abrahama, Isaaka, Joba, Solomona, leh Josefa-te kha entîrna tling an ni.

Tûn kâr chhûng hian mi hausâ leh thiltitheite tâna Pathian rawngbâwlna chungchâng kan zir ho dâwn a. Pathianin chûng mîte A pawh dân leh, keini kohhran pawh tûnlai khawvêla thuhretûa ṭang tûra min koh leh, min buatsaih dân chu kan en ho zêl dâwn niâ.