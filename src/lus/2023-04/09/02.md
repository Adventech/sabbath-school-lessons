---
title:  Nebukadnezzara
date:   26/11/2023
---

Keini Seventh-day Adventist-te hian ‘huâmchin-nei lo inremna’ tih hi kan ring a. A awmzia chu, Kristian ṭhenkhatte ang lo takin, Kristâ thihna kha mî zawng zawngte tân a nih kan ring a; anni chuan Pathian chhandamna chu chutiang tûra ruât lâwk mi bîkte tân chauh a nih an ring thung a ni. Pathian chuan “mî zawng zawng chhandama awmah leh, thutak hriaah a duh” (1 Tim 2:4) avângin, Amah Isua ngêi kha inthâwi nân A inpê a “kan sualnate tân, keimahni sual chauh ni lovin, khawvêl zawng zawng sual thupha châwina pawh a ni,” (1 Jn 2:2). Chûvâng chuan mi tinte hi “Amâ hmâah kan awm theihna tûrin leilung pian hmâin Krista-ah min thlang a” (Eph 1:4), mi tinin Ani chu an thlang lêt ṭheuh ang tihna a ni kher lo. Chuvângin Bible-ah hian mi chi tinte hi Pathian tâna pawh ṭheuh an ni tih thu kan hmu nuâl rêng a ni.

`Dan 4 chhiar la. Heta lalber chunga thil thleng chu eng nge ni a, hei hian khawvêla mi thiltithei ber chunga chhandamna lo thleng chungchâng eng nge min hrilh?`

Pathianin ringlo mî thiltithei ber berte hnên A thlen dân thu ngaihnawm tak chu Lal Nebukadnezzara chanchin hi a ni. Israel Lalte chunga rorêlna thleng ang tho kha Pathianin ani chungah hian A thlentîr a (entîr nân, 2 Chron 32:25, 26; 1 Lal 14:21–31; 1 Sam 28). Bible sawi dân angin Nebukadnezzara kha lo harh chhuak lehin, Siamtu Pathian nihna chu pawmin, Ani chuan rethei leh chaklote ang thovin, mi hausâ leh thiltitheite pawh A ngaihsak tih a târ lang a. Châng 37-ah, hê leia thiltithei ber chuan, “Tûnah, kei Nebukadnezzara hian vân lal chu ka fak a, ka chawisâng a, ka zah a; A thiltih zawng zawng chu a dikin A kawng te chu a fel sî a: chapova lêngte chu a tihniam thei a ni,” (Dan 4:37) tiin a puâng a. Kan zînga hausâ, thiltithei leh chapo takte hian hê thutak hi han hrethiam vê hlauh se la âw!

Hê thawnthû aṭang hian eng nge kan zir chhuah theih ang? Pakhatnaah, Pathianin ringtu inpe tak, khâng Daniela-te ang kha ringlo mî thiltithei takte hnên thlen nân A hmang ṭhîn a ni. Pahnihna, ringlo mi thiltithei takte pawhna tûra thuhretûa ṭang tûrin, Pathian ngêi chu A lo che thei tho bawk. Nebukadnezzara kha Pathianin a chapo leh uânthuânna lakah A titlâwm a. Khâ kha thil langsâr leh danglam bîk tak chu a ni nâin, mi hausâ leh thiltithei, uângthuâng takte tihtlâwm theih an nih dân kawng dang pawh a la tam mai.

`Khawvêl tehnaa hausâ leh thiltithei chu ni lo mah ilang, engati nge hê lalin a lantîr uânthuânna ang chî kha pumpelh tûra kan fîmkhur viâu a ngaih? Engati nge kan ngaih ngawt âia chutiang rilru put chu a awl?`