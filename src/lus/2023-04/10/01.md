---
title:  'Tlawhpawh Lohte Tâna Rawngbâwlna: Ṭhen 1'
date:   02/12/2023
---

> <p>Chângvawn</p>
> “Khawvêl leh a chhûnga thil zawng zawng Siamtu Pathian chu, lei leh vân lal a nih avângin, kuta sak tempul-ahte a chêng lo,” (Tirhkohte 17:24).

### Chhiar Tûr
Tirh 17; Rom 1:18–25; 1 Kor 2:2.

Atheni khuaa Paula thil tih târ langin, Lukan heti hian a ziak: “Chutichuan inkhâwmna inah Judate leh Pathian ngaihsakte a hniâl ṭhîn a, dâwr hmunah pawh chuta lo awm apiangte chu nî tin a hniâl bawk ṭhîn,” (Tirh 17:17) tiin.

Paula khân amâ mî leh sâ, Judate zînga rawngbâwl kha nuâm a ti ngêi ang. Mahse, mahnî mî leh sâte zînga rawngbâwlna neih ngawtah a lungâwi lo va. Ani kha mi dangte zînga rawngbâwl tûra koh a ni.

A nih loh leh, Paula khân Gentail ‘Pathian-ṭihte’ zîngah chauh pawh rawng a bâwl thei a, anni kha an khawvêl thlîr dân a lo danglam hlê tawh sî a. Anni khân an ‘ṭih’ ṭhin Pathian—an Nghahfâk Isua hriatna neih an la mamawh a nih pawhin, Paulan a din chhoh theihna tûr Bible lungphûm chu an nei tawh a ni.

An finna lama khawpui lâr tak, Atheni-a a awm lai khân, Paulan chuta chêngte pawh dân kawng a zawng a. Khâng mi tam takte khân khawsak phung danglam tak leh Hebrai mîte chanchin leh khawvêl thlîr dân ang lo tak chu an nei a; chû rinna lungphûm chu Paulan Atheni mîte hnêna zirtîr a duh a ni.

Engtin nge Paulan hêng mîte pawh dân kawng a zawn a, a beihnate aṭang chuan eng zirlai nge kan zir chhuah theih ang?