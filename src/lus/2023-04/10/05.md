---
title:  Pathian Thar Sawihmuhin
date:   06/12/2023
---

Paulan Atheni khuaa mi fingte lam a hawi zui ta thung a, anni chu vân Pathian lam a hawipui a ni.

`Tirh 17:24–27 chhiar la. Hêng mîte pawh thei tûrin Paulan eng tih dân phung nge a hman?`

Hriat loh pathian tâna maichâm din tûr khawpa thlarau lam thil ngaihsaktûte tâna Paula thusawi kha hriatthiam a har a: Mihringte tempula chêng vê lo Siamtu Pathian chuan mihringte lakah mamawh a nei lo va, mihringte mamawhte A pe zâwk ṭhîn a ni. Greek thawnthû, an pathiante chinchâng sawi lâwk hleihtheih loh leh mahni-thupuia nei, râwng takin a chîmna hmunah chuan, Paulan a chanchin a puân Pathian chungchâng chu ngaihtuah thiam a har tak a ni. Areopagi hmuna mîte khân Pathian hmangaihna lamah kê an pên vê ṭan chiah a ni.

Hê an hriat loh Pathian hi hriat theih a ni a! Ani chuan hriat nih pawh A duh bawk.

Lukan hemi chungchâng tlêm tê a sawi âi hian Paula chuan Areopagi-ah thû a sawi rei zâwk a. Paula thusawi khâikhâwmna lek Lukan a sawi hi a awm tho bawk. Chutiang a nih chuan, Paula sawi tum tlângpui chu hetiang hian kan sawi thei ang:

1\. Paulan tûna an thlarau nun leh tih takna chu a fak a.

2\. A dawtah an sâkhaw thurinte zir chiangin, a thil zir aṭanga a thil hriat tharte chu a zahsak a.

3\. An sâkhaw chungchâng a zirna aṭanga a thil hmuhchhuah, an hre lo tih an pawm chu a hrilh fiah a.

4\. Chumi hnûah, an hnênah Pathian nihna an hriat mâkmawh chu a hrilh a, chû chu Pathian chu a awm a, Ani chuan hmangaihin a hlat lo tih a ni.

5\. A tâwpah, a thusawi tâwpah Paulan hê Pathian an la hriat chian loh hriat duh loh lui tlat pawi tûrzia a hrilh nghâl a.

Paulan an rinna a hriat ang behchhanin a thui thei ang ber a kalpui a. Chû chu a thlenpui theih chuan hmasâwnna ṭhâ a nei a ni ang.

`Siamtu Pathian leh khawvêl chungchânga Paula sâwmna hi chhinchhiah ang che (Rom 1:18–25). Engati nge chutianga tih chu mi tam zâwk tân bulṭan nâna tih dân ṭhâ a nih? Pathian siam khawvêla chiang taka Amah târlan thei chu eng nge ni?`