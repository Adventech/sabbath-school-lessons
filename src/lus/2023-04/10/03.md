---
title:  Paula, Areopagi Hmunah
date:   04/12/2023
---

Khawi hmunah pawh awm se, Paulan chanchin ṭha hril tûra Pathian tirhna chu hlen zêl a tum a. Chutiangin Atheni-ah pawh chutiang tih chu a tum a ni.

`Tirh 17:18–21 chhiar la. Paula thusawi leh zawhna a siam, dâwrpui hmuna ringlo mîte lo tihlêt dân ṭhenkhat chu engte nge ni?`

Dâwrpui hmuna awmte (Tirh 17:18) khân Paula sawi “pathian dangte” tih khân an rilrû a khawih hlê mai a, chuvâng chuan ani chu Areopagi hmunah an hruai a. Khatah khân sâkhaw thil leh dân chungchâng sawiin an ṭhu khâwm ṭhîn a; mahse, Paula khân dân lamah harsatna a nei tihna chu a ni chuâng lo. A “thurin thar” (Tirh 17:19) chungchâng sawi an ngaihthlâk theih nân a ni. An tâna thil mak sawi mah ni se, Paula thusawi thiamna te, ṭhahnemngaihna leh finna te kha enliamsak mai theih a ni bîk lo.

Tirhkohte 17:21-ah chuan Atheni mîte khân thil thar chungchâng sawi leh ngaithlâk kha an tih ṭhin dân a ni a. Luka hian an thatchhiat vânga khatianga awm angin a sawi rêng em? A nih hmêl loh. Anni kha tawnhriat ngah leh inhniâl thiam tak ni zâwk âwmin an lang. Chûbâkah, Greek-te zîng aṭang khân Socrates te, Plato te, leh Aristotle te an lo chhuak tawh a, an finna thû chuan keini thlengin hû a la nei a nih hi.

Kum zabi eng emawti chhûng chu Atheni mîte hi mi fing leh thil hre thûk anga ngaih an ni. Khâng mi ngaihtuah ril tak takte kha tûnlai huna Pathian awm ring lo kan tih ang pawh an ni vek lo va, an thuril leh ngaih dân tam tak kha Kristian zirtîrna nên a inpersan êm êm a. Khâng Epikurian leh Stoik hote finna thû aṭang chuan tholeh Messia tih angte chuan hmun a chang lo hrim hrim a ni.

Gamaliela bula zir chhuak a nihna zâra hriatna leh thusawi thiamna a neih kha Thlarau Thianghlimin Atheni khuaah hmang thei tûrin Paulan a beisei a. A nihna takah chuan, Atheni kawtthlêr vêla Paula thil zir tâkte kha nasa zâwkin Thlarau Thianghlim chuan a hmang thei a ni. “A thu ngaithlatû mi fing ber berte pawhin a thu sawi an han hriat chuan mak an ti a ni. An kut themthiam dân te, lehkha ziak leh sâkhaw lama an awm dân te a hre vek mai sî a.”—Ellen G. White, Tirhkohte Thiltih, p. 212.

`Atheni khuaa ringlote leh mi fingte hnêna a thil tawn zârah, Paulan Korin mîte hnênah heti hian a ziak ta a ni: “Keiin ka tihlungngaih sî che u chuan, ka tihlungngaiha vêk lo chuan tu nge mi tilâwmtu ni ang le?” (1 Kor 2:2). Tû hnêna thu sawi pawh ni ilang, kan thuchah laipuiah Krista kan nei zêl tûr a ni tih eng zirlai nge heta ṭang hian kan zir chhuah theih ang?`