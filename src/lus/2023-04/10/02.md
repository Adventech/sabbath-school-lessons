---
title:  Atheni-a Hebrai Mî
date:   03/12/2023
---

`Tirh 17:1–16 chhiar la. Engtin nge Paula kha Atheni-ah a tâwp a, chuta a thil hmuh chu a tih?`

Atheni khawpui kha “milimte hnêna hlan” (Tirh 17:16) a ni tawh a. Amâ mîte chanchin liam ta leh milem biakna laka fihlîm tûra vaulâwk an ni chungin, an âwn tlat avângin Paulan Atheni-a milemte a hmuh hian a rilrû a buai a. Ani khân Atheni mîte hian Pathian dik an hriat loh a, an sual zui zêl chuan an la thi dâwn tih hriain a khawngaih êm êm a ni.

Tûnah hian, kan khawpuite hi, Paula hmuh ang êma chiang chu ni lo mah se, milimin a khat vê mêk a. Vânduaithlâk takin, ringtu tam takte chu chûng milimte ngaimawhna rêng nei lo vin an lêng vêl a. Paula kha chu chhâng nghâl thei tûr khawpin Thlarau Thianghlim nên inremin a awm a. Chanchin ṭhâ chu khawvêl pum tân a ni tih la manthiam lo ringtu ṭhenkhatte ang lo takin, Paula kha chuan Pathianin mi dangte ang tho vin Atheni mîte chu chhandam A duh a ni tih a hria a. Khawvêl pum huâp rawngbâwlna chu, chanchin ṭhâ hi la hre vê hauh lotûte, khâng milem leh ramhuai betûte leh, Atheni kawtthlêra lêng vêl mi fingte hnênah pawh puân chhuah vek tûr a ni tih a manthiam a ni.

Paula khân chutiang mîte hmuh theihna tûr hmun, an dâwrpui hmunte chu a tlawh fo va. Khawvêl pum huâpa rawngbâwlna tûr hmunpui din tâ ang pawhin kan sawi thei ang, chû chu khâng ringlote rilrû leh thinlung pawh thei tûra beihpui thlâk nâna a hman chu dâwrpui hmunte kha a ni.

Paulan khâng Atheni mipuite kha chu hmun danga Judate leh Pathian ṭihtu Gentailte a pawh angin a pawh thei lo tih a hria a. Khâng mîte bulṭanna kha Israelte Pathian emaw, Israel hnam zînga A hnathawh emawte pawh a ni lo. Chûng thûte chu Judate leh Pathian ṭihtu Gentailte zînga thupui pawimawh ni mah se, Atheni dâwrpui hmuna Paula hmuhte tân hi chuan awmzia rêng a nei vê sî lo. Chuvâng chuan tih dân thar hlak a hman a ngai ta a ni.

Tûnlai hian, hmânlai huna ‘Juda-Kristian’ an tih angte zawn chhuah kher zâi kan rêl vê ta lêm lo. Paula anga tih dân thar kan hman a ngai. Entîr nân, khawthlang rama tih dân ṭha tak anga lang kha khawchhak ramah chuan a ṭangkai vê kher lo thei a ni.

`In khawtlângah khân mîten eng ang milimte nge an biak a, chûng chuan ṭangkaina a neih lohzia engtin nge i kawhhmuh ang?`