---
title:  Rikham Kânin
date:   07/12/2023
---

`Tirh 17:24–34 chhiar la. Engtin nge Paulan thuhretûa ṭanna a chhunzawm?`

An hnam zînga ziaktu ṭhenkhatte thuziah, Bible thutak zûl deuhte Paulan a sawi chhuak kha thil ngaihnawm a ni a; chûng chu a thu ngaithlatûte hnêna thusawi bulṭan nân a hmang a. Chû chuan an thurinte a hriat chianzia leh ngaih dân thuhmun an nei tih a târ lang a; chumi hmang chuan thûk zâwkin a hrilh zui a. Mi dangte pawh dân tûr kan zawn hian, an thurinte hriatsak a, kan inanna laite târ lan hi mîte hnên thleng tûra bulṭan nâna ṭha tak a ni.

Kalpui a tumna hmun hruai thleng tûrin, Paulan an inanna laite chu a hmang ṭangkai tih hi chhinchhiah la; hruai thlen a tumna chu Isuâ thawhlehna leh chumi zâra beiseina thû mi tin tâna a hlui chu a ni. Paulan thawhlehna thû hmanga a khârna thu an dawnsawn dân Lukan a târ lang a. Ṭhenkhat chuan an nuihzat a, ṭhenkhatin Paulan hnên aṭanga la hriat leh an duh thû an sawi a, ṭhenkhatin an ring bawk. Hê thûa thupui kan tâna pawimawh chu mî zawng zawngten an ngaithla ṭheuh tih chu a ni. Chû tak chu a tîra Paula thiltum pawh a ni bawk.

Mi ṭhenkhat chuan an hnâwl dâwn tih kan hria a, mahse an hnar hmâin an thil hnar tûr chu an hriatthiam theih nân, kan tih theih apiang chu kan ti ngêi tûr a ni. Paula khân Atheni mîte zînga thawkin, tih dân phung a hman chu an hnên aṭanga a thil zir chhuah chu a ni a, anmahni siamtu Pathian chanchin an hriat sî loh thû lamah an rilrû an hawng ngêi tûr a ni. Hê Pathian hian anmahni hmangaihin, an hriat nih A duh bawk a. Ani chu an la hre lo chungin an chungah zah A ngai thei a. Mahse, Rorêlna Nî a lo la thleng dâwn a. Hêng thil hi âwihawm lo lutuk pawh ni se, Kristâ thawhlehna kha hre chiang tûra finfiah theih a ni sî a ni.

Tûnah chuan mipuiten thuchah chu ngaithlâin, an manthiam ta a, anmahni puâlin duhthlanna an siam tûr a ni a, an hnar thei a, an zir belh zêl thei bawk. Ṭhenkhat chuan an zir zui zêl a, Isuâ hnungzuitûte an lo ni ta a ni (Tirh 17:34).

`Chona: I hmêlhriat tû emaw hnêna thuhretua ṭan dân tûr ṭha ber kawhhmuh tûr chein Pathian hnênah ṭawngṭaiin dîl ang che.`

`Hmalâkna Tûr: Paula anga ringlo mîte zînga Chanchin ṭha âiawha ding tûrin nangmâ ‘Areopagi’ ni thei tûr chu zawng ang che.`