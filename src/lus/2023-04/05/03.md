---
title:  'Kan Chhuânlam: Thlîr Dân Dik Lo'
date:   30/10/2023
---

Thlipui a lo thawh khân Jonan mahni a inmawhchhiat a (Jon 1:1–12). A rilru puthmang khân khatih hun laia khawvêlin Parthian emaw ‘pathiante’ emaw an thlîr dân chu a târ lang a. Pathian hrang hrangte khân ram leh hmun hrang hranga rorêlin, tuifinriat phei chu ramhuai sual bîk takten awp tûrin an ngai ṭhîn. Khawvêlin lawng mîte a thlîr dânin, chûng ramhuai sualte thinrim thâwi dam nân inthâwinate kha hlan a ngai a. Jona kha Hebrai mî a ni nâin, a hun laia khawvêl thlîr dân leh rin dân kha a ṭâwmpui vê ni âwm tak a ni.

`Jon 2:1–3, 7–10 chhiar la. Engtin nge hêng chângte hian Jonan Pathian remruat dân a manthiam vê ṭan ni âwma a târ lan?`

Jona khân mîten an Pathian atâna ‘Jehova’ an chhâlna ram chin chu a tlân bosan ta nâin, ram danga a zinna lamah pawh Jehova chuan ro A la rêl zêl tho a ni tih chu a harsa zâwngin a zir chhuak ta a ni. Thlî leh tuifâwnte hi Pathian tâ a ni a. Nghapui pawh Amâ tâ a ni tho. “Leilung hi Lalpâ tâ a ni a, a chhûnga awm zawng zawngte pawh a ni vek tho” (Sam 24:1). Jona thinlung chu lei leh tuifinriat chunga Thuneitû lam hawitîr a ni a; tichuan inpuângin chhanhim a ni ta a ni.

Keini pawhin Pathian chungchâng leh kan laka A beiseite kan hre sual vê thei a. Kan tâna Pathian duhzâwng kan hriat sual deuh châwk ṭhin chu kan chhandamna tûr thupuia nei a, kan vêla khawvêl suahsualna laka mahni intihthianghlim tuma kan bei ṭhîn ni a ni. “Khawvêl bawlhhlawh kâi lo” (Jak 1:27) tûra zirtîr chu kan ni ngêi mai a, kan ngaihtuah thupui tûr chu a mamawhtûte tâna Pathian malsâwmnate leh beiseina thlensak mawlh hi a ni.

Rawngbâwl tûra Pathian min kohna kan pawmna tûr min dâltu dang leh chu, hlawhtlinna tûr keimahnia innghat anga kan ngai tlat ṭhîn hi a ni. Jonan Ninevi a chhanhim thei lo ang khân, keinin thlarau kan chhandam thei lo. Rawngbâwlna chungchângah hian ‘chhandamtu’ neih ang rilrû kan pû a. Koh kan nihna chu chhandam tûr ni lo vin, A chhandamna hnathawhah chuan Pathian kan thawhpui mai zâwk tûr a ni. Keimahnia danglamna min thlensak thûahte Pathian fakin, testimoni kan sawi a; mahse, Amâ hnên lama mîte hîp theitu chu Pathian chauh a ni. Thutak chî chu kan theh thei a, thinlung pianthartîrtu erawh chu Pathian a ni. Pathian kan thawhpuinaa kan chanvo hi kan hre sual châwk a, chû chu thuhretûa ṭan vê loh chhuânlam tling takah kan ngai bawk. Ni e, Pathianin Jona A hmang a, mahse, Jona ni lo vin, Pathian chauh chu Ninevi mîte hawikîrtîr theitu chu a ni.

`Thlarau hneh a harsâ a mahnî maia mihring tân tih theih ruâl a ni lo. Engtin nge kan nun leh thuhretûa kan ṭanna hmanga Pathian chu thlarau hnehtûa ṭantîr dân kan zir chhuah theih ang?`