---
title:  'Kan Chhuânlam: Rokhawlhna'
date:   31/10/2023
---

Nghapui kawchhûnga Jona nuntawng kha (Jon 2) Pathian hmangaihna leh zahngaihna mak taka entîrna a ni a. Jona ṭawngṭaina khân Pathian hmangaihna thuchah chu a hre sual lo tih a târ lang. Mahse, khatianga kawng mak taka Pathian nêna an intawhna khân, Ninevi-ah a kal ta chungin, a nun hlui rilru sûkthlêk chu a la thlâksak chuang lo a ni.

`Jon 3 chhiar la. Jona thuhril chu engtin nge mipuiten an lo dawnsawn? Thuhretûa ṭan chungchângah hetah hian kan tân eng zirlai zir tûrte nge awm?`

Ninevi mîte chunga Jona rilru puthmang chu eng pawh ni se, Pathianin puâng tûra A tih chu a puâng mai a, a rahchhuah chu a namên lo hlê mai. Ninevi mîte kha sual sim tûra an rilrû chawhthawh zu ni a! Ni e, Jona khân paltlang tûr tam tak a nei a, a tih duh lohte pawh a tih a ngai bawk a, a ti ta rêng a; Pathian chu châwimâwiin a awm ta a ni!

Tichuan, hreh tak chunga tih pawh ni se, inhlanna nei duhte kova nghah ni chungin Pathian rawngbâwlna chu kalpui zêl a ni a. Pathianin mi bote a ngaih pawimawhna hi kan ngaihtuahna luahtu ber tûr a ni. Jona ang khân, eng emaw chângte chuan mî tûte emaw kan ngaihtheih lohna chu kal duh loh chhanah kan hmang vê fo ṭhîn a ni.

Mîte kan ngaihtheih lohna hmachhawn tûr chuan inngaihtlâwm a ngai a. Rawngbâwl tûr pawhin hun leh rilru sên ngai bawk. Mi dangte nuna peipun a, anmahni ngaihsak chu a hâutak ṭhîn. Keimahnî nun leh harsatna hmachhawn leh ching fel tûra ṭhahnem lo ngaihpui hi thil hahthlâk ang pawhin a lang thei.

A tâwpah chuan, rawngbâwlnaa inhmanna hian kan rilru puthmangah leh sum hman dân chena danglamna neih a ngai vei nên. Mîte ngaihsakna thil pêk te, pâwn lam rawngbâwlna atâna lehkha chhiar tûr lei te leh hmanraw chi hrang hrang ngaihtuah te, insênna sum rulh te, rawngbâwla chhuak tûra hun remchâng neih mai loh te leh, insênsona tûra pui a tam thei hlê. Eng tiang pawh chu lo ni se, rawngbâwlna hnâ hian inpêkna neih a ngiat sî a ni.

Thu lâwmawm chu, Jona kha tlin lohnate nei a ni chungin, Ninevi mîten simna an neih theih nân Pathianin namên lo takin A thawk a ni. Thil lungchhiât thlâk chu, Jonan vân lâwmna a ṭâwmpui vê ta lo mawlh kha a nî

`Mî tû emaw hnêna A hmangaihna hriattîr vê tûrin, eng inhlanna nei tûrin nge Pathianin A sâwm che? I inhlanna zâra nangmâ nun tihausa tûra A thutiâm A hlenna tûrin eng ang takin nge Amah chu i rinchhan le?`