---
title:  'Kan Chhuânlam: Hlauhna'
date:   29/10/2023
---

`Chhiar tûr Nah 1:1; 3:1–4; leh 2 Lal 17:5, 6; 19:32–37. Hêng chângte hian Ninevi chungchâng eng nge an târ lan a, Assuria leh Israel inlaichînna chu eng nge ni? Chû chuan engtin nge Jona chu Tarshish lama kal zâwk duhna rilrû a puttîr?`

Ninevi khawpuia Jona kal duh loh chhante zînga pakhat chu ‘hlauhna’ vâng a ni mai thei e. Assuria mîte kha hmêlma chak tak niin, Ninevi chu chû lalram khawpui chu a ni.

“Israel  ram, ram hniha ṭhen a nih laia hmâsâng khawvêla khawpuite zînga a ropui ber pakhat chu Ninevi, Assuria ram khawpui kha a ni a.... Khawpui hmuingîl leh hausa tak a nih laiin Ninevi hi suahsualna leh ram dân bawhchhiatna khurpui a ni a. Bible pawhin ‘thisen chhuah hmang khawpui,...dâwt leh inrawknaa khat’ tiin a sawi hial.’ Entîr nei ṭawngkam hmangin zâwlnei Nahuman Ninevi khawpui mîte chu ‘sakeibaknei koham’ nên a tehkhin a, ‘I suahsualnain a chîm fo loh tunge awm?’ tiin a zâwt nghê nghê.’ Nahum 3:1, 19.”—Ellen G. White, Zâwlneite leh Lalte, p. 231.

Ninevi kha khawpui ropui tak a ni. Historian-te sawi dân chuan Sennakerib-an  khawpui kha nasa takin a zauh va, chhim-thlang lam lal in ropui tak phei chu a dung feet 1,650 a vâng feet 794 lai a ni a, pindan hrang 80 zet a awm. Chûbâkah, khawpui châwm nân mêl 40 (65 kilometers) zeta hlâ aṭangin tuikawng 18 a laihtîr a. A lenzâwng ngawt pawh kha mî tizâm thei a ni ngêi ang.

Assuria mîte kha nunrâwng tak an ni a. Babulon an hneh chungchângah Sennakeriba chuan kawtthlêr vêl chuta chêngte ruânga a tikhat chu a uânpui a, ṭhalaite leh upa lam a thliâr chuâng lo. Chutiang a nihzia chu hmânlai lung bang ker vêlah hmuh tûr a tam mai. Chutiang mîte chu hmachhawn a châkawm vak lo vang; tharum hman pawi tihna rêng nei lo vin, an duh loh zâwngah chuan an che râwng thei hlê a ni. Ninevi khawpuia chutiang mipuite zînga han kal vê tûr chu Jona pawhin a ngam ngang lo a ni ang e.

Hetiang hi a ni chungin, Pathian hriattîrna thû hlen tûra kal ngam loh chu tiin Jona hi kan dem ṭhîn pawh a ni mahnâ. Kan hriat hmaih fo ṭhin chu, keini pawh kan lêm chuâng lo fo va, Pathian ni lo vin kan hlauhna chu kan inthununtîr fo ṭhîn a ni.

`Hlauhna avânga tih i châk vak lo thil eng emaw Pathianin ti ngêi tûra tîr che nia inhriat i neih hun kha ngaihtuah lêt leh la. Chuta i nuntawng aṭang chuan eng zirlaite nge i zir chhuah?`