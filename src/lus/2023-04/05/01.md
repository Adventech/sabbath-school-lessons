---
title:  Rawngbâwl Loh Chhuânlam Siam Lovin
date:   28/10/2023
---

> <p>Chângvawn</p>
> “ ‘Tu nge ka tirh ang a, tu nge kan tân kal ang?’ tiin Lalpâ âw chu ka hria a. Tichuan keiin, ‘Kei heta hi ka awm, mi tîr ta che,’ ka ti a,” (Isaia 6:8).

### Chhiar Tûr
2 Lal 17:5, 6; Sam 24:1; Is 6:1–8; Jon 1–4; Nah 1:1; Jak 1:27.

Rawngbâwl tûra kohna dawng tinte hi Abrahama anga che nghâl chu an ni vek lo. Chutiang entîrna chu Jona kha a ni (Jon 1–4). Pathianin Jona kha Assuria khawpui, Ninevi dema âu tûrin A ko va. Khâ khawpui kha tûnlai Iraq rama awm, Jerusalem aṭanga mêl 560 vêla hlâ, thla khat vêl thang ngai a ni. Jona khân kal a hniâl chauh ni lo vin, a hlat zâwngin a tlân bo ta zâwk a. Joppa a lo thleng a, tûnlai huna Spain ram chhim tâwpa awm, Tarshish pan tûrin ṭiket a lei a.

Lawnga mêl 2,000 vêl zeta hlâ zin tûr chuan a lo berah thla khat a ngai anga, chû pawh chu khaw awm dânin a hril hlê bawk ang. Assuria lal hmachhawn a duh loh avângin, Jonan thla khat thanga pan ngai chu kawng lehlam zawh nân a hmang dâwn a nih chû! Engati nge, ani ang Pathian mî ni sîin chutianga a tih mai le?

Ninevi mîte kha tawrawt tak mai an ni a, Israel leh Juda ram an rawn beih a an nunrâwn leh suahsualzia chu tlâng hriat a ni. Chutichungin, Pathianin Jona chu Ninevi-a kal a, an suahsualna râpthlâk tak chu zilh tûrin A ko va (Jon 1:2). Heta Pathian ṭawngkam hman leh Sodom leh Gomorra chungchânga Abrahama hnêna A ṭawngkam hman kha a inzûl hlê (Gen 18:20, 21). Jona erawh chu Abrahama ang a ni lo tih kan la hmu dâwn sî a ni.

Rawngbâwlnaa kan chêt vê loh chhuânlam atân kan hman theihte eng thil nge Jona rilru puthmang aṭang khân kan zir chhuah theih ang?