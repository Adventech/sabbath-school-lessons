---
title:  'Kan Chhuânlam: Zâm Rûk Tlatna'
date:   01/11/2023
---

“Aw Lalpa ka ngên a che, hei hi kan rama ka la awm laia ka sawi kha a ni lo vem ni? Hei vâng hian Tarshish lamah ka tlânbo thuai a nih kha; nang zawng khawngaihna ngah, thil ṭha lo laka lamlêt ṭhîn i ni tih ka hria a ni,” (Jon 4:2, NKJV). Jona ṭawngṭaina hi a mâwi viâu i ti nge, ti lêm lo zâwk?

`Jon 4 chhiar la. Jona-ah khân eng thil dik lo nge awm?`

Jona khân Pathianin A tirhna mîte huâtna thûk tak a nei tlat mai a. Ninevi mîte chunga chhiatna thleng tûr a tlângâupui kha a thleng leh lo tih hmuh âi chuan thih a thlang zâwk a. Ani kha chuan Ninevi kha Sodom leh Gomorra ang ni se a duh a ni. A mi huâtte chungah khân Pathian hremna kha thleng ngêi tûrin a beisei tlat a. A lo thlen loh tâkah khân, a khawvêl thlîr dân chu a lungphûm lama sâwi nghîn a ni ta a; amâ khawvêl a inlehlin thawk âi chuan thih daih kha a thlang a ni.

A vawi hnih nân, Jona chanchinah khân, Pathianin A hmachhawn leh a, sermon sawi lam ni lo vin nuntawng hmangin a ni. Khawvêl thlîr dân hi duh ang zâwng zâwnga neih mai a ni lo va. Thil thar eng emaw kan hriat zâra thlâk mai theih pawh a ni hek lo. Nuna thil paltlang leh sawifiah a nih dân behchhanin, khawvêl thlîr dân kan nei emaw, kan thlâk emaw a ni ṭhîn.

Pathianin nuntawng thar a neihtîr kha Jonan khawvêl thlîr dân buârchuâr tak a nei a ni tih a inpawm nân a ni. Pathianin ni khat thil thû lekah ûm kha nisa laka Jona zâr hliah thei khawpin A ṭhantîr a. Jona pawh a lâwm hlê a, mahse thilmak titu Pathian chungah ni lo vin, ûm-hlim vâng khân a ni. Phû loh thilmak a chunga thleng anga ngai lo vin, a thil ṭha tih vânga a phû vê rêng malsâwmna dawng ta angah a inngai hmiah mai a. Hnim a thih tâkah khân, Jona a thinrim ta hlê kha a vânduâi thlâk a, tlâwm ta riâuva inhriain, intihhlum a ngaihtuah ta hiâl a ni.

Thil thleng chu Pathian zilhna aw damdiâi hian a zui a, Ninevi khuaa a hmei a pa leh naupang sâng tam tak leh ran ruâlte âia hnim pakhat a ngaihlu tlat mai zâwk âtthlâkzia amah hmuhthiamtîr nân a ni.

`A thawnthû hi Jona sim tumna thûin a tâwp lo tlat mai. Thawnthu tâwp mai lo hi kan tân a pawimawh a. Pathianin khawvêl puma la tlawh pawh loh mi sual te  leh râwng takte a veina hi engtin nge kan tih tâk ang?`