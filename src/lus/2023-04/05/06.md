---
title:  “Kei Heta Hi Ka Awm, Min Tîr Ta Che”
date:   02/11/2023
---

Jona thawnthû hi a mak tih piah lam a ni. Pathianin thuhretûa Jona a ṭanna thil chhe tê hmanga Ninevi mîte chhanhim theihna hian, mîte hnêna an sualna hriattîr leh, thinlung pianthartîr tûrin keini hi Pathian hmanraw chhe têah kan ṭang vê thei lek tih min hriat nawntîrtu tûr a ni. Pathian chuan A kaihhruaina zui duhtu tûr thuchah puângtu inngaitlâwmte chiah A zawng ṭhîn tih min hriattîrna a ni bawk.

`Is 6:1–8 chhiar la. Hê thûin thupui min târ lansak chu chu eng nge ni?`

Kohna chu a awm a. Pathianin mi inpête A zawng mêk a ni. A kaihhruaina hnuaia intulût a, A âw ngaichâng tûrin chû kohna chu kan chhâng tûr a ni; tichuan, Anin min hrilh apiang zawm chu kan thlang tawh ang.

Jona thawnthû hian A âw la hriat lohna leh A hmangaihna la nunpui lohnaa chêngte pawh Pathianin A hmangaih vek tih min târ lansak a. Ninevi mîte A khawngaih ang khân, kan tûnlai khawpuitea mi chêng maktaduai têlte hi A khawngaih vek a, chûng hmunahte chuan thing leh pangpârte chu inchâwng sângten a luahlân a, khawpui thâwm bengchheng kârah A âw hriat a harsa ṭhîn. Ninevi chungchângah Pathianin, “ding lam leh vei lam pawh hre lo” (Jon 4:11) tiin a sawi a. Nun duhawm lo leh buâi taka nungte hnêna A beiseina thuchah puâng duhtu tûr thuchah puângtu A mamawh a ni.

Isaian “Tu nge kal ang?” tia sawi âw a hria a. Nang i chhânna eng nge ni vê dâwn le?

`Chona: Lehkhapuanah emaw, ṭawngṭai chhinchhiahna bûah emaw, Pathian ring vê lo nîa i hriat hming 10 ziak chhuak la. Chûng mîte chu i ‘zirtîrte’ kan ti mai dâwn a ni. Chûng mîte chu tûn kuartar chhûng zawng chu ṭawngṭaisak zui zêl ṭhîn ang che. I hmêlhriat satliahte pawh i ṭhian an lo nih theih nân Pathian ṭanpuina dîlin ṭawngṭai la. Ṭhian bul, inlaichînna ṭha tak i neihpuitea an ṭan theih nân dîl ang che. Inkûngkaihna thûk zâwk i neihpui mêk laiin, an mamawh te, an harsatna te, leh natnate hriatsak tumin ngaihven ṭha hlê ang che. Chutah an mamawh chhânna i nih theih nân Pathian ṭanpuina i dîl dâwn nia.`

`Hmalâkna Tûr: In chênna kiang hnâi leh hmun hla deuh zâwka khawpui thlang vê vê la. Chûng hmuna chêng leh hnathawkte tân ṭawngṭaisak ṭan ang che. Isuâ lo kal leh thuaina tûr thutak chu puâng tûra Lalpan A mîte A din theih nân i ṭawngṭai zui dâwn nia.`