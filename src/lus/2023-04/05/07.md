---
title:  Zir Belhna
date:   03/11/2023
---

An kiang vêla mîte hnêna thuhretûa ṭang tûra Isuâ kohna zui tûra harsatna neite tân, Ellen G. White-in vaulâwkna thu khawng tak a sawi a.

“Hê hnâ thawk lo va chhuânlam siamte chuan an mawmphurhna an hlen lo va, hê hnâ hi thawh loh an thlang a nih chuan, Kristan A thihsak thlaraute chu an hlamchhiahin, an hnêna Pathian-pêk mawhphurhna an hlamchhiah bawk a; vân lehkhabûahte chuan ‘chhiahhlawh rinawm lo’ tia chhinchhiah an ni. Mi dangte tâna chakna leh malsâwmna ni tûrin rawngbâwltu chuan Hotupâ thawh dân angin a thawk ṭhîn em? A ṭanpuina mamawhtute lakah a inthiârfihlîm mai em ni zâwk? Mimal taka mîte nêna inpâwl hona hlamchhiah chîngte chu, mahni-ngawt inngaihtuah an lo ni ṭhîn a, hêng mîte ngêi hian an ûnaute nêna an inbiak pawh theihna hmuna awm an mamawh a; tichuan Pathian ran ruâlte châwm dân hriain, a hun takah an chaw chan tûr an sem thei ang. Hê hnâ hlamchhiahtûte chuan rilru tihtharna an mamawh tih an lantîr a; tichuan hnâ chu an lo thawk lo a ni tih an inhre thei dâwn nia.”—Ellen G. White, The Advent Review and Sabbath Herald, August 30, 1892.

Hêng hi Pathianin rawngbâwlna A dah pawimawhzia hriattîrna thu khauh takte an nih laiin, beisei bo dêra hnutchhiah chu kan ni lo. “Jona hi hna khirhkhân tak thawk tûra tuk a ni a, mahse a tîrtuin a chhiahhlawh hi a awmpui dâwn a, hlawhtlinna a pe ngei ngei dâwn a ni. Lalpâ thû chu îhê lovin zâwm mai sela chuan hrehawm tam tak tuâr lovin, nasa taka malsâwmin a awm tûr a ni a. Mahse beidawng leh manganga a awm lai pawh khân Lalpan a kalsan lo. Fiahna hrang hrang pein, kawng mak tak takin a kaihruai a, chhandam tûra a Pathian thiltihtheihna tâwp nei lo rinna chu tuai tharsak leh a ni.”—Ellen G. White. Zâwlneite leh Lalte, p. 232.

Jona ang khân, rawngbâwlnaa tel loh chhuanlamte siam kan awlsam vê a ni thei. Chhuânlam siam theia pui pawh kan ngah viâu thei bawk. Chutichungin, rawngbâwl tûra koh kan nihna hi Jona koh a nihna âi khân a nêp chuâng lo. Zawhna chu, ‘Engtin nge i chhân dâwn?’ tih a ni.

**Sawi Ho Tûr**:

`Rawngbâwlnaa inhman loh chhuânlam eng siam tûrin nge thlêm i lo nih? I Ninevi khuâ chu eng nge ni?`

`Keinî kohhranin Thutak kan neih hlutzia hi ngaihtuah la. Hêng thutakte neitû nih engthâwl thlâkzia ngaihtuah teh. Kan ngainat êm êm thuchah mi dangte hnêna kan hrilh vêna tûr dâltu che chu eng nge ni?`

`Thuhretûa ṭan leh rawngbâwl hlauhna i neih chu hneh tûrin Pathian khawngaihna zârah engtin nge i zir theih ang?`