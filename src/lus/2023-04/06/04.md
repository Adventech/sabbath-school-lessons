---
title:  Nghah leh Rawngbâwlna
date:   07/11/2023
---

Lk 24 tâwpna chu Isuâ vân lâwnna thû a ni (Lk 24:50–53). Mahse, chû chu chanchin tâwpna a ni lo. A ziaktu Lukan sawi zawm zêlin, Tirhkohte bû a ziak a, A zirtîrte hnêna rawngbâwlna tûr te, thutiâm leh, “chunglam aṭanga thiltihtheihnaa” (Lk 24:49; Tirh 1:4–8) thuâm an nih thlenga nghâk tûrin zirtîrte chu thû A pe ta a ni.

Isuan A zirtîrte kha Jerusalema Pâ Thutiâm (Thlarau Thianghlim) A thutiam thlen famkimna lo nghâk tûrin a hrilh a. Thlarau Thianghlim chuan Jerusalem, Judai  leh Samaria leh kâwlkil thlenga thuhretûa ṭang thei tûrin chakna a pe dâwn a ni.

`Tirh 1:12–26 chhiar la. Zirtîrte, a hmei a pa mi 120 vêlten an lo nghah chhûng khân eng nge an tih?`

Isuan zirtîrte hnênah rawngbâwlna tûr thû chiang takin a pê a: anni kha Amâ tâna khawvêla thuhretûa ṭang tûr an ni. Chuvângin, an lo nghah chhungin rawngbâwl tûrin kawng hnihin an lo inbuatsaih tûr a ni. Pakhatnaah chuan, Luka sawi dânin, rilru hmunkhata  ṭhahnemngai taka ṭawngṭaiin an awm reng a. Isuan rawngbâwlna hnâ A pêk chungchângah tû mahin zawhna an siam vêl lo va, rawngbâwlna tûr chu an pawm tlâng hmiah mai a ni. Hei hian rilru hmunkhata ṭawngṭai tlâng tûrin a chawkphûr a. Eng dîlin nge an ṭawngṭai Lukan a sawi chiah lo, rawngbâwlna hlen tûra finna, chakna leh huaisenna an dîl ngêi ang tih a chiang.

Pahnihnaah, an lo nghah chhûnga an thil tih chu, an rawngbâwlna atâna fing taka lo inbuatsaih lâwk a ni. Juda khân Isua kha tihhlum tûrin a pê a, mahnî nun a inlâksak ta zâwk a. Chuvâng chuan sâwmpahnihte zîngah hmun âwl a lo awm ta a. Tichuan, an lo nghah chhûng khân, a âiawhtu tûr thlan kawngah zirtîrten Pathian kaihhruaiha an dîl a. Zirtîrte kha an rawngbâwlna ṭan tûra ruâhmanna siamin, rem an ruât fel diâm a.

Chutianga thutlûknate siamin, Petera chuan hruaitu nihna a chang a. Tû mahin an hniâl kalh lo; chutah chuan an zâin Pathian finna an hmu ṭheuh a ni. Pathian chu an rilrûahte hnâ thawka lo chê a ni tih hrethiamin an rinchhan hmiah a. An lo nghah chhûng khân an ṭhu mai mai lo va, rawngbâwla chêtna tûra ruâhmanna neiin an khat liam zâwk a ni.

Pathian rawngbâwlna hna ropui tak thawk zo tûra min ṭanpui tûra Thlarau Thianghlim sûrtîrna kan lo nghah lai hian, Pathian Thlarau Thianghlim dîla ṭawngṭai chungin, kan infuihphûr tlâng ngêi tûr a ni (Heb 10:24, 25). Chûbâkah, keimahni leh kan kohhran pawh hi, Pathian thil ngaih pawimawh—bote chhandamna kawngah kan ṭangrual tûr a ni.

`Engtin nge Lalpa lo nghâk chunga rinna hloh loh dân tûr i zir theih ang? Chutih ruâlin, lo nghah chhûngin, engtin nge zirtîrte tih tâk ang khân hun hi a ṭha thei ang bera i hman theih ang?`