---
title:  Chanchin Ṭha Puâng Tûrin
date:   05/11/2023
---

`Lk 24:1–12 chhiar la. Kristâ thawhleh thu hretûte chhân lêtna chu eng nge ni?`

Luka sawi dânin, Isuâ thih hnû Sunday zîng hmâ takah, hmeichhe eng emaw zât chu thlân panin an kal a. Thil rimtuite an keng a, Sabbath a lo ral tawh avângin Isuâ ruâng ngaihven tûrin an kal a nih hmêl hlê. Thlân kha a awm dân ngâi ngâia chhinchhiaha hmuh an inbeisei a, mak an tih êm êm chu thlân a lo ruâk ta sî kha a ni. A ngaihna tak pawh hre lo vin, mi pahnih silhfên ênga inthuâm lo lang an hmuhin an hlâu êm êm a. Chutichungin, chûng mîte chuan an tân thuchah an nei tlat mai. Isuâ thu lo sawi tawh kha hriat nawntîr lehin, Amân a lo sawi tâk ang a Isuâ thawhleh tâk thû chu hmeichhiate hnênah an hrilh a. Chû thû avânga lâwm êm êm chungin, zirtîrte leh mi dang Isua zuitu tam takte awmna hmun lamah an kîr leh vat a, an thil hmuh leh hriatte chu an hrilh a; an phûrna kha an up bo mai thei lo a ni. Chutiang chuan Isuâ chanchin an hriat chu mi dangte hnênah an hrilh ta a ni.

Hmeichhiate khân eng rilrû nge an put ang i suângtuah thiam em? Thil mak tak an tawng zo chiah a ni a, chuvâng chuan hlauhna pawhin an la khat ngêi ang. Mahse, zirtîrte erawh kha chuan an thil tawn chu ‘thu mai maiah’ ngaihsakin, an ring vê duh lo. Tichuan, hmeichhe hote thusawi chu rin tûr nge rin loh tûr tih pawh chiang lo chungin anmahni ngêi chu thlân lam panin an tlân a.

Petera—leh keinî zînga tam tak pawh—mi dangte sawi a nih avâng ngawta pawm mai duh lo an awm ṭhîn. Ani khân hmeichhiate thusawi chu a ngaithla vê ngêi a, a hnû deuhah chauh an thil tawn kha a ṭâwmpui thei a ni. A tîrah chuan, thlân ruâk chiah kha a hmû a, ‘mak ti taka a hâwn’ (Lk 24:12) leh thû Lukan min hrilh. Thlâna a thil tawn kha hmeichhe hote thil tawn nên a thuhmun lo a ni.

Petera chhânna chu eng pawh ni se, hmeichhe hoten Isuâ chanchin an hriat vêleh, mi dangte hnêna hrilh thuai an duh a. An tâna Isuan thil a lo tihsak tâkte bâka rawngbâwl tûra chawkphûrtu tûr a awm thei chuâng dâwn em ni? Isuâ chhandamna chanchin ṭha puâng tûr hian kan neih beiseina tluka min tiphûr tûr thil dang a awm thei dâwn em ni?

Ni e, mi dangte hnêna kan hriattîr hmâin, keimahni hian Pathian nêna mi mal taka intawhna kan neih a ngai rêng a ni. Kan thil ngainat êm êm chu rawngbâwla che chhuak a, mi dangte hnêna hrilh vê min châktîrtu chu a ni tûr a ni. Kan thil neih loh pui ni lo vin, kan neih ngêi chu kan sem chhuak tûr a ni.

`Pathian leh A hmangaihna chiânzia nangmâ nuntawng ṭhenkhat chu engte nge ni? Engati nge hêng hunte hi an hlut viâu va, engtin nge chanchin ṭhâ nêna mi dangte hnên thleng tûra an chawhphûr che?`