---
title:  Kohhran Hmasa Hmêlhmang
date:   09/11/2023
---

`Tirh 2:41–47 chhiar la. Kohhran hmasa ziârâng heta târ lan chu eng ang nge ni?`

Tirhkohte 2 tâwpna hian kohhran hmasâte ziârâng mâwi tak chu a târ lang a. Tirhkohte 2:41 sawi dânin, baptisma changte chu ‘an zînga belhchhahin an awm’ tih a ni. Chhiarkawp dân ang chuan, ringtu awm sâteah ringtu ni tharte chu belhchhahin an awm a, an pâwl zât chu a lo pung zêl tihna ang a ni. Chû ngawt chu la holam tak a ni a, a thûin a tum tak zâwk erawh chu, ringtu baptisma chang tharte kha member lo awm sâte nên intluk tlângin an awm tihna a ni.

Chutih laiin, Kristian kohhran hmasa huna an tum bulpui ber chu ‘zirtîra siam’ a ni. Member tharte neih belh an nih khân, kawng thumin zirtîr an lo ni ṭhîn, Pakhatnaah, zirtîrte thurin leh inpâwlhonaah zirtîr zui zêl an ni a. Heta “thurin” leh “inpâwlho” tihin a kawh chu ‘zirtîrna pê’ leh ‘thawk tlâng’ tih a ni. Zirtîrte thuhrilna khân rinna dik lo hmachhawn a, mipuite thil hmuh leh nuntawng chu hrilhfiahna thar leh dik pêk a ngai a; mahse, chu chuan anmahnî nuna chu thutak thar nunpui dân chu a zirtîr lo. Mimal nuna thutak bel dân chu a huhova inlaichînnaa lo thleng tûr a ni zâwk. Ringtu tharte chu fîmkhur leh tum nei rânin tlang taka zirtîrna hmanga zirtîra siam an ni ṭhîn a. Ringtu dangte nuna nî tina inhmanna hmanga tih a ni bawk a, chûng zawng zawng pawh chu thlarau lama puitling tawhte leh zirtîr nghet tawhte kaihhruai leh enkawlna hnuaia neih a ni ṭhîn.

Tih dân tûr hrilh tel sî lo va, tihtûr hrilh ngawt chu thuhrilna pachhe tak a ni.  Chutichungin, mî tûin emaw tih dân ziahna bû a chhiar emaw, thusawi a ngaithlâ emaw pawh ni se, mîte ti lai ngêi hmuh leh, an tih dân entawna tih vê tluk a awm thei lo. Paulan hei hi hriain, amah chu Isua entawntu a nih angin, a hnungzuitûte chu amah entawna zirtûte ni tûrin a ti a ni (1 Kor 11:1). Krista nêna a taka in nuntawng chu mi dangten an hmuh theih che u hunah, anmahnia nghawng ṭhâ a nei vê mai dâwn a ni.

`Chona: I hmêlhriat, ringtu ni vê sê i tih tû emaw chu ngaihtuah la. Chû mî chuan mimal taka Isua tawnna a neih theih nân nî tin ṭawngṭaisak ṭhîn ang che.`

`Hmalâkna Tûr: Isua nêna inlaichînna nei tûra zirtîra i siam leh kaihhruai mêk chu tu nge ni? Ringtu ûnau dangte nêna inpâwl honaa a tel theih dân tûr ngaihtuahpui ang che.`