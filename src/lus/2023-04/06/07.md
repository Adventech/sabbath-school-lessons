---
title:  Zir Belhna
date:   10/11/2023
---

Kan rawngbâwlna hnâ hi, Isuan thil min tihsak tâk leh tûna kan nuna min tihsak mêk chunga thinlung taka lâwmna leh thûk taka hmangaihna aṭanga lo chhuak a ni ngêi tûr a ni. Thil dang hmanga chawhphûrna chu a dik lo. Pâwn lam rawngbâwlna leh thlarau manna hlawhtlinna thurûk chu Thûa inhnim pil leh Thu rema nun zêlna hi a ni.

“Kan nun hi Kristâ nun nên a inzawm nghet tûr a ni a, A hnên aṭangin kan inchaw ngah reng tûr a ni; vân aṭanga chhang nung lo chhuk chuan kan inchâwm ang a, tuikhur nung aṭanga lo luâng chhuak dûl dûlte chuan kan intitlai reng ang. Kan hmâa Lalpa kan awmtîr reng a, A hnêna kan lâwmthû kan thlen ṭhin a, kan fak fo bawk chuan, kan sâkhaw nun chu englai pawhin a thar sar reng ang a; kan ṭhian nêna kan inbe mawlh mawlh ṭhîn ang hi Pathian hnêna kan ṭawngṭai dân pawh a lo ni tawh ang a, Anin a thurûkte min hrilh ṭhîn ang. Isuâ min awmpuina lâwmawm tak kan chên fo vang a, Enoka nêna an lêng dûn ṭhîn anga lên dunna kan nei vê fo vang a; kan thinlung pawh a harh sawng sawng ṭhîn ang. Chutiang chu Kristian nunphung rêng a nih tawh chuan, a nun chu nuntlang, inphahhniam, zaidam leh thinlunga inngaitlâwm a ni tih a ṭhian kawm ṭhinten an hria ang a, Isuâ hnêna awm tawh leh, A ke bula zir chhuak tawh a nihzia an hre bawk ang.”—Ellen G. White, Kristâ Tehkhin Thûte, p. 101.

“Mahni ṭânghmâ chauh ngaitûte nun chu a ṭhang thei lo va, rah ṭhâ a chhuah thei hek lo. Chhandamtua Krista pawm tawh i nih chuan, mahni intheihnghilhin, mi dangte ṭanpuitu nih tum zâwk la, Kristâ hmangaihna thû leh A ṭhatna thûte sawi fo zâwk rawh.... Kristâ Thlarau–mi dangte tâna hmangaih rawngbâwlna leh hmasialna tel lo rawngbâwlna–i dawn ang zêlin i ṭhangin, rahte i chhuah ṭhîn dâwn zuk nia.

.... I rinna lo pungin, hriat chianna ril zâwk i neih belh zêl ang a, i hmangaihna pawh siam famkimin a awm ang.”— Kristâ Tehkhin Thûte, p. 46.

**Sawi Ho Tûr**:

`Paulan Filipi mîte hnêna Kristâ chungchâng chu îtsîkna avâng te, elrelna leh mahnî-hmasialna vângin an puâng a tih hi eng nge i manthiam dân? Chutiangin kan ti vê lo tih engtin nge kan chiân theih ang?`

`Pathian leh Pathian hmangaihnaa a taka nangmâ nuntawng chu eng nge ni vê? Chû chu, nangmâ nuntawng behchhanin Pathian ṭhatna leh hmangaihna chungchâng hi rinawm leh tihtakzetin mi dangte hnênah i puâng thei em? I testimoni sawi tûr chu eng nge ni ang?`

`Lalpa i lo nghahnaa nangmâ nuntawng chu eng nge ni a, Amah rinchhan leh a tlângpuia rinna thû-ah eng nge a zirtîr che?`