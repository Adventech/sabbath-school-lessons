---
title:  Hrilh Lâwkna Lungphûm
date:   06/11/2023
---

`Lk 24:36–49 chhiar la. Heta thilthleng hi eng nge ni a, engati nge heta an thil paltlang hi tirhkohte tân a pawimawh viâu?`

Hlauhna avânga zirtîrten an ring mai lo kha thil tuipuiawm tak a ni. Chutah, Isua an hmuh a, Ani chu a nung tih hrilh an nih hnû pawh khân lâwmna tûra ring pawh an ni lo (Lk 24:41). Thil eng emaw hi a ṭhat êm vânga dik lo tûra ngaih chângte i nei vê tawh em? Hei hi pindan chungnunga zirtîrte leh mi dangte thil tawn kha a ni.

Isuan hê thil nên ngawt hian kalsan ta mai chu ni se, an rinna chuan a daih rei lo hlê ang. Hun lo inher zêlah an nuntawng pawh a thâmral zêl bawk ang; theihnghilhin, rin loh thûte pawh an sawi zui mai thei e. Tichuan, A taksaa ser awmte entîr leh an hmâa sangha ei lekin A duhtâwk mai lo. Thu lama hruaiin, hrilh lâwknaten A hnathawh leh rawngbâwlna a kâwk tih a kawhhmuh a. Amah nêna an nuntawng chu ropui hlê pawh ni se, Isuan an rinna chu Pathian Thûa innghat ni ngêi se a duhsak tlat a ni.

“Hêng hi in hnêna ka awm laia ka thû kha a ni, Mosia Dânah te, zâwlnei lehkhabuah te, Fakna Hla Bû-ah te ka chanchin ziak apiang a lo thlen tûrzia in hnêna ka awm laia ka hrilh ṭhin che u kha,” (Lk 24:44).

Hetah pawh hian, thuhretua ṭang tûr leh, rawngbâwl tûra min tihphûrtu kan hmû a: chû chu Pathian Thû a ni. Isuan zirtîrte nuntawng sawh ngheh nân, A thih chhan leh A thawhlehna awmzia chu hriatthiamtîr an mamawh a. An khawvêl thlîr dân pawh lei lalram âiin sual chinfelna ropui, thihna chunga Kristâ hnehna lam an thlîr a ngai bawk. Chanchin ṭhâ chu Israelten lei lalram thuneihna an chan bâk thil a ni. Setana chunga Kristâ hnehna târ langin, engtikah emaw chuan khawvêla suahsualna zawng zawng hi tih boral a la ni dâwn a, lei hi siam thar a la ni leh ang a, Pathian chu A mîte zîngah a awm tawh ang tih a lantîr tel bawk. Ani chuan “an hriatthiamna a hawnsak a” (Lk 24:45), tichuan khawvêla an la puân tûr, hêng thutakte hi an manthiam thei ang.

A Thu lungphûm tel lo chuan Isuaa kan nuntawngte hi vawn nun reng theih an ni lo va, Kristâ lo kal hmasakna leh A lo kal lehna tûr kâwktu khawvêl thilthlengte nên lam a ni vek. Hêng thutakte hi nghet taka manthiamin, rawngbâwl tûra inpeihin kan phûr thei ang.

`Kristâ lo kal hmasakna leh lo kal lehna kâwk hrilh lâwknaah hian eng ang taka zung kaih nghet nge i nih? A bîkin hun hnuhnungah, engati nge Pathian Thû, hrilh lâwkna thûa zungkaih nghet tûr kan nih a, engati nge chûng thu hriatthiam chu rawngbâwlna atân a pawimawh viâu?`