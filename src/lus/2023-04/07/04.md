---
title:  Chatuan Nunna Nei Tûrin
date:   14/11/2023
---

`Lk 10:27, 28 chhiar la. Amâ zawhna dân hremîin a chhânna chu eng nge ni?`

Dân hremî khân zawhna a siam chu amah ngêiin heti hian a chhâng: “Lalpa i Pathian chu i thinlung zawng zawngin i hmangaih tûr a ni....” “Nangmah i inhmangaih angin i ṭhenawm chu i hmangaih tûr a ni,’ ” tiin (Lk 10:27).

Chuta Isuâ chhânna chu eng nge ni? Ani chuan, “I chhâng dik zet mai e,” (Lk 10:28) a ti a. Hê thu hmang hian Isuan a taka tih ngêi tûr hmangin chona a siamsak ta a ni: “Hei hi tî la, i nung ang,” (Lk 10:28) tiin.

Ringtu tam zâwk chuan thurin leh rinna thûa chhânna dik pêk chu thil harsa vakah an ngai lo. Chona ni zâwk chu, thil dik tih an hriat a taka tih leh an rinna a taka zui chu a ni. Chhandamna nihna khawp hriatna nei tawh mi tam tak chuan, an thil hriat chu an zui loh avângin mi bo an la ni dâwn a. Chuvâng tak chuan hê thû hi a pawimawh a ni. Pathian leh ṭhenawmte hmangaih tûr tih thu hriat lek hi a tâwk lo. A taka nunpui tûr a ni zâwk!

`Jak 2:17–22 chhiar la. Engtin nge hêng châng thûte leh Isuan dân hremî hnêna A sawi kha a inzûl le?`

Pathian kan hmangaih chuan, A Thû kan chhiar ṭhîn ngêi ang a, ṭawngṭaiin, A thupêkte pawh kan zâwm ang a, ‘kan thinlung zawng zawngin’ A âw pawh kan zâwm bawk ang. ‘Mi dangte ka hmangaih’ tiin kohhran mîte ngaihsak lo vin, kan ṭanpui theih reng mi dangte tlâkchhamna ngaihthah sî ilang, ka rinna chuan eng ṭhatna nge a neih chuân ang ni? Kristian sâkhuana hi thurin danglam tak neih mai a ni ngawt lo va, a taka khawsak phung tûr a ni zâwk.

“Ûnaupa emaw, ûnaunû emaw, saruâka awmin, an nî tin châw tlachham sela, in zînga tuin emaw an hnênah, ‘Thlamuâng takin kal ula, lum tak leh puâr takin awm rawh,’ ti ula, taksa tâna thil châkkhai chu in pêk sî loh chuan eng nge sâwt ang?” (Jak 2:15, 16).

`Engang takin nge mi dangte ṭhatna tûr i ngaihtuahsak ṭhin? Heta Paula thusawi: “Mahnî tâ tâ mai en lovin, mi dang tâ pawh en ṭheuh zâwk rawh u,” (Phil 2:4) tih hi eng ang taka ṭhâin nge i zui ṭhin? Pathian khawngaihna zârah, engtin nge mi dangte ngaihsak dân ṭha zâwka i zir theih ang?`