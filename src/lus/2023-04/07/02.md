---
title:  Zawhna Pawimawh Ber Berte
date:   12/11/2023
---

Tûte nge kan nih? Engati nge hetah hian kan awm? Kan thih hunin eng nge lo thleng ṭhîn? Kan tâwp dân tûr chu eng nge ni? Hêng zawhnate hi thithei mihringin zawhna a zawh theih zawnga pawimawh ber a ni. Chanchin ṭhâ Luka ziakah chuan mî tû emaw Isuâ hnêna lo kalin, zawhna pawimawh ber chu a rawn zâwt a ni.

`Lk 10:25 chhiar la. Hê dân hremî hian eng zawhna nge a zawh a, eng nge a zawh chhan?`

A zawhna chu a pawimawh hlê chungin, Bible chuan Isua fiah nâna zâwt mai a nih thû chiang takin a sawi a. Eng emaw châng chuan mîte hi rinhlelhna leh rinlohna nêna lo kalin, zawhna an zâwt satliah mai thei tih kan hria a; mahse, chûng mîte chu kan lo pawh thei tho bawk. Chutiang chiah chuan, tih takna rilrû kha a pu lo tih A hre chungin, Isuan dân hremi kha a lo dawngsawng ta tho a ni. Khâ dân hremi leh mipuite thinlungte inenfiah tûra chawh thawhsak nân Isuan chû zawhna chu A hmansak a. Dân hremî rilrû A hre nâin, Isuan lo ngaihzamsak emaw, zah lo taka lo tih emaw ang chî chu a ti chuâng lo.

A thu hrimin, hê zawhna âia pawimawh eng zawhna nge awm thei ang le? “Chatuana nun chang tûrin eng nge ka tih ang?” Kan sâkhaw biak dân leh puithûna chu eng ang pawh ni se, a phênah chuan hê zawhna pawimawh hi a awm zêl tho a ni. Hê zawhna kalh chiah chu, kan nunna hi “chhûm rei lo te lo lang a, ral leh ta mai ṭhîn ang hi in ni,” (Jak 4:14) tia sawi a nih laiin, eng thil dang nge pawimawh tak tak awm thei chuâng ang ni? Thlan tûr kan neih chu: Chatuan nunna nge, chatuana boralna zâwk tih a ni mai?

`1 Kor 15:30–32 chhiar la. Chatuan nunna pawimawhzia tichiang tûrin eng nge Paulan hetah hian a sawi?`

A thil tih chhan chu rinhlelhawm deuh pawh lo ni se, dân hremî zawhna kha a pawimawh tho mai. Isua pawhin rawngbâwlna remchânga hman dân A zawng reng ṭhîn angin, mîte pawh nâna remchângah A hmang ta rêng a ni.

`Remchânna kan neih apiangte hi, duhthusâm ang chiah ni kher lo pawh ni se, engtin nge thuhretua ṭan nân kan hman zêl theih ang?`