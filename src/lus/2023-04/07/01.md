---
title:  Ṭhenawma Rawngbâwlna
date:   11/11/2023
---

> <p>Chângvawn</p>
> “Ani chuan, ‘Lalpa i Pathian chu i thinlung zawng zawngin, i thlarau zawng   zawngin, i chakna zawng zawngin, i rilrû zawng zawngin i hmangaih tûr a ni.’ ‘Nangmah i inhmangaih angin i vêngte pawh i hmangaih tûr a ni,’ tih hi, a ti a, a chhâng a,” (Luka 10:27).

### Chhiar Tûr
Mik 6:6–8; Mt 22:37–40; Lk 10:25–37; Gal 5:14; 2 Tim 3:16; Jak 2:17–22.

Hê Bible châng: “Lalpa i Pathian chu i thinlung zawng zawngin, i thlarau zawng zawngin, i chakna zawng zawngin, i rilrû zawng zawngin i hmangaih tûr a ni” (Lk 10:27) tih hi kan hre ṭheuh âwm e. Chutichungin, Pathian kan hmangaihna hi pâwn lam thil lek niin, Amah hmangaiha inchhâl chungin A thû kan âwih lo thei a ni. Pathian hmangaihin kan inngai a, mahse hê hmangaihna hi kan nî tin nunah engtin nge kan lantîr ṭhin le? Pathian hmangaihna chuan nî tinin kan thinlung, thlarau, taksa leh rilrû zawng zawng a ngiat tlat sî a. Mî tû pawhin Pathian hmangaihin a insawi thei a; a taka ti tûr erawh chuan rilru fîm taka beih ngial a ngai sî a ni.

Pathian hmangaih hi a ṭhâin a pawimawh hlê a, Pathian chuan mi dangte pawh hmangaih vê tho tûrin min duh a; a chhan chu mi dangte kan hmangaihna hian Amah kan hmangaihna a târ lang ṭhîn a ni. Chu chuan thil a titheiin, a tak hlê bawk. 1 Jn 4:20 chuan, “Miin, ‘Pathian ka hmangaih e,’ tiin a ûnau haw sî sela, amah chu dawthei a ni; a ûnau a hmuh tawh renga mah a hmangaih loh chuan Pathian a hmuh ngai lohva chu engtin nge a hmangaih theih ang?” tiin a sawi a. Paula pawhin Gal 5:14-ah, “ ‘Nangmah i inhmangaih angin i vêngte i hmangaih tûr a ni,’ tih thu kamkhatah hian dân thû zawng zawng chu a famkim tawh a ni,” tiin a sawi bawk.

Tûn kâr chhûng hian hê zirlai a taka kan nunpui theih dân tûr chu kan zir ho dâwn a ni.