---
title:  Zir Belhna
date:   17/11/2023
---

Chhiar tûr Ellen G. White-i lehkhabu Chatuan Nghahfâk-a “Samari Mi Ṭhâ,” pp. 557–565.

Kan tûnlai khawvêlah hian rilṭâm, tlachham leh endawng tuâr an tam mai. Thil ‘tê tham tê’ pawh ni se, eng emaw chu i tihsak thei ang. Isuâ lo kal leh hmâ hian harsatna zawng zawngte chu kan chinfelsak vek dâwn lo. Chutiang ti tûra koh pawh kan ni hek lo. Mahse, chû hun thleng chuan mî tû emaw ei tûr tlachham mamawh zuâlpui phuhrûksak chu kan tih tûr a ni a; kan tûnlai hunah pawh kan khawvêla harsatna hluâr tak, kohhran chhûnga hleih neihna emaw, endawng tuâr emaw chu kan ṭanpui tûr a ni.

“Pâ hmâa sâkhaw thianghlim leh bawlhhlawh kâi lo chu: ‘Fahrah leh hmeithaite an hrehawm lâia kan leh, khawv>l bawlhhlawh kâi lova in siam ṭhin hi.’ Thil ṭha tih hi Kristan min phût chu a ni; chûngte chu, ṭawngkam nêm te, mi dangte tâna inpêkna te, mi rethei, tlachham leh natna tuâr ngaihsak te hi a ni. Thinlungin thinlunga phurrit phur leh beidawng, mi lungngaite a lainat a, kutin tlachhamte tân a sem chhuah a, saruâka awmte silh an nih a, in in chhûng leh in thinlunga mi khualte in lawmluh hian, vântirhkohte chu an lo hnâi a, a chhânna chu vânramah thawn chhoh a ni ṭhîn. Diknaa thiltih zawng zawng te, zahngaihna te, thil ṭha tih duhna te hi vânramah chuan rimâwi an ni. Zahngaihna nêna thiltitute chu Pa chuan a lalṭhutthlêng aṭangin a lo thlîr reng a, a ro hlu ber berah a lo chhiar ṭhîn.

“Rochuâm ka siam nî-ah chuan ka tâ an ni ang, Sipaihote Lalpa chuan a ti.” Tlachhamte leh hrehawm tuârte chunga zahngaihna thiltih zawng zawngte hi Isuâ chunga tî ang chiahah ngaih a ni. Mi rethei in ṭanpui a, natna tuâr leh hnehchhiaha awmte in lainat a, fahrahte ṭhiana insiam hian Isua nên in inlaichîn hnai sawt bawk.”—Ellen G. White, Testimonies for the Church, vol. 2, p. 28.

**Sawi Ho Tûr**:

`Engtin nge Pathian leh mi dangte hmangaih tûra thupêk hi thiltiha chhandam nih tumna a ni lo tih kan manthiam theih ang? Isuâ nihna leh kraws chunga min tihsak chungchâng (Phil 2:5–8) kan ngaihtuahin, engati nge chuti kauva chhandamna ropui chu kan thil tih zâra hlawh chhuak thei anga inngaih hi thil dik lo tak a nih? Engtin nge chhandam nih nâna thawh dik lohna leh, Isuaa kan neih tawh chhandamna kan nuna târ lan inkâr hi thliâr thiam dân kan zir theih ang?`

`Engtin nge kan laka danglam deuhte chunga ngaihtheih lohna rilrû kan pu ṭhîn tih inpawm dân kan zir theih ang?`

`Tûn kâr zirlaia Bible châng kan zir tâkte bâkah, eng ang mîte chungah pawh ngilneihna lantîr zêl tûr kan ni tih thlâwp eng châng dangte nge kan zir tel theih ang?`