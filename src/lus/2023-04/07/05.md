---
title:  Mahnî Kan Inhmangaih Anga Mi Dange Hmangaihin
date:   15/11/2023
---

`Mt 22:37–40 chhiar la. Engtin nge Amah Isua ngêiin heta A sawi hi, Lk 10:27, 28-a dân hremî A chhânna nên thu inzûl a nih?`

Mt 22:37–40 sawi dânin, Isuan hêng thupêk pahnihah hian rinna dik nî tina lantîr dân tûr chu chiang takin a sawi a. Lk 10:27, 28 chuan hêng thil pahnihte hi mîin a tih loh chuan, chatuan nunna a nei thei lo vang tih a sawi chiang hlê bawk.

“Hmangaihna hi lei leh vân Pathian sorkar innghahna a ni ang bawkin, Kristian nungchang innghahna pawh a ni vê ngei tûr a ni a, chû chauh chuan himna leh nghehna min neihtîr thei a, fiahna leh thlêmna min do zawhtîr thei bawk.”—Ellen G. White, Kristâ Tehkhin Thûte, p. 28.

`Chhiar tûr Mik 6:6–8; Gal 5:14; leh 1 Jn 4:20, 21. Engtin nge hêng chângte hian Isuâ lo sawi tâk kha an nemngheh?`

Paula sawi dânin, “ ‘Nangmah i inhmangaih angin i vêngte i hmangaih tûr a ni,’ tih thu kamkhatah hian dân thû zawng zawng chu a famkim tawh,” (Gal 5:14, NKJV) tih a ni. Paula tân chuan, Pathian hmangaihna chu mi dangte a taka kan en dânah a lang chhuak ṭhîn a. “Mi fel chu rinnain a nung ang’ ” (Rom 1:17), tiin a sawi nâin, ‘rinnaa nung’ tih hi mi dangte hriat loh emaw, hmuh loh emawa a rûk a ni thei lo. Paula te, Mika te leh, Johana-ten chiang taka an sawi chu, neia kan inchhâl rinna nihna dik takin a târ lang ṭhîn tih hi a ni.

1 Korin 13-ah, Paulan chiang taka a sawi chu, hriatna ropui neih emaw, thil ropuite tih emaw, rinna ropui neih te, mahnî nunna hlan hial emaw pawh ni se, hmangaihna neih a nih sî loh chuan, chû mî chu “dâr ri satliah mai emaw, dârbenthek ri mai mai emaw” (1 Kor 13:1) ang lek a ni ang tih a ni.

`A chunga Ellen G. White-i thusawi kha ngaihtuah la. Mî chu hmangaihnaa a awm chauhin fiahna leh thlêmna a do zawhtîr zui thei tih hi chhinchhiah la. Engtin nge hê thû hian hmangaihna chu thiltiha chhandam nih tumna ni lo vin, Isuaa kan neih rinna lantîrna a ni zâwk tih a entîr?`