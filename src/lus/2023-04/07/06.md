---
title:  Tûnlai Huna Samari Mi Ṭhâ Chu
date:   16/11/2023
---

Dân hremî chhânna dik nemnghehpuiin, Isuan, “Hei hi ti la i nung ang,” (Lk 10:28) a ti a; chutiang chuan mihring thinlung chhûng ril tak A khawihsak ta a ni. Dân hremî tân chuan chhânna dikte pêk kha a awlsam, mahse khâng thilte a taka hlen erawh chu kum 2,000 kal ta khân inhniâlna a lo ni tawh a, tûn lai hunah pawh a la ni ta zêl a ni. Dân hremî khân a thil hriatzia târ lan leh, Isua kha ṭawng-awhtîr a tum a. Ani chuan: “Tu nge ka ṭhenawm chu?” (Lk 10:29) tiin a zâwt zui nghâl zat a ni.

`Lk 10:30–37 chhiar la. Engtin nge hê thawnthûa Isuâ sawi tum tak chu i khâikhâwm tâk ang?`

Kan chhehvêlah hian mîten dik lo taka an tih tuâr ṭhînte an awm em? Anmahni ṭanpui tûrin kan tih theih chu kan ti ṭhîn em le?

Eng emaw châng chuan ṭanpui ngaite hi pastor te, upa te leh member-te pawhin an ti lo fo ṭhîn a. A châng chuan kan chênna vêla chêngte chungah hian keini âiin sâkhaw dang betute hi an ngilnei zâwk mah emaw tih tûr a ni ṭhîn. Ngilneihna thûte kan sawi a, chutichungin mîte tlâkchhamnate chu kan phuhrûksak lêm lo va. Kan rinna hi awmzenei a nih sî chuan, chûng tlâkchham neite ṭanpui tûrin kan che chhuak tûr a ni.

Isuan Samari Mi Ṭha thawnthû tihtâwp nân, mi pathumte zînga a tû chu nge ṭanpui ngai ṭanpuitu tih zawhna a zâwt a.

“Tichuan, hê zawhna, ‘Ka vêngte chu tûte nge ni?’ tih hi chatuan atân chhân felin a awm ta. Kan vêngte chu kan kohhran mîte leh kan rinpuite chauh an ni lo va, eng hnama mi nge an niha, an vun rawng eng ang nge leh an dinhmun eng ang nge a nih tih pawh a ni lo. Kan vêngte chu kan ṭanpui mamawhtu apiangte an ni. Kan vêngte chu, hmêlmapain a hliam leh vuak thitlin apiangte an ni a, Pathian mi leh sâte rêng rêngte chu kan vêngte an ni vek.”—Ellen G. White, Chatuan Nghahfâk, p. 503.

`Chona: Mi danglam deuh, mimal taka i ngainat lêm loh tû emaw tân nî tinin ṭawngṭaisak ṭhîn ang che.`

`Hmalâkna Tûr: I mi hriat ṭhan (non-Adventists) hming pathum tal ziak chhuak la; an mamawh ṭheuhte (rilrû, tîsâ, ṭhian kawm lam) hriatsakin, khân an mamawhte phuhrûksak ang che. Kâr lo awm tûr chhûng hian an tân eng nge a taka i tihsak theih ang?`