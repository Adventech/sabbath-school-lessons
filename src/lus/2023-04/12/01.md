---
title:  Estheri leh Mordekaia
date:   16/12/2023
---

> <p>Chângvawn</p>
> “Ka chhandamnain kâwlkil a thlen theihna tûrin, hnamte tiêngtu-ah ka ruât ang che,” (Isaia 49:6).

### Chhiar Tûr
Est 2:1–10, 20; 3:1–15; 4:1–14; 9:1–12; Dan 1:1–12; 6:1–9.

Estheri bû-ah hian Bible-a ‘hnam hrang kâra rawngbâwlna’ thu ngaihnawm ber zînga pakhat chu kan hmû a. Hê lehkhabu chungchâng ziaha pui a tam ta hlê a, tûnlai Juda mîten Estheri 9:26–31 behchhanin Purim kût an la hmang ṭhîn a ni.

Estheri leh a pamî Mordekaia-te kha Juda mi, Persia lalram khawpui, Susa-a chêng an ni. A chhan tak chu kan hre lo nâin, anni kha Juda saltâng chhuak dangte ang lo takin an saltânna ramah an awm zui zêl a.

Chutah, remchânna lo thleng chho zêlin, Etheri chu lalnû-ah a ṭang a. “Lal chuan hmeichhe dang zawng zawng âiin a hmangaih a, nula dang zawng zawng âiin khawngaihna leh duhsakna a hlawh a; tichuan lallukhum a khumtîr a, Vasti âiah lalnuah a siam ta a,” (Est 2:17).

Chutiang dinhmuna ding chung chuan, Estherin, tîm deuh chung pawh ni se, Bible thawnthûah dinhmun pawimawh tak a chang a. Kawng mak danglam takin, hê thawnthû hian Pathian mîten ram dang mîte zîngah pawh thutak thuhretuah an ṭang tih a târ lang a.

Kan hun neih dân chu eng pawh ni se, tûn kâr chhûng hian kan zirlai, Estheri bû hi chhiar chhuah emaw, en chhuah thuâk thuâk emaw in tum dâwn nia.