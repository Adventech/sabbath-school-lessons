---
title:  Purim Thilmak Thleng Chu
date:   21/12/2023
---

Estheri bû-a Pathian hming lang lo hi zir mîte chuan an hre chiang hlawm hlê a. Bible pum puia chutiang awm chhun chu a ni bawk. Chuti chungin, Judate chuan an tâna chhanchhuahna ropui thlentîr tûra Pathian lo chêtna chu an hria a; hê bû hi Bible-a telh tûrin Pathian mîte chuan an thlang ta rêng a ni.

Kan nî tin nun lang lo lamah hian, Pathian chênchilhna chu kan hmu thei ṭhîn em le? Pathian lo chêtnate chu thil thleng pângngai, narân mai anga langte pawh a ni thei; chîk taka kan lo ngaihtuah a nih loh chuan, Pathian chênchilhna kan hre lo mai dâwn a ni.

`Est 9:1–12 chhiar la. Estheri beihna rah chhuah chu eng nge ni?`

Purim thilmak thleng kha danglam tak chu a ni. Thilmak thleng kha thil narân, thilthleng pângngai rêng ang maiin a lang a. Judate tihhlum an nihna tûr dân kha sût a ni lo va; mahse, dân thar ziah a ni a, Judate chu anmahni an lo invênhim phalsak an ni.

Thilthleng dangte pawh ngaihtuah la, khâng thilthlengte zâra Pathian lo chêt dânte kha chhinchhiah ang che. Persia mîte khân Judate tân Pathian A lo chê tih an hria a. A rahchhuah chu eng nge ni ta?

“Chûng rama mîte zînga tam tak chu Juda-ah an insiam a” (Est 8:17). Hei hi mi boten Amah hriatna an neih theih nâna Lalpâ hnathawh dân entîrna ropui tak  a ni.

Juda hruaitûte khân Pathian hnathawh a ni tih an pawm a. Mahnî invênghim tûra Judate an dinchan tâkah khân, kum tina a hriat rengna, hnehna nî serh tûrin an puâng a. Hêng nîte hi A chhanchhuahna hriat reng nân, Pathian hnêna lâwmthu sawina nî-ah an hmang ta ṭhîn a ni.

`Chona: Kâr lo awm tûr chhûnga mi i ṭawngṭaisak ṭhin zînga pakhat hnêna Pathianin thil A lo tihsak tawh che chungchâng hrilh vê tûra huaisenna pe tûr chein Pathian hnênah ṭawngṭaiin dîl ang che.`

`Hmalâkna Tûr: A lian emaw, tê emaw, Pathianin i tâna thil A tihsak che chungchâng chhinchhiahna bû vawng la. A hun taka mi tû emaw hnêna i hrilh vê theih nân ennawn ṭhînin, Pathian hnêna ṭawngṭaiin ṭanpuina dîl ang che.`