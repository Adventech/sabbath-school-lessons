---
title:  Hnam Dangte Zînga Saltâng
date:   17/12/2023
---

Hnam dang zînga thawn darh nih hi a awlsam ngai lo. Judate kha a tîrah Babulon-ah, a hnûa Persian mîte zînga harsatna an tawh namên lohzia kha manthiam mai a harsa hlê.

Kan zînga tû mah hi kan rinna hi ram dân a nihna Adventist rama chêng kan awm lo. Mahse ram danga hruai bo an nih hmâin, Juda mîte kha mahnî rama chêng an ni a, an rinna zirtîrna thupuite chu an ram dân a ni nghâl bawk.

Chutiang a nih avâng chuan Pathian chunga rinawm pawh, eng emaw chenah awlsam viâu tûr a ni. Chutiangah chuan hnam dânpuia târ lan a nih angin, nisarihna Sabbath serh pawh a awlsam dâwn lo’m ni?

A lehlamah chuan, chanchin thianghlim chuan ram dinhmun chu rinna atâna duhawm tak pawh ni se, rinawmna chu thinlung aṭanga lo chhuak tûr a ni a, a nih loh chuan sual, kalsualna leh chhiatna chuan a zui ngêi ang.

“Lalpa chuan, ‘Hê mîte hian mi rawn hnaih a, an kâ leh an hmûiin mi châwimâwi ṭhîn tak a, nimahsela an thinlung chu ka hlatah an sawn a, an mi ṭihna chu mihring thupêk an inzirtîr mai chu a ni.’” (Is 29:13).

A lehlamah, rinawm tum tlatte chu boruâk duhawm lo ber hnuaiah pawh thuâwihna laka dâl theih an ni lo.

`Chhiar tûr Dan 1:1–12; 3:1–12; 6:1–9. An dinhmun ṭheuh chu danglam deuh mah se, ram danga chêng Pathian mîten chona an hmachhawn chungchâng eng nge hêng hian a târ lan?`

Tû pawh niin, khaw hmuna chêng pawh ni ilang, ram dân emaw, hnam ziâ emaw avânga kan rinna leh thuhretûa ṭan kawngah chona lian tak hmachhawn tûr a awm deuh zêl a. Hêng thûa Daniela chanchin kha ‘hlimawm’ takin a tâwp deuh zêl a; chû chuan harsatna hnuaiah pawh Pathian chungah a rinawm tlat theih tih a entîr a ni. Khâng thûte kha a ṭhazâwngin tâwp lo pawh ni se, khâng mîte khân thil dik an ti a ni tih chu rinhlelh ruâl a ni lo.

`In hnam zînga in rinna avânga chona in hmachhawn ṭhenkhat chu engte nge ni? Engtin nge in lo hmachhawn ṭhin?`