---
title:  Hetih Hun Atân Hian
date:   20/12/2023
---

`Est 4:1–14 chhiar la. Engati nge khatih lai hun kha Estheri tân Juda mî a nih a târ lan hun remchâng anga ngaih a nih?`

Ṭanpuina dîla Mordekaian Estheri a biak khân, ani kha kum eng emawti chhûng chu Ahasuera nupuiah a lo ṭang tawh a; mahse, Persia dânah chuan lalber hnên aṭanga sâwmna chiang tak an dawng a nih loh chuan, tû mah lalṭhuthlêng hmâah an lo lang tûr a ni lo. Hê dân zahlotu apiang chu tihhlum tûr a ni mai. A dinhmun hlauhawmzia hre chungin, Estheri chu sâwmna dawng lo chungin lalṭhuthlêng hûnna pindanah chuan a lût ta a ni.

Mordekaia rinna khân Estheri rinna a kaihthawhsak a. Estheri bu thupui ber chu Mordekaian Estheri hnêna a thu thawn: “Modekaia chuan Estheri chu a va chhântîr leh a, ‘Juda mî zawng zawngten an pumpelh loh tûr chu lal inah chuan i pumpelh dâwn bîk emaw tih inring suh. Tûn hun anga i ngawih mai mai chuan hmun danga Judate tân himna leh chhuahna a lo awm pawhin, nang leh i pa chhûngte chu kan boral ang; lal nihna i lo chan hi hetih hun atân ngêi hian a ni dâwn lo’m ni?’ va ti tûrin a tîr a.” (Est 4:13, 14) tih hi a ni.

Estheri rinna chu Mordekaia ngenna hmanga amâ mîte a hmangaihna hmanga fiah a ni ta a. Estheri kha Juda mî a ni tih Mordekaia chauhin a hria a, inhmang tûra thutlûkna a siam tâkah khân, a nunna thâp takmeuhin a che chhuak ta a ni.

Pathian a rinna chu a chak a, Pathian ṭanpuina tel lo chuan a hlawhtling thei lo tih pawh a hre bawk. Mordekaia a chhânna khân a rinna chu a târ lang a: “Susan-a awm Juda mî zawng zawng ko khâwm vek la, keimah avângin châw nghei ula, ni thum leh zan thum eng mah ei lo leh in lovin awm rawh u; kei leh ka nulahote pawhin kan nghei vê ang a; dân lo angin lal hnênah ka lût ang a; ka boral leh ka boral a ni mai ang,” (Est 4:16).

Mordekaian hê hriattîrna thû hi Shushan-a Juda mî zawng zawngte hnênah a thawn chhuak vek a; chawnghei leh ṭawngṭai hun an hman chhûngin, Estheri chu hun hlauhawm atân chuan mahni a inbuatsaih lâwk a. “Ni thum nî chuan heti hi a ni a, Estheri chuan a lal silhfên a inbel a, lal rorêlna in zâwn taka lal in hung chhûngah chuan a va ding a, lal chu lal ṭhutthlêngah a in luhna hawiin a ṭhû a. Lalnu Estheri chu lal kawt hung chhûnga a ding lalin a han hmuh chuan, a chungah a lâwm a; lal chuan a rangkachak lal tiang ken chu Estheri lamah chuan a han lek a. Chutichuan Estheri chuan a va hnaih a, lal tiang hmâwr chu a han khawih a,” (Est 5:1, 2).

`Khatiang boruâk hnuaia Judate ṭawngṭainaah khân chawnghei pawh a tel ngêi ang. Chû chu, mahnî tâna chê chu an ni nâin, ṭawngṭai mawlh kha an thupui ber a ni. Heta ṭang hian eng zirlai chiang tak nge kan lâk chhuah theih ang?`