---
title:  Mordekaia – Thuhretu Rinawm
date:   19/12/2023
---

Ram danga chêng an nih angin, engtikah emaw chuan Mordekaia leh Estheri-te kha Pathian chunga an rinawm zui zêl phawt chuan buaina an la tâwk ngêi ang. Chutiang chu Mordekaia dinhmun chu a ni ta a ni.

`Est 3:1–15 chhiar la. Heta thilthleng hi eng nge ni a, eng nge a chhan?`

Estheri 3-ah, Lalber Xerxes (Ahasuera) chuan Hamana chu kâisântîrin, thuneihna nasa tak a pê tih kan hmû a. Mi tinte chu Hamana hmâa kûn tûra tih an ni bawk a. Mahse: “Mordekaia chuan a hmâa kûnin chibai a bûk duh lo,” (Estheii 3:2, NIV) tih kan chhiar. Bible hian eng vânga Mordekaia kha Hamana hmâa kûn vê lo nge tih min hrilh lo va. Mahse a chhan kan hria a ni. Ani kha Juda rinawm a ni a. Mordekaia khân Aigupta chhuahsan lai (Deut 25:19) aṭanga tawha an hnam hmêlmâ Amalek mî, Agaga thlah chu zahna lantîr a duh lo. Engtin nge Juda mi rinawm chu Amalek mî hmâah a ṭhingṭhit theih ang ni? Lalpa chauh lo chu tû mah chibai a bûk tûr a ni lo?

“Lal mîte, lal kawt hung kawngkâa awm zawng zawngte chuan Mordekaia hnênah, ‘Engati nge lal thupêk i bawhchhiat?’” (Est 3:3) an ti a. A chhân dân chipchiarin kan hre lo nâin, a châng dawt leh chuan “Mordekai-a’n Juda mî a ni tih a lo hrilh tawh hlawm sî a,” (Est 3:4) tiin min hrilh. Khatiang a nih avâng khân, Mordekaian vânte leh lei Siamtu Pathian chibaibûk tûra remchânna a neih phah a, suala khat mihring chu chibai a buk lo vang. Eng emaw chenah, Mordekaia kha a rinna thuhretûah a ṭang thei a, khatiang rinna avâng khân amah leh mi dangte pawh dinhmun hlauhawmah a dintîr thei a ni.

“Daniela leh a ṭhiante leh Mordekaia hnên aṭang khân Babulon lal rorêlna hmun, thianghlimna kawnga hmun thim zîngah êng chu fiah takin a lo êng chhuak ta a ni.”—Ellen G. White, Advent Review and Sabbath Herald, May 13, 1884.

Hamanan Juda mîte suât mang a duh laia lal hnêna an chungchâng a sawi dân chu: “I ram ṭhen chhûng tinah hnam eng emaw, hnam dang nên inang lo, intihrang an awm darh nuai a; an dânte chu hnam dangte dân nên a inang lo riâu mai a; lal dân pawh an zâwm hek lo; chuvângin chutiang awmtîr phal chu lal tân a manhlâ lo hlê mai,” (Est 3:8) tih a ni. An hnam dân pawh hrang leh lal dânte pawh zâwm lo an ni rêng em? Tihduhdah hlawhna tham a va ni âwm êm!

`Mordekaia anga tûn huna fiah kan nih theih dân kawng chu engte nge ni? Engtin nge kan chhân lêt ang?`