---
title:  Ram Dang Rorêlna Hmunah
date:   18/12/2023
---

Babulon a tlâwm a, Medo-Persia a lo din tâkah khân, Juda mi tam tak chu an thlahtûte ramah an kîr leh a. Mahse, an vâi chuan an lêt vek lo. Mi ṭhenkhat chu hun eng emawti chhûng an lo chên tawhna ramah chuan an awm zui zêl a ni.

Chu chu rilrûa vawng chungin, Estheri chanchin ṭobul tlêma zâwng kan hre thei a. “Lal Ahasuera a ram lalṭhutthlêng lal khua Susan-a a ṭhut lai” (Est 1:2) a ni. Helai Bible thû hi hê lal rorêlna hnuaia Persia Lalram a awm lai hun  a ni.

Bung 1-ah, lalnû Vashti chu lalin a hnâwl a, chuvâng chuan amâ âiah lalnû dang zawn a ni a. Chutiang boruâk hnuaiah chuan Estheri leh a pami Mordekaia-te chu an lo lang vê ta a ni.

`Est 2:1–9 chhiar la. Hêng chângte hian Mordekaia leh Estheri-te dinhmun chungchâng eng nge min zirtîr?`

Mordekaia kha sorkar mi lian, lal in kawngkâa ṭhu ṭhîn, Shushan khawpuia a fanû a tâna a lâk, Estheri nêna chêng ni âwmin a lang. An dinhmun leh an chênna avângin Persian hnam dân khân a chiah hneh hlê a. Hei vâng pawh hi a ni ang Estheri kha Lalber hmâa inlan tûra thlan a nih ni. “Estheri chu lal inah hmeichhe vêngtu Hegaia vênnaah chuan an hruai lût a,” (Est 2:8).

`Est 2:10, 20 chhiar la. Heta thil kal mêk hi eng nge ni a, engati nge Mordekaia khân khatiang thû a pêk?`

Bible hian a sawi lang chiah lo nâin, rin thiam a harsa lêm lo. Hnam dang mîte leh sâkhaw dang biâte zînga chêng an nih angin, huât hlawh loh nân an chhûngkua leh an mîte chungchâng zêp mai kha a finthlâk zâwk a ni.

`Eng ang boruâk hnuaiah nge kan rinna uâl-âu taka lantîr loh a finthlâk zâwk theih ang? A nih loh leh, chû chu kan ti ngai hauh lo tûr a ni ang em, eng vângin?`