---
title:  Pathian Rawngbâwlna Khârna Chu
date:   23/12/2023
---

> <p>Chângvawn</p>
> “Chutichuan hêng thil zawng zawngte hi boral vek tûr a nih avângin, Pathian nî lo thleng tûr chu lo thlîr leh, thlen hmâtîr tûrin, in awm dân thianghlim leh Pathian ngaihsak kawngah chuan mi eng ang nge in nih tûr le?” (2 Petera 3:11, 12).

### Chhiar Tûr
Lk 11:23; 1 Tim 2:4; 1 Pet 2:9; Thup 1:1–7; 14:6–12; 21:1–4.

Thupuan bû hi tâwpna huna thilthleng tûr ngaihtuahnain a khat a. A thupui ber chu Krista leh Setana kâra inbeihna thû a ni. Setanan dân ang taka lei chelhtu a nihna chu a hloh tawh a, tûnah chuan Pathian chunga rinawmte a ûmzui ta thung a. Pathian fâte, mi fel la damte leh, Adama leh Evi-te suala an tlûk aṭanga mi rinawm thi tâte Isuâ lo kal lehnaa chhanchhuah an nihna hmangin a vâwrtâwp a lo thleng dâwn a. Hê bû hian Setana leh mi sualte chu meia hâl ral an nih a, hê lei siam thara Isuan A chatuan lalram a din ngheh tûr thû pawh min entîr bawk.

Thupuan zirtûte chuan kum zabi khatna aṭanga tâwpna hun, kan hun thlenga kohhran chanchina thilthleng tûr chhinchhiahna lo sawi lâwkte chu ṭhahnemngai taka dapin an târ lang a. Chutianga titu tûr pawh an ni rêng a ni.

Tichuan tûn kuartar zirlai hnuhnung ber hmang hian, Thupuan chu rawngbâwlna bû, A rawngbâwl tûra kohhran min kotu Pathian rawngbâwlna bû a ni. Koh kan nihna chu, Pathian pawm emaw, hnar emaw tûra thutlûkna an siam ṭheuh thlenga ‘tûnlai thudik’ khawvêla puâng tûrin a ni.