---
title:  Vântirhkoh Pathum Thuchahte leh Rawngbâwlna
date:   25/12/2023
---

Thupuan bû hian indona ropui thupui chu entîrna hmangin chiang takin min târ lansak a, chûng zînga chiang ber chu Thupuan 12:12-a: “ ‘Chuvangin, aw, vânte leh a chhûnga awmte u, lâwm rawh u! Lei leh tuifinriat chung a pik e! Diabola chuan hun tlêm tê chauh a nei tih a inhriat avânga thinur êm êma in hnêna a lo chhuk tak avângin,’ a tih ka hria” ti hi a ni mahnâ. Tâwpna huna a vâwrtâwp thleng tûr Indona Ropui tel lo hi chuan, Pathian Lehkhathû hi tû mahin an manthiam theih a rinawm lo.

`Thup 14:6–12 chhiar la. Kan rawngbâwlna leh thuchah chungchânga heta târ lan chu eng nge ni a, eng pawimawhna tak nge a neih?`

Rawngbâwlna thupui, Pathian rawngbâwlna chu a thuchah a ni a, chû chu chanchin ṭhâ a ni. A nihna takah chuan, a thuchah chu rawngbâwlna chu a ni. Thil lo thleng tûrte chungchângah, khawvêlah vaulâwkna thû puân chhuah a ngai a, mi tinte hi, nunna emaw thihna emaw kâra duhthlanna siam tûra nawr luih an la ni vek dâwn a ni.

`“Tû pawh ka lama ṭang lo chuan mi do a ni; tû pawh mi lâk khâwmpui lo chuan a tidarh a ni” (Lk 11:23). Kan rawngbâwlna nêna inzawm eng thil nge Isuan hetah hian A sawi?`

Thupuan 14-a vântirhkoh pathumte thuchah hi, khawvêla puâng tûra Seventh-day Adventist-te koh an nihna laimû ber chu a ni. A thupui ber, a innghahna ni nghâl chu, thupui pahnih: “chatuana chanchin ṭhâ,” (Thup 14:6) leh Siamtu chibaibûkna chu a ni. Hêng thupui pahnihte hi mi thianghlimte chungchâng sawinaah a lo lang a: “Heta hi mi thianghlimte chhelna chu; heta hi Pathian thupêkte leh Isuâ rinna vawngtûte chu an awm e,” (Thup 14:12). Thil dang eng pawh tiin, mîte ṭanpui te pawh a ṭha vek chungin—koh kan nihna leh kan rawngbâwlna tûr hi kan hmuh kân ngai tûr a ni lo va, chû chu ‘chatuan chanchin ṭhâ’-a kan hmuh khawvêl bo tâna beiseina chu puâng chhuakin, nakin lawka thil lo thleng tûr chungchângah vaulâwkna kan pe tûr a ni.

`“Tû pawh ka lama ṭang lo chu mi do a ni” (Lk 11:23). Engtin nge heta Isuâ sawi hi kan hnêna sawi a ni tih i manthiam dân? Engati nge hêng thûte hian kan thinlungte awmna hmun dik tak inen chiang tûra min tih?`