---
title:  'Thupuan: Tâwpna Huna Pathian Rawngbâwlna'
date:   24/12/2023
---

Thupuan bû tlar hmasâte hian a chhiartu chu hê lehkhabû hi Pathian rawngbâwlna thupuia nei a ni tih a kawhhmuh a ni.

`Thup 1:1–7 chhiar la. Engtiang kawngtein nge Thupuan hian tâwpna huna Pathian rawngbâwlna chu thupuiah a nei tih chianna i hmuh theih?`

Châng hmasa lama Isua chu Thupuan lo chhuahna leh thupui ber a ni tih a târ lan hnûin, Thupuan 1:4, 5 chuan Pathiana Mi Pathum, mihringte chhandam nâna lungruâl taka thawk tlângte a sawi lang a. Pa chu chatuan mî, awm tawh leh awm mêk leh lo la awm tûra chu a ni. Thlarau Thianghlim, kum zabi khatna laia kohhran hmasâte zînga thiltithei taka thawk ṭhîn hming sawi a ni a. Chutah Johanan Isua Kristâ nihna “thuhretu rinawm,” “mitthi zîng atâ piang hmasa ber” (Thup 1:5) chu, dân ang thlapa hê lei khawvêl neitu a nihna chu a târ lang zui a. Setanan hê leia lalram din ngheh a tumna chu tihtlawlh a ni ta a. Pathianin Setana chunga hnehna A chan bâkah, Siamtû thisen chuan kan bawhchhiatna leh muâlphona chu a sil fâi ta a ni.

`Chhiar tûr Thup 1:6 leh 1 Pet 2:9. Hêng chângtea târ lan tlante nihnate hian eng pawimawhna tak nge a neih?`

Pathian rawngbâwlnain a tum chu mihring boral mêkte hmun him lama hnuh sawn mai a ni lo. Keimahnia Pathian anna chu dinthar a nih leh tâk avângin, Pathian chhandamna chuan dinhmun thâr leh duhawm tak min hlui a. Isuâ thisen chhuak zâra lei leh vân Lalber nêna thisena inlaichîn kan lo nih tâk avângin, tlante chu lal chhûngkaw mîte kan lo ni a. Tûna lalber chhûngkaw mî kan lo nih tâkah chuan, mihringte chhandam an nihna tûra lal chhûngkaw rawngbâwlnaah chuan kan tel vê ta a. Chû chuan puithiamahte min siam a! Kristan A kohhran chu ‘lalramah’ a chantîr a, chuta mi mal tinte chu ‘puithiamte’ an ni. Lalram mî leh sâ nihna chu puithiam nihna a ni.

Thupuan 1:7-ah, rawngbâwlna hna ṭuahzia kan hmû a:  Isua chu a lo kal ang a, mi bo an nih avângin hnamten an ṭahpui dâwn a ni. Amâ laka inlahrangte pawh Pathian chuan A hnêna awm tûrin a duh a ni.

Thupuan bû hi kêu sâ a ni a, tichuan mihringte tâna Pathian rawngbâwlna pawh kêu hawn a ni ta bawk.

`Pathian siam lek kan ni lo va, man to taka Amâ tlante kan ni bawk. Kan tûn dinhmun chu eng ang pawh ni se, engati nge hê thutak hi beiseina nasa tak min siamsak tûr a nih?`