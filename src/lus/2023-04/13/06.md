---
title:  Rawngbâwlna Thawk Zo
date:   28/12/2023
---

`Chhiar tûr Thup 21:1–4; 21:22–22:5. Hetah hian eng thil thleng chungchâng nge a sawi?`

Lei thar chu paradis nuâm tak a ni dâwn! Thihna leh sual a awm tawh lo vang a, Setana leh mi suaksualte tihboral an ni tawh ang. Chhandamtu duhawm chu hmûin, kan hmangaihte nên kan chêng zâ tawh ang. Hnam tin ṭawng tin aṭanga lo chhuak âiawhtûten lei thar chu an luah ang.

Khawvêl hmun hrang hranga mi chi hrang hrangte zîngah rawngbâwlna neih a nih leh nih loh thutlûkna siam tûrin General Conference Mission Board chuan Global Mission tehfung a siam a. “Rawngbâwl tawhna” chu pâwn lam ṭanpuina ngiat lo va mi dangte hnêna hlâwk taka thuhretûa ṭang thei tûra mihring leh châkkhâite nei chin a ni; Pathian biak inkhâwmna te, Bible te leh mahnî ṭawng ngêia lehkha dangte nei; ṭawng lehlin ngai lo va mi dangte hnêna thuhretûa ṭang tûr kohhran hruaitu tûr anmahnî zînga mî ngêi nei thei a ni bawk.

“Rawng la bâwl lohna” erawh chu, pâwn lam ṭanpuina ngiat lo va mi dangte hnêna hlâwk taka thuhretûa ṭang thei tûra mihring leh châkkhâite nei vê lo a ni.

Tualchhûng kohhran leh conference tin hian an biâl huâm chhûnga tlawh pawh ngai hnam/chi tinte chu an thliâr fel vek tûr a ni. Chhandamtû lo kîr lehna tihmanhmawh a, min tiâmsak anga vân thar leh lei thara kan chênpui theihna tûra, mi chi tinte zînga zirtîrahte siam tûra Pathian rawngbâwlnaa inpeipun hun chu tûn hi a ni.

`Chona: Engtin nge Kristâ lo kîr lehna tûr chu i tih hmanhmawh theih ang? Chanchin ṭha hriat mamawhtûte thinlungah beiseina chî i tuhsak mêk em? Rinawm taka Kristâ thuâwihna nun an zir theih nân, ring tharte chu ‘tuiin i châwm’ mêk em? Nî tina i ṭawngṭaisak ṭhinte hnêna lei siam thar lehna tûr thutiâm chu i hrilh theih nân, remchânnate dîlin ṭawngṭai ang che.`

`Hmalâkna Tûr: I ‘zirtîrte’ zînga ṭhenkhat chu Krista pawm tûrin an inpeih mai thei e. Chutah chuan kohhran emaw ringtu pâwlte zawm pawh a tel thei ang. Chûng mîte anga inchanin, a vawi khatna atâna in biak ina inkhâwm tûr angin inngaihruat chhin teh. Eng ang nuntawng nge chû mî chuan a neih ang? Mi tharte lo lâwm leh zirtîra siam tûrin, in kohhran kha eng ang taka lo inpeih lâwk nge a nih? Tûna in kohhran mai kha ni lo vin, ringtu pâwl tharte din tûrin i inhawng em? In chak lohna laite thuâm ṭha tûrin ruâhmanna siam teh u. I ngaih dân chu in kohhran hruaitûte sawipui la, in kohhran kha zirtîra siamna kawnga chak zâwka hmâ in lâk theih nân, ruâhmanna hlen tûrin thawhpui ang che.`