---
title:  Buaina Hnuhnung
date:   26/12/2023
---

Isuan A zirtîrte leh keini hnêna A sawi chu:  “ ‘Chutichuan kal ula, hnam zawng zawngte zirtîrahte siam ula, Pa leh Fapa leh Thlarau Thianghlim hmingin baptis ula, thû ka pêk zawng zawng che u pawm tûrin zirtîr rawh u. Ngai teh u, kei kumkhuain, khawvêl tâwp thleng pawhin, in hnênah ka awm zêl ang, Amen.” (Mt 28:19, 20) tih a ni. Hei hi tirhchhuahna Thupêk Ropui a ni a, kawng tam takin vântirhkoh pathum thuchah a ni nghâl bawk a, chû chu ‘hnam tin, chi tin, ṭawng tin leh mi(pui) tinte’ (Thup 14:6) hnêna puân tûr ‘tûnlai thudik’ (2 Pet. 1:12) Thupêk Ropui hmanga târ lan chu a ni.

`Chhiar tûr 1 Jn 4:8; 2 Pet 3:9; 1 Tim 2:4 leh Gen 12:3. Engati nge mi chi tinte hi Pathian tân an pawimawh ṭheuh?`

Kristâ hmangaihna chu, thlei bîk nei lo va mî zawng zawng huâp zo a ni. Krista chu ruât lâwk mi bîkte tân chauh a thî tih zirtîrna kalhin, Bible chuan Kristâ thihna kha mî zawng zawng tân, chi chin, hnam tin huâp kim vek a nih zâwk thû chiang takin a sawi a. Mihring i nih chuan, Krista chu i tân A thî a ni. Tû tân pawha zawhna awm chhun chu, Engtin nge A thihna kha i chhân lêt tih a ni.

Isuâ lo kîr leh hunah, khawvêlah pâwl hnih chiah an awm dâwn, chû chu: Thupuan 13 leh 17-a târlan anga sâkhuâ leh sorkar thuneihna hmanga Setana thuneihna hnuaia intulûtte leh, Isua Kristâ hnêna intulût hmiah a, “Pathian thupêkte” (Thup 14:12) vawnga an rinna târ langtûte chu an ni ang.

A tîr aṭangin, mihringte kha Pathian rina leh A felna kawng leh hmangaihna finfiahna neitûte an lo ni tawh a (Rom 1:18–21). Chuvâng chuan, hmânlai aṭangin mî zawng zawngte chu, an hre tam emaw, an hrethiam lo emaw pawh ni se, Pathian thawhpuia an nun dân hmanga an chungchâng rêlsak an ni ang (Rom 2:11–16).

Mahse, hê tâwpna hunah hian, pâwl hniha insiamna hi a ṭhang zêl a, chutah chuan chhia leh ṭha hriatna hmang tûra zalênna inzahsak lam a awm dâwn lo. Mî zawng zawng hi Setana pâwl lama ṭang tûra nawr luih an la ni vek dâwn. Chuvâng tak chuan chanchin ṭha puân darh leh, Setana chêt dân hmang chiang taka târ lan hi a hmanhmawh thlâk êm êm a ni. Chû chu Vântirhkoh Pathum Thuchah, kan rawngbâwlnain a tum tak chu a ni rêng a ni.

`Nangmâ tân ngêi Kristan A thihsak che tih thû-ah hian châm zui la. Eng thilin nge i thil lo tih tâkte chu a sual êm vângin, kraws chunga Kristâ thihna khân a tlêng fâi zo lo mai ang tih ngaihtuahna neihtîr thei che?`