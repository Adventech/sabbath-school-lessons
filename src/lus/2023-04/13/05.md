---
title:  Rawngbâwlnaa Hlawhtling
date:   27/12/2023
---

Rawngbâwlnaa hlawhtlinna hi eng nge ni? Baptisma chan tamtîr te, kohhran lian din te, pun chaknate anga ngai tûra thlêm kan ni mai thei e. Hê leia hnam tin leh mi(pui) tinte hnêna chanchin ṭha hmanga lût tawh anga ngaiin, chûng chu radio te, internet te leh TV hmanga zawh duâk theihah kan ngai pawh a ni thei. Hêng thil zawng zawngte hi an ṭangkai leh ṭhat viâu laiin, Paulan Korin khuaa ringtu chhûngkuate hnêna a ziah kha kan hre reng tûr a ni: “Keiin ka phun a, Apollovan tuiin a châwm a, nimahsela Pathianin a ṭhantîr a ni,” (1 Kor 3:6). Ṭawngkam dang chuan, thupuia kan neih tûr chu, a tih dân hmang hi a ni; Pathianin thupuia A neih chu a ṭhang zêl ang.

Pathian rawngbâwlna thil tum ber chu, hê leia hnam tin zînga mi bote chhandam a, A rawngbâwlnaa inhmang tûra Isuâ zirtîr rinawma siam a ni.

**Hêng Bible chângte hi chhiar la. Isuâ hnungzuitûte nihna tûr chungchâng eng nge min hrilh?**

`2 Kor 11:2`

`Is 30:21; Jn 10:27; 16:12, 13`

`2 Thes 2:9–11; Heb 3:12, 13; 1 Jn 1:8`

`1 Jn 1:9; Thup 7:14; 19:8`

Isuâ zirtîrte chu thianghlim, mo thianghlim ni tûra Isuâ chunga rinawm tlatte an ni a. A Thlarau Thianghlim aw nêm dam diâi hruaina ang zêla Isua zuitûte an ni. Hetah hian mi dangte tâna rawngbâwlsak tûra A mi hruaina zui pawh a tel. Hê zirtîr nihnaah hian inbumna a tel lo. Zirtîrna dik lo, bawlhhlawhna leh rinhlelhna hmanga hruai bona a awm hek lo. Mi dangte chunga lêng anga inngaihna pawh a awm lo. Mi famkim lo, Pathian khawngaihna leh zahngaihnaa tihthiangholim mamawhtu nih an inhria a. Hei hi hrethiamin, an rinpui mi dangte laka zilhna leh, zirtîrna dawng tûrin an inhawng a. Rawngbâwlnaa hlawhtlinna thlentu chu hetiang anga zirtîra insiamna hi a ni.

`“Kristâ hnênah chuan nula thianghlim angin” (2 Kor 11:2) tih hian eng nge a kawh? Engtin nge keini mi sualte hi Pathian hmâah chutiang chu kan nih theih ang a, Kristâ tâna nula thianghlim ang nih dân kan kawhhmuh theih ang?`