---
title:  'Kan Tâna Pathian Rawngbâwlna: Ṭhen 1'
date:   30/09/2023
---

> <p>Chângvawn</p>
> “Tichuan Lalpan Adama chu A ko va, a hnênah, ‘Khawiah nge i awm?’ A ti a,” (Genesis 3:9, NKJV).

### Chhiar Tûr
Gen 3:9–15; 28:15; Ex 29:43, 45; Mt 1:18–23; Jn 1:14–18; 3:16; 14:1–3.

Rawngbâwlna ṭobul leh a tum chu Pathian-ah chiah a awm a. Hê rawngbâwlna hi Abrama koh a nihna (Gen 12:1–4) emaw, Exodus (Ex 12:31–42) emawa inṭan mai a ni lo. Hê leia Isua Krista lo chênna (Mt 1:18–25) emaw, rawngbâwla Paula zin chhuahnate (Tirh 13:4–14:26) emawa inṭan a ni hek lo. Hê rawngbâwlna hnâ hi, khawvêl zâu leh a hnûa mihringte siam (Gen 1:26, 27) a nih khân, Amah Pathian-a inṭan a ni.

Pathian Lehkhathûah hian Pathian chu A fâte rawn pawh leh an zînga awm châk reng a nih thû kan hmû a. A tîr aṭangin, Adama leh Evi nên inlaichînna a neihpui a. Sual lo luh hnû pawhin, A rawngbâwlna chu a chhunzawm zêl a; tûnah erawh chuan mihringte nêna inlaichînna chu dintharleh a lo ngai ta a. Khawvêl tâwpah chuan Pathian rawngbâwlna hi zawh a ni dâwn a (Thup 21–22), chuvâng chuan khawvêl hnêna chatuan chanchin ṭha (Thup 14:6, 7) puân darh hna thawk tûra chawhphûr kan ni.

Rawngbâwla chêtna eng pawh ni se, Siamtu nêna inlaichînnaa lungphûm nei, Amâ rawngbâwlna leh nungchang dik tak hriatthiamnaa innghat a ni ngêi tûr a ni. Mahse, Pathian rawngbâwlna kan manthiam hmâin, rawngbâwlna Pathian zâwk chu kan hriatthiam hmasak a ngai dâwn a ni.