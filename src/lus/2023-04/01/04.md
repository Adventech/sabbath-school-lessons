---
title:  Kan Zînga Mi Pakhat Lo Ni Ta Pathian Chu
date:   03/10/2023
---

Thuthlung Hlui hian Siamtuin khawvêl hnêna A mîzia leh A thiltum târ langtu tûr, A mîte hmangin A ruâhmanna chu a takin a hlen zêl a. Pathian thil tih tâk zawngte kha A rawngbâwlna ruâhman ang zêla tih a ni. Zâwlnei Isaia hmangin, Pathianin “Kei hi Pathian ka ni a, a dang rêng rêng an awm sî lo, keiin a tâwp tûrte chu a tîr aṭang rêngin ka sawi ṭhîn, . . . , ‘Ka remruat chu a ding chhuak ang a, ka duhzâwng zawng zawng chu ka ti vek ang,’ a ti a” (Is 46:9, 10, NASB).

Thuthlung Tharah erawh chuan, Pathianin mihring zînga chên A châkzia chu kawng tharin a lantîr ta thung a. Kristâ mihring channa hmangin, Eden Huana thutiam (Gen 3:15) ni lek kha, a takah a lo chang ta a ni.

`Mt 1:18–23-a Isuâ lo piân thu puân a nih thû kha chhiar la. Hê thû hian Pathian chungchâng eng thil pawimawhte nge min hrilh?`

“Pathian kan hnêna awm.” Immanuela. Biak bûkah khân Pathian chu Amâ mîte zîngah A lo chêng tawh a, tûnah erawh chuan Ani chu Nazareth Isua hmangin, a takin an zîngah A lo chêng ta a. Nihphung leh rawngbâwlna hmanga kan zînga chên zui zêl A châkzia chu Isuâ lo piannaah khân Pathianin a takin a lantîr a: Pathian Fapa chu mihring pumhlûm leh, Pathian hlang hlak niin, “Kei hi kawng leh thutak leh nunna chu ka ni. Keimaha kal lo chu tû mah Pâ hnên an thleng ngai lo,” (Jn 14:6) titu nên inpumkhat an nihna chu nemngheh a ni.

`Jn 1:14–18 chhiar la. Kristâ mihring channa aṭang khân, kan tâna Pathian rawngbâwlna chungchâng eng nge i zir chhuah theih?`

Pathian chu A rawngbâwlnaa che zui zêlin, chutah Isua Krista hmangin A fâte zîngah tîsâin A lo chêng a. “Pâ fa mal neih ropui angin a ropuizia kan hmû, khawngaih leh thutakin a khat a” (Jn 1:14), hei hian Thuthlung Hlui hrilh lâwknate chu a tifamkim a; chunglam ruâhmanna ang zêlin, kan zînga pakhat, Pathian mihring tîsaa lo chang a ni a. Rawngbâwlna Pathian chuan Amâ thil ruâhman chu a hlen chhuak zui zêl a ni.

`Pathianin min hmangaihna chu a ropui êm avângin, keimahni angin mihringah A lo chang tih awmzia hi ngaihtuah la. Mi dangte râna rawngbâwlsak thû-ah hê hmangaihna hi engtianga chhâng lêt tûr nge kan nih?`