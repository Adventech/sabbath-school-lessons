---
title:  Kan Hnêna Awm Zui Zêl Pathian Chu
date:   04/10/2023
---

Isuâ nun leh rawngbâwlna kha Pathian inpuân chhuahna ropui tak a ni. Kum thum vêl chhûng khân Pathianin Amâ nihna leh, A rawngbâwlna chu, a hmâ chhuânte hmanga A inpuân chhuahna âia fiah zâwkin A inpuâng chhuak ta a ni. Krista kha duhthusâm ang taka “hmuh theih loh Pathian anpui” leh, “Famkimna tin rêng chu amaha awm reng, . . . a kraws thisen zâra remna lo siamtu” (Kol 1:15, 19, 20) chu a ni. Krista-ah Pathian rawngbâwlna nihphung chu chiang taka târ lan a ni ta a. Amah Isua khân A rawngbâwlna chungchâng chu, “Mihring Fapa hi bo hnû zawnga chhandam tûrin A lo kal a ni,” (Lk 19:10) tiin a puâng ta a ni.

`Jn 3:16 chhiarin, chîk takin ngaihtuah la. Engtin nge hetah hian Pathian hmangaihna leh rawngbâwlna kal kawp dân chu i hmuh?`

A rawngbâwl tâwp dâwn hnaih, hapta hnuhnung berah khân Isuan a mihring dinhmun tâwpna a hnâi ta tih a hria a. Khatih hun chhûnga thil thlengte kha hun kal ta a hmalam hun beiseina an lo neihte nêna inzawmna nei an ni hlawm a. Kalhlen Kût—Aiguptaa hnehchhiahna laka zalênna entîrna—hman chhûng khân, Pathian mihringa lo chang, Isua Krista’n sual hrênga tâng min chhanchhuak tûrin Amâ nunna A hlân a. Tirhkoh Paula’n, “Amahah chuan Pathian felna kan lo nih theihna tûrin, sual rêng rêng hre lo chu, Pathianin keimahni avângin sualah a siam,” (2 Kor 5:21) tiin a ziak a ni.

`Mt 28:18–20 chhiar la. Rawngbâwlna Thupêk Ropuiah hian eng thutiam nge kan hmuh theih? Pathian rawngbâwlnaa kan inhman laiin engtin nge rinngamna min neihtîr?`

Kristâ thihna kha inremna tâwpna ni lo vin, chumi tihpuitlinna tûr pêng khat a ni zâwk. A thawhlehna zârah Isuan thihna hnehin “lei leh vâna thuneihna zawng zawng . . .” (Mt 28:18) chu a chang ta a ni. Hê thil behchhan hian, khawvêl puma Amâ hnungzuitu zawng zawngte chu, “ ‘Kei hi in hnênah ka awm zêl ang, khawvêl tâwp thlengin,” (Mt 28:20, emphasis supplied) tih thutiâm ropui nên rawngbâwla che chhuak tûrin A tîr chhuak ta a ni.

`Rawngbâwlnaa i inhman mêk lai hian, engtiang kawngtein nge Isuan, “In hnênah ka awm zêl ang” a tih kha nangmâ nuna a lo thlen famkimna i lo hmuh vê tâk?`