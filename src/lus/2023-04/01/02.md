---
title:  Min Zawng Chhuaktu Pathian Chu
date:   01/10/2023
---

Pathianin Amah ang takin min siam a. Duhthusâma ṭhâ khawvêl min pê a, chû chu Amâ nihna hlu ber: hmangaihna thupuia neia Amah nêna inlaichînna duhthusâm kan neihpui nân a ni. Mahse, hmangaihna chu a tak nihtîr tûrin Pathianin thilthlâwnpêk dang min pêk a nei a, chû chu duhthlang thei—eng kawng nge kan zawh dâwn tih duhthlang thei nihna a ni. Ni e, Pathianin Adama leh Evi-te hnênah thuâwih loh hlauhawmna leh, nghawng pawi tak a nei thei a ni tih thû-ah kaihhruaina chiang takte A pe diâm a (Gen 2:16, 17). Setana erawh chuan, chhia leh ṭha hriatna thing rah an ei pawhin nghawng ṭha lo a nei lo vang tiin ei tûrin verther takin a bum ta mai a. Chû chauh ni lo vin, “Pathian ang niin, a chhia leh a ṭhâ an hria ang” (Gen 3:5, NKJV) tiin a hrilh a. Vânduaithlâk takin, Evi chuan (thei khap) ei chu a thlang a, Adama hnênah pe vêin, ani pawh chuan chutiang thutlûkna tho chu a siam a. Thilsiam ṭhafamkim chu sual kâidum nei a lo ni ta a ni.

Chutah chiah chuan a tîra Pathian ruâhmanna leh Lei arsi siam thar tâna ruâhmanna chu a lo danglam ta nghâl a. “Khawvêl lungphûm phûm a nih hmâa” (Eph 1:4) lo ruâhman lâwk tawh chhandam rawngbâwlna tûr chu, a taka kalpui a lo ngai ta a ni.

`Gen 3:9–15 chhiar la. Adama leh Evi-te an tlûk hnûa Pathian thu sawi hmasa ber chu eng nge ni a, engati nge chû thû chu tûnlaia thu kalpui dânah a pawimawh viâu?`

Ni e, an dinhmun dik tak chu Pathianin A hria a. Hlauhnaa khat, Adama leh Evi-te kha thil kal mêk hriat mamawhtûte an ni. An sualna nghawng chhuah râpthlâkzia an hriatthiam theih nân hmachhawn an ngai bawk. Setana pawh chu hneh a ngai bawk a. Chuta tân chuan, Pathianin Amâ rawngbâwlna tûr chu A târ lang a: chû chu chhandamna ruâhman (Gen 3:14, 15)—chû chu “Pathianin Krista-ah chuan khawvêl hi Amah nên inremin a siam” (2 Kor 5:19, NKJV) beisei theih dân kawng awm chhun a ni.

Chîk taka kan ngaihtuah ngai erawh chu, anmahni hmachhawn leh inremna thutiâm hmâ khân, Pathian chu lo kalin, mihring tlu tâte chu A rawn en tih hi a ni. Dinhmun beisei bo tak anga lang an ni chungin, Adama hnêna zawhna A siam hmangin Pathianin thil pahnih: tlûknaa kan dinhmun leh Amâ rawngbâwlna nihphung chu A sawi lang a. Keini hi mi bo leh chhandamna mamawh ngawih ngawih kan ni a. Ani chu min chhandam leh kan hnêna awm tum ruh tak chunga min zawng chhuaktu chu a ni.

`Khawvêl chanchin kal zêlah, Pathianin: “Khawiah nge i awm?” tiin A zâwt zui zêl a. Nangmâ nuntawngah, hei hian i tân eng awmzia nge a neih a, engtin nge Ani chu i lo chhân vê tâk?`