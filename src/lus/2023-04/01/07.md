---
title:  Zir Belhna
date:   06/10/2023
---

“Mihringte tlan nâna Pathian thil ruahman hi Adama tlûk hnûa ngaihtuah chhuah chawp tâk mai a ni lo va, ‘thurûk, chatuan atâ inthup ṭhîn’ a ni zâwk. Rom 16:25, R. V. . . . Chatuan aṭanga Pathian lalṭhutphah ngahchhan lo ni fo, nunna kaihhruaina dân bulpui hi zâwi zâwi a, a hun têa rawn inpharh zêl a ni a. A tîr aṭang rêngin Setana kalsualna lo awm tûr te, kalsualna ṭan chhuaktu bumna thiltihtheihna avânga mihring tlûkna lo awm tûr te hi Pathian leh Krista chuan an hre lâwk vek. Sual hi lo awm tûr rênga Pathianin a lo ruat sa a ni lo va, a lo awm dâwn tih erawh chu a hmu lâwk vek a, a lo awm huna ṭan lâk dân tûr pawh a duâng sa vek. Pathianin khawvêl a hmangaih êm êm avângin A Fapa mal neih chhun pêk a tiam a, ‘Amah chu tu pawh a ring apiang an boral lohva, chatuana nunna an neih zâwk nân,’ Jn 3:16.”—Ellen G. White, Chatuan Nghahfâk, p. 15.

“Kristan A zirtîrte hnênah an thawh tûrte chu a awlsam ang tih a hrilh ngai lo. . . . Mahse anmahni chauha bei tûrin A hnutchhiah lo vang. An hnênah A awm zêl dâwn a ni tih a hrilh a, rinnaa an kal chhuah chuan, Engkimtitheia phaw hnuaiah an che vêl dâwn a ni. . . . A thû an âwih chhûng leh, Amah nêna an thawh ho chhûng chuan an hlawhchham thei lo vang. Hnam zawng zawngte hnêna kal tûrin a ngên hlawm a. Mihringte chên theihna hmun hla berahte pawh kal zêl ula, chûngahte pawh chuan in hnênah ka awm zêl ang. Rinna leh huaisenna nên thawk ula, englai mahin ka kalsan dâwn sî lo che u a. In hnênah ka awm zêl ang a, in hna thawhnaahte ṭanpui che uin, kaihruai leh thlamuân a, tithianghlim che u leh, enkawl zêl tûr che uin, mîte chu vân lam in hawitîr theihna tûra in thusawiahte chuan hlawhtlinna ka pê ang che u.”—Ellen G. White, Tirhkohte Thiltih, pp. 24, 25.

**Sawi Ho Tûr**:

`Mihring tlu tâte hnêna Pathian thu sawi hmasa ber kha “Eng nge i tih tâk?” tih emaw, “Engati nge ka thû i âwih loh?” tih emaw a ni lo tih kha ngaihtuah la. Chuti a hnehin, “Khawiah nge i awm?” tih a ni zâwk a. Hê thû hian keimahnî leh kan hmangaihte tân, Pathian thil tum chuan eng thlamuânna nge min thlen tûr ni zâwk ang?`

`Amah Pathian ngêi chu, Isua hmang khân min chhandam tûrin khawvêlah A lo kal tih chungchâng hi ngaihtuah la. Kraws chunga Krista awm kha Pathian rawngbâwlna târ lanna chiang ber a ni. Hei hian A nungchang chungchâng eng nge min hrilh?`

`Rawngbâwlna hi Pathian tâ a ni. Chuvângin, Ani chuan hnâ atâna mîte thuâmin, A tichak dâwn a ni. Chuti a nih sî chuan, khawvêl puma rawngbâwl a khirh zia ngaihtuahin, tling lo intihna leh hlauhna rilrû putna chu engtianga chin fel tûr nge ni ta ang?`