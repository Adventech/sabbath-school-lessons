---
title:  Kan Tâna Lo Kal Leh Tûr Pathian Chu
date:   05/10/2023
---

`Jn 14:1–3 chhiar la. Engtiang kawngtein nge Lehkhathûa kan hmuh tâwpna-hun thuchah nên a inzawm?`

Hê leia rawng A bâwl chhûng khân, Kristâ thutiâm hlu ber berte zînga pakhat, beiseina lâwmawm, Siamtûin chatuana kan zînga chên a châkzia târ langtu chu hei hi a ni. Isuan, “Ka lo kîr leh ang a, ka awmnaa in awm vê theih nân ka hnêna awm tûrin ka hruai ang che u,” (Jn 14:3, emphasis supplied) a ti a ni.

Tirhkoh Johanan chû thutiâm chu a takin a lo la thleng ngêi dâwn tih a sawi a. “Lalṭhutphah aṭangin aw ring takin, ‘Ngai teh, Pathian bâwkte chu mihring zîngah a lo awm ta,    Ani chu an hnênah a awm ang a, anni chu A mîte an ni ang a, Pathian ngêi chu an hnênah a awm ang a, an Pathian a ni bawk ang’ a tih rî chu ka hria a,” (Thup 21:3) tiin.

“Tlanna hnâ chu zawh fel a ni tawh ang a, sual pun ṭhinnaah chuan khawngaihna a pung nasa lehzual ang. He lei, Setana’n a ram anga a lo chhâl ṭhin hi man pea lei a nih bâkah, châwimâwiin a awm ang. . . . Hê lei, mihring tîsa pûa Pathian Fapa lo kalna, ropuina Lalpâ lo khawsak tawhna, A tuârna leh thihna hmun hi, thil engkim A siam thar hunah, Pathian bâwktê chu mihring zîngah a awm tawh ang. . . . Lalpâ tlansâte chu A êngah chatuanin an lêng ang a, a thilpêk, a ropuizia sawi hleih theih loh–‘Emmanuela, Pathian kan hnêna awm’ chu an fak kumkhua ang.”—Ellen G. White, Chatuan Nghahfâk, p. 20.

Hetah hian Tlanna ziârân chu mâwi theih tâwpin kan hmû a. Rawngbâwlna Pathian chuan chatuana A fâte nêna chên ho A châkna chu a takin a lo thleng famkim tawh dâwn a ni. Hê thil a taka thlenna pêng khat han nih chu hamṭhatna namên lo a va ni dâwn teh lul êm!

**Kâr Tina Chonate**. Tûn kuartar chhûng zawng hian Pathian rawngbâwlnaa thinlung taka tel tûra sâwm i ni chho zêl dâwn a. Hei hi rawngbâwlna Pathian chu nangmâ nuna A lo chêtna a taka hriatna leh, hamṭhatna a ni dâwn a ni. Hê hun tak mai hi nangmâ nun inen lêtna atâna remchângah lâin, i thil zir chhuah chu kâr tina in pâwl member-te hnêna hrilh thei tûrin inpeih sâ fo ang che. Chûbâkah,

**Hmalâkna Tûr** tih hmang hian Pathian rawngbâwlnaa i inhmanna pawh puntîr zêl tûra fuih phûr i ni bawk ang.

`Chona: Pathian rawngbâwlna pêng khat ni tûra i thinlung hawnsak tûr chein kâr thar nî tinin Amâ hnênah ṭawngṭai ziah ang che.`

`Hmalâkna Tûr: Nangmâ nuna mî tû emaw—ṭhenawm, thawhpui, dâwr-nghâk, bus khalhtu, hmunphiat leh a dangte hming hriat tum ang che. Chû mî tân chuan nî tinin i ṭawngṭaisak dâwn nia.`