---
title:  Kan Zînga Chên Châk Pathian Chu
date:   02/10/2023
---

`Chhiar tûr Gen 17:7; 26:3; 28:15. Hêng chângtea Abrahama leh a thlahte hnêna Pathian thutiâm thupui chu eng nge ni?`

Thuthlung Hlui lamah, A ruâhmannate hlen chhuak tûrin A rawngbâwlna ziârâng ang zêlin Pathian chu A che zui zêl tih a lang a. Entîr nân, Tuilêt hnûa Babel mîte khân hmun khata chên hova, khawpui din leh vânte tawng khawp hiâla inchhâwng sâng sak an tum a. Pathian chu lo chêin, khawvêl puma tihdarhna tûrin an ṭawngte A tihdanglamsak ta a ni (Gen 11:1–9). Chutah A rawngbâwlna chu zauh zêlin, Abrama (a hnûa Abrahama lo ni ta) chu khawvêl pum pui tâna A malsâwmnate ni tûrin A ko ta a ni (Gen 12:1–3). Abrahama leh a thlahte tâna Pathian thutiâmte chu thuah tam tak a ni a, chûng zînga pakhat chu a pawimawh zuâl a ni. Vawi eng emaw zât chu Pathianin, “I Pathian ka ni ang,” “Ka awmpui zêl ang che,” “I hnênah ka awm,” (Gen 17:7, 8; 26:3; 28:15, NKJV) tîtein a puang a.

Hun lo kal zêlah, Josefa kha Aigupta-ah a awm a, mahse, A mîte tâna chhandamna thlentu-ah a ṭang a. Josefâ nuntawng rahbi tinah—harsatna a tawh nasat ber lai meuh pawhin—Bible chuan “Lalpa chu a hnênah A awm zêl” (Gen 39:2, 21, 23) tiin a sawi. Chhuân lo awm zêlah, A rawngbâwlna hlen nân, Pathianin Mosia chu A mîte chu Aigupta bâwih tânna aṭanga chhanchhuak tûrin Faraoa hnênah A tîr a. Mosia chu “tirh chhuah” a nih dâwn lai khân Pathianin a hnênah: “Ka awmpui zêl ang che,” (Ex 3:12, NKJV) a ti a. Hun lo kal zêlah, Jehova (Yahweh) chuan A mîte zînga chên A châkzia chu A nemnghet nawn leh ṭhîn a ni.

`Ex 29:43, 45 chhiar la. Thuthlung Hlui huna biak bûk din a nih chhante zînga pawimawh ber chu eng nge ni?`

Kawng dang dangin A fâte zînga chêng tûrin Pathianin thutlûkna A siam a. Israel fâte zînga chên A duhzia chu Mosiâ hnênah nemnghetin, biak bûk sa tûr leh, A rawngbâwlna hmanruâ ber: Isua Krista kâwktu hlimthla rawngbâwlnate din tûrin a ti a nih kha. “Inthâwina thil hlan te, Judate sâkhaw biak dâna puithiam hnâte kha Kristâ thihna leh dîlsakna hna thawh entîrna tûra din a ni. Krista nêna inkûngkaihna nei a nih chauh loh chuan, khâng sâkhaw biakna thil zawng zawngte khân eng awmzia mah a nei lo.”—Ellen G. White, The Advent Review and Herald of the Sabbath, December 17, 1872.

`Nangmâ nuna Pathian chênchilhna i lo chan dân chu engtiang kawngtein nge ni?`