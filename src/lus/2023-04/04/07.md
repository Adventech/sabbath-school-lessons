---
title:  Zir Belhna
date:   27/10/2023
---

“Thlarâu boral tûr hmangaihna chuan Abrahama chu dîlsakna hlân tûrin a tiphûr a. Khawpui ṭawp taka sualna chu a ten êm êm lai chuan, mi sualte chu chhandamin awm se a duh ngawih ngawih a. Sodom khaw tâna nasa taka a rilru a pêkna hi sim lote chunga kan rilru put dân tûr entîrna a ni. Sual huatna kan nei tûr a ni a, mi sual chu kan hmangaihin, kan khawngaih tûr a ni. Sodom mîte chunga tla chhiatna râpthlâk leh beiseibote chuan min huâl vêl a. Nî tinin ṭhenkhat tân khawngaihna kawng chu khâr a ni a. Dârkâr tin hian ṭhenkhatin khawngaihnain a phâk chin an pêl a. Mi sualin chhiatna hlauhawm a tlânsan theih nâna ngenna leh vaulâwkna chu khawiah nge? Khawiah nge thihna aṭanga hnûk kîrtu kutte chu? Inngaitlâwm leh beidawng lova rinnaa Pathian hnêna dîlsaktu chu khawiah nge an awm?

“Abrahama rilrû chu Kristâ rilrû ang a ni. Amah Pathian Fapa ngêi chu mi sualte tân Sawipuitu ropui a ni. A tlante tâna a man petu chuan mihring thlarau hlûtzia chu A hria a. Sual kalha nungchang thianghlim, bawlhhlawh kâi lova nung thei Krista chauh chuan mi sual hnênah ṭhatna tâwp neilo hmangaihna chu a puâng thei ang. Khenbehna na tak a tuâr laiin, khawvêl pum pui sualna chu Amaha inbelin, a sawi chhetu leh tihlumtu tân Pathian hnênah a ṭawngṭai a, ‘Ka Pa, anni hi ngaidam rawh an thil tih hi an hre lo a ni,’ tiin. Lk 23:34.”—Ellen G. White, Thlahtubulte leh Zâwlneite, pp. 1123, 124.

“A chheh vêl hnamte chuan Abrahama chu lal fapa thiltithei leh lal fing leh chak angin an châwimâwi a. A ṭhenawmte lakah a inkhâr khip lo. A nun leh nungchang, milem behote nên inpersan daih mai chu, rinna dik hrilh nân a hmang a. Pathiana a rinawmna te, a nêlawmna leh thilphalna avângte chuan mi rin a hlawh a, ṭhian ṭhâte a nei a, a der mai lo, ropuina dik tak a neih avângin châwimâwina leh zahna a dawng a ni.”—Thlahtubulte leh Zâwlneite, pp.  116.

**Sawi Ho Tûr**:

`Pathian Lehkhathû ṭangin rawngbâwl tûra kohna hlen chhuak mi mal entîrna dang engte nge min kawhhmuh? Baptistu Johana kha, mi hlawhtling niin i hria em?`

`Genesis 19:30–36 chhiar la. Hêng chângte hian Sodom aṭanga chhanchhuahte nungchang chungchâng eng nge min hrilh?`

`Rawngbâwlna leh hlen a nih dân chungchângah, Abrahama entîrna aṭangin eng zirlai nge kan zir chhuah theih ang?`

`Hei hi ngaihtuah teh: Sodom leh Gomorra tâna Abrahama dîlsakna kha hlawhtlingin nge i ngaih hlawhchham zâwkin?`