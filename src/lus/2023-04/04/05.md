---
title:  Abrahama Rawngbâwlna
date:   25/10/2023
---

`Gen 19:1–29 chhiar la. Abrahama ngilneihna, hmangaihna leh ṭawngṭaina thlarau rah chhuah kha eng nge ni?`

Hêng chângte hian Sodom khawpuia Lota dinhmun niâwm thil tuipuiawm tak min hrilh a: “Lota chu Sodom kulh kawngka bulah a ṭhû a,” (Gen 19:1). A âwmzia chu khawpuia mi pawimawh, inawpna thila dinhmun sâng luah tih a kâwk a; a chhan chu khawpui kulha ṭhû tih chu hotûte, rorêltûte leh lalte nêna ṭhu ho phâk tihna a ni (2 Sam 19:8; Jer 38:7; Rut 4:1).

Genesis 19 hi bung 18-a Abrahama leh vântirhkoh thû nêna kal dûn zêl a ni. Abrahama leh Lota kha khawpui kulh kawngka bula ṭhû an ni a (Gen 18:1; 19:1); Abrahama leh Lota-te khân mi khualte chu an chênna hmuna châwl tûrin an sâwm a (Gen 18:3, 4; 19:2); Abrahama leh Lota-te khân an inlêngte tân ei tûr an buatsaihsak vê vê a ni (Gen 18:4–8; 19:3). Lota khân tihsual dangte pawh lo nei mah se, nungchang ze mâwi ṭhenkhat chu a nei tho a ang hlê a ni.

“Tichuan Lalpan Sodom leh Gomorra khaw chungah chuan vâna Lalpâ hnên aṭang chuan kât leh mei a sûrtîr a; tichuan chûng khuâte leh phaizâwl zawng zawng leh khuaa mî zawng zawngte leh leia thil ṭote chu a tiboral ta vek a,” (Gen 19:24, 25).

Sodom leh Gomorra khawpuiah khân mi eng zât nge chêng kan hre lo va; mahse, khâng mipui sâng tam takte zîng aṭang khân mi palî chiahin khawpui an chhuahsan a, pathum chiah an him a ni. Chutiang deuh chu Genesis-a Tuilêt pawh kha a ni. Khatih hun laia mihring awm zât kan hre lo nâin, mi tam zâwkte chu an boral tih kan hria a ni.

Sodoma chêng mi tlêm tê chauh chhanhim an nihna kha kan rawngbâwlna nihphung: mî zawng zawng chhandam an ni vek kher dâwn lo tih târ langtu a ni. Keini chuan mi tin hian Isua leh A chhandamna ruâhman hi pawm vek sê kan duh a; mahse, mi tinin duhthlang tûra zalênna an nei a ni. Kan tih tûr chu mî a tam thei ang ber chu Isua thlang tûra sâwm a ni. Kan rawngbâwlna kan hlen theih laiin, Pathianin Thlarau Thianghlim thawhpui ngêi tûrin min tî a; mahse, mi mal duhthlanna bâkin A che ngai dâwn lo. Duhthlanna zalên tih chu, eng pawh tîin, ṭawngṭai nasa viâu pawh ni ilang, a tâwpah chuan chhandamna chu mimal duhthlanna ang ziâ zêlin a lo thleng dâwn tih hi a ni.

`Kan intukluh a, kan beisei ang chî a rahte kan hmuh lohin, engtin nge beidawng mai lo tûra zirlai kan zir theih ang?`