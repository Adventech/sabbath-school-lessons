---
title:  Abrahama Ṭawngṭaina Thlarau
date:   24/10/2023
---

`Chhiar tûr Gen 18:23–32 leh Jak 5:16. Dîlsakna ṭawngṭai thiltih theihzia chungchâng eng nge hei hian min zirtîr?`

Abrahama leh Pathian inkâra inbiakna hi entîr nei a ni a, dîlsak ṭawngṭaina entîrna a ni. Hê bungah hian Abrahama chu Pathian hmâa Sodom leh Gomorra mipuite tâna dîlsaktu anga târ lan a ni a. Ani chuan an tân, anmahni âiawhin dîlna a thlen a; chû chu eng emawti zâwng chuan Pâ hmâa Dîlsaktu Isua entîrna pawh a ni. Tûna kan rawngbâwl hlawhtlinna tûr chu hetiang ṭawngṭaisakna ang chî kan hlan chauhin a ni dâwn a ni.

Abrahaman Sodom leh Gomorra leh a chhehvêl khaw danga chêngte hmangaih dân a lo zir dîm diâm tawh a. Chûvâng chuan a ṭawngṭaina kha a rinawmin a tak a. Ani khân Sodom leh Gomorra lalte dotu lal dangte kha a lo hneh tawh a. Abrahaman hnehna a chan hnûin, Sodom khaw lal Bera kha Melkizedeka nên Abrahama hmuak tûrin an lo kal a. Bera chuan a mipuite leh an inte chu a hnêna pe kîr leh tûrin a ngên a: “ ‘Mihringte hi mi pê la, sumte hi chu nangman nei rawh,’ a ti a” (Gen 14:21, ESV). Hei hi hê lalin a mîte a hmangaihzia lantîrna a ni. Abrahama nunze mâwi ropui zînga pakhat chu hmangaihna a ni a, ani Sodom leh Gomorra lalte nên lama hmangaihtu a ni a; anni leh an mîte tân pawh a dîlsak a ni. “Thlarâu boral tûr hmangaihna chuan Abrahama chu dîlsakna hlân tûrin a tiphûr a.”—Ellen G. White, Thlahtubulte leh Zâwlneite, p. 123.

Abrahama kha inngaitlâwm leh chhel taka ṭawngṭai mî a ni a. A dîlna hmasa ber, mi fel 50-te chhanhim tûra ngenna Pathianin A pawmsak hnû pawh khân, a ngensakna chu a la chhunzawm leh ta zêl a ni.

Ṭawngṭaina, dîlsak ṭawngṭaina tel lo vin kan rawngbâwlna a hlawhtling thei lo. Mî tû emaw tâwk a, thu sawi emaw, Bible zirna emaw neihpui hnûin, chûng mîte chu kan dîlsak zui zêl tûr a ni. Chûng mîte thinlung dek tûra kan dîlnate chu Pathianin A ngaihven ṭhîn a. Kan ṭhiante leh hmêlhriatte pianthartîrtu tûr chu kan thusawi emaw, sawi thiamna emaw lam ni lo vin, Thlarau Thianghlim a ni zâwk. Hei vâng hian rawngbâwlnaah kan inhmang a, mi mal tak pawhin kan inṭawngṭaisak ṭhîn tûr a ni.

`Chhiar tûr Rom 8:34 leh Heb 7:25. Isuâ thil min tihsak chungchâng eng nge min hrilh a, mi dangte tâna dîlsaknaa kan tih tûr manthiam ṭha zâwk tûrin engtin nge hê thutak hian min ṭanpui theih ang?`