---
title:  Abrahaman Mi Tinte A Hmangaihna
date:   23/10/2023
---

`Gen 18:16–33 chhiar la. Chî leh hnam thliâr hranna tel lo va mî zawng zawngte a hmangaihna nun ropui tak chu engtin nge Abrahaman a lantîr?`

Abrahama nihna duhawm pahnihna chu Genesis 18 aṭangin kan hmu thei a, chû chu mîte, amah hretu ni kher lote nên lama a hmangaihna chu a ni. Hei hi kan zâa tân zirlai ropui tak a ni. Sodom leh Gomorra mîte kha mi sual, a ngaihsân loh zâwng takte an ni chungin, chî leh hnam, ṭawng, sâkhua leh mipa leh hmeichhia thliâr lo va hmangaihnain a thinlung a khat liam a ni.

Chutah Pathianin Sodom leh Gomorra khawpuia mîte tihhlum a tum thû chu Abrahama hnênah a hrilh a. “Tichuan Lalpan, ‘Sodom leh Gomorra khaw âu thâwm a nasa ngêiin, an sual nasa êm êm a ni ngêi mai; tûnah ka zuk kal ang a, an âu thâwm ka hnêna lo thleng ang ngêi hian an ti nge ti lo ka en ang a; an tih loh chuan ka hre mai ang,’ a ti a.” (Gen 18:20, 21).

Inngaihtlâwm leh zahna nên, Abrahaman Pathian hnênah ngenna a thlen a: “ ‘Nang êm chuan chutiang chuan mi felte chu mi sualte anga an awm vêna tûra mi felte chu mi sualte zînga tihhlum vê mai te chu i ti âwm êm sî lo va; nang êm chuan i ti âwm êm sî lo; lei chung zawng zawng Rorêltu chuan fel takin a ti dâwn lâwm ni?’ a ti a,” (Gen 18:25).

A hmangaihna zârah, Abrahaman mi felte chauh ni lo, hêng khawpuia mî zawng zawngte hi chhanhim an nih a beisei a. Nî e, chuta chêngte chu chuti taka suaksual chu an ni tih Abrahama pawhin a hre tho a ni. Chûng mîten chîn ṭha lo an chîn leh, sualzia eng ang takin nge a hriat pawh kan hre lo zâwk a ni. Bung leha târ lan, an chungchâng kan hriat dân chu, Lota-te in tuâl vêla an chêt dân chu tenawm tak niin (Gen 19:1–11), khâng mîte kha mi sual an ni.

Chutichungin amah Abrahaman Pathian hmangaihna zâwk chu hriain, an tân dîlna a thlensak a. Ani khân mihringte hian simna nên Pathian lam an hawi leh thei tih a hria a. Hêng khawpuia chêngte hi zuah an nih hlauh chuan, anmahni chhandam tûra beihna hun ṭha dang a nei thei dâwn a ni.

A tâwpah chuan, Abrahaman a dîlsakna kha Pathianin mihringte A hmangaihna behchhanin a thlen a. Amah ngêi pawhin mi sualte hmangaihna ropui tak a nei a, nunna a awm chhûng chu chhandamna atâna beiseina a awm tih a hria a ni.

`Kan ṭawngṭai nunah hian, engati nge dîlsak ṭawngṭaina hi a pawimawh viâu? Engtin nge mi dangte tâna ṭawngṭaisakna hian thlarauva ṭhang lian tûr leh, Pathianin mi sualte A hmangaihzia a taka hriatna nei tûra min ṭanpui ṭhin?`