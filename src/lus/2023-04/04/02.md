---
title:  Ngilneihna Thilpêk Chu
date:   22/10/2023
---

`Gen 18:1–15 chhiar la. Abrahaman a inlêngte a chhânna aṭang khân eng ngilneihna thilte chu nge târ lan lo ni le?`

Abrahama kha chhûn pachangah a puan in luhna takah a ṭhû a. Chutiang chu thil narân lo tak a ni. Khatih lai hun, nipui lai chhûn pachang angah kha chuan mi tinin ni hlim leh thlifîm an thlahlel hlê ṭhîn a. Abrahama erawh kha chuan ṭanpui  ngai mî lo kal apiangte ṭanpui tûrin khawlum kha a lo tuâr a ni thei ang em?

Khata a awm lai khân khualzin pathum a hmû a. Mi khualte chunga ngilneihna lantîr kha a tih dân phung rêng a ni. Chuvâng chuan khatianga a chêtna kha amah aṭanga lo chhuak a ni: a puân in luhna aṭang chuan anmahni tâwk tûrin a tlân a ni. Helai tak hi a pawimawh rêng a: A hnên an rawn pan hmâ pawh khân Abrahama chu anmahni tâwk tûra che chhuak zâwkah a ṭang a ni.

“ ‘Tui tlêm tal rawn la sela, in kête sil ula, thing hnuaiah hian châwl teh rih u; chhang tlêm tal ka va lâ ang a, in thinlung tiharh ang che u; chûmi hnuah chuan in kal zêl dâwn nia; chu mi avânga in chhiahhlawh hnêna lo kal hi in ni châwk ang a,’ a ti a.” (Gen 18:4, 5).

Abrahaman a rawngbâwlna a hria a, chû chu milem biakna, Pathian hriat lohna leh pathian tam tak neihnain a tuâm khawvêla mi tin hnên Lalpa hriatna neihtîr a ni. Hê thilthlenga kan hmuh angin, a rawngbâwlna a hlen nghâl dân chu mikhualte chunga ngilneihna lantîr a ni a, chutianga tih chu khatih lai khawvêlah kha chuan a lâr vak lo.

Chutih laiin, Abrahama “chhûngkaw ropuiah khân mî sâng chuâng mah awmin, ṭhenkhat kha chu chhûngkhat pâte an ni a, chûngte pawh chu milem biakna rawn kalsan hlim hlawlte an ni. Chutiang chhûngkua chuan rinchhan tûr ban nghet tak an mamawh ṭhîn. Tih dân nghet lo, thle tawn mai mai ang chî chu a tâwk lo.... Abrahama hûhâng kha amâ chhûngkaw bâkah pawh a darh zâu zêl a. Puan in a zârna hmun apiangah, inthâwina leh Pathian biakna atân mâichâm a din thar zêl ṭhîn a. A puan in a ṭhiah leh hnûah pawh, a mâichâm chu a awm zui reng a; khâng lai huna Kanaan mi khualzinten, A chhiahhlawh Abrahama nun aṭanga Pathian hriatna neiin, Jehova hnêna inthâwina hlân tûrin mâichâm vêlah an tâp zui ṭhîn.”—Ellen. G. White, Education, p. 187.

A tîr aṭangin, hê mî hian rawngbâwl tûra Pathian koh nihna a hrethiam a, Ram Tiâma a kal tûr pawh chawlh hmang tûr ni lo vin, a thlahte hmanga a kiang vêla chêngte leh khawvêl tâna malsâwmna thlen tûr a ni tih pawh a manthiam a ni.

`Nangmâ nunah Abrahama ngilneihzia entîrna eng thupuite kha nge entawnah i hman theih ang?`