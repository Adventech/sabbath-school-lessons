---
title:  Pathian Rawngbâwlna Thawhpuiin
date:   21/10/2023
---

> <p>Chângvawn</p>
> “Thupêk thar ka pêk che u hi, inhmangaih ula; keiin ka hmangaih ang che u hian nangni pawh inhmangaih ula. In inhmangaih chuan mî zawng zawngin ka zirtîrte in ni tih chû mî-ah chuan an hria ang,” (Johana 13:34, 35).

### Chhiar Tûr
Gen 12:1–9; 18; 19:1–29; Rom 8:34; Heb 7:25;  Jak 5:16.

A tîr aṭangin, Abrahaman rawngbâwlna atâna Pathian hman nih a duh a. Chû chu, entîr nân Genesis 18-a Pathianin Sodom leh Gomorra chunga thil thleng tûr A puân khân a lo lang a. “Dik takin Lalpa Pathian chuan a rawngbâwltu, a zâwlneite hnênah a thurûk hrilh lovin eng mah a ti lo vang,” (Amos 3:7). Sodom leh Gomorra chungchângah khân, “A chhiahhlawh zâwlnei” chu Abrahama a ni.

Abrahaman khualzin pathumte a hmuh lai khân chhûn khaw lum laia châwl a ni a. “Abrahama chuan a mikhual pathumte chu khualzin châu tak an ni chiah hriain, an zînga Pakhat chu sual tel lova chibai bûk tûr a ni tih pawh a ngaihtuah vak lo.”—Ellen G. White, Thlahtubulte leh Zâwlneite, p. 121.

Abrahama, erawh kha chu Pathian rawngbâwlna atân a inhmang zui nghâl thuai a. Hê bunga târ lan ang hian, a inhmanna chu Sodom leh Gomorra mîte tâna dîlsakna thlen a ni. Chû chu, khâng mîte dinhmun kha eng ang pawh lo ni se, an himna tûr hmuh kha a duh a. Chû chu rawngbâwlna a nih loh chuan, eng nge ni chuâng ang ni?

Hê bung pum puiah hian, Abrahama thlarau lam dinhmun duhawm tak pathum: ngilneihna te, hmangaihna te leh ṭawngṭaina/dîlsakna te chu a lo lang a; hêng hi rawngbâwlna kawngah a sâwtpuiawm hlê a ni.