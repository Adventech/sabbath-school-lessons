---
title:  Pathian Ruâhmanna Hnuaiah Intulût Rawh
date:   26/10/2023
---

`Gen 12:1–9 chhiar la. Kan hma lam kawng chiang lo anga a lan châng pawh a, Pathian ruâhmanna hnuaia intukluh chungchâng eng nge hêng chângte hian min zirtîr?`

Abrahama nihna duhawm zînga pakhat chu, Pathian ruâhmanna hnuaia a intulût kha a ni. Pathian nêna an intawhna zawng zawngah khân a intukluhna chu a lo lang zêl ṭhîn a ni.

_Koh A Nihna_: Abrahaman vân aṭangin kohna khirh tak mai a dawng a: “Lalpan Abrama hnênah chuan, ‘I khaw lam atâ leh i laichînteho zîng atâ leh, i pâ in atâ chhuak la, ram ka la entîr tûr che lamah kal rawh,’ a ti a,” (Gen 12:1). Vân lam chhuak âw a hriat khân, a rilrû awm dân hmasa ber ni thei chu, thil hriat sual palh anga ngaia lo haider a ni. A nih loh leh, thuchah chu dawngsawng ṭha duh lo va, Ka kal duh lo; Heta awm ka duh tia chhâng thei a ni. “Ram ka la entîr tûr che” tih hi kalna tûr chin hre lo sawina pawh a ang thei âwm e! Mahse kohna chu a pawm a. Amâ ruâhmanna chu Pathian ruâhmanna hnuaia tulûtin, a pâ chhûngte leh an ram chu a chhuahsan ta a: “Chutichuan Abrama chu Lalpan a hnêna a sawi angin a kal ta a,” (Gen 12:4).

_Ram Duh Thlan_: Abrahama chhiahhlawhte leh Lota chhiahhlawhte inkârah inhniâl buaina a lo chhuak a; mahse, ani kha chu mahnî tîsâ leh thisen nêna inbei buai vê vak chî a ni lo. Pathian ruâhmanna hnuaiah a intulût a, Ani chuan mal A sâwm leh mai zâwk a ni: “A hnên atâ Lota a awm hran hnû chuan Lalpan Abrama hnênah, ‘Dâk la, i awmna aṭang khân hmâr lam te, chhim lam te, chhak lam te, thlang lam te en rawh. I ram hmuh zawng zawng hi nang leh i thlahte kumkhua atân ka pe dâwn che u a ni,’ a ti a.” (Gen 13:14, 15).

_Sodom leh Gomorra Tihchhiatna_: Pathianin Abrahama hnêna hêng khawpui pahnihte dinhmun tûr A puân khân, ani chu hmangaihnaa khatin, chûng khawpuite himna tûr kawng a zawnsak a. Khâng khawpuia mi fel sâwm chauh pawh an awm tâk lohah khân, tihchhiat a ni ta a. Abrahama chu Pathian ruâhmanna hnuaia intulûtin, khâng khawpuite chunga Pathian hremna pawh a pawm leh mai a ni.

Eng ang boruâk hnuaiah pawh Pathian hnênah a intukluh zêl avângin Lalpan Abrahama kha A hmang thei a ni. Tûn hunah hian keini pawh chutiang chu kan ni vê tûr a ni.

`Chona: Kan khawpuiahte hian, a nih dân tûr ang taka chanchin ṭha puân chhuah leh rah a chhuahna tûra harsatna kan hmachhawn ṭhîn a. Pathian A lo chêtna tûra kan dîl ngawrh a ngai.`

`Hmalâkna Tûr: Nangmâ harsatna tawh ang tâwk vê dang tû emaw biak pawh theih dân tûr kawng dap la. Chû mî hnênah chuan i lo ṭawngṭaisak ṭhîn tih hrilh la; ṭanpui tûra kawng kawhhmuh tûr chein Pathian ngên bawk ang che.`