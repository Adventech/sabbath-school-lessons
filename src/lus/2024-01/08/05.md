---
title:  Mi Suaksualte Kawng Vertherna
date:   21/02/2024
---

`Chhiar tûr: Sâm 141. Sâm-phuahtu kha eng dîlin nge a ṭawngṭai?`

Sâm 141 hi chhûng lam leh pâwn lam aṭanga thlêmnate laka humhim dîla ṭawngṭaina a ni. Sâm-phuahtu hi mi suaksual thang chauh ni lo (Sâm 141:9, 10), anmahni anga che vê tûra thlêmna dinhmun hlauhawmah a ding a. Chaklohna hmasa ber chu thusawi kawnga kâ/lei sûm zawh lohna a ni a, Sâm-phuahtu chuan LALPAN a hmûi/lei kawngkâte A vênsak ang tih a sawi (Sâm 141:3). Hê ngaihruâtna hian khawpui vênhim nâna kulh kawngkate vên him a ngaih thû kha entîr nân a hmang a ni. Thlêmna chu Pathian fâin mi fel thurâwn a pawm dâwn nge, mi suaksual thil tuihnâi takte thlêm thlûkin a awm zâwk dâwn tih a ni (Sâm 141:4, 5). Sâm-phuahtu hian a thinlung chu dinhmun hlauhawma ding, indona tak tak thlenna hmun angin a sawi a. Pathian rinchhan chunga bâng lo va ṭawngṭai leh, Amâ tâna inhlanna zârah chiah Pathian fâ chu thlêmna lakah a him thei dâwn a ni (Sâm 141:2).

`Chhiar tûr: Sâm 1:1 leh Sâm 141:4. Heta târ lan thlêmna ziârâng verther leh hmasâwn zêl dân chu eng nge ni?`

Sâm 141:4 hian thlêmna hmasâwn zêl dân a târ lang a. A hmasain, thinlung hian thil ṭha lo a âwn phawt a. A dawtlehah, thil ṭhalote tih a chîng (Hebrai ṭawng hian tih chîn dawklak leh zawngchhang) a kâwk. Pathumna, thinlungin mi suaksualte thil tuihnâi (eitûr) chu a ei ta ṭhîn a, chû chu thil îtawm anga lang chîn ṭha lote a pawm vê ta tihna a ni.

Chutiangin Sâm 1:1 sawi dânin, Pathian fa chu LALPÂ kawnga a kal zêlna dâl tûra thlêmna a lo thleng a; chû chu mi suaksualte kawng zawh a, mi sualte kawnga din leh, hmusittûte ṭhutphaha ṭhut zuina chu a ni. Mi sualte, mi suaksual te, leh hmusittû te: hêng mîte ang hi kan ni vê tûr a ni lo va, LALPÂ hnên aṭanga an mi hruai bo nih pawh kan inphal tûr a ni hek lo.

Sâm hian thlêmna hmasâwn zêl dân, hîp dân leh vertherzia chu a sawi a; LALPA rinchhan hmiahna zârah chiah hnehna chan theih a ni tih hi uâr takin a sawi a. Sâm-in thlêmna kâra thusawi leh ngaihthlâk pawimawhzia a sawi uâr a. Mi suaksualte leh mi felte tâwpna hun awm dân tûr hian Pathian hnên aṭanga finna min zawntîr tûr a ni (Sâm 1:4-6; Sâm 141:8-10). Chuti chungin Sâm-ahte hian, nakina Pathian fâte thiamchantîr an nihna tûr chu a sawi a. Chû chu, ringtûte hi chhel taka Pathian rinchhan a, Amah nghâk fan fan tûr an ni tihna a ni.