---
title:  Fel Taka Nun Nâna Finna
date:   17/02/2024
---

### Chhiar Tûr
Sâm 119:1-16; Sâm 90; Johana 3:16; Sâm 95:7- 11; Sâm 141, Sâm 128.

> <p>Chângvawn</p>
> “Tichuan kan damchhûng nîte chhiar dân min zirtîr ang che, finna thinlung kan neihphah hiâlna tûrin,” (Sâm 90:12).

Kan hmuh tâk angin, Pathian khawngaihnain sual ngaihdamna kawng sialin, sual sim taah chuan thinlung thar siamin, tûnah chuan rinnain a nung ta.

Pathian Thû pawhin fel taka nun dân zirtîrna min pê a (Sâm 119:9-16). Pathian dân zawm hi dân zawm vânga chhandam nih tumna a ni lo va, Pathian nêna inkûngkaihna duhawm nun neihna, malsâwmnaa khat nun neihna a ni (Sâm 119:1, 2; Sâm 128).

Chuti chungin, mi fel nun pawh chu thlêmnate tâwk lo a ni bîk lo. Eng emaw chângte chuan mi fel pawh sual vervêknaa thlêm theih an ni a (Sâm 141:2-4), chû thlêmnaah chuan an tlu vê thei. Pathianin A fâte rinawmna (emaw rinawm lohna) chiang taka târ lan a nih theih nân fiahnate lo thlen A phal a. Pathian fâten A zirtîrna leh zilhna an bengkhawn ṭhat chuan, an rinna chu thlitfîm niin, LALPA an rinchhanna chu a chak sauh ang. Fel taka nung tûra finna hi, thlêmnate leh chonate kâra Pathian nêna phûr taka nunna zâra neih a ni ṭhîn. Chuti chuan, finna thinlung kan neih theih nâna kan damchhûng nîte chhiar dân min zirtîr (Sâm 90:12) tûra Pathian hnêna ṭawngṭai chuan, finna thinlung kan nei thei ang a, LALPÂ chunga rinawm tlat tûra inpêkna kan neih chu kan târ lang thei ang.