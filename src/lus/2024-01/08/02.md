---
title:  I Thû Chu Ka Thinlungah Ka Thukrû A
date:   18/02/2024
---

`Chhiar tûr: Sâm 119:1-16, 161-168. Engtin nge Pathian thupêkte kan vawn ang a, chuta ṭanga malsâwmna lo thleng tûr chu engte nge ni ang?`

Bible chuan nî tin rinna nun hi A felna kawng zawha Pathian nêna zinkawng zawh dûn angin a sawi a. Rinna nun hi “LALPÂ dân” zawhna (Sâm 119:1, NKJV) leh “I hmêl ênga awmna” (Sâm 89:15, NKJV) hmanga vawn nun zêl a ni. Hêng thil pahnihte hi thil hrang daih an ni lo. Pathian hmêl ênga lêng tih hian Pathian dân châwisâng tih a kâwk a. Chutiangin, “LALPÂ dâna lêng/zawh” tih pawh chu thinlung zawng zawnga Pathian zawng tihna a ni (Sâm 119:1, 2, 10).

Felna nun tih Sâm-in a sawi dân kawng dang chu “Kawnga mi ṭha famkim” (Sâm 119:1) tih a ni. “Tihbawlhhlawh loh” tih hian inthâwinaa “hmêlhem lo,” Pathian tâna pawmtlâk (Exod. 12:5) nihna a entîr a. Chutiangin, mimal nun fel, inthâwina nung (Rome 12:1) chu, sual ngainatnain a tihbawlhhlawh loh a ni. Pathian hnêna hlan nun chu ‘kawng ṭhafamkim’ niin, a awmzia chu Pathian lâwmzâwng nun kawng zawh tihna a ni (Sâm 101:2, 6; Sâm 18:32).

Pathian thupêkte vawng tih hi dân anga chunglam dânte zâwmna a ni lo. Chuti a hnehin, rilru fîm taka dik leh dik lo kâr te, thil ṭhâ leh sual kâr te thliâr thiamna a tel zâwk a (Sâm 111:10; 1 Chron. 22:12); pâwn lama chêtnate chauh ni lo vin, mihring nihphung pum pui a huâm tel zâwk a ni. ‘Bawlhhlawh kâi lo’ nihna chu, Pathian thupêkte vawn leh thinlung zawng zawnga Pathian zawn zêl chu, nuna rilru sûkthlêk thliâr hran theih loh a ni (Sâm 119:1, 2).

Pathian thupêkte hi khawvêl tâna Pathian thil ruâhman puânchhuahna a ni. Hêngte hian mîte hnênah fing tak leh zalên leh râlmuânga khawsak dân tûr a zirtîr a (Sâm 119:7-11, 133). Sâm-phuahtuin dân a lawmna chhan chu, dânin Pathian rinawmna a hriatnawntîr leh ṭhin vâng a ni (Sâm 119:77, 174).

“I dân ngainatûte chuan thlamuânna namên lo tak an nei a, (inchhuih) tlûkna rêng rêng an nei lo” (Sâm 119:165, NKJV). Heta ‘tlûkna’ hian chhia-ṭha hriatna lama tlin lohna a entîr a. Sâm-phuahtu kê atâna khâwnvâr angin (Sâm 119:105), Pathian Thû chuan thlêmnate lakah a humhim ṭhîn (Sâm 119:110).

`Engtin nge Kristan Amâ nunah Pathian Thu thiltihtheihzia A lantîr (Matthaia 4:1-11)? Pathian dân zawm duhna thinlung putna aṭanga lo chhuak thiltihtheihna chungchâng eng nge hei hian min hriattîr tûr ni ang?`