---
title:  Zir Belhna
date:   23/02/2024
---

Tûnlai khawvêl changkângah chuan, hlimna neih nâna finna neih chu thil duhawm niâwm pawhin a lang lo a ni thei. Chuti chungin, Pathian ngaihsakna aṭanga finna tel lo vin hlimna dik leh nun nawmna tak chu kan nei thei ang em le? Sâm-in a theih loh thû chiang takin a sawi a. Thu lâwmawm chu finna leh hlimna kâra duhthlang tûra tih kan ni lo hlauh hi a ni. Pathian ngaihsaknaa finna chuan hlimna dik a thlen ṭhîn.

Hebrai ṭawnga entîrna tluâng tlam pakhatin lo entîr ta ila. Hebrai ṭawng chuan, “kâilâwn” hi pakhat âia tam sawina thumal (’ashurey) hi, ‘hlimna’ sawina thumal (’ashrey) nên a inzûl hlê a ni. Sâp ṭawngah chuan chutiangin a inzûl vê lêm lo va, thuchah pawimawh a sawi thung a: “kâilâwn” chu nun ‘hlimna’ lama hruaitu Pathian kawng a ni (Sâm 1:1; Sâm 17:5; Sâm 37:31; Sâm 44:18; Sâm 89:15; Sâm 119:1). Bible-ah chuan, finna emaw, hlimna emaw chu hmuh theih loh thil ni lo vin, a taka chên theih a ni. Pathian nêna inkûngkaihnaa hmuh a ni ṭhîn a, chutah chuan Pathian rinchhan chunga zah, fak leh chakna dawng tih pawh a tel. Sâm 25:14 chuan “LALPÂ thurûk chu amah ṭihtûte hnênah a awm a, A thuthlun chu anmahni a hriattîr ang,” tiin a sawi.

“Pathian chuan en tûr milem mâwi takte min pêk avângin A hnênah lâwmthû awm rawh se. Kan en fo theih nân A hmangaihna thutiam lãwmawm tak chu i la khâwm ang u. Pathian Fapa chuan A Pâ lalṭhutthlêng kalsanin, Setana thiltihtheihna laka mihringte A chhandam theih nân, A Pathianna chu mihrinnain a thuam a. Kan tân A hneh a, mihringte hmuha Pathianin A ropuina A lantîr a, hnam tlu tawh, chhiatna khura sualin a hnuhluh tawh chu A khâi chhuak a, tãwp chin nei lo Pathian nên a inzawmtîr leh a. Tlantu rinna avânga Pathian fiahna tuar chhuakin, Kristâ felnaa inthuâm leh A lalṭhutthlênga châwimâwinate chu kan ngaihtuah ṭhín atâna Pathianin min duhsak chu a ni.”—Ellen G. White, Krista Panna Kâilâwn, pp. 105, 106.

**Sawi Ho Tûr**:

`Engtin nge Pathian Thû hi inzirna lek fak ni lo, hlimna hnâr chu a nih zâwk theih ang? Engtin nge Pathian Thûa inchâwm tih leh Thû, Isua Kristaa awm reng tih chu a inkûngkaih (Johana 1:1; Johana 15:5, 7)?`

`Mîten hre reng chunga Pathian zirtîrna an hnar zui zêlin eng nge lo thleng ṭhîn (Sâm 81; Sâm 95)? Chû thil lo thlen chhan chu eng ni tûrin nge i ngaih?`

`Engati nge eng emaw chângin mi felte thurâwn âia mi suaksualte kawng chu îtawm zâwk anga a lan? (Sâm 141)? Chû chu, mi suaksualte zâwk hmuingîl riâu anga lang ṭhîn hi engti anga ngai tûr nge kan nih ang?`