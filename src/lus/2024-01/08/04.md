---
title:  LALPÂ Fiahna Chu
date:   20/02/2024
---

`Chhiar tûr: Sâm 81:7, 8; Sâm 95:7-11; leh Sâm 105:17- 22. Hêng chângte hian chunglam fiahna eng nge an sawi tel?`

Meriba hmun kha Israelten an mamawhte ngaihtuahsak tûrin Pathian a rinawmin theihna a nei em tia Amah an fiahna hmun a ni (Exod. 17:1"7; Sâm 95:8, 9). Sâm 81 erawh hi chuan a letling zâwnga thil sawiin, khata thil thleng kha Pathianin Israelte fiah zâwk angin a sawi vê thung a (Sâm 81:7). An thuâwih loh leh rinna tlâkchham (Sâm 81:11) vângin Pathian fiahna chu an paltlang zo ta lo a ni.

Meriba chungchâng sawina hian thuchah pahnih a târ lang a. A hmasa zâwk chu, Pathian mîte hian chhuân liam tâa thil lo tihsual tâkte kha an tinawn tawh tûr a ni lo. Chû âi chuan, Pathian rinchhanin, A kawng an zawh zâwk tûr a ni (Sâm 81:13). Pahnihna, mîte kha fiahnaah hlawhchham ta mah se, buaina an tawh hunin Pathian chu anmahni chhanchhuak tûrin A lo che nghâl a (Sâm 81:7). Hun kal taa Pathian khawngaihnaa chhanchhuahna khân, chhuân lo awm tûrah pawh A khawngaihna A tithar zêl dâwn tih rinngamna min neihtîr ṭhîn.

Sâm 105 sawi dânin, khâng harsatna thlengte kha Pathianin hmalam hunah Josefa khân A Thû a rinchhan zêl dâwn em tih A fiahna a ni (Gen. 37:5-10; Sâm 105:19). Châng 19-a Hebrai ṭawnga Tsarap, “fiah,” tih hian “thian fâi,” “thli fîm,” leh “tithianghlim” tih a kâwk a. Tichuan, Pathianin Josefa A fihna chhan chu amaha Pathian thutiâm rinhlelhna ang chî lâk bosak a, Pathian hruaina chu innghah nâna hmang zêl tûra tihchak nân a ni.

Chunglam thununnain a tum chu, Pathian fâte tihchak an ni a, Josefâ nuna kan hmuh ang a, thutiam thlen famkimna atâna buatsaih an nih theih nân a ni (Sâm 105:20"22).

Chuti laiin, Pathian kaihhruaina hnarna chuan luhlulna leh thinlung tihsak zual zêlna a thlen thung.

“A thupêk âwih tûr leh zâwm tûra chhuanlam eng mah siam lo tûr leh, ringhlel buâi lo tûra Pathianin min phût lai hian; mihringte chu Setana bumna chuan âikaihin a tichawlawl tlat thung a. Eden Huana Evi a thlêm ang bawk khân: ‘Thi teh suh e’ tih ṭawngkam hmang bawk khân, an rilrû chu a innghahna tlâk lo chhuanlam hmangin a hmin leh tlat ṭhîn a ni. Thuâwih lohna hian mimal thinlung leh chhia leh ṭha hriatna a tichawlawl a ni mai lo va, mi dangte rinnna thleng pawhin a tihkhawlohsak ṭhîn. A tîra sual leh pawi lian tham tak anga an ngaih ngêi ngêi thilte pawh kha, tih chhunzawm zêl a nih chuan, zâwi zâwiin ngâiah an neih thuai ṭhîn a, mahni inthiamchawpna thinlung ang put thlengin pawikhawihna ṭha lo vah chuan an tâng ta ṭhîn a ni.”—Ellen G. White, Testimonies for the Church, vol. 4, pp. 186, 187.

`Sualin thinlung a tihsak dâna nangmâ nuntawng chu eng nge lo ni? Engati nge chutiang ngaihtuahna chuan, thuâwih tûra chakna kan hmuh theihna hmun, kraws lam min pantîr tûr a nih ang?`