---
title:  Fel Taka Nun Malsâwmnate
date:   22/02/2024
---

`Chhiar tûr: Sâm 1:1-3; Sâm 112:1-9 leh Sâm 128. LALPA zahtûte tân eng malsâwmnate nge tiâmsak lo ni le?`

LALPA zahtûte hnêna malsâwmna tiâmsak tam tak zîngah, a ropui ber chu thlamuânna hi a ni âwm e. Sâm 1-in mi felte chu, ‘tui-luâng kianga thing phun, a hun têa rah chhuah ṭhîn, a hnah pawh uâi ngai lo’ nên a tehkhin a (Sâm 1:3; Jer. 17:7, 8; Ezek. 47:12). Hê tehkhinna hian malsâwmna zawng zawng hnâr chu târ langin, chû chu Pathianin A biak bûka A chênchilhna a ni tih sawiin, chutah chuan Pathian nêna hmangaihnaa inlaichînna chu chên zui reng theih a ni. Buhsî thli len bo mai theih nêna tehkhin, mi suaksualte ang lo takin, mi felte chu hmalam hun atân pawh ngaihgam takin, rah chhuah tûra an ṭona, Pathian kiang chu niin, chatuan nunna beisei tûr an la nei cheu a ni.

Sâm 128:2, 3 hian Messia lalram malsâwmna, mi tin mahnî grêp leh theipui hnuâi ṭhut muân theihna chu a entîr a, chû chuan râlmuânna leh hmuingîlna a entîr (Mika 4:4). Jerusalem tâna muânna malsâwmna (Sâm 122:6-8; Sâm 128:5, 6) hian Messian thil ṭha lo tâwpna thlenin, khawvêl tân muânna a dinthar leh beiseina chu a entîr.

“Bible chuan chhandamte rochan tûr chu ‘ram’ tiin a sawi a (Hebrai 11:14-16). Chû ramah chuan vân Berâmpu chuan a ran rualte chu Nunna Lui kamahte A hruai ṭhîn a. Nunna Thing chu thla kipin a rah ṭhîn a, a hnahte chu hnamte tihdamna tûr a ni. Tuihna kangchat ngai lo, krustal lung ang maia fîmte chu an luang hiâu hiâu mai a, a kam vêla thing zâr phe siâu siâute chuan LALPÂ tlante kawng chu a tidaihlim a. Phai zâwl cham pût maiahte chuan muâl pâwng mawi tak takte hi a awm a, chutah chuan Pathian tlâng lian pui pui, sâng tak tak leh ropui tak takte an awm bawk a. Chû ram nuâm tak, tui nung luânna ram chu, Pathian mi, hun rei tak chhûng vakvai tawhte leh khualzin lo ni tawhte chuan, anmahni tân chênna tûr in an nei tawh ang.”—Ellen G. White, Indona Ropui, p. 675.

Thuthlung Thar hian Kristâ lo kal lehna leh khawvêl siam thar leh huna thleng famkim tûr beiseina chungchâng a sawi a (Matthaia 26:29; Thupuan 21). Tichuan, hê leia mi felten malsâwmna tam tak an dawn laiin, Pathian malsâwmna famkim erawh chu, khawvêl tâwpa Pathian lalram a nih dân tûr ang taka dinthar a nih hunah a lo thleng dâwn a ni.

`Engati nge kraws leh khata thil thleng kha, Thuthlung Thara chuâng kan tâna Pathianin min khêksak thutiâmte innghahna a nih? Engtin nge tûnah ngêi pawh chûng thutiâmte chu kan thlamuânpui theih ang?`