---
title:  Kan Damchhûng Nîte Chhiar Dân Min Zirtîr La
date:   19/02/2024
---

`Chhiar tûr: Sâm 90; Sâm 102:11 leh Sâm 103:14-16. Mihring dinhmun harsatna chu eng nge ni?`

Chatuan hun ngaihtuahin mihring tlu tâte damchhûng chu tuihû ang lek a ni a. Pathian mithmuhah chuan kum sâng khat pawh hi “zân vên khat chhûng ang lek a ni” a, chû chu dârkâr thum emaw lî emaw a ni (Sâm 90:4). Pathian hun leh mihring hun khâikhinin, damchhûng hi thlâwk bo leh mai a ni (Sâm 90:10). Mihringte zînga mi chak ber pawh thlâite zînga a chak lo berte ang lek a ni (Sâm 90:5, 6; Sâm 103:15, 16). Chuti chungin, chû damchhûng hun rei lo tê chu thawhrimna leh lungngaihnain a khat bawk sî a (Sâm 90:10). Khawvêl mî, Pathian ringlote meuh pawhin, damchhûng hun hi rei lo lutuka ngaiin an ṭahpui a ni ber a, a bîk takin chatuan hun nên khâikhin a, anni an tel vê lo tûr ngaihtuahin a ni.

Sâm 90 hian mihring harsatna kârah, Siamtu A nihna angin Pathian mîte hi A enkawl zui zêl angin a sawi a. LALPA chu chhuân zawng zawngah A mîte chênna a lo ni reng tawh ṭhîn a (Sâm 90:1, 2). Hebrai ṭawng ma‘on, “chênna hmun,” tih hian LALPA chu A mîte tâna hliahkhuhna emaw, inhumhimna emaw a ni tih a entîr (Sâm 91:9).

Pathianin A thinurna fel chu sûmin, A khawngaihna A tithar leh ṭhîn a. Sâm-phuahtu chuan, “Tuin nge i thinurna thiltihtheihzia hria?” (Sâm 90:11, NKJV) tîa uâr takin a sawi a, a awmzia chu mî tû mahin sual vânga Pathian thinurna nihphung dik tak an la tawng ngai lo va, chuvâng chuan sual sim a, fel taka nung tûra finna neitû tân beiseina a awm tihna a ni.

Bible-a ‘finna’ tih hi rilru fing ngawt ni lo vin, Pathian zahna nei tel angin a hmang a. Kan mamawh tak finna chu ‘kan damchhûng ni chhiar dân’ hriat a ni (Sâm 90:12). Kan damchhûng nîte kan chhiar theih chuan, kan hunte hi a tlêmin, chin nei an ni tih kan hre dâwn a ni. Fing taka nung tih awmzia chu, damchhûng rei lohzia ngaihtuahna nei a, chumi zâra rinna leh thuâwihna neihphah chu a ni. Hê finna hi sual simna leh (Sâm 90:8, 12), Pathian thilthlâwnpêk ngaihdamna, khawngaihna leh zahngaihna (Sâm 90:13, 14) zârah chiah neih theih a ni.

Kan harsatna ṭobul tak lo chhuahna hi mihringa siam kan nihnaah ni lo vin, sual aṭangin, sualin khawvêla thil a rawn thlen aṭanga lo chhuak a ni. Chhiatna a thlen nasatzia chu hmun tinah, mi tin rêngah hmuh a ni ta a ni.

Kan mihring nihnaa harsatna chhuahsan theihna kawng siâl a nih tâk avângin Isuâ chungah lâwmthû awm rawh se (Johana 1:29; Johana 3:14-21). Chuti ni lo se, beisei tûr rêng kan nei lo vang.

`Kan damchhûng nîte chu ral thuai ṭhîn mah se, Isua-ah chuan eng thutiâm nge kan neih? (Johana 3:16.) Amah tel lo vin eng beiseina nge kan neih ang?`