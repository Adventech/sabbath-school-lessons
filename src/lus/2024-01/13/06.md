---
title:  Zîngah Hlimna A Lo Thleng Ṭhîn
date:   28/03/2024
---

`Chhiar tûr: Sâm 5:3; Sâm 30:5; Sâm 49:14; Sâm 59:16; Sâm 92:2; Sâm 119:147; 2 Petera 1:19 leh Thupuan 22:16. Pathian tlanna entîr nân ni khata engtik hun lai hi nge hman ni a, eng nge a chhan?`

Sâm-ah hian, ‘zîng’ hi Pathian tlanna lo thleng tûr beiseina hun a ni ṭhîn a. Zîng hian Pathian duhsakna a târ lang a, zankhuaa beidawn leh manganna hun rei tak chu a titâwp ṭhîn (Sâm 130:5, 6). Sâm 143-ah, Pathian chhanchhuahna chuan tûna thihna thim hi a la tikiângin (Sâm 143:3), zîng êng mâwiah a la chantîr (Sâm 143:8) ang a, khuarkhuruma awm (Sâm 143:7) tawh pawh chu “ram ṭha takah” (Sâm 143:10) a awmtîr ang.

`Chhiar tûr: Marka 16:1-8. Heta sawi ang hian zîngah eng nge lo thleng a, engati nge chû chu kan tân a pawimawh viâu?`

Isua Kristâ thawhlehna zîng khân A hming ringtu zawng zawngte tân Pathian chhandamna chatuan zîng khawvâr tûrin kawng a hawng a. Isuâ zirtîrte khân Sâm 30:5 thû: “Ṭahna hi riak tûrin tlai lamah a lo lût thei a, zîngah erawh chuan hlimna a lo thleng ṭhîn,” tih thutiâm hi LALPÂ thawhlehna an hmuh khân a takin an chang a. Pathian duhsakna leh delhkilh nei lova hmangaihna zârah chiah kan ṭahna hi lâwmnaah a chang thei dâwn a ni (Sâm 30:5, 7).

Vârparh arsi êngin ni thar lo thleng tûr a târ lang ṭhîn angin, rinna hian Pathian fâten chatuan nunna an la chan tûr chianzia chu an puâng a (2 Pet. 1:19). Isua chu Vârparh Arsi êng tak (Thup. 22:16), zân te, thil ṭha lo leh thihna awm leh tawh lohna tûr A lalram dinna kan nghah mêka chu a ni (Thup. 21:1-8, 25). LALPÂ lo kal lehna tûr hi, thil dang zawng âia kan nghah mêk kan sawi ṭhin, khawvêl tâwpa lo thleng tûr chu a ni. Nghah manhlâ tak a ni ngêi ang.

“Josefâ thlân kerkuak chungah khân Kristan, ‘Kei hi thawhlehna leh nunna chu ka ni,’ tiin a puang chhuak a. Hêng thûte hi Pathian chauhin a sawi thei a ni. Thilsiam dang zawng zawngte chu Pathian remtihna leh thiltihtheihnaa nung vek an ni. Serafim sâng ber aṭanga nunna nei zînga a tlâwm ber thlengin, an zain nunna Hnârin A châwm leh tunnun vek an ni a; Pathian nêna pumkhat nihna changtu chauhin, ‘Pe thei ka ni a, la leh thei pawh ka ni,’ tiin A sawi thei. Krista chu Pathian a nih miau avângin thihna phuarna hruite tihchah theihna a nei.”—Ellen G. White, Chatuan Nghahfâk, p. 886.

`Thihna hi kan pian tirha kan timûra bet nghâl a nih thû an sawi ṭhîn. Keini tlu tawhte tân a dik tho nâin, Isuâ thawhlehna khân thihna chu hun rei lo tê atân a ni tih eng thû nge min tiâmsak le? Engati nge hun rei lo tê chauh thi tûr kan ni tih hi theihnghilh ngâi lo tûr kan nih ang?`