---
title:  Naupang Hnute Hnêk Bâng Muânna
date:   25/03/2024
---

`Chhiar tûr: Sâm 131. Hê Sâm hian Pathian nêna kan inlaichînna chungchâng eng nge min zirtîr?`

Pathian mîte chu khawvêla chêngin, mi rinawmte pawhin harsatna an tuâr a; mi tinin harsatna leh thlêmnate an tuâr ṭheuh a ni ber mai. Pathian fâ, a nunna atâna Pathian rinchhan mai a ni tih inhriat tharna zârah, Sâm-phuahtu chuan nun nawmna neiin, chapo-uânnain hlutna rêng a nei lo tih a puâng a. Chapona hian mahni-thupui bera neihnaa hruaiin, mahni bâk hmu thei lo tûrin a bum ṭhîn a. Chuvâng chuan chapote chu Pathian nihna hrethei lo tûrin an mit a tihdelsak tlat ṭhîn.

A leh lamah, mi felte chuan Pathian lamah an mît an lên a (Sâm 123:1, 2). Pathian ropuina hriatna chuan mi inngaitlâwm, hmasialna leh mahnî-ropuina zawnna laka zalênin a awmtîr thung a. Sâm-phuahtu chuan “thil ropuite” leh “thil sâng lutukte” chu a zawng vê ngai lo tih a sawi a (Sâm 131:1). Hêng thil sawinate hian mihringte hriat phâk loh khawvêla Pathian hnathawhte chu a sawi a. Tûnlai thiamnain a târ lan dân chuan, thil ho tê anga kan ngaihte pawh hi, tûna kan hriat sên ruâl loh khawpa mak a ni tih a ni. A ni rêng a, khawvêla thil awmte hi kan zir chiân poh leh hriat thiam mai loh khawpa mak a lo ni zêl mai a nih hi.

Chutih laiin, Sâm 131:2-a tehkhin thû, “Naupang hnute hnêk bân tawh a nû hnêna a awm angin,” tih hi Pathian pawma nun nuâm taka awm hlê hlê ngaihruâtnaa sawi chhuahna a ni. Naupang a la têt zuâl laia a nû nêna inlaichînna duhawm an lo neih ṭhin sawina a ni.

Tumsânna leh chapona min ngheitîrna hmangin, Pathianin chaw pângngai min rintîr ta zâwk a, chû chu “min tîrtû duhzâwng tih leh a hna thawh zawh” (Johana 4:34; Heb. 5:12- 14) a ni. Sâm 131-a naupangin (a nû) a rinchhanna ang chî hi rinna puitling, fiahna leh harsatna paltlang tawh, Pathian leh A Thu chunga rinawm tlat ang chu a ni.

Sâm-phuahtu thil ngaihtuah chu a tâwpa Pathian mîte chawlhna a ni. A tâwpah chuan, Pathian tawn hriatna kan neih chu A kohhran tihchak nâna hmang tûra koh kan ni ta a. Chu chu, mimal taka kan thil zir chhuah, Pathian rinawmna leh ṭhatna aṭangin, an rinna kawnga harsatna tuâr mêkte hnênah kan hrilh chhâwng thei a. Kohhran chhûngah ngêi pawh hian Kristâ tâna thuhretûah kan ṭang thei a, mi tam tak chuan Krista hriatna neih thar hi an mamawh ṭhîn a ni.

`“Tih tak meuhvin ka tî a che u, in lamlêt a, naupang tê ang in lo nih loh chuan, vân ramah in lût tawp lo vang” (Matthaia 18:3). Eng nge Isuan hetah hian min hrilh? Hetah hian eng ngaih dân nge tel?`