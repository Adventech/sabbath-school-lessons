---
title:  Nghâk Tûra Kohna Chu
date:   24/03/2024
---

`Chhiar tûr: Sâm 27:14; Sâm 37:7, 9, 34; Sâm 39:7; Sâm 40:1; Sâm 69:6; Galatia 5:5 leh Rome 8:18-25. Hêng chângte hian Pathian mîte eng ti tûrin nge a ngen?`

Nun tihrehawm thei zînga pakhat chu lo nghah ngai hi a ni mai thei e. Tû pawh niin, khawi hmuna chêng leh eng ang ruâl pawh ni ilang, thil eng emawte chu kan lo nghah a ngaih châng a awm ṭhîn. Duh lêm lo chung pawhin thil leina hmunah emaw, doctor râwn tûr emaw pawha intlar a ngaih chângte a awm fo mai.

A nih leh, Pathian lo nghah hi eng nge a an le? Sâm-ah chauh pawh ni lo vin, Bible pum puiah hian LALPA lo nghah thû hi a chuâng tam mai. Hêng thû zawng hi chhel ngaih thû vek a ni mai. Pathian chu A lo kal leh lo mai anga beidawng takin kan awm mai ang tih ang chî hlauhthâwnna nei duh miah lo va tuâr tichhel tlat kan nih a ngai. Pathian fâ inpezo chuan, Pathian chu a rinawm tih hre chiangin a nghâk reng ṭhîn a. Amah nghâktûten Amâ chunga kan rinna kan nghah hmiah chuan, kan beisei ang diâk diâka thil a thleng lo chung pawhin, kan tâna ṭha ber tûrin min thawhsak ang tih kan chiang ngam ṭhîn a ni.

LALPA lo nghâk tih chu eng mah tih nei lo va lo awm mai mai a ni lo. Ram roa tui in châka tuihâl huâm huâm ang deuha Pathian thlâkhlelhna nei nên tehkhin a ni (Sâm 63:1). Sâm-phuahtuin Pathian hnêna malsâwmna tam tak chu a lo nghâk a, damchhûng mamawh leh duhzâwngte âiin Pathian hnaih mawlh chu a thlehlel zâwk a ni.

Rome-a Paula thusawi mak tak hi kan chhiarin, Pathian leh thilsiam zawng zawngte pawhin khawvêl tihthar leh hun tûr, tâwpna huna Pathian leh A mîte intawhkhâwm hun chu nghâkhlel takin an thlîr tih kan hmû. Heti hian a ziak: “Thil siam zawng zawngte chuan beisei êm êmin, Pathian fâte lo lanna chu an nghâkhlel hlê sî a” (Rome 8:19, NKJV)!

Thutiâm ropui a va ni êm!

Chuti chungin, chhandam kan nih a, Pathian nêna intawhkhâwm hun tûr kan nghah a, “thil siam zawng zawngte chu tûn thlengin rûm leh nauvei na tuârin an awm hlâwm” (Rome 8:22) lai hian, LALPA chu tûnah A mîte nên Thlarau Thianghlimin A awm reng a ni.

Hetih lai hian, chhandamna ruâhman thuhretûa ṭang tûra koh kan ni a (Tirhkohte 1:4-8), chû chuan thil siamtharna a la thlen dâwn a ni. Chû thilsiam tharna chu kan thil nghah mêk chu niin, keini Adventist Kristiante beisei lo thlen famkimna tûr a nih bâkah, chû beiseina kan nghah mêk chu hmingah pawh kan châwi hiâl a. Kan lo nghâk a, mahse nghâk thlâwn mai kan ni lo. Kristâ lo kal hmasaka A thihna leh thawhlehna kha, Ani chu A lo kal leh ngêi dâwn tih tichiangtu a ni.

`Pathian lakah eng thil ṭhenkhatte nge tûnah i nghah mêk? Engtin nge rinna leh rinchhan ngamna nêna nghah dân kan zir ang, a bîkin kan dîlnate chhân a nih nghâl mai loh lai hian?`