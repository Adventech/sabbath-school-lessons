---
title:  Pathian Sabbath Chawlhnaa Nghâkin
date:   27/03/2024
---

`Chhiar tûr: Sâm 92. Hê Chawlhni hlâ hian Chawlhni chungchâng eng thil pahnih nge a târ lan?`

A kut thiltih ropuite avânga Pathian fakna (Sâm 92:4, 5) leh mifelte chu Eden-anga târ lanna (Sâm 92:12-14) hian chiang taka Thilsiamna kha târ langin, Sabbath nihphung dik tak min kawhhmuh a. Sâm hian rêldikna Pathian a nihna anga hmêlmâte chunga LALPÂ hnehna chu châwisângin (Sâm 92:7-15), Sabbath thupui pahnihna—thil ṭha lo laka tlanna (Deut. 5:12-15) chu a nemnghet a. Tichuan, Sâm 92 hian hun kal ta a Pathian thilsiamna leh tûna khawvêl a enkawl zui zêlna leh, khawvêl tâwp huna chatuan atâna muânna leh chinfelna beiseina chu a châwisâng a.

Pathian chu “Chungnung Bera” (Sâm 92:1, NKJV) chu a nih avângin mîten Sabbath chawlhna chu an chên thei a; hmun sângtea A dinhmun chungnung chuan hmêlmâte elphâk ruâl loh dinhmun ṭhâah a dintîr a ni.

Chuti chungin, Ani chu Chungnung Bera chu a ni nâin, LALPAN Amah lamtûte chhanchhuak tûrin a rawn pawh reng ṭhîn a. LALPÂ thilsiamna hnathawh leh a bîkin chû thilsiam tlanna chuan mîte chu Pathian chibaibûk leh Amah chu hmangaih tûrin a chawkphûr tûr a ni. Thilsiam tlu tâa chêng, tlanna tel lo va beisei bo kan nih lai hian, thil han hlimpui êm êm tûr kan nei dâwn em ni? Kan hmangaih, kan tuâr, kan thî—beisei nei lo vin kan awm ṭhîn. LALPA kan fakna chhan chu Siamtu a nih vâng ngawt ni lo vin, min Tlantu a nih vâng pawhin a ni bawk.

“Hriak thar” thih tih hian Sâm-phuahtu chu, A chhiahhlawh inhlân thar a nihna anga Pathian rawngbâwl tûra tuâi thar a ni tih a kâwk a (Sâm 92:10). Puithiamte leh lalte kha an hna thar thawk tûra hriak thiha hlan thar an ni ṭhîn (Exod. 40:15; 1 Sam. 10:1). Sâm-phuahtu hian Hebrai thumal danglam deuh, balal tih a hmang a, chû chu Pathian chhiahhlawhte hriak thih an nihna ang lo chî deuh, inthâwina pêng danga hriak ‘chawhpawlh’ ang chî chu a hmang zâwk a (Exod. 29:2, NKJV; Lev. 2:4, 5). Sâm-phuahtuin mak danglam deuha balal tih a hmanna hian Sâm-phuahtuin amah ngêi chu inthâwina nung ni tûra LALPÂ hnêna inhlan leh Pathian hnêna inserh hran (Rome 12:1) pumhlûm a duhna a entîr a ni.

Sabbath hi Pathianin A mîte a tihthianghlim chhinchhiahna a nih avângin, Sâm-in Sabbath chu inhlan thianghlimna sawi nâna a hmang hi a mak lêm lo (Exod. 31:13). Tûm thing leh Lebanon-a sidar thing anga Pathian mîte târ lanna hian, rinna leh Pathian hmangaihna leh thil tum mak tak ngaihhlutna dika ṭhan zêlna a entîr a. Sabbath hi A mîte nêna LALPÂ chatuan thuthlung chhinchhiahna a ni (Ezek. 20:20). Sabbath chawlhna neih hi Pathian mîte tân a ṭûl a, a chhan chu A thuthlung thutiâmte hlawhtlinna tûra LALPA rinchhan chunga lo nghâk tûra a tihchak ṭhin vâng a ni (Heb. 4:1-10).

`Sâm 92 chhiar chhuak leh la. Chutah chuan kan tân eng beiseina ropui nge hlui kan nih a, engtin nge tûnah ngêi pawh a thû chu kan thlamuânpui theih ang?`