---
title:  Zir Belhna
date:   29/03/2024
---

Chhiar tûr: Ellen G. White lehkhabu Krista Panna Kâilâwn-a “Kristaa Ṭhanlenna,” pp. 60-68.

Sâm hian LALPA chu nghâk fan fan tûrin ṭhahnemngai takin min ngên a. “LALPA-ah châwl la, Amah chu nghâk fan fan rawh,” (Sâm 37:7). Lo nghah chu phurrit, chiang lo leh khawhar thlâk anga kan ngai a nih chuan, Isuâ vân lâwn nîa zirtîrte kha kan hre reng tûr a ni ang (Tirhkohte 1:4-11). An mithmuh ngêiah Isua kha vâna hruai chhoh a ni a, hmalam hun engtik emawa A lo kîr lehna nghâk tûra hnutchhiah an ni. Khâmi nîa zirtîrte âia tûna Pathian malsâwmna dawn châk lehzual zâwk tunge awm thei ang le? Anni khân nghâkhlel takin, “LALPA, tûnah Nangmâ ruâlin min hruai vê mai rawh,” tih tak an nâp ang. Chuti chungin, Pâ thutiâm leh Isuâ lo kîr lehna chu nghâk tûra tih an ni ta zâwk a. Zirtîrte kha beidawnna leh lungngaihnaa khata kan ring a nih chuan, mak kan ti ngawt ang. Anni chu Jerusalem-ah kîr lehin, Isuan A hrilh ang tak chuan an chê a—Thlarau Thianghlim thilpêk chu an nghâk a, chutah thiltihtheihna nên khawvêlah chanchin ṭhâ chu an puâng ta a ni (Tirhkohte 1:12-14; Tirhkohte 2).

Kan LALPÂ thupêk, Amah lo nghah chu, Thlarau Thianghlim zâra A hnâ chu thawh a nih loh chuan theih loh ang hiâl a ni ang. Mihringa phûrna mai chu keimahnia chak lohna a lo thlen hun chuan kan dinpui thei meuh lo vang. Thil pakhat chiah kan dinpui theih tûr a awm, chû chu Isua Kristaa awm reng a ni a; Amah chu mimal taka inlaichînna kan neihpui tûr a ni.

“Krista chu kan thinlunga A chên chuan, keimahniah “A duhzâwng tih tum tûr leh bei tûrin,” (Filipi 2:13) A thawk ang a; Thlarau thuhmun bawk chu kan tilang ang. Chutiang chuan, Amah hmangaih leh Amaha chêngin, “Engkimah Amahah kan ṭhang lian thei zâwk ang; Amah chu Lû a ni, Krista chu.’ Efesi 4:15.”—Ellen G. White, Krista Panna Kâilâwn, p. 67, 68. LALPA kan lo nghah mêk laiin, Sâm aṭang hian muânna leh lungâwina kan chhar thei ang. Kan ṭawngṭaina leh kan hlâte chu Pathian thinlung leh kan thinlungte nî tina a intawhna hmun a ni.

**Sawi Ho Tûr**:

`Engati nge kan thlarau nunah ‘nghah’ hi a pawimawh? Bible-a rinna mi lian ṭhenkhatten an nghahna thiltawnte kha sawi ho teh u. Engtin nge nghahna hian kan rinna thlitfîm a, a tihchak ṭhin? (Rome 4:19-22; Hebrai 11).`

`Kan nghah tâwpna chu eng nge ni? (Sâm 37:34-40). Chû chu, thil zawng zawngte chinfel a nih hun atân eng nge tiâmsak kan nih? Kan lei damchhûng nuna thleng ngai vak lo, rêldikna chungchângah eng beiseina nge hê châng aṭang hian kan hmuh?`

`Mi thi tâte leh an nuntawng (Thuhriltu 9:5) chungchângah, engati nge Isua an lo nghahna chu a tâwp ṭêp? A chhânna aṭangin eng beiseina nge kan chhar theih ang?`