---
title:  Buhphalte Rawn Kengin
date:   26/03/2024
---

`Chhiar tûr: Sâm 126. Pathian mîte hnêna chakna leh beiseina petu chu eng nge ni? Kan vawiin nuna a taka bel tûr eng nge hetah hian a sawi?`

Hun kal taa LALPAN mak taka min chhanchhuahnate khân Pathian mîte chu nasa takin a chawkphûr thei a, hun lo kal tûr atâna beiseina hnâr a ni bawk. Hun kal taa chhanchhuahna chu a ropui êm avângin mumang thleng dik ta ang mai a ni (Isa. 29:7, 8). Sâm 126-a târ lan angin, hun kal taa saltânna aṭanga (Sâm 126:1) LALPÂ chhanchhuahna vânga Amah faktûte ngêi kha, tûnah chuan saltâng an ni leh ta (Sâm 126:4) tih hria ila.

Chuti chungin, hun kal taa hlimna leh chhawmdâwlna kha hlâte hmanga lo thleng niin, tûnah ngêi pawh chan nawn theih a ni. Chhuân tharten Bible-a thil thlengte kha an hmâi hmâa thleng anga chanin, a taka tawngtûte zînga tel angah an inngai ṭhîn a. Tichuan, rinna nung chuan Pathianin thil ropui tak A lo tih tâkte kha châwisângin, hmânlai huna mîte tân chauha A tih anga ngai liam mai lo vin, keimahnî chhana LALPÂ tih angah an chan ṭhîn a ni.

Hmân laia thilthlengte hriat rengna khân tûn hun a tân beiseina a tithar a. “Chhim rama luite” (Sâm 126:4) tih ngaihruâtna hi, A mîte tâna Pathian lo chêtna thiltithei tak chu a entîr a. Juda ram chhim lam chu thlalêr ram ro a ni a. Fûr ruahtui tlâk laia ruah bawhawk taka a sûr laite chuan kawr vêlahte chuan tui a luâng liam dûl dûl ṭhîn a. An thlâi chînna hlawhtlin leh hlawhchham kawngah pawh ruah hmasâ leh ruah hnuhnung hian awmzia a nei hlê ṭhîn a (Deut. 11:14; Deut. 28:12). Chutiangin, ‘mittui tla chunga chî theh leh, hlim taka rah seng’ (Sâm 126:5, 6) tih pawh hi, tûna dinhmun khirh aṭanga chunglam hruaina zâra hmalam hun hlimawm lo thleng tûr thutiâm awmzenei tak a ni.

Buhseng hun a lo tâwpin, Hebrai hote khân an thlâi tharte chu Jerusalem-a Pathian tempul-ah an rawn zinpui ṭhîn a (Exod. 34:22, 26). Khatih hun laia mîte khân an thlâi chîn rahsengna aṭang khân thlarau lam zirlai an zir ṭhîn a ni. Chi theh leh thlâi hmun enkawl hna hâutak zet chu, a tâwpah chuan rah duhawm tak sengna hun hlimawm a lo thleng a; chutiangin tûnah Pathian mîten harsatna tâwk rih mah se, tâwpna hunah chuan chhandam hlimna an la chang dâwn tho a ni. Ropui taka rahsengna hian Kristâ lo kal leh huna leia A lalram din tharna tûr min ngaihtuahtîr a (Amosa 9:13-15; Matthaia 9:37). Hetah pawh hian, nghah thû a lo lang leh a. Rahsengna ang tho vin, kan thawh rimna rah sengna tûr chu chhel takin kan lo nghâk fan fan rih tûr a ni.

`Nangmâ nunah emaw, mi dangte nunah emaw LALPÂ hna thawh chiang taka in tawn laiah khân châm zui rih la. Tûna i thil tawn mêk chu eng pawh ni se, engtin nge hun kal taa i nuntawng aṭang khân beiseina i neih thar theih ang?`