---
title:  Chanchin Liâm Tâa LALPÂ Chungnunna
date:   07/03/2024
---

`Chhiar tûr: Sâm 135. Hê Sâm hian chanchin liam taa thil thleng engte nge a târ lan? Chûng aṭang chuan Sâm phuahtuin eng zirlaite nge a lâk chhuak?`

Sâm 135 chuan Pathian mîte chu Thilsiamna (Sâm 135:6, 7), Aigupta chhuahsan lai huna Israelte chhanchhuahna (Sâm 135:8, 9) leh, Ram Tiâm hnehnaa LALPÂ ṭhatna leh rinawmna (Sâm 135:10-12) avânga Amah chu fak tûrin a ko va.

LALPAN a rohlu bîk anga Israel mîte thlangin, A khawngaihna chu a lantîr a (Sâm 135:4). “Rohlu bîk” tih hian LALPA leh A mîte inkâra thuthlunga inlaichînna danglam bîk chu a entîr a (Deut. 7:6-11; 1 Pet. 2:9, 10). Israelte thlan an nihna kha LALPÂ chungnunna behchhana tih a ni a, anni Israelte khân mi dangte âia chungnunna bîk an nei lo. Sâm 135:6, 7 hian khawvêl tâna LALPÂ thiltum chungnung kha Israelte hnêna inṭan ni mai lo vin, Thilsiamna kha a ni zâwk tih a sawi a. Tichuan, Israelte khân khawvêl pum chhandam nâna Pathian thil ruâhmana an chanvo chu inngaitlâwm takin an hlen mai tûr a ni.

A mîte tâna Pathian thiltih ropui takte hriat thar lehna (Sâm 135:8-13) kha, Pathianin A mîte ‘rorêlsakin’ an chungah khawngaihna A nei dâwn tih thutiâm hmanga khâr a ni a (Sâm 135:14). Heta ‘rorêlna’ hi Pathianin hnehchhiah tuâr leh chanhaite A châwisânna tûr chu a ni (Sâm 9:4; Sâm 7:8; Sâm 54:1; Dan. 7:22). Thutiâm ang chuan, LALPAN A mîte chu châwisângin, a humhim tlat dâwn a ni (Deut. 32:36). Tichuan, Sâm 135 hian Pathian mîte chu LALPA rinchhan a, Amah nêna an thuthlunga rinawm zui zêl tûra chawhphûr a tum a ni.

A mîte chunga LALPÂ rinawmna khân Sâm-phuahtu chu milim (pathiante) eng mah lohzia leh khawvêla LALPÂ chungnunna danglam bîkzia a sawi a (Sâm 135:15-18). Milimte rinchhanna khân, a milimte ang thovin a betûte pawh beisei bo leh thiltihtheihna nei lo an ni tih a sawi a (Sâm 135:18). Sâm hian Thilsiamna leh A mîte Chhandamtu a nihna vânga Pathian chu fak tûr a ni tih a târ lang a. Hei hi Thupêk Sâwmtea a palîna târ lanna bung hnihah mak takin sawi a ni (Exod. 20:8-11; Deut. 5:12-15). Khawvêlah hian thilsiamna leh khawvêl chanchina Pathian thiltihtheihzia hi tluk ruâl loh a nih avângin, Pathian mîten Amah chu innghah nâna hmangin, Ani chu chibai an bûk ṭhîn tûr a ni. Siamtu leh min Tlantu a nih angin, Amah chauh chu chibai kan bûk tûr a ni a, thil dang leh milem eng mah chibai kan bûk tûr a ni lo.

`Engtin nge kan nunah milimte kan nei lo tih kan chiân theih ang? Engati nge kan ngaih ngawt âia milem biak hi a lo awlsam theih?`