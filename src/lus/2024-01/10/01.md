---
title:  Hun Kal Tâ Aṭanga Zirlaite
date:   02/03/2024
---

### Chhiar Tûr
Nambar 6:22-27; Sâm 78; Sâm 80; Sâm 105; Sâm 106; Sâm 135; Galatia 3:29.

> <p>Chângvawn</p>
> “Chûng chu kan bengin kan hria a, kan rilrûin kan hre bawk a, min thlahtûte pawhin min hrilh kha. Chûng chu kan fâte lakah kan zêp lo vang a, ṭhangthar lo la awm tûr hnênah LALPA fakna thû leh, A chakzia leh a thilmak tak tihziate chu kan hril zâwk ang,” (Sâm 78:3, 4).

LALPÂ chhandamna thiltih ropui chungchâng sawina hmangin, Sâm tam takah Pathian chu fak a ni ṭhîn a. Hêng Sâm-te hi “chhandamna chanchin sawina Sâm” emaw “thil thleng tak tak Sâm” emaw a ni. Mi ṭhenkhat chuan Pathian mîte hnêna ngenna siamin, an chanchin aṭanga zirlai zir tûrin an hrilh a, a bîk takin anmahni leh an thlahtûte tihsual aṭangtein a ni. Thil thleng tak tak Sâm zîngah, hun kal taa Pathianin A mîte tâna thil mak tak tak A lo tihsak tâkte chu fakna hlâin an châwi a, chûng chuan LALPA an rinna a tichak sawt ṭhîn a; Ani chuan tûna harsatna an tawh mêkte laka chhanchhuak tûra theihna neiin, a rinawm bawk.

Thil thleng Sâm zînga ngenna bîkte hian Pathian mîte chanchin pêng khat kan nihna min hmuh thiamtîrin, hun kal ta chu kan puâlah min neihtîr a. Kristâ zâra hun kal taa Pathian chhûng zînga teltîr kan nih tâk avângin (Rome 8:15; Rome 9:24-26; Gal. 4:6, 7), hmânlai Israel mîte rochan kha, a nihna takah chuan thlarau lama min thlahtûte chanchin a ni. Chuti chuan, an chanchin liam ta aṭang khân keini pawhin zirlai kan zir thei a, kan zir tûr pawh a ni bawk.

A tum ber chu, Pathian mî chhuân tina mîte hian indona ropuia Pathian thil tum ropui rawn inpuâng chhuak zêlah hian chanvo pawimawh eng emaw tak kan chang ṭheuh a ni tih kan inhriat hi a ni.