---
title:  Thil Thleng Hriat Reng leh Simna
date:   05/03/2024
---

`Chhiar tûr: Sâm 106. Hê Sâm-ah hian hun kal tâa thilthleng engte leh eng zirlaite nge a târ lan?`

Sâm 106 hian Israelte chanchina thilthleng lian tham deuhte târ langin, chutah chuan Aigupta chhuahsanna, thlalêra zinna leh, Kanaan ram nun pawh a sawi tel a. An saltânna thlentu chhuâna an thlahtûte suâlna râpthlâk tak chu chiang takin a entîr a. Tichuan, Sâm hi an hnam Babulona an awm lai emaw, chuta ṭanga an lêt leh hnû emawa ziah a ni ang tih a chiang thawkhat a; Thlarau Thianghlim thâwkkhumin Sâm-phuahtu hian an chanchina thil thlengte leh chuta ṭanga mipuiten zirlai an zir chhuah tûr chu a târ lang ta a ni.

Hê Sâm hian, a dangte angin, A khawngaihna thuthlung chunga Pathian rinawmna a sawi a, hun kal taah A mîte chu A lo chhanchhuak tawh ṭhîn tih a ni (Sâm 106:45). A mî sual simte chunga duhsakna lantîrin, hnamte zîng aṭangin A hruai khâwm leh ang tih beiseina pawh a târ lang tel bawk (Sâm 106:47). Tûna chhanchhuah dîlna hi duh thu sâm lek a ni lo va, hun kal taa Pathian chhanchhuahnate behchhana rinnaa ṭawngṭaina (Sâm 106:1-3) leh, A mîte hnêna A thuthlung chunga Pathian rinawmna nungchang thlâwn ngai lo chu a ni.

Sâm 106-a Israelte chanchina hlawhchhamna chungchâng sawina hi, mipuiten an sualnate an puân leh anni chu an thlahtûte âiin an ṭha bîk chuâng lo tih pawmna pawh a ni a. Tûn chhuânte hian an thlahtûte âiin an dinhmun a chhe zâwk tih an pawm a, a chhan chu hun kal taa bawhchhiatna nghawngte hriain, hun kal ta khân an nun kawng sual an zawh zêl chungin, A dawhtheihna ropui tak lantîrin, khawngaihnain anni chu A chhandam a ni. Hei hi an tân a dik a nih chuan, tûna keinî tâna a nih zuâl dân tûr chu ngaihtuah la, Isua leh kraws zâra khawngaihnaa chhan damna leh Pathian inpuân chhuahna chu kan nei sî a.

Sâm 106-a chanchin lâwmawm chu, mipuite sualna kârah Pathian hmangaihna chu a ding nghet tlat reng hi a ni (Sâm 106:8-10, 30, 43-46). Mosia leh Finehas-aten Pathian thinrimna thâwidam tûra an hmalâkna kha, ringtute tâna Kristâ dîlsakna pawimawhzia târ langtu a ni. Mimal taka Pathian khawngaihna a taka channa zârah chiah kan chanchin liam taa siamṭhatna a thlen thei ang.

`Sâm 106:13-ah: “A thiltihte ch an theihnghilh ta thuai a; A thurâwn chu an nghâk peih lo” (NKJV) tih a chuâng. Engati nge chû chu keimahnî nunah pawh tih vê a awl viâu?`