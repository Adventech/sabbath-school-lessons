---
title:  Zir Belhna
date:   08/03/2024
---

Chhiar tûr: Tirhkohte 7 leh Hebrai 11. Thuthlung Thar lam hian hun kal taa Pathianin A mîte chungchuâng taka A lo hruainaa A thiltum eng nge a sawi?

Chanchin kal ta sawina Sâm-te kha A mîte chunga Pathian rinawmzia chiang taka lantîrna a ni. Pathian mîte chanchina thilthleng tin khân, Nazareth Isua zâra khawvêl Chhandamtu chunglam tiâm lâwkna lo thlen famkim chhoh zêl dân chu a târ lang a. Pathian mîte timangang ṭhîntu fiahnate vângin Pathianin hlamchhiah ta angin an inngaih phah a. Pathian erawh chuan engkim thununin, thil thleng chunga LALPA a nih angin a tahtawl têin A kalpui zêl ṭhîn.

Sâm-phuahtu hian thiam taka thutak târ langin, mipuite rinawm lohna pawhin A mîte tâna A rinawmna leh A thutiâmte hlenna lakah Pathian kawng a dâlsak thei lo tih a sawi a. Chuti chungin, mimal leh a huhova sual sim lohna chuan thuthlung malsâwmnate chu dâlsakin, an chanchin tâwp dân khân Pathian tel lo emaw, Amah dodâlna emawin chhiatna a thlen ṭhîn tih min hriattîrna tûr a ni.

Sâm hian hun tina Pathian fâte chu LALPA-a beiseina nei a, Amâ chunga rinawm tlat tûrin a fuih phûr a ni. “Kan chanchin liam ta a A mi zirtîrna leh, A mi hruaina kan theihnghilh ang tih chauh lo chu, kan hmalam hunah hian, eng mah hlauh tûr kan nei lo.”—Ellen G. White, Life Sketches of Ellen G. White, p. 196.

Pathian mîten hlâu lo va hmâ an sâwn zêl theih nân, an chanchin liam ta kha an hriat a ngai a. Ellen G. White-in ringtûte chu Sâm 105, 106 chhiar ṭhîn tûrin thurâwn a pê a, chû chu “chawlhkâr tin ṭum khat tal” a ni.—Testimonies to Ministers and Gospel Workers, p. 98.

Hê Pathian mîte chanchin hian A thûa Pathianin thutiâm A lo siam tawhte chu thleng famkim lo a awm dâwn lo tih a târ lang a. Hetah hian tûna mimal taka min enkawl tûra chunglam thutiam leh, nakin huna Kristâ lo kal lehna thutiâm pawh a tel a. Chutah chuan Pathian rêldikna lalram chu dinngheh niin, lei tharah chuan muânna a awm dâwn tih a ni.

**Sawi Ho Tûr**:

`Khawvêl chanchin liam taa Patianin rinawm taka A mîte A hruaina hriat rengnaah eng malsâwmnate nge awm? Hun kal ta aṭanga zilaite theihnghilh emaw, hlamchhiah emawin eng nghawng ṭha lote nge a neih ṭhin? Hmânlai Israelte koh an nihnaa tih tûr ngâi vêk chu ti tûra kohhran koh a nihna thupui hi engtin nge kan inbel theih ang?`

`Engtin nge Sâm hian kan nunah Pathian enkawlna kan dawn te, Pathian kawng chungnungte chu, kan chunga a lo thlen dân hriat thiam mai a awlsam lo chungin, chhel taka nghah leh innghah nâna hmang tûra lo pawm tûra min fuih le?`

`Engtin nge kan Pathian biak inkhâwmahte hian mimal leh a huho pawhin Pathian mîte chanchin kha zir chîk takah kan neih theih ang? Engtin nge tûn hnâia Pathian mîte chanchin hi tum nei râna kan fâte hnênah kan hrilh theih ang`