---
title:  LALPÂ Rinawmna Dâl Ruâl Loh Chu
date:   03/03/2024
---

`Chhiar tûr: Sâm 78. Hê Sâm-ah hian eng hun kal taa thilthleng pawimawh pathumte nge a târ lan? Khâng hun ṭheuhte aṭang khân Asafan eng zirlaite nge a lâk chhuah?`

Khâng Israelte hun kal tâa thilthlengte ennawn lehna khân Pathian rinawmna leh Israelte rinawm lohna a târ lang a. Chhuân lo awm zêl tûrte chu an thlahtûte tihsualna ang ti vê lo va, Pathian rinchhan a, A thuthlung chunga an rinawm tûra zirtîr nân a ni. Sâm-phuahtuin thil thleng tawh kha tehhkhin thû angin a hmang a (Sâm 78:2), chû chu Sâm thuchah chu chîk taka an ngaihtuah a, anmahni ngêiin a awmzia an zawnna tûrin a ni. Sâm 78:2 hi Isuan tehkhin thu hmanga zirtîrna A la pêk dân tûr hrilh lâwkna a ni (Matthaia 13:34, 35).

Sâm hian Aigupta chhuahsan lai (Sâm 78:9-54) te, Kanaan ram luah thû (Sâm 78:55-64) te, leh Davidâ hun pawh a târ lang a (Sâm 78:65-72). LALPÂ thiltih ropui takte bâkah, mipuiten Pathian thuthlung an bawhchhiatin nghawng râpthlâk tak a neihte pawh a târ lang a. Israelte chanchinah khân Pathian chunga mipuite rinawm lohna chi hrang hrang, a bîkin milem biakna chu a sawi nawn a ni (Sâm 78:58).

Sâm-phuahtu erawh chuan, Israelte rinawm lohna ṭobul sawi uârin, an tâna Pathian thiltih an theihnghilh a, Pathian rinchhan lo vin, Pathian chu an fiah a (Sâm 78:18, 41, 56), A laka helin, A dân te, thuthlung te leh thuhriattîrnate an bawhchhia a (Sâm 78:10, 37, 56). Hetianga rinawm lohna uâr bîkna hmang hian, Sâm-phuahtuin târ lan a tum chu, Israelte chanchina hnar an nihna thlentu chu sualna laimû, mipuiten LALPA an rinchhan lohna chu a ni (Sâm 78:7, 8). Sâm han chhiar hian, mipuite luhlul fona leh thlarau lam mitdelna ang lo takin LALPA chu A dawhtheiin, khawngaihna a ngah hlê thung a. Engati nge thil zir kawngah chhuân thar lo awm zêlte an ngawng viâu zêl?

Chhuân liam tâte kan dem viâu hmâin, keimahni hi kan inngaihtuah chiâng hmasa tûr a ni. Pathianin hun kal taa thilmak A tihte kha kan mangnghilh vê tho vin, A thuthlung thil ngiâtte pawh kan hlamchhiah vê tho a ni lo’m ni? Sâm hian mipuite chu anmahnî thiltiha innghat lo tûrin a fuih a. Sâm 78 hian mihring ruâhmanna chu, Pathian rinawmna hriatna leh A khawngaihna pawmna neih fo loh chuan, a eng mah lohzia a târ lang a. Indonaa Pathian mîte hlawhchhamna khân (Sâm 78:9, 62-64) Pathian rinawmna tel lova mihring beihna maite chu hlawhchham mai tûr a nihzia a sawi fiah a ni.

`Hun kal taa i thil tihsual palhte aṭang khân eng zirlate nge lo zir tawh tûr i nih?`