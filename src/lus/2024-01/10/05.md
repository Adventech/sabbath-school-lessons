---
title:  LALPÂ Grêp Tehkhin Thû Chu
date:   06/03/2024
---

`Chhiar tûr: Sâm 80. Engtin nge hê Sâm-ah hian Pathian mîte chu entîr an nih a, eng beiseina ropui nge an dîl?`

Israel hi grêp huan Pathianin hnehchhiahna ram, Aigupta aṭanga a pawh a, hniânghnârna Ram Tiâma a phun tâk hmanga entîr a ni a. Entîrna atâna Grêp huan hmanna hian Israelte Pathian thlan nihna leh, A enkawlna chu a târ lang a (Gen. 49:11, 12, 22; Deut. 7:7-11).

Chuti chungin, Sâm 80-ah, Pathian Grêp huan chu A thinrim khum a (Sâm 80:12). Grêp huân chu a lo ṭhat loh tâk avânga Pathian hremna entîr nân zâwlneiten grêp huân tihchhiat a nih thû an puâng a (Isa. 5:1-7; Jer. 2:21).

Sâm 80 hian chunglam rorêlna thlen chhan a târ lang lo thung. Pathian khawngaihna thûkzia ngaihtuahin, Sâm-phuahtu hian chû leh chen Pathianin A mîte hnêna A chênchilhna chelhkîr chu a ngaihna a hre lo va. Pathian thinurna leh hremna kâr hi, kawng khatah Pathian khawngaihna leh ngaihdamna a nih laiin, a lehlamah thung chuan Sâm-phuahtu hlauh chu chunglam thinurna chu dingchangin, mipuite chu a tiboral phiâr mai ang tih a ni thung (Sâm 80:16).

`Chhiar tûr: Nambar 6:22-27. Engtin nge hê malsâwmna hi Sâm 80-in a hman?`

Sâm thunawn hian Arona leh a fapâten Pathian mîte mal an sâwm ṭhin dân tûr kha min hriat chhuahtîr a (Num. 6:22- 27), chû chuan Pathian khawngaihnain mipuite chhiatna thlen ṭhîntu chunga hnehna a la chan tûr beiseina chu a târ lang bawk a; chû chu “Aw Pathian, min dinthar leh la; I hmêl kha tiêng ang che, tichuan chhandamin kan awm dâwn nia!” tiin (Sâm 80:3; Sâm 80:7, 19).

Hebrai thumal heta “dinthar” tih hi “hawi kîrtîr” tihna niin, Bible-ah hian Pathianin A mî, pêng bote A koh kîr leh a, Amâ hnêna kîr leh tûra koh nân hman fo a ni a. Hei hian simna, sual hawisan a, Pathian lam hawi tih a kâwk a ni. “LALPA ka ni tih mi hriat nân thinlung ka pê ang; ka mîte an ni ang a, an Pathian ka ni ang; an thinlung zawng zawng nên ka hnênah an lo kîr dâwn sî” (Jer. 24:7).

`Engtin nge nangmâ tân ngei simna chu Pathian lam hawina anga a taka i lo chan vê tâk?`