---
title:  Thil Thleng Hre Rengin Pathian Fak Rawh
date:   04/03/2024
---

`Chhiar tûr: Sâm 105. Hê Sâm-ah hian hun kal taa thilthlengte leh zirlai an târ lan chu engte nge ni?`

Sâm 105 hian LALPA leh A mî Israelte inkâra thuthlunga inlaichînna thlentu thilthleng a sawi lang a. Abrahama leh a thlahte hnêna Ram Tiâm pe tûra Pathian thuthlung chu sawiin, chû thutiâm chu Isaaka leh Jakoba-te hnênah nemngheh a ni a; thuthlung thu ṭhenkhat chu Josefa te, Mosia leh Aarona-te bâkah Kanaan ram lâk lai khân a lo famkim a. Sâm hian chhuân tina Pathian mîte tân beiseina a siamsak a, hun kal taa Pathian thilmak tihte khân, hun tina Pathian mîte tân A hmangaihna chu a danglam chuâng dâwn lo tih a entîr a ni (Sâm 105:1-5, 7, 8).

Sâm 105 leh Sâm 78 (nimin zirlai) nên khân inzûlin, hun kal taa A mîte chunga Pathian rinawmna an târ lang a, chû chu Pathian an châwimâwi nân leh, A chunga an rinawm phah nân a ni. Chuti chungin, Sâm 78 ang lo takin, Sâm 105 hi chuan hun kal taa mipuite sualna a sawi vê lo. Hê Sâm hian tum dang a nei a ni.

Sâm 105 hi chuan, Israel thlahtubulte zînga ropui berte hmangin chanchin liam ta a sawi nawn a, Pathian hruaina leh thlatubulten harsatna chhel taka an tawrh chhuah dânte a târ lang a. Thlahtûte chhelna leh rinawmna kha Pathianin nasa takin mal A sâwm a. Tichuan Sâm 105 hian mipuite chu thlahtûte rinna ngaihtuah a, anmahnî huna Pathian chhanchhuahna chu, Amah rinchhan chunga nghâk tûrin a sâwm a ni.

Sâm 105 hi Pathian fakna hla thlûk nei niin (Sâm 105:1- 7), a nih dân tûr ang taka Pathian fak tûr chuan, Pathian mîten an chanchin liam ta an hriat hmasak a ngai tih a entîr a. Chanchin kal ta hian kan rinna rintlâk zia leh, Pathian chu faktlâk a nihzia a lantîr ṭhîn.

Chibaibûktûte chu Abrahama thlah leh Jakoba fâte anga sawi an ni a (Sâm 105:6), chû chuan Abrahama chu hnam ropui taka siam A tiâm thlen famkimna a ni tih a entîr a (Gen. 15:3-6). Sâm-phuahtuin a sawi uâr chu, thlahtubulte aṭanga Pathian mî chhuân lo awm zêlte inkâra inzawmna chu a ni. Sâm-phuahtu thil sawi uâr chu, “A rorêlte chu lei chung zawng zawngah hian a awm a” (Sâm 105:7, NKJV; emphasis supplied), chû chuan chibaibûktûte chu “kan Pathian” chu leilung luah zawng zawngte LALPA niin, A hmangaih ngilneihna chuan mipui zawng zawng a huâm tel tih theihnghilh loh tûrin zilhna a pê a (Sâm 96:1; Sâm 97:1). Hei hi ringtu chhuân tina mîte chu rinawm tûra kohna a ni tih a chiang hlê.

`Keini Seventh-day Adventist-te hi engtin nge Abrahama thlaha inchhui lût tûr kan nih dân? (Galatia 3:29) Eng zirlaite nge hê thû aṭang hian kan zir chhuah tûr ni ang?`