---
title:  Pathian Enkawlna Rinchhanngamna
date:   22/01/2024
---

`Chhiar tûr: Sâm 40:1-3; Sâm 50:15; Sâm 55:22 leh Sâm 121. Engtin nge Pathian chu kan nî tin nunah A lo chêt ṭhin?`

LALPAN Amah chu Pathian nung, Amah lamtûte tâna lo che ṭhîn angin Bible-ah hian a inpuâng chhuak a. Sâm-phuahtu chuan, “LALPA chu ka hmâah A awm fo” a ti a (Sâm 16:8). Tichuan, Pathian rinchhanin, Amah chu a lam ṭhîn (Sâm 7:1; Sâm 9:10). “(Tui) thûk takte” aṭanga a auh pawhin LALPAN A ngaithlâ ang (Sâm 130:1, 2), hê thû hian Pathian lalna chuan nun kawng engkim A huâm vek tih a entîr a. Chutiang chuan, Sâm-phuahtû mangang âu chu, eng anga hmanhmawh thlâk pawh ni se, beisei bo a ni ngai rêng rêng lo.

Chutih laiin, Sâm 121 hian, mimal rinawm nuna Siamtû thiltihtheihzia chu a châwisâng vê thung a. Hê thiltihtheihnain a huâm tel chu:

1) “Ani chuan i kê chu tihsawn a phal lo vang” (Sâm 121:3). ‘Kê’ ngaihruatna hian nun zinkawng a târ lang ṭhîn a (Sâm 66:9; Sâm 119:105; Thuf. 3:23). Hebrai ṭawnga “sawn” tih chuan Pathianin khawvêl (Sâm 93:1) leh Zion (Sâm 125:1) hnêna himna A pêk thû a sawi.

2) Ngaihruâtnaa LALPA chu Israelte Vêngtu, ‘muthlû leh muhîl ngai lo’ tih hian LALPA chu engtik lai pawha A fâte tâna che chhuak tûra inring leh inpeih sâ reng a nihzia a entîr (Sâm 121:3, 4).

3) LALPA chu “zâr-hliahtu” (Sâm 121:5, 6) tih hian Kanaan ram pan laia thlalêra chhûm ding kha min hriat chhuahtîr a (Exod. 13:21, 22). Chutiangin, LALPAN A mîte tân tîsâ leh thlarau lama hliahkhuhtu A pe ṭhîn.

4) Pathian chu ding lamah A awm (Sâm 121:5). Kut dinglam hian chakna, chêt chhuahna kut a entîr (Sâm 74:11; Sâm 89:13). Hetah hian Pathian hnaihzia leh duhsakna a târ lang a ni (Sâm 16:8; Sâm 109:31; Sâm 110:5).

5) Pathianin A mîte A huâlhimna chu chiang takin Sâm 121:6-8-ah nemngheh a ni. Pathianin A fâte chu thil ṭha lo zawng zawng lakah A humhim dâwn a. “Nî leh thlâin” a tihrehawm dâwn lo. Pathianin an ‘kal chhuak’ leh an ‘lût’ chu A humhim dâwn. Hêng hla thûte hian Pathianin zâu tak leh tâwpintâi nei lova A enkawlna chu an entîr a ni.

A sawi tum ber eng nge? Sâm-phuahtuin hmangaih taka Pathian enkawlna a rinchhan hmiah a. Keini pawhin chutiangin kan ti vê tûr a ni.

`Eng tiang kawngtein nge Pathian enkawlna hi ṭha zâwkin a taka i chan vê theih ang? Nangmâ chhûngah leh nangmâ tâna A thawh theih nân engtin nge Pathian chu ṭha zâwka i thawhpui theih ang?`