---
title:  Zir Belhna
date:   26/01/2024
---

Chhiar tûr: Ellen G. White lehkhabu, Thlahtubulte leh Zâwlneite-a “Inbuânna Zân,” pp. 184-192. Jakoba nuntawng, ṭhahnemngai taka dîlna leh khêk nei lova Pathian rinchhanna thiltihtheihzia chungchâng eng nge kan zir chhuah theih ang?

Sâm-te hian Pathian kan rinna min tichaksak ṭhîn a, Ani chu A chakna kuta an nun inkawltîrtûte tâna Inhumhimna thlâwn ngai lo chu a ni sî a. “Pathian ring tlattute tân chuan Pathianin thil ropui takte a ti ṭhîn. Pathian mi intite hian chakna an neih theih loh chhan chu, anmahni finnaah an innghat tlat a, an tân Pathian thiltihtheihna lang chhuak tûrin hun remchâng an pe lo. LALPÂ thû chu an âwih a amah chu an rin tlat phawt chuan LALPA chuan Amah ringtute chu ṭanpui an ngaih hun apiangah a ṭanpui zêl ang.”—Ellen G. White, Thlahtubulte leh Zâwlneite, p. 514.

Chuti chungin, Sâm thu ṭhenkhatin thûtiâm min siamsak a, kan tûn dinhmun nên a intu lo viâu a nih hunin, chona lian tak min siamsak ṭhîn. Chutiang hunah chuan, Pathian ṭhatna rinchhan dân kan zir tûr a ni a, chû chu kraws chungah khân namên lo taka târ lan a ni.

Chû bâkah, eng emaw châng chuan Sâm hi beiseina dik lo neih nân hman theih a ni tlat mai. Sâm 91:11, 12 thû dik lo taka Setanan a hmana Isuâ chhân lêtna kha, Pathian rinchhanna hi Amah fiah nân kan hmang tûr a ni lo tih entîrna a ni (Matthaia 4:5-7); a nih loh leh Amâ ruâhman kalha thil eng emaw ti tûrin Pathian kan ngên tûr a ni hek lo.

“Krista kohhranah emaw, Kristian mimalah emaw, a hnehna ropui berte chu talent neih ṭhat emaw, lehkhathiam vâng emawa neih a ni lo va, hausakna leh mihring induhsakna vâng a ni hek lo. Chûng hnehna Pathian mîten an chan chu ṭhahnem ngai leh, na tuar khawpa rinnaa Engkimtitheia thiltihtheihna bân chu an vawn tlat vâng a ni.”—Ellen G. White, Thlahtubulte leh Zâwlneite, p. 192.

**Sawi Ho Tûr**:

`In class-ah, Thawhlehni zirlai tâwpa zawhna kha sawi ho ula. Engtin nge hêngte hi hriatthiam a nih a, Sâm-a Pathian vênhimna thutiâm mak takte a awm chungin, hetiang mîte chunga lo thleng chu hriatthiam a nih theih ang? Hei pawh hi ngaihtuah teh: Thutiâm mak takte chungchâng ziaktu, Sâm-phuahtu hian harsatna tuârin, mi rinawm chutiang tuâr vête chu a hre lo em ni ang?`

`Engtin nge eng ang dinhmunah pawh khêk nei hauh lo va Pathian kan rinchhan zêl theih ang (entîr nân, Sâm 91:14; Sâm 143:8, 10; Sâm 145:18-20)? Eng thilin nge hê rinngamna hi min hlohtîr thei? Engati nge hun ṭha lovahte Amah rinchhan dân kan zir theih nân, hun ṭhâa Pathian rinchhan chu a pawimawh?`