---
title:  Humhimtu leh Chhanchhuaktu
date:   24/01/2024
---

`Chhiar tûr: 1 Korin 10:1-4. Engtin nge Paulan Aigupta chhuahsan thû kha a sawi? Eng thlarau lam zirlai zirtîr nân nge hman a tum?`

`Chhiar tûr: Sâm 114. Engtin nge hetah hian hla thu hmanga Pathianin Aigupta aṭanga Israel mîte A chhanchhuahna kha sawi chhuah a nih?`

Sâm 114-ah hian Pathianin A fâte chu Aigupta bâwiha an tânna aṭanga mak taka A chhanchhuah dân hla thu hmangin a târ lang a. Thuthlung Hlui hun pum puiah leh, Thuthlung Tharah pawh, Aigupta ram aṭanga chhanchhuahna kha, A mîte chhanchhuak tûra Pathian thiltihtheihzia entîr nâna ngaih a ni ṭhîn. Korin-a hêng chângahte hian Paulan chutiang tak chuan a ngai a, Isua Kristâ chhandamna entîr nân a hmang thung.

Sâm 114 hian Siamtu a nihna anga thilsiamte chunga thuneitu A nihna anga Pathian thuneihna chungchuâng hmanga chunglam chhanchhuahna chu a târ lang a. Chutiang tak chuan Pathianin A mîte chu Aigupta aṭangin A chhanchhuak a ni. Tuifinriat te, Jordan Lui te bâkah, tlâng sângte leh tlâng tête kha Israelten Ram Tiâm an panna kawnga harsatna thlen theite an ni hlawm a (Deut. 1:44; Josh. 3:14-17). Pathian erawh chuan, chûng zawng zawngte chunga thuneitu chungchuâng A nihna chu a lantîr ta a ni.

Pathian mîten vân Jerusalem an panna kawng tinah, khawi hmunah pawh hlauhawm hmachhawn tûr tam tak an nei a. Hêng Sâm-te hian chûng tlângte piah lama awm, lei leh vânte Siamtû lam chu thlîr zâwk tûrin min fuih a ni (Sâm 121:1).

Sâm 114 nihna dik tak chu Isuan tuipuia thlipui A hâu rehnaah pawh khân a lo lang a. Khawvêl A hneh tawh avângin kohhran hian eng mah hlauh tûr a nei lo tiin A puâng bawk (Matthaia 8:23-27; Johana 16:33).

A mîte tâna LALPÂ thiltih ropui takte avâng khân A chênchilhnaah lei pum pui kha a nghîng a (Sâm 114:7). Thil nghîng khân hlâu delênga awmna âiin chibaibûkna leh pawmna lam a kâwk zâwk tih hriat tûr a ni (Sâm 96:9; Sâm 99:1). Pathian chu an lamṭang a ni a, ringtûten hlauh tûr eng mah an nei lo.

`Ringtûte kan nih anga thlarau lam thila hlauhawm kan hmachhawn theih thil ṭhenkhat chu engte nge ni? Sâm phuahtu ang khân, chûng thil hlauhawmte chu hlâuva kimki mai lo tûrin LALPÂ thiltihtheihna aṭangin eng nge kan zir chhuah theih ang?`