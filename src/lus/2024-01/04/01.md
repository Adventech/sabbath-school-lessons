---
title:  LALPAN Ngaithlâin A Chhanchhuak Ṭhîn
date:   20/01/2024
---

### Chhiar Tûr
Sâm 139:1-18; Sâm 121; Sâm 17:8; Matthaia 23:37; 1 Korin 10:1-4; Hebrai 4:15, 16.

> <p>Chângvawn</p>
> “Mi felte chu an âu va, tin, LALPA chuan a lo hria a, an manganna zawng zawngah chuan A chhan chhuak tâ a,” (Sâm 34:17).

Lei leh vânte Siamtu leh tungnung zui zêltu LALPA chungnungber chuan, mimal Pathian A nihna anga Mahnî inpuâng chhuakin, A mîte nên inlaichînna neihpui zêl A duh tih thutak chu Sâm hian a puâng nawn fo ṭhîn a.

Pathianin A mîte leh A thilsiam chu leiah leh vânah pawh A hnaih chilh reng ṭhîn a (Sâm 73:23, 25). Ani chuan “vânah A lalṭhutthlêng A dinnghet ta” (Sâm 103:19) nâin, “chhûm chunga chuâng” (Sâm 68:4, NKJV) chungin, Ani chuan “a kotu zawng zawngte chu a hnaih ṭhîn, tih tak zeta Amah kotu zawng zawngte chu” (Sâm 145:18). Sâm hian LALPA chu Pathian nung a nih thutak hi tîm hauh lo vin a châwisâng a, Ani chuan Amah kotute tân A che ṭhîn (Sâm 55:16-22). Ani chu Pathian nung, ṭawngṭainate ngaithlâ a, chhâng ṭhîntu a nih avângin Sâm-in a sawi dân hi a dik chiah a ni.

LALPA chu kan bul hnâia awm a nih kan chhân lêtnaah hian, Amaha rinna nun neiin, A thupêkte kan zawmna a tel tih kan hre reng tûr a ni. Chutiang tak rinna leh thuâwihna tel lo chu, Israelte chanchina kan hmuh fo angin, Ani tân pawmtlâk a ni.