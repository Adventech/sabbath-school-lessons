---
title:  Ka Ruhrêlte I Laka Thup A Ni Lo
date:   21/01/2024
---

`Chhiar tûr: Sâm 139:1-18. Engtin nge hla thu hmangin Pathian thiltihtheihna (Sâm 139:1-6), chênchilhna (Sâm 139:7-12), leh ṭhatnate (Sâm 139:13-18) chu târ lan a nih? Pathian ropuinain Amâ thutiamte chungchâng eng nge a sawi chhuah?`

Mî tûte emaw ṭanpui i duh a, mahse, ṭanpuina tûr neih loh châng i nei tawh ngai em? Chutiangin, mî tûten emaw ṭanpui che an tum a, mahse i mamawh tak chu an hre bawk sî lo. Mi rilru ṭhâ, hmangaihnaa-khatte meuh pawh ang lo takin, Pathian chuan min hre chiang êm êm a, kan dinhmun dik tak pawh A hre bawk a, min ṭanpuina tûr pawh A nei bawk. Chuti chuan, min ṭanpui leh chhanchhuahna tûra A thutiâmte pawh thû mai ni lo vin, innghahngamna a ni.

Pathianin Sâm-phuahtu chu a hriat chiân êm avângin a nû chhûl pawhin Pathian lakah a thup thei chuâng lo (Sâm 139:13, 15). Chunglam hriatna hi a tlo va (Sâm 139:2), a rilin (Sâm 139:2, 4), a huâm zâu bawk (Sâm 139:3)—Sâm phuahtû nihna pum pui a huâm vek. Pathian hriatna mak tak hi Siamtu leh mîte vil rengtu A nihna rah chhuah niin, anmahni A enkawlnaa târ lan a ni ṭhîn.

Hê Pathian min hriatna chungchâng thutak maktak hian min tihlâu tûr a ni lo va, kraws chunga min lo tihsak tâk leh Amah Isuâ hnên lamah min hîp hnâi zâwk tûr a ni. Isuaa rinna zârah, A felna, Amah “Pathian felna chu” pêk kan ni (Rome 3:5, 21).

Pathian chênchilhna chu, Pathian chu ‘hremhmun’ (thlân, sheol) leh ‘thim chhah’ (Sâm 139:8, 11, 12) pawh thleng phâk anga sawi a ni a; hêng hmunte hi Pathian chênna hmun (Sâm 56:13) anga sawi a ni ngai meuh lo. A chênchilhna chu ‘zîng thlâ’ (khawchhak) thleng phâk a, ‘tuifinriât thûk lai ber’ (khawthlang) (Sâm 139:9) pawh thleng phâk anga sawi a ni bawk. Hetianga ngaihruâtnaten a târ lan thutak chu, lei leh vânah hian Pathianin A pawh phâk loh hmun rêng a awm lo tih hi a ni. Pathian chu, ṭhenkhat rin dân anga khawvêl pêng khat chu a ni lo nâin, Ani chuan engkim hi A hnaih vek a, A siam chauh ni lo vin, A tungnung zui zêl zâwk a ni (Heb. 1:3).

Keimahnî chungchâng hre vektu a nih angin, Pathian chuan min ṭanpuiin, min dinthar leh ṭhîn. A ropuizia hriat thar lehna zârah, Sâm-phuahtu chu Amah faka âuchhuahtîrin, Amah rinna a neihthartîr leh ṭhîn. Chunglam enfiah nihna chu amâ nun aṭanga Pathian nêna inlaichînna tibuai ṭhîntûte lâk bosakna angin a ngai hlauh zâwk a ni.

`Mi ṭhenkhat chuan Pathianin an thurûk thil ṭha lo chena hriatsak vek anga an ngaih avângin an hlauhphah zâwk ṭhîn a. Chuti chu, engati nge chanchin ṭhâ chu kan beiseina awm chhun a nih?`