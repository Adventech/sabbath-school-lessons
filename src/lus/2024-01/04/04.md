---
title:  LALPA Chu Hun Harsâa Inhumhimna A Ni
date:   23/01/2024
---

`Chhiar tûr: Sâm 17:7-9; Sâm 31:1-3 leh Sâm 91:2-7. Buaina hunah Sâm phuahtuin eng nge a tih ṭhin?`

Sâm-phuahtu hian buaina chi hrang hrang a hmachhawn a, chûng hunah chuan buaina lama inhumhimna, LALPÂ hnên lam a hawi zêl ṭhîn a. Rinchhanngamna hi, kan nuna eng ang boruak pawhin min tlâkbuâk se, Pathian lalna leh thuneihna pawm zêl tûra duhthlanna siam hi a ni. Mangan huna rinna hi kan sâwtpui lo a nih chuan, khawi dangah mah kan sâwtpui tawh chuâng lo vang.

Sâm-phuahtû testimoni chu, “LALPA chung thû-ah chuan, ‘Ani chu ka inhumhimna leh ka kulhpui; ka Pathian, ka rina chu a ni,’ tih a ni,” (Sâm 91:2,). Hêng thû hi hun kal taa a taka Pathian hriatna an neih aṭanga lo chhuak niin, tûnah hian hun lo kal tûra a rinna tihchakna a lo ni ta bawk a. Sâm-phuahtuin Pathian chu Chungnung Bera leh Engkimtithei tiin a sawi a (Sâm 91:1, 2), a Pathian ropuina chungchuânzia a hre reng a ni.

Sâm-phuahtu hian Pathiana himna a hmuh thû a sawi bawk a: “hmun birû” (“bihrûkna” emaw “tawmbona hmun”), “hlim” (Sâm 91:1), “inhumhimna,” “kulh” (Sâm 91:2), “thlâte,” “phâw,” “phaw tê” (Sâm 91:4), leh “chênna hmun” (Sâm 91:9, NKJV) tîtein a sawi. Hêng ngaihruâtna thilte hian Sâm phuahtû hnam nunah khân ‘chawlhna hmun him’ sawina a ni ṭhîn. ‘Hlim’ hlutna manthiam tûr chuan, tawrh hrehawm khawpa nisatna hmun, thlalêr hmun angte ngaihtuah ni se la; chutiang zêlin Israelte chanchina inhumhimna phâw leh kulhte pawh chutiang tho chu a ni.

`Chhiar tûr: Sâm 17:8 leh Matthaia 23:37. Hetah hian eng hlimthlâ nge hman ni a, eng nge a târ lan?`

Innêl taka awm sawina ṭawngkâuchheh pakhat chu “I thla hnuaia awm” (Sâm 17:8; Sâm 57:1; Sâm 63:7, NKJV) tih hi a ni. Hê ṭawngkam hian sava puiin a notê humhim tûra a awpna thlamuânpui awm tak chu a kâwk a. LALPA pawh chu mupuiin a thla hnuaia a notê a vênghim anga tehkhin a ni a (Exod. 19:4; Deut. 32:11). Arpuiin a notête a thla hnuaia a awp khâwm pawh tehkhin nân hman a ni bawk (Matthaia 23:37).

`Chhiatnaten min tlâkbuâk a, LALPÂ vênhimna hmu thei anga kan awm laiin engtin nge kan lo tih ṭhin le? Engati nge chutiang thlen vânga LALPA chu kan hnêna awm ta lo anga ngâi chuâng tûr kan nih loh ang?`