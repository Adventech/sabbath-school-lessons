---
title:  Hmun Thianghlim Aṭanga Ṭanpuina
date:   25/01/2024
---

`Chhiar tûr: Sâm 3:4; Sâm 14:7; Sâm 20:1-3; Sâm 27:5; Sâm 36:8; Sâm 61:4; leh Sâm 68:5, 35. Hêng chângahte hian ṭanpuina chu khawi aṭanga lo thleng nge ni?`

Biak bûkah khân thlarau lam leh tîsa lam inhumhimna zirlaia hman theih tûr a awm hlawm a. Biak bûk kha ṭanpuina, himna leh chhandamna hmun a ni. Buaina tâwkte tân inhumhimna a ni bawk a. Pathianin fahrah te leh hmeithâite humhimin, A mîte hnênah pawh chakna A pe bawk ṭhîn. “Mâwi famkimna, Zion aṭang chuan, Pathian chu a ên chhuah” (Sâm 50:2) hunin, Pathian rorêlna fel chu puânchhuah niin, LALPÂ malsâwmna chu a lo chhuak ṭhîn (Sâm 84:4; Sâm 128:5; Sâm 134:3).

Biak bûka humhimna chuan khawvêla humhimna dang zawng zawngte chu a khûm vek a, a chhan chu Amah Pathian ngêi chuan a taka A chênchilh vâng a ni. Pathian chênchilhna chu, biak bûk tinghettu ni ngawt lo vin, hmun him a ni bawk. Chutiangin, LALPÂ chênna tlâng, Zion Tlâng pawh chuan tlâng dang zawng zawngte chu a khûm vek a ni (Sâm 68:15, 16; Isa. 2:2).

> <p></p>
> “Puithiam Lalber, kan chak lohnate min hriatpui thei lo nei kan ni sî lo; keimahni anga kawng tin rênga thlêmna tâwk tawh, sual erawh chu sual lo, nei kan ni zâwk e. Chutichuan, zahngaihna kan hmuh theihna tûr leh, puih kan ngaih huna ṭanpuina khawngaihna kan hmuh theihna tûrin, khawngaihna lalṭhutphah chu huai takin i hnaih ang u,” (Heb. 4:15, 16).

`Engtiang kawngtein nge hêng thûte leh Sâm-phuahtuin biak bûk a sawi dân kha a inzûl le?`

Pathian biak bûk thianghlimna khân Sâm-phuahtu chu mî zawng zawng hi mi sual, Pathian duhsak phû lo vek an ni tih a pawmtîr a. Chhanchhuahna pawh chu Pathian rinawmna leh khawngaihna avâng chauh a ni tiin a sawi ta bawk (Sâm 143:2, 9-12). Keimahnia awm eng thil mah hian Pathian hmâa mi tlingah min siam lo. Mîten simna leh Pathian khawngaihna leh ngaihdamna pawmna zâra Pathian nêna inlaichînna dik neih chauhin, Pathian chhanchhuah nihna tûr chu an dîl thei. Biak bûk rawngbâwlna khân Isuaa chhandamna chu a entîr a ni.