---
title:  Hmânlai Israelte Chibaibûknaa Sâm
date:   31/12/2023
---

`Chhiar tûr: 1 Chronicles 16:7; Nehemia 12:8; Sâm 18:1; Sâm 30:1; Sâm 92:1; Sâm 95:2; Sâm 105:2; Kolosa 3:16 leh Jakoba 5:13. Sâm ṭhenkhat ziah a nihna tûra chawkthotu thil thleng ṭhenkhat chu engte nge ni? Eng hunah nge Pathian mîten Sâm hi an lo hman ṭhin?`

Sâm hi mimal tân leh a huhova Pathian biak nâna hman tûra phuah a ni a. Tempula Pathian biakna hmuna fakna a tâna hmangin, hmanraw hman tûr (Sâm 61:1) te, a thlûk (Sâm 9:1) leh rimâwi hruaitûte (Sâm 8:1) pawh sawi lan a ni.

Hebrai Bible-ah chuan, Sâm Bû hi, tehilim, “faknate,” tih niin, a tum bulpui a târ lang a, chû chu Pathian fak nân a ni. Sâp ṭawnga a bu hming Book of Psalms tih hi Greek ṭawnga psalmoi, Septuagint-ah (Hebrai Thuthlung Hlui Greek ṭawnga BC zabi hnihna leh thumna lai vêla lehlin), aṭanga lâk chhâwn a ni.

Sâm hi Israelte Pathian biaknaah an hmang ṭangkai êm êm ṭhîn a. Entîr nân, tempul hlannaah te, sâkhaw kût puiah te, kawng zawh nân te leh Jerusalem-a thuthlung bâwm lâk luhnaahte khân an lo hmang a ni.

“Chhoh Hlâte” (Sâm 120-134) pawh hi khualzin kawng zawh hlâ niin, kum tina kût pui pathum hmang tûra Jerusalem an panna kawngah an sa ṭhîn a ni (Exod. 23:14-17). “Egyptian Hallel” (Sâm 113-118) leh “Great Hallel” (Sâm 136) hi chûng kût pui pathum hmannaah chuan an sa ṭhîn a, Thla Thar kûtahte leh tempul hlannaah pawh an sa bawk ṭhîn. Egyptian Hallel hi Kalhlen Kût hmannaah chuan an ngai pawimawh zuâl a. Sâm 113 leh 114 hi Kalhlen Kût ruâi kîl ṭannaah an sâ a, 115-118 hi a tâwp khârna lamah an sa thung (Matthaia 26:30). “Daily Hallel” (Sâm 145-150) hi Judate inkhâwmna ina nî tina zîng lam inkhâwm an neihnaah an sa tel ṭhîn a ni.

Sâm hi Pathian biak inkhâwmnaah a tel vê lek fang ni lo vin, Hmun Thianghlima Pathian chibaibûk dân tûr pawh a kawhhmuh tel bawk. Isuan Sâm 22-na thu hmangin ṭawngṭaina A hlân a (Matthaia 27:46). Sâm hi kohhran hmasa hunah pawh khân an lo hmang nasa hlê ṭhîn a ni (Kolosa 3:16; Efesi 5:19).

`Hê leia Tempul a awm laia Pathian mîten chibaibûkna an neih ṭhin ang kha kan nei vê ta lo nâin, engtin nge kan chibaibûkna hmunah, mimal leh a huho pawhin, Sâm hi kan hman ṭangkai vê theih ang?`