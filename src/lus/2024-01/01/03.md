---
title:  Sâm-phuahtute Nêna Intawhna
date:   01/01/2024
---

Sâm tam zâwka hming chuang, Lal Davida khân Israelte chibaibûkna kalhmang a lo duâng nasa hlê a. Ani kha “Israelte (fakna) hla mâwi tak phuahtu” (2 Sam. 23:1) tih a ni. Thuthlung Thar pawhin Davida kha Sâm hrang hrangte phuahtu a ni tih a tichiang bawk (Matthaia 22:43-45; Tirhkohte 2:25-29, 34, 35; Tirhkohte 4:25; Rome 4:6-8). Sâm eng emaw zât chu tempula rimâwi tumtû, Leviâ chîten an phuah a: entîr nân, Sâm 50 leh Sâm 73-83 Asafa phuah; Sâm 42; Sâm 44-47; Sâm 49; Sâm 84; Sâm 85, leh Sâm 88 Kora fâte phuah; Sâm 88 hi Ezra mî, Hemana phuah; Sâm 89 hi Ezra mî, Ethana phuah a ni. Chûngte bâkah pawh, Solomona (Sâm 72, Sâm 127) leh Mosian (Sâm 90) a phuah bawk.

`Chhiar tûr: Sâm 25:1-5; Sâm 42:1; Sâm 75:1; Sâm 77:1; Sâm 84:1, 2; Sâm 88:1-3; leh Sâm 89:1. Hêng Sâm thûte hian a phuahtûte nuntawng chungchâng eng nge an târ lan?`

Thlarau Thianghlimin Sâm phuahtûte thâwkkhumin, theihna an neihte chu Pathian leh an rinpuite rawngbâwlsak nân A hmang a. Sâm phuahtute kha sâkhaw mî tak leh rinna thûk tak nei mîte an ni a, chuti chungin keini ang thova thlêmna tâwk a, beidawn châng neite an ni vê tho. Hmân laia ziah a ni nâin, Sâm hian tûn laia kan nuntawng pawh an târ lang vê tho a ni.

“Ka ṭawngṭaina i hmâah lût sela; ka âu thâwmah hian i beng rawn dawh ang che; ka nunna hi mangannatein a khat a, ka nun hian Seol chu a rawn hnaih ta sî a,” (Sâm 88:2, 3, NKJV). Hei hi kum 3,000 kal taa mangang âuthâwm a nih ang thovin, tûn kum zabi 21-na mangang âuthâwm pawh a ni vê tho mai.

Sâm ṭhenkhat chuan harsatnate an sawi lang a; ṭhenkhat erawh chuan hlimna lam thupuiah an nei thung a. Sâm phuahtuten anmahni chhanchhuak tûrin Pathian an âu va, phû loh A duhsakna chu an chang leh ṭhîn. A rinawmna leh hmangaihna avânga Pathian châwimâwiin, Amâ tâna rinawm tlat tûrin an intiâm thar leh ṭhîn a ni. Sâm hi Pathian khawngaihna leh beiseina chhinchhiahna niin, chunglam Tlanna târ lanna a ni. Sâm hian rinnaa Amah pawmtu zawng zawngte hnêna chunglam thutiâm, Pathian ngaihdamna thilthlâwnpêk leh nun thar chu a sawi lang a. Chuti chungin, khawvêl tlu ta chîmtu harsatna leh tawrhna te chu thup leh khuh bo leh sawi nêp mai chu an tum chuâng lo.

`Sâm phuahtu mi rinawm takte pawhin, keinî tawrh ang harsatnate an lo tuâr vê tho ṭhîn a ni tih hriatna aṭangin engtin nge beiseina leh thlamuânna kan chhar theih ang?`