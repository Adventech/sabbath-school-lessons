---
title:  Zir Belhna
date:   05/01/2024
---

Chhiar tûr: Ellen G. White lehkhabu Zâwlneite leh Lalte-a “Temple leh a Hlanna Chu,” pp. 31-42; Ṭhalaite Hnêna Thuchah-a “Rimâwi Ṭangkâinate,” pp. 230-232.

Sâm Bû-ah hian Sâm 150 lai a chuâng a, chûng chu thupui pangâa ṭhen a ni a chûng chu: Bu 1-na (Sâm 1-41), Bu 2-na (Sâm 42-72), Bu 3-na (Sâm 73-89), Bu 4-na (Sâm 90-106), leh Bu 5-na (Sâm 107-150) a ni. Hmânlai Judaten Sâm bû pangâa an ṭhen dân hi Mosiâ lehkhabu (Dân bu) pangâ nên khân a inzûl a ni.

Sâm Bû hian Fakna hlâ lo lâk khâwm tawhte pawh a awm tih a tichiang a: Kora fâte lâk khâwm te (Sâm 42-49, 84, 85, 87, 88), Asafâ fâte lâk khâwm te (Sâm 73-83), Chhoh Hlâ te (Sâm 120-34), leh Halleluiah Sâm-te (Sâm 111-118, 146-150). Sâm 72:20 hian Davidâ Fakna Hla lâk khâwm tlêm a la awm tih a entîr bawk.

Sâm tam zâwk hi chu Lal Davidâ hun lai leh lalram din ṭan tirh lam (kum zabi BC sâwmna vêl) laia mîte an ni hlawm laiin, Sâm phuah khâwm hun chhûng hian a hnu lam kum zabi dang: lalram inṭhen te, (Babulon) saltânna te, leh saltâng chhuah hnû thleng a awh a. Saltâng chhuah hnûa tempul thar sak leh tâka rawngbâwlna kal hmang din thar leh lai vêl khân, Ezra kaihhruaina hnuaiah Hebrai lehkhaziaktûten Sâm ṭhenkhat hi an la khâwm nia ngaih a ni.

Lehkhaziaktûten Sâm Bû an phuah khâwm avâng hian chunglam thâwkkhum a nihna chu a bo chuâng lo. Lehkhaziaktûte kha, Sâm-phuahtûte ang thova Pathian chhiahhlawh inpezo takte niin, Pathianin an hnathawh kha A kaihruai a ni (Ezra 7:6, 10). Sâm-a chunglam leh mihring thawh dun dân kha, LALPA Isuâ mihring channaa chunglam leh mihring thawh dunna nên khâikhin theih a ni.

“Mahse Bible hi, Pathianin thutak a pêkte mihring ṭawnga sawi chhuahna a ni a, mihring leh Pathian inkawpna a târlang a ni. Chutianga inpumkhatna chu Pathian Fapa leh Mihring Fapa ni bawk, Krista nihphungah pawh a awm a ni. Krista chungchâng thuah, ‘Thû chu tîsâah a lo chang a, kan zîngah a lo awm ta,’ Johana 1:14 tih a dik angin, Bible pawh chutiang bawk chu a ni.’”—Ellen G. White, Indona Ropui, p. viii.

**Sawi Ho Tûr**:

`Sâm hi ‘Pathian-mihring ṭawngṭaina leh fakna hlâ a ni’ tih hi eng nge a awmzia? Pathianin A mîte nêna inkûngkaihna duhawm tak neih A duhzia manthiam nâna min ṭanpui tûrin engati nge hê ngaih dân hi pawm thiam mai a harsat sî? Chuti chungin, engtin nge Pathian nihna te, mihring, keini hi min hnaihchilh ṭheuh A duhzia min târ lan sak tho le?`

`In class-ah, Sâm-in nangmahnî dinhmun dik tak a târ lan lai chungchâng kha sawi teh u. Chuta ṭang chuan eng thlamuânna leh beiseina nge in chhar?`