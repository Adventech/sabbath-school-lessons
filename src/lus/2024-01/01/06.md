---
title:  Sâm Khawvêl Chu
date:   04/01/2024
---

`Chhiar tûr: Sâm 16:8; Sâm 44:8; Sâm 46:1; Sâm 47:1, 7; Sâm 57:2; Sâm 62:8; Sâm 82:8; leh Sâm 121:7. Sâm phuahtû nunah eng hmun nge Pathianin A luah?`

Sâm pum pui hian Pathian chu laipui berah a nei a; ṭawngṭaina leh fakna hmanga Pathian hnêna kan nuntawng zawng zawng tulût vek tûrin min tî a. Pathian chu lei pum pui Siamtu thuneitu chungchuâng, Lalber leh Rorêltu chu a ni. A fâte tân thil zawng zawng A buatsaihsak a. Tichuan, Ani chu engtik lai pawha rinchhan tlat reng tûr a ni. Pathian mîte chan a chhe ta viâu anga a lan chângin, an hmêlmâte meuh pawhin, “Khawnge in Pathian?” tiin an zâwt hiâl ṭhîn (Sâm 42:10). LALPA chu A mîte tâna awmpui-rengtu leh thlâwn-ngai lo A nih angin, Pathian mîte chuan an hmâah Pathian chu an nei reng ṭhîn. Chutiang chuan Sâm hian mî zawng zawng, thilsiam zawng zawngten Pathian chu chibai an bûk hun tûr chu hmathlîr berah a nei a ni (Sâm 47:1; 64:9).

Pathian chu nun laipuia neihna chuan chibaibûkna chu thupuiah a neihtîr a. Sâm-in chibaibûkna a sawi hi chu, tûnlai huna mi tam takten chibaibûkna an hriatthiam dân ang hi a ni lo va; a chhan chu Bible mîten chibaibûkna an kalpui dân kha khawtlâng nuna bet, ṭhen hran theih loh a nih vâng a ni. Chuvângin, Pathian mîte nuna thil thleng a chhia leh a ṭhâte nên lam khân, chibaibûkna hmunah chiang taka lantîr a ni ṭhîn. Sâm-phuahtu chu khawi hmuna awm pawh ni se, Pathianin îhê lo vin A lo chhâng nghâl zêl ṭhîn (Sâm 3:4; 18:6; 20:6).

Sâm-phuahtu chuan Pathian chênna chu vân a ni tih a hre reng a; mahse, chutih ruâlin, Pathian chu Zion-a Hmun Thianghlima A mîte zîngah A chêng reng ṭhîn a. Chutih laiin, Pathian chu hmun hlâ leh hnâi, hmun tinah, A tempulah (Sâm 11:4) te, hmun birû (Sâm 10:1) leh uâl-âuah (Sâm 41:12) pawh A chêng tho. Chutiang Pathian a nihzia chu Sâm-ah hian chiang taka târ lan a ni. Pathian nihna dik tak, hnâi tak leh hla tak pawha chêng a nihna hi Sâm-phuahtuten an hre chiang a (Sâm 24:7-10). Sâm-phuahtûten thlarau lam thila chutiang tak a nihzia chu an hrethiam ṭhîn a. Pathian ṭhatna leh chênchilhna an hriatna zârah, an nuntawng chu eng ang pawh ni se, Amahin ṭhâ a tih hun hunah Pathian chu A lo la che dâwn tih beiseina chuan chakna a neihtîr ṭhîn a ni.

`Engtin nge Sâm hian Pathian chu kan kiang vêl hmun zîm tê leka mî mai a ni lo tih manthiam tûra min ṭanpui theih? Nangmâ nun pêng engte khân nge LALPA chu hla taka awm anga ngaihtîr thei ang che?`