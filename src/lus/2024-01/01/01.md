---
title:  Sâm Bu Chhiar Dân Tûr
date:   30/12/2023
---

### Chhiar Tûr
1 Chronicles 16:7; Nehemia 12:8; Sâm 25:1-5; Sâm 33:1-3; Sâm 82:8; Sâm 121:7; Rome 8:26, 27.

> <p>Chângvawn</p>
> “Tichuan an hnênah, ‘Hêng hi ka thû kha a ni, Mosia Dânah te, zâwlnei Lehkhabuah te, Fakna Hla Bûah te ka chanchin ziak apiang a lo thlen tûrzia in hnêna ka awm laia ka hrilh ṭhin che u kha,’ a ti a. Tichuan Pathian Lehkha Thû hriat nân an thinlung a tifing ta a,” (Luka 24:44, 45).

Hmân lai hun aṭang tawhin Sâm hi Judate leh Kristiante tân  ṭawngṭaina bû leh fakna hla bû a lo ni reng tawh ṭhîn a. Sâm hi a phuahtûten anmahni ṭawngkâuchheh hmanga Pathian hnêna an sawi a ni tlângpui a, chuti chungin Sâm thûte hi thithei mihring aṭanga chhuak ni lo vin, anmahnî ngaihtuahnate thâwkkhumtu Pathian hnên aṭanga chhuak a ni zâwk.

A nihna takah chuan, LALPAN anni chu ziak tûrin A thâwkkhum a, chuvâng chuan Pathian Lehkhathu dang zawngte ang thovin (2 Pet. 1:21), Sâm-a Pathian chuan A chhiahhlawhte leh A Thlarau hmangin kan hnênah thû A sawi a ni. Isua leh tirhkohte leh Thuthlung Thar ziaktûte khân Sâm thû hi la chhuakin, Pathian Lehkhathu a nihna angin an sawi chhâwng a (Marka 12:10; Johana 10:34, 35; Johana 13:18). Genesis leh Rome bûte ang thova Pathian Thû a ni chiang hlê a ni.

Sâm bû hi hmânlai ziaktu hrang hrangten Hebrai hla thû angin an lo ziak a, chuvângin Sâm hian an chênna khawvêl kha a târ lang bîk deuh a; chutichungin, a thuchahte erawh chu khawvêl pum tân a ni thung. Sâm hi Pathian Thû a nihna anga pawm a, a hla thu kalhmang chîk taka ngaihtuah a, khawvêl chanchina thil a taka thleng a nihna te, Pathian thû a nihna leh thu lâkna hnâr a nihna te ngaihtuah tel chu a thuchahte manthiam nân a pawimawh dâwn a, chutiang chu kum sâng tam kal tâ aṭanga tûn thlengin a la ni ta reng a ni.