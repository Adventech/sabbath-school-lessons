---
title:  Chatuan Lalber Thiltihtheihna Chungchuâng
date:   28/02/2024
---

`Chhiar tûr: Sâm 2; Sâm 110:1-3; Sâm 89:4, 13-17; leh Sâm 110:1, 2, 5, 6. Hêng chângte hian Krista chu Lalber a nihna chungchâng eng nge min zirtîr?`

Pathian chu Messia Pa a nihna anga lantîrna hian lalber lallukhum khumtîrna a kâwk a, chutah chuan lalber chu Pathian thuthlunga pawm a ni ṭhîn (Sâm 2:7; Sâm 89:26- 28). Sâm 2:7 hian Kristâ thawhlehna leh châwimâwi a nihna chu chatuan thuthlung lo êng chhuak ang leh, Kristâ puithiam lal nihna angin a hmu lâwk a (Tirhkohte 13:33- 39; Heb. 1:5; Heb. 5:5). Messia chu tû emaw châwimâwina leh thuneihna sâng ber dawngtu angin Pathian dinglamah A ṭhû a (Sâm 110:1; Tirhkohte 7:55, 56).

“Chûbâkah, LALPA leh ‘hriakthiha’ (Messia) a nih kawpna hian a kawh chu, Amah LALPA ngêi chu Davidâ thlah Messia a nihna hi a ni. . . . dinglama ṭhû chu LALPA a nih chuan, LALPA chu Messia a ni tihna a ni ang, a chhan chu a hnuhnung zâwk hi dinglama awm hmuh a ni sî a [Sâm 110:1, 5 en la.]”— Jacques Doukhan, On the Way to Emmaus (Clarksville, MD: Lederer Books, 2012), pp. 26, 27.

A tâwpah chuan, Kristan A hmêlmâte chunga hnehna famkim A chang tawh ang a. Hmêlmâte ‘ke nghahchhana’ awmtîrna hian Bible ram vêla lalten an hneh tâk an hmêlmâte nghâwng an rap ṭhîn chu an chunga thuneihna pum hlûm an neih entîr nâna an hmang ṭhîn kha min hriattîr a. Chuti chungin, heta Kristâ tiâng hi a thinrimna hmanruâ erawhchu a ni lo (Sâm 2:9; Sâm 110:2).

‘Tiâng’ hi hmânlai huna hnam hruaituten an hnam entîr nâna an lek ṭhin chu a entîr a (Num. 17:2-10). Kristâ tiâng hi Zion aṭanga lo chhuak a ni a, a chhan chu Zion hian Pathian mîte a entîr vâng a ni. A tiâng chu chunglam rorêlna entîrna a ni a, chu chuan tû mâ tluk ruâl loha Kristan thil ṭha lo tâwpna thlen tûra ro A rêlna a entîr (Thup. 2:27; Thup. 12:5). Lal suaksual takte meuh pawh an sualte sim a, Messia hnêna intulût tûrin remchânna pêk an ni (Sâm 2:10-12).

Kristan a tâwpa hnehna pum hlûm a chan entîrna chu Daniela 7-a Lo Kal Lehna hmâ thilthleng entîr lâwknaah khân hmuh a ni a; chutah chuan ‘Chungnung Bera mi thianghlimte hamṭhatna’ tûrin rorêlna neih a ni tih târ lan a ni (Dan. 7:22, NKJV). A lalram chu dinngheh niin, ‘a lalram chu chatuan lalram a ni’ bawk” (Dan. 7:27, NKJV). Kraws zârah lalram thutiâm chu a chiang a ni.

Lalber rinchhantu zawng zawngte tân malsâwmna tiâmsak an ni a, Messia thuneihna leh fel taka rorêlna chungah chuan mîte chu an lâwm a ni (Sâm 2:12; Sâm 89:15-17).

`A tâwpah chuan thilṭhâin thil ṭha lo a la hneh dâwn tih leh, rêldikna hlen niin, natna leh tawrhnate chatuan atân a bo tawh dâwn tih hriat hi a va nuâm êm! Tûn huna kan mihring thlîrna aṭang chuan thil ṭha lo dingchang anga a lannaah hian hê thutak hi engang taka thlamuânpui tûr nge kan nih ang?`