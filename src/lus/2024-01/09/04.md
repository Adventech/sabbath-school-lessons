---
title:  A Thuthlunga Rinawm Chatuan
date:   27/02/2024
---

`Chhiar tûr: Sâm 89:27-32, 38-46 leh Sâm 132:10-12. Davidâ thuthlung kha eng chungchâng nge ni? Eng thilin nge dinhmun hlauhawma awmtîr anga lang?`

Davidâ thuthlungah khân kumkhua atâna Davidâ thlah duhsakna tûr leh, Pathian mîte hmuingîlna tûr a tiâmsak a (1 Sam. 7:5-16; Sâm 89:1-4, 19-37; Sâm 132:12-18). Thuthlung nghehna tûr chu Pathian intiâmna leh Pathian chunga lal rinawmna chunga innghat a ni a. Chuti chungin, khân Lal Davida-te ang lal inpezo takte meuh pawh kha LALPÂ chungah an rinawm zui reng lo tlat mai a. Sâm 89 hian Davidâ thuthlung thutiâm ropui takte chu chân ta anga ngaiin a ṭahpui ta hiâl mai. Israelte chu beisei bo takin Pathianin a kalsan ta em ni le? A chhânna chu—ni teh suh ê tih a ni!

Pathian thinurna chu, chunglam rorêlna lantîrna a ni (Sâm 38:1; Sâm 74:1). Chuti chungin, chatuan daih a ni lo, a chhan chu mîten sual an sim chuan, Pathian chatuan hmangaihna chuan mipuite sualnate chu a ngaidam leh ṭhîn a. A thinur chhûng chuan, kalsual mêkte chunga Pathian lungâwi lohna chu a thawk na hlê thung a. Mipuiten an thuâwih lohna nghawng ṭha lo chu tuârin, an sualna pawizia an hriatphah ṭhîn (Sâm 89:38-46). Pathian thinurna tawrhhlelhawmzia chu hriain, “Eng chen nge ni dâwn?” (Sâm 89:46) tiin an zâwt a. A khawngaihna ‘hre reng’ tûrin Pathian rinawmna aṭanga beiseina an nei thar leh ṭhîn a ni (Sâm 89:47, 50).

Thuthlungah mihring lam chu lo rinawm lo ta mah se, mipuite chu Pathian thiltum danglam ngai lo thutiâmah chuan an châwl thei a; chû chu Israelte leh khawvêl pum chhandamna leh felna zawng zawng famkimna Messia zârah a ni. A tâwpah chuan, Pathian chu dingchangin, A chatuan lalram chu dinngheh a la ni ngê ngê ang; chû chu Pathian mîte vâng ni lo vin, Isuâ vâng chiahin a ni ang.

Isua Krista kha Davidâ Fapa leh Messia chu a ni (Matthaia 1:1; Heb. 1:8). Ani chu “thilsiam zawng zawnga piang hmasa ber/fatîr” (Kolosa 1:15) tih a ni a, chutiang deuh chuan Sâm 89:27 hian Davida kha Krista entîr nâna hmangin, Pathian fatîr angin a sawi. “Ani chu fatîrah ka siam ang a, leia lalte zîngah chngnungberah ka siam ang.”

“Fatîr” tih hian Davida kha pian leh mûrna lama fatîr angin a sawi a ni lo tih a chiang a, a chhan chu ani kha a nû leh pâte fapa pariatna a ni (1 Sam. 16:10, 11). Chutiang deuh tho chu Isua pawh a ni. Hê nihna hian châwimâwina bîk leh thuneihna a entîr a (Kolosa 1:16, 20"22). Thihna aṭanga Isua A kaihthawh khân, Pathianin Isua chu khawvel pum pui chunga Lalber-ah A siam tawh a ni (Tirhkohte 2:30, 31).

`Chhiar tûr: Kolosa 1:16, 20-22. Hêng chângte hian Isuâ nihna leh kan tâna thil min lo tihsak chungchâng eng nge min zirtîr? Heta ṭang hian nangmâ tân eng thutiâm nge i lâk chhuah theih ang?`