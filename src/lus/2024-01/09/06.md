---
title:  Melkizedeka Awm Dân Anga Chatuan Puithiam
date:   29/02/2024
---

`Chhiar tûr: Sâm 110:4-7. Engtin nge Kristâ puithiamna a danglam a, vâna Kristâ puithiamna aṭangin eng beiseina ropui nge kan hmuh?`

Pathianin Messia chu chatuana lal nihna leh (Sâm 110:1- 3), Melkizedeka awm dân anga puithiam nihna chungnung zâwk a pê a (Sâm 110:4-7). LALPAN A Thû chu thutiâm khûn tak hmangin a chhinchhiah a (Heb. 6:18). Puithiam ṭhafamkim min pêk sût lo tûra Pathian chhechhamna hi A khawngaihna entîrna a ni. Mîte sualnate leh uâlâu taka helnate khân A mîte kalsan tûrin Pathian a tithinrim ṭhîn a; mahse, Pathian chhechham erawh chu danglam thei lo niin, A mî sual sim leh tâte chunga A rorêlna chu Pathianin A khawngaihnain A sût leh dâwn tih tichiangtu a ni (Exod. 32:14; Sâm 106:45).

Chunglam chhechhamna khân Davidâ thlah Lalber Messia chu Puithiam a ni bawk dâwn tih thil thar a sawi lang a (Sâm 110:4). Israel lalte kha Levia chî puithiamte hnâ thawk thei an ni ngai lo (Num. 8:19; 2 Chron. 26:16-21). Bible-in lalte emaw mipuiten emaw inthâwina an hlan thû sawiin, puithiamte hnêna inthâwina an rawn lâ a kâwk zêl ṭhîn a, a hlan tak chu puithiamte tih tûr a ni.

Sâm 110 hian Messia Lal chu Israel lalte leh puithiam dangte lakah danglam a nih thû a sawi a. Krista chatuan puithiam nihna kha, Salem (Jerusalem) lal leh “Chungnung Bera” puithiam a nihna anga Melkizedeka hnêna mî a ni (Gen. 14:18-20). Thuthlung Hlui hian Sâm 110-ah chauh lo chuan, Lal Davida emaw, Israel lal dangte emaw kha Melkizedeka awm dân anga puithiam nihna nei angin a sawi vê ngai lo. Sâm hian Israelte chanchina lal-puithiam danglam bîk chungchâng a sawi tih a chiang hlê a ni.

`Chhiar tûr: Hebrai 7:20-28. Kristâ puithiamna chungchuân bîknain a kawh chu eng thilte nge ni?`

Chunglam Lalber leh chatuan Puithiam nih kawpna hmangin, Kristan mihring zînga puithiamte leh lalte chunga chungnun bîkna a nei tih a entîr a; chuvângin beiseina kan nei thei ang. Kristan mihring thutiâmte ni lo, Pathian chhechhama innghat thuthlung chungnung chu a tungding a. Ani chuan vân biak bûkah rawng a bâwl a. A puithiam nihna chu mihringte puithiamna ang lo takin sualin emaw, thihnain emaw a tikhaw lo vê ngai lo va, Ani chuan A mîte chu chatuana chhandam tûrin an tân A dîlsak thei reng a ni.

Puithiam ṭhafamkim leh khawngaihnaa khat a nihna anga Kristan inremna hnâ a thawhna khân, A mîte tân Pathian chênchilh nih reng theihna a neihtîr a (Heb. 6:19, 20). Krista puithiam lal nihna chuan, mîte thinlungah leh khawvêla thil ṭha lo rorêlna chu a nuâi bo ang. Ani chuan Sâm 2-a thutiâm—Krista Isuan hnam tinte leh rorêltûte chunga ro a rêlna tûr thutiâm chu a hlen tawh ang (Sâm 2:6-9; Sâm 110:1, 2, 5, 6). Isuâ puithiam lal nihna hian A thû kan âwih leh rinchhan a ngiat tlat a ni.