---
title:  LALPÂ Hminga Lo Kal Chu A Eng A Thâwl E
date:   24/02/2024
---

### Chhiar Tûr
Sâm 2; Sâm 22; Sâm 23; Sâm 89:27-32; Johana 10:11-15; Kolosa 1:16; Hebrai 7:20-28.

> <p>Chângvawn</p>
> “In satûte lung duh loh kha, a kila lung ṭangkai ber a lo ni ta. Chû chu LALPÂ tih a ni a; kan mithmuhah a mak a ni,” (Sâm 118:22, 23).

Kristâ mimal nihna leh rawngbâwlna chungchâng chu Sâm hian a sawi a. Sâm-ah hian chhandamna ruâhmana A hna pêng tinte chu hmuh theih a ni deuh vek a. Kawng hrang hrangin, Kristâ nun leh hna thawh chu entîr lâwk leh sawi lâwk a ni a, chutiang chuan a lo famkim thlap thlap bawk.

Sâm-in a târ lan thupuite zîngah Kristâ Pathianna te, Fapa a nihna te, A thuâwihna leh Pathian tempul tâna ṭhahnemngaihna te, Berâmpu Ṭhâ a nihzia te, mantîr a nihna te, A tawrhna te, A ruh tihtliah a nih loh tûr thû te, A thihna te, A thawhlehna te, vâna a lâwn te, puithiam a nihna leh lalna te pawh a tel vek. Chûng chu tîsâa Isua a lo kal hmâ kum za tam taka lo hrilh lâwk tawhte an ni.

Entîr nân, rawngbâwla A lên laiin, Emmau kawnga zirtîrte hnênah pawh khân Sâm (Fakna Hla Bû) chu Isuan a sawi lang tel a (Luka 24:44). A nihna finfiah nân Sâm bû thlîr tûrin anni chu A duh a ni.

Sâm ṭhenkhat Krista lo entîr lâwkna thleng famkim tâ zîngah Sâm 24, 45, 72, leh 101 (duthusâm Lalber leh Rorêltu), 88, leh 102 (Pathian chhiahhlawh hrehawm tuâr ṭawngṭainate pawh a tel a ni.

Chûng Sâm-ate chuan, Sâm-phuahtû ṭah hlâ te, lâwmthu sawina te, fakna te, leh rêldikna leh chhanchhuahna thlen tûra âuchhuahnate pawh a tel a; chûng aṭang chuan khawvêl chhandam nâna Kristâ ṭawngṭaina thangkhâwk chu kan lo hre thei a ni.