---
title:  Hrehawm Tuâr Messia Chu
date:   26/02/2024
---

`Chhiar tûr: Sâm 22 leh Sâm 118:22. Chhandam tûra A lo kal chhan (mîte khân) eng ang takin nge Messia kha an lo tih?`

Sâm tam takin hlamchhiah tuâr Messia tawrhna hrehawm chungchâng an târ lang hlawm a (entîr nân, Sâm 42; Sâm 88; Sâm 102). Sâm 22 phei hi chu Messia chungchâng hrilh lâwkna a ni a, a chhan chu hê Sâm-a thu chuâng tam tak hian Lal Davida nên inzawmna a nei lo va, Kristâ thihna dinhmun nên erawh a induh thlap sî a ni. Sâm 22:1 hi kraws chunga Isuâ ṭawngṭaina kha a ni (Matthaia 27:46).

A Pâ laka tihhran a nihnaa Kristâ tawrhnaah khân, Kristan khawvêl pum pui sualte a phur a, a natzia kha an inlaichînna leh inpumkhatna hmang chauha teh theih a ni (Johana 1:1, 2; Johana 10:30). Chuti chungin, sawi fiah zawh ruâl loh tawrhna meuh pawhin Pa leh Fapa kâra inpumkhatna chu a tichhe thei chuâng lo. Kalsan a nihna hrehawm kârah, beidawnna thûk tak a tuâr chung pawhin, Kristan Ani chu Pâ kutah a inkawltîr thlap a ni.

“Kan âiawhtu leh kan tâna mawhphurtu Kristâ chungah chuan kan zaa khawlohna zawng zawng nghah a ni a. Dânin thiam loh min chantîrna atâ min tlan chhuah theih nân, bawhchhetua chhiar a ni a. Adama thlah zawng zawngte thiam lohna chuan A thinlung chu a delh tlat reng a. Sual chunga Pathian thunurna te, khawlohna avânga A lungâwi lohna lantîrtu râpthlâk tak te chuan, Pathian Fapa nun chu an luah khat hnehin, A thin an titâwt nasa a ni.”—Ellen G. White, Chatuan Nghahfâk, p. 851.

Ran-sa hlauhawm ngaihruatna zîngah bâwngchal te, sakeibaknei hâhum te leh uite chu Krista chunga an nunrâwn leh ngaihtheih lohzia entîr nân hmangin, Ani erawh chu A hun hnuhnungah khân pawisawi lo leh khawngaih thlâk tak a ni. Dik tak takin, Sâm 22 hian Pâ hnêna Amâ thusawi hmangin Isua kha mipui pungkhâwm hoten nuihzatin, na tak takin an ṭawngkhum a (Sâm 22:1, 8; Matthaia 27:43); sipaiten Isuâ thawmhnâw an insem bawk a (Sâm 22:18; Matthaia 27:35). Khatih laia mipuite khân tihhlum dân tûr an zawn mêka kha Tempul ‘kila lung ṭangkai, a lungphûm tinghettu a ni tih rêng an hrethiam sî lo (Sâm 118:22).

Chuti chungin, an hnar Messia erawh chu, thihna aṭanga A thawhleh hnûin Pathian mîte chhandamna Hnâr a lo ni ta zâwk a (Matthaia 21:42; Tirhkohte 4:10-12). Kristan mihringte hnar nih A tuâr a, mahse Pathianin A Fapa chu Pathian Thlarau lam Tempula “Lungphûm” nungah siamin, A châwimâwi ta zâwk a (Efesi 2:20-22; 1 Pet. 2:4-8). Hê Lung, chhandamna kawng awm chhun, hnartûte chunga rorêltu a la ni zâwk ang (Isa. 8:14; Matthaia 21:44).

`Thil i lo tihsual tâk rêng rêng kha kraws chungah Amah Isua ngêiin A lo tlâk vek tawh a. Nangmâ tân ngêi A lo tuâr tih thû hian tûna i nun dânah, eng anga nangmâ nuna nghawng nei tûr nge ni ang, chû chu, sual hi engang taka tenawm ti tûr nge i nih ang?`