---
title:  Zir Belhna
date:   01/03/2024
---

Chhiar tûr: Ellen G. White-i lehkhabu, Chatuan Nghahfâk-a “Pathian Kan Hnêna Awm,” pp. 11-20.

Kristâ ṭawngṭainate leh Kristâ chungchânga ṭawngṭainate a nih angin, Sâm hian Kristâ chungchâng thupuân danglam bîk leh “kan hnêna Pathian awm” (Matthaia 1:23) a nihnaa A tlanna hnathawh chungchâng a sawi a. Isua chu “kan hnêna Pathian awm” chu niin, hlamchhiah leh tawrhna ṭawngṭainate chu a lo hlân a. Ani chu “kan hnêna Pathian awm” niin rêldikna leh chhanchhuah dîlin a âu chhuak a. Isua chu “kan hnêna Pathian awm” niin bo leh beidawng kan nihnaa min hlamchhiah lo vin, rinna zâra hnehna chan dân min kawhhmuh a. Sual vânga chatuan boralna laka min chhandam tûrin Ani chu kan tân chatuan Puithiam leh Lalber a lo ni a. Krista, Davidâ thlah Lalber ṭhafamkim-ah chuan chhandamna atâna Pathian thutiâm khûn takte famkimna chu a awm a ni (2 Korin 1:20).

Ellen G. White-in mihrinna nêna Kristâ inzawmna chu chiang takin hetiangin a sawi: “Kristâ mihrinna chuan mihringte a khawih a, A pathiannain Pâ lalṭhutphah a vuan bawk a. Mihring Fapa a nihnaah thuâwihnaa entawn tûr min pê a, Pathian Fapa a nihnaah chuan thuâwih tûra thiltihtheihna min pe thung a. Horeb Tlâng hnim buk aṭanga Mosia hnêna, “AWMA Ka Ni.... Nangin Israela thlate hnênah chuan ‘AWMA chuan in hnênah mi rawn tîr a ni e,’ i ti tûr a ni,” tia sawitu kha Krista a ni. Hei hi Israelte tân chuan chhanchhuah an ni ngei dâwn tih lantîrtu a ni a; “mihringte anga a lo kal” khân AWMA a nih chu a rawn puang ta a nih kha. Bethlehema nau piang, Chhandamtu inngaitlâwm leh zaidam tak kha Pathian, tîsâa lo lang ta ngei kha a ni. Chu Chhandamtu chuan kan hnênah, “Kei berâm vêngtu ṭhâ ka ni;” “Kei hi vân aṭanga chhang nung lo chhuk chu ka ni;” “Lei leh vâna thuneihna zawng zawng ka hnênah pêk a ni tawh,” tiin min hrilh. Johana 10:11; 6:51; 14:6; Matthaia 28:18. Thutiam zawng zawng innghahna chu AWMA a ni a, chuvângin, zâm suh u.”— Chatuan Nghahfâk, p. 18.

**Sawi Ho Tûr**:

`Mipuite an rinawm lo chungin, engtin nge Pathianin A thuthlung chunga A rinawmna chuâi ngai lo chu a târ lan? Chû chuan Pathian fâ harsatna tâwk mêkte tân eng beiseina nge a neih thartîr?`

`Engtin nge Melkizedeka awm dân anga Kristâ puithiamna danglam bîk leh chungnunna khân Pathian mîte chhandamna a tihchiân zuâl?`

`Chanchin Ṭha bûte hian Sâm-a Messia chungchâng hrilh lâwknate Isua Kristaa a lo famkimna an târ lang a. Engtin nge hei hian Pathian Thu dikna an târ lan? Engati nge Pathian Thû kan rinchhanna tikiâm thei rilru putna chu dodâl tlat tûr kan nih?`

`Kristâ thu sawi, “Lei leh vâna thuneihna zawng zawng Ka hnêna pêk a ni tawh,” (Matthaia 28:18) tih aṭang hian eng thlamuânna nge kan neih theih ang? Engtin nge hê thutiâm hi keimahnî nuntawngah kan bel ang?`