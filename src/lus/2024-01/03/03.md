---
title:  LALPAN Ro A Rêl
date:   15/01/2024
---

Thil inthlun zawm—ṭhenhran theih loh chu—LALPA chu Siamtu a nihna leh Rorêltu leh Thuneitu a nihna hi a ni. “LALPAN ro A rêl” tih thû hi, khûn takin Sâm 93:1, Sâm 96:10; Sâm 97:1; Sâm 99:1 hian an puâng a, chû chu Sâm bu pum puiah hian a thang khâwk chhuak vek a ni.

LALPA chu châwimâwina te, ropuina leh chaknain A inthuâm a (Sâm 93:1; Sâm 104:1). A vêlah chuan chhûmte leh thimchhah chu a awm a (Sâm 97:2), chuti chungin Ani chuan êng chu silhfên angin a inbel” (Sâm 104:2). Hêng ṭawngkâuchhehte hian Lalber thuneihna leh ropuina sawina chu fîmkhur taka thlang chhuakin, Pathian ropuina danglam bîk, mihringte hriatthiam phâk ruâl loh a nihna chu a châwisâng a ni.

`Chhiar tûr: Sâm 97. LALPÂ rorêlna chungchâng sawina chu eng nge ni? (Sâm 97:2, 10) A rorêlna huâm chin chu eng nge ni? (Sâm 97:1, 5, 9)`

LALPÂ rorêlna chu A thilsiamnaah (Sâm 96:5) te, chhandamnaah (Sâm 98:2) te, leh rorêlnaahte (Sâm 96:10) khân târ lan a ni a. LALPAN khawvêl pum puiah A lalna A tinghet a (Sâm 47:6-9). Pathian lalram chu chatuan lalram, thuneihna leh ropuinaa tluk ruâl loh a ni (Sâm 45:6; Sâm 93:1, 2; Sâm 103:19). LALPÂ rorêlna chu zahngaihna, rêldikna leh felnaa tihngheh a ni a, khawvêl siam tâkah chuan felna leh nghehna a thlen a (Sâm 98:3; Sâm 99:4). A rorêlna chuan Pathian fak tûrin vân lam leh lei lama chibaibûktûte chu lungruâlna a neihtîr a (Sâm 103:20-22; Sâm 148). Sâm tam tak hian mî zawng zawngte chu Pathian thuneihna rorêlna pawm tûrin a ti bawk (Sâm 96:10; Sâm 97:1; Sâm 99:1; Sâm 145:11-13).

Mahse hê leia rorêltûte emaw, mî zawng zawngte emaw chuan chû chu an la ti rih lo. LALPÂ rorêlna chu mi suaksualten pawm duh lo vin, LALPA chu an neihsan a, A mîte an hnehchhiah bawk a (Sâm 14:1; Sâm 74:3-22). Mi suaksualte hmuingîlna hrethiam lo leh, Pathian dawhtheihna man thiam lo rih mah se, Sâm-phuahtûten Pathian thuneihna rorêlna chu rinchhana neiin, Ani chuan fel takin rorêlna a la hlen ang tih an ring tlat a (Sâm 68:21; Sâm 73:17-20). Kristâ tlanna rawngbâwlna zâra Pathian lalram lo inhawng ta chu Pathian mîten rinnain an lâwm a, Kristâ lo kal leh huna A lalram lo ding tûr chu an nghâk fan fan a ni (Matthaia 12:26"28; 1 Korin 15:20-28).

`“Nangni LALPA hmangaihtûte u, thil ṭha lo haw rawh u!” (Sâm 97:10,). Engati nge Pathian kan hmangaihna chuan thil ṭha lo min huâttîr ang? Engtin nge hêng thil pahnihte hi an inkûngkaih?`