---
title:  LALPAN Min Lo Siam
date:   14/01/2024
---

`Chhiar tûr: Sâm 8 leh Sâm 100. Engtin nge hêng Sâm ahte hian Pathian leh mîte chu târ lan an nih? Hêng Sâm te hian Pathian nungchang chungchâng eng nge an târ lan?`

Sâm hian Thilsiamna kha ngai pawimawhin, Pathian thuneihna a châwisâng a. Vânte khi “A kutchhuakte” niin, A ropuina leh thiltihtheihzia an puâng chhuak a (Sâm 19:1- 4, Sâm 97:6). Lei pum puiah hian Pathian hming chu a ropui a (Sâm 8:1, 9). LALPAN thil engkim A siam a; Ani chuan awm ṭanna (Sâm 93:2) leh tâwpna (Sâm 102:25-27) pawh a nei lo. Ani chu chatuan mî, hnam dangte pathian, ‘mihringte kutchhuak (Sâm 115:4) lek âia chungnung zâwk fê a ni. Milimte chuan “kutte an nei a, mahse an khawih thei sî lo” (Sâm 115:7); LALPA erawh chu, “Ama kutah chuan lei hmun thûk takte chu a awm. . . . khawmual pawh hi a kut chhuak a ni” (Sâm 95:4, 5).

Sâm tam tak hian leilung thil, hnam dangten pathiana an ngaih hiâlte chungah pawh Pathianin thiltihtheihna A neih thû a sawi a (entîr nân, Sâm 29; Sâm 93; Sâm 104). Hêng Sâm-te hian LALPAN thilsiam zawng zawngte chunga rorêltu leh lalna leh thuneihna neia A inchhâlna an nemnghet a. Sâm 100:3 hian milem biakna—mahnî-inrinchhanna eng mah lohzia uâr taka sawiin, “mahnîa lo awm mai kan ni lo va” Pathian chu min siamtu a nih zâwk thû a sawi a.

Thilsiamna khân Pathian hmangaihna a târ lan bawk a. Thil awm tin rêngte hi Pathian zâra lo awm vê mai niin, Amâ zâra nung an ni (Sâm 95:7; Sâm 147:4-9). Pathian zârah mîte hi an lo awm ni mai lo vin, hmânlai Israelte kha “A mîte leh a ran tlatna hmuna berâm hoteah A siam a” (Sâm 100:3). “A mîte leh A berâmte” tih hian Pathianin A mîte nêna inlaichînna duhawm neih a duhzia a târ lang a ni.

Siamtu chauh chuan A mîte malsâwm leh tipung tûra thiltihtheihna A nei a, chuvângin Amah chauh chu chibaibûk leh rinchhan tlâk a ni. Sâm hmun tam takah engkim, thawthei tawh phawt, hê lei leh tuipuia awm zawng zawngte chu LALPÂ hmâa hlim taka âu tûrin min ko vek a ni.

Pathian ropuina chu thilsiam, leia thilsiam tlu tâah meuh pawh hmuh theih a ni a, Sâm hian Pathian chauh chu chibaibûk phû a ni tih a târ lang.

`“Mihring hi eng nge maw a nih a I ngaihtuah ṭhin a, mihring fapa pawh hi eng nge maw a nih a I kan ṭhin ni?” (Sâm 8:4, NKJV). Pathian chu nangmah Siamtu a nihna anga i chhânna chu eng nge ni? Pathianin arsîte an hming ṭheuha A koh laiin (Sâm 147:4), engang takin nge nangmah kha ngaihsak chea i rin?`