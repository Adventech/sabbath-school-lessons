---
title:  A Thuthlung A Vawng Reng
date:   17/01/2024
---

`Pathian rorêlna thupui hian zawhna pawimawh tak min chochhuahsak a: Engtin nge rorêlna hunah pawh Pathian mîten Pathian nêna inremna leh chhandam nih chiânna an neih theih? Chhiar tûr: Sâm 94:14; Sâm 105:7-10; Daniela 7:22.`

Pathian mîte an him theih chhan chu, LALPAN Zion a chênchilh a (Sâm 76:1, 2), chutah chuan A chatuan thuthlung chu A rohlû anga A dinngheh vâng a ni (Sâm 94:14; Sâm 105:8-10). Pathianin A thuthlung mîte hnar loh ngawt A tiâm a ni lo; Amaha an him theih nân anni chu A thawhsak reng zâwk a ni. Ani chuan A mîte chu an sualnate ngaidamin (Sâm 103:3); A zirtîr a, mal sâwmin, A tichak zui zêl a ni (Sâm 25:8-11; Sâm 29:11; Sâm 105:24). Pathianin rorêlna a kalpui chhan chu, mîte chu felna lam hawitîr a, anni chu Pathianin A ngaihsak a ni tih târ lan nân a ni (Sâm 94:8-15).

Sâm 105 hian Israelte chanchin a LALPA chu A thuthlunga A rinawm zêl thû a sawi ber a. Thilthleng, a chhia leh ṭha tinah khân, Pathian chu a tel vê zêl a. Amâ remruâtnain Josefa kha Aigupta ramah hruai a ni a, chû chu hnamte chunga ṭâmpui râpthlâk a lo thlen huna A mîte A chhanhim theih nân a ni (Sâm 105:16-24). LALPAN A mîte chu Aigupta bâwih nihna aṭanga hruai chhuak tûrin Mosia A din a, chû chu anmahnî tâna chhinchhiahnate leh thilmakte tîin A hlen ta a ni (Sâm 105:25-38).

LALPAN A mîte hnênah Ram Tiâm pêk (Sâm 105:11, 44), leh anmahni vênhim zêl (Sâm 105:12-15) A tiâm a. Anni chu nasa taka tipungin (Sâm 105:24), anmahni hnehchhiahtûte lakah a chhanchhuak a (Sâm 105:37, 38), an nî tin mamawhte A phuhrûksak zêl a (Sâm 105:39-41). LALPA chu A mîte chunga thuneitu lalber a ni takmeuh— chû thutak chu A mîte khân theihnghilh ngâi lo tûrin Sâm phuahtûten an duh a ni.

Pathianin A thuthlung A hriat rengna hian, hriat reng satliah ngawt a kâwk lo va, a takin A chêtpui fo ṭhîn a ni (Gen. 8:1; 1 Sam. 1:19; Sâm 98:3; Sâm 105:42-44). Chutiangin, Pathian thilmak tihte leh rorêlnate hre reng tûra koh an nihnaah hian, mîte chu Pathian châwimâwi tûrin an nung tûr a ni tih a kâwk a ni.

Hê thutlungah hian, Israelte koh an nihna chu, Pathian dânte zâwma thuthlung chunga rinawm tûrin a ni (Sâm 78:5-7; Sâm 105:45). Pathian mîte hi hnam dangte hnêna Pathian nihna chungchâng thuhretûa ṭang tûra koh an ni, a chhan chu LALPAN hnam zawng zawngte chu A mî Israelte rawn zawm vek tûra A duh vâng a ni (Sâm 105:1, 2). Chutiang chuan khawvêl pum pui hi Pathian zahngaithei leh engkimtitheia thuthlung hmanga vênhim a ni thei dâwn a ni (Sâm 89:28-34).

`Hmânlai Israelte hnêna lo tiâmsak tawhte kha, tûna keini tân bel theih a ni tih târ lantu eng nge Isua-ah kan neih? (En tûr, Galatia 3:26-29.)`