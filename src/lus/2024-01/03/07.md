---
title:  Zir Belhna
date:   19/01/2024
---

Chhiar tûr: Sâm 86:5, 15; Ellen G. White lehkhabu, Krista Panna Kâilâwn-a “Pathianin Mihring A Hmangaihzia,” pp. 7-13. Engtin nge ‘Pathian chu hmangaihna a ni’ tih thutak hian, Sâm-in a târ lan Pathian leh A thiltih chungchâng hrang hrang manthiam zâwk tûra min ṭanpui?

Tûn kâr zirlai hian Pathian leh A chêtna chungchâng thil pawimawh zuâl deuhte min enpui a, Ani chuan khawvêl hi dinin, nghet leh rinawm takin A awmtîr a. Siamtu, Lalber, Rorêltu, thuthlunga Chhandamtu, leh Dân-petu Pathian hnênah Sâm-phuahtûten ngenna an thlen a. Khawvêla Pathian dinhmun luah hrang hrang chu Amâ hming leh nihna hmanga târ lan a ni a, chûng zîngah chuan Berâmpû (Sâm 23:1, Sâm 80:1), Chhandamna Lungpui (Sâm 95:1), leh Pâ (Sâm 68:5; Sâm 89:26) tihte pawh a tel.

Indona Ropui vângin buâi manganna nasa tak kârah pawh him leh muâng takin kan awm thei, a chhan chu Pathian chu a thil tih leh sawi zawng zawnga rinawm leh chungchuâng ber a nih vâng a ni. Hetiang lam thû hi chu sawi zawh sên ruâl a nih loh avângin, Sâm-a Pathianin Mahnî a rawn inpuânchhuahna kawng hrangte lek a ni zâwk.

Sâm bû kan zir chhunzawm zêl laiin, Pathian hmangaihna, khawngaihna leh khawvêl hi a dinhmun ngâia awmtîr leh tûra A chhandamna ruâhman ênga kan chhiar ṭhin a pawimawh hlê a ni. “Kraws êng aṭanga Pathian nungchang kan zir nasat poh leh zahngaihna te, zaidamna te leh ngaihdamna dik takte leh, felnate kan hmu tam ting mai dâwn a ni. Nûin a fa luhlul tak mai pawh a hmangaih êm êm tho ang bawkin, chû hmangaihna chhiarsên rual loh leh dai thei ngai lo chu kan lo hmû a ni.”—Ellen G. White, Krista Panna Kâilâwn, p. 13.

Sâm-ah hian, an helna avângin Pathian hremna hmachhawn lâi meuh pawhin, Pathian thinurna chu hun rei lo tê atân mai a ni tih leh, A zahngaihna chu chatuan daih a ni (Sâm 103:8) tih an hriat avângin, Pathian chu an lam leh ngê ngê dâwn a ni.

**Sawi Ho Tûr**:

`Pathian chu Rorêltu leh Thuneitu chungchuâng a ni chunga kan khawvêla buai leh manganna thleng reng tho sî hrethiam tûrin engtin nge Indona Ropui hi a takin a la kal mêk a ni tih manthiamna hian min ṭanpui theih ang? Engati nge Indona Ropui kalhmang hriat hi kan tân a sâwtpuiawm viâu?`

`Pathian chu Siamtu a ni tih rinna hian keimahnî leh thilsiam dangte nêna kan inkûngkaih dân manthiam tûrin engtin nge min ṭanpui? Chû thutak laka mî a kal pênin eng nge thleng ṭhîn (Sâm 106:35-42)?`

`Bible hun laia hnamte milimte dik lohna kha eng nge ni (Sâm 115:4-8)? Tûnlai milimte hi eng nge an an? LALPA nêna kan lên dunna kawngah engati nge an hlauhawm vê tho dân?`

`Pathian rorêlna chu A mîte chunga ṭan a ni tawh tih hriain, Pathian mîte chu engtianga nung tûr nge an nih ang? Engtin nge Pathianin A mîte ro A rêlsak, eng nge A tum?`