---
title:  LALPAN Ro A Rêl
date:   13/01/2024
---

### Chhiar Tûr
Sâm 8; Sâm 25:10; Sâm 75; Sâm 97; Sâm 100; Sâm 105:7-10; Galatia 3:26-29.

> <p>Chângvawn</p>
> “LALPAN ro A rêl a, ropuinain a inbel a; LALPA chu ropuinain a inbel a, chaknain A inthuâm ta a; khawvêl pawh hi, din nghehin a awm a, nghet leh him takin” (Sâm 93:1).

Pathian thuneihna-rorêlna hi rinna lungphûm angin Sâm hian a châwisâng a. LALPAN A thilsiam engkim chu A enkawl zui zêl a. Ani chu khawvêl pum pui chunga thuneitu Lalber niin, dikna leh felnain khawvêl ro A rêl a. A dânte leh thupêkte chu a ṭhâ a, a vawngtûte hnênah nunna a thlen ṭhîn. LALPA chu Rorêltu dik niin, khawvêl hi fel takin A awmtîr zui zêl a, chutiang chuan mi felte hnêna lâwmman pêin, mi suaksualte erawh chu keinî duh dân ni lo, Amân ṭhâ a tih hunah A hrem mai ṭhîn a ni.

Pathianin Israelte hnêna thû a thlun hmanga LALPÂ chhandamna a tlângâupui avângin, khawvêl himna atân pawimawhna bîk tak a nei a. LALPAN Israelte kha A rohlû atâna neiin, Israel chu hnam zawng zawngte zîngah A mi bîkah a nei a. Ani chu A thutiâm chunga rinawmin, an rinawm loh leh eng emaw chânga an hel chungin, A ran rualte angin A ngaihsak zui zêl tho a ni.

LALPÂ rorêlna chungchuâng chuan khawvêl hi nghet tak leh him takin a awmtîr a. Sâm-phuahtuten hê thutak lungphûm hi hrethiam tûrin min duhsak a. Chutiang zâwnga khawvêl thlîrna nei chung chuan, Sâm-phuahtûten thinlung taka Pathian rawngbâwl leh hmuingîl dân kawng an zawng ta a ni.