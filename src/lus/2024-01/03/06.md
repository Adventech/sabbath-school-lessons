---
title:  I Thuhriattîrna A Dingnghet
date:   18/01/2024
---

`Chhiar tûr: Sâm 19:7; Sâm 93:5; Sâm 119:165; Sâm 1:2, 6; Sâm 18:30; leh Sâm 25:10. Hêng chângahte hian eng thil thuhmun nge inzam chhuak le?`

LALPA chu khawvêla Siamtu, Lalber leh Rorêltu chungnung ber a nihna hi Amân A nihna a sawi rinawm tak a nihna hian thuzirna lamah nghawng pawimawh tak a nei a. Hriattîrna thûte (Hebrai ‘edut, “thupêk,” “dân”) tih hian LALPAN A mîte sâkhuana leh vântlâng nun inenkawl nâna dân leh thupêk A siamte chu a kâwk a (Exod. 32:15). Chûng chu “rinawm” tak (Sâm 93:5), Pathian lalṭhutthlêng ngheh leh tlozia a entîr a; chutiang chu Pathian siam khawvêl pawh a ni (Sâm 93:1, 2). Hebrai ṭawng “nghet” (English-a amen tih ṭawngkam ṭobul) hian rintlâk, rinawm leh nghet tih a kâwk a (2 Sam. 7:16; 1 Chron. 17:23). Pathian dânte hi thlâk danglam theih loh leh nuâi bo theih loh a ni.

Pathianin A thutiâmte leh thupêkte thianghlimzia chu A nemnghet a. Pathian rinawmna chu A dân danglam thei lo anga muânpuiawm tak, mîten rinchhanngamna nêna Pathian thû an âwih zêlna phût lêt sî a ni.

Chutih ruâlin, khawvêla rêldikna tlâkchham a nihna chu hla thu hmangin leilung lungphûm nghîng anga sawi a ni (Sâm 18:7; Isa. 24:18-21). Pathian dânin mîte chu nun fel neihna kawng a kawhhmuh a, chû chu Pathian rorêlnaa ding thei tûr a ni. Mi felte chu an nghîng lo vang, a chhan chu Pathian dâna nghet taka zungkaih an nih vâng a ni. Chû chuan nghehna leh muânna an thinlungah a neihtîr a, an thinlungte chu LALPA-ah a nghet tlat a (Sâm 112:1, 6, 7). Pathian dân vawngtûte chu eng mahin a tinghîng thei lo (Sâm 119:165), chû chuan Pathian vênhimna leh nun A kaihhruaina chu a entîr a ni (Sâm 1:2, 3, 6).

Pathian thû hi Sâm-phuahtu chuan ke tâna ‘khâwnvâr’ angin a sawi a, chutiang chuan hmêlma thang kam rûk lakah pawh a him ṭhîn (Sâm 119:105, 110). Pathian dân ngainatûte chuan thlamuânna namên lo tak an chên ṭhîn a (Sâm 119:165), chû chu fiahna leh harsatna awm lo tihna chu a kâwk lo (Sâm 119:161). Pathian chênna hmuna awm rengna zâra lo chhuak niin, Amah nên inlaichînna hrisêl an nei reng a ni.

`Engtiang kawngtein nge Pathian dân te, kaihruaina leh thuhriattîrnate zawmna hian nangmâ nunah a takin i lo sâwtpui? A lehlamah, chûng i bawhchhiat vângin eng nge i lo tawrh?`