---
title:  Pathian Chu Rorêltu
date:   16/01/2024
---

`Chhiar tûr: Sâm 75. Engati nge mi suaksual chapo-uânna chu eng mah lo mai a nih?`

Lal chungnungber a nih angin, LALPA chu Dân-petu (Sâm 99:7) leh Rorêltu (Sâm 98:9, Sâm 97:2) a ni bawk a. Pathianin khawvêla A dinngheh tawh chungchângah mi suaksualten mi felte dinhmun an tiderthâwng fo va; mahse, LALPAN khawvêl chunga rorêlin, thil ṭha lo tâwpna A la thlentîr dâwn a ni (Sâm 75:8-10; Sâm 96:13).

Sâm 75-ah, mi suaksualte borâlna tûr chu thil chi hrang hrang hmanga entîr a ni a. Nova uain sen (Sâm 75:8) hian Pathian thinurna namên lohzia a entîr a (Jer. 25:15; Thup. 14:10). Mi suaksualte kî tansakna hian an thuneihna leh ram tâwpna a entîr a; mi felte kîte erawh chu châwisân a ni ang (Sâm 75:10). Pathianin ‘hun remchâng’ (Sâm 75:2) emaw “hun ruât” (NIV) emaw chu rorêl nân A thlang a. Hê hlenchhuah rorêlna hi hun tâwpnaah a lo thleng ngêi dâwn a ni (Sâm 96:13; 1 Korin 15:23"26).

LALPAN A rorêlnaah chuan mîte thinlung chhûng a en dik dâwn. Sâm 14:2 chhiar la. Hei hian Genesis 6:5, 8 min hriat chhuahtîr a. Hêng châng hnihte hian Pathian hlenchhuah rorêlna thlen hmâin, tûte nge chhanhim theih tûr tih hriat nân, Pathianin mîte nun A endik hmasa ṭhîn tih a entîr a. Hê rorêlna hi eng emaw châng chuan “rorêl lâwkna” tih niin, Pathianin A mi felte ṭanzâwng leh mi suaksualte tâwpna tûr thutlûkna A siamna tûr a ni. Engtia kalpui tûr nge?

A hmasâin, Pathianin A mîte chu mi suaksualte lakah A chhanchhuak dâwn a (Sâm 97:10; Sâm 146:9), mi inngâitlâwmte chu chhandamna lallukhum a khumtîr ang (Sâm 149:4). A dawtah, sual sim lo mi suaksualte chu chatuana tihboral an ni ang (Sâm 97:3). Sâm hlathu ṭhenkhatah chuan Pathian Rorêlna laka mihringte râlthuâm tlâktlâi loh tûrzia târ lan a ni (Sâm 76:3-6). Mîte chu an tihsualah hrem ṭhîn bawk mah se (Sâm 99:8), LALPA chu ngaidamtu Pathian pawh a ni a. Mi sualsualte chauh ni lo vin, Pathian mîte pawh Pathian hmâah an la ding dâwn a ni (Sâm 50:4; Sâm 135:14).

Sâm-in a sawi ang zûl deuh hi Bible châng dangte pawhin târ langin, Pathian rorêlna chu Pathian mîtea ṭanin, khawvêl pum pui a huâp dâwn a ni (Deut. 32:36; 1 Pet. 4:17). Sâm-phuahtûin Pathian chu amâ ro rêlsak tûra âu chhuakin, amah humhim tûrin Pathian felna a rinchhan thung a ni (Sâm7:8-11; Sâm 139:23, 24).

`Hêng Sâm hian Pathian rorêlna thlîr chunga lâwm tûrin min ko va (Sâm 67:4; Sâm 96:10-13; Sâm 98:4-9). Engtin nge Pathian rorêlna thû hi Kristâ thisena hliahkhuhte tân chanchin lâwmawm a nih?`