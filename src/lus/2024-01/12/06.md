---
title:  Pathianin Inthâwinate A Lawm Loh Hun
date:   21/03/2024
---

`Chhiar tûr: Sâm 40:6-8; Sâm 50:7-23 leh Sâm 51:16-19. Hêng chângte hian eng thu pawimawh tak nge an târ lan? Engati nge Pathianin A Thûa tih tûr a sawi inthâwinate chu A lawm loh (Exod. 20:24)?`

Zâwlneite angin, Sâm-phuahtute pawhin chibaibûkna hman khawloh chungchâng chu an âuchhuahpui a. Hêng chângtea a sawi tum chu LALPAN Israelte inthâwina leh kûtte a ngai theih loh lam ni lo vin, chibaibûkna leh thlarau mî nihna kâr a inhlat êm vâng zâwka ngaithei lo a ni.

Pathianin A mîte chu an inthâwina leh hâlral thihlante vângin A hâu lo va, an suahsualna leh anmahnî mimal nuna hleih an neih ṭhinna vânga ngaithei lo a ni (Sâm 50:8, 17-21). Sâm hian inthâwi leh chibaibûkna kalhin thû a sawi lo va, inthâwina eng mah lo leh chibaibûkna thawlêng, hêng chibaibûktûte fellohnaa lang chu kalh zâwngin a tlâng âu a ni.

Pâwn lam lang theia chibaibûkna leh chhûng lam rilrû chu chibaibûknaa a inhran daih sî chuan, puithûna thil chuan a taka Pathian hnaih duhna chu a luahlân zâwk hlauh ṭhîn a. Chutiang chuan chibaibûk dân phung mai chu ngaihpawimawh ber a ni a, chûng thilten an entîr tak zâwk chu a phur chhuak zo ta lo ṭhîn a, chû chu Pathianin a dodâl a ni.

`Chhiar tûr: Johana 4:23, 24. Sâm-in tûnlai mîte min vaulâwkna thû nêna inmil eng thû nge Isuan hetah hian a sawi?`

Inthâwina hlan ngawt chu a tâwk lo. Simna, rinna leh sual vânga lungngaihna tel lova hêng inthâwina hi hlan ni ta se, eng ṭhatna nge a neih ang ni? Simna leh tihtakzeta lâwmthu sawina nêna bâwngpa hlâna inthâwina hlan a nih chauhin Pathianin “felna inthâwina” angin a pawm ṭhîn (Sâm 51:19; Sâm 50:14). Isuan Isaia thusawi hetiangin A sawi chhâwng a: “Hê mîteho hian an kâin mi châwimâwi a, an thinlung erawh chuan mi hlat sî” (Matthaia 15:8) tiin. Sâm-phuahtuten an hmuh harsatnate tho chu Isua pawh khân hê leia rawng A bâwl laia mi ṭhenkhat, a bîkin hruaitûteah khân a hmû a ni.

`Engtin nge keini Adventist-te hian êng leh hriatna kan dawn tâk zawng zawngte nên hian thutak hriat leh sâkhaw puithûna thilte tih mai hi tâwk anga ngaihna thang lakah kan fihlîm theih ang?`