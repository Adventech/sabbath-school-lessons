---
title:  Hmun Thianghlim Lamah Kutte Phar Chhuak Rawh U
date:   17/03/2024
---

`Chhiar tûr: Sâm 134. Khawi hmunah nge chibaibûkna chu neih a nih? LALPA chibaibûknain a rah chhuah chu eng nge ni?`

Sâm 134 hian Aarona puithiam malsâwmna Nambar 6:24- 26 (leh Sâm 67:1) min hriatchhuahtîr a, Pathian leh Israelte inlaichînna rahchhuah leh kalphung chu a târ lang a ni. Mipuiten Pathian chu hmun thianghlimah mal an sâwm a, Pathianin A mîte chu Zion aṭangin mal A lo sâwm vê thung a. LALPA chu lei leh vân Siamtu a nih avângin, malsâwmnate chuan nun pum pui a fan chhuan vek a. Chunglam malsâwmna bîkte hmun anga Zion sawi a nihna hian thuthlunga LALPA leh A mîte inzawmna a târ lang a. Tichuan, khawngaihna thuthlung huâng chhûngah Israelten LALPA chu malsâwmin, anni pawhin A malsâwmna an dawng bawk.

`Chhiar tûr: Sâm 18:1; Sâm 36:1; Sâm 113:1; Sâm 134:1, 2; leh Sâm 135:1, 2. Engtin nge hetah hian chibaibûktûte chu târ lan an nih?`

Sâm hian chibaibûktûte chu LALPÂ chhiahhlawhte angin a sawi fo ṭhîn a. “LALPA ina zâna ding ṭhîn” (Sâm 134:1, NKJV) tih hian Levia chî zâna vên hna thawktûte a kâwk a (1 Chron. 9:23-27), a nih loh leh, chhûn leh zâna Pathian hnêna fakna hlân ṭhîntu Levia chîte pawh a kâwk thei bawk (1 Chron. 9:33).

Israelte khân hmuhtheih loh Pathian chibai an bûk avângin, Ani chu milem hmanga entîr theih a ni vê lo; hmun thianghlim khân LALPÂ ropuina chu târ langin, mi sualten an Lalber thianghlim hnên an pan theihna tûrin boruâk him a siamsak ṭhîn. Hetianga intawnna hi Amah LALPÂ remruât dân niin, A dân leh thupêk hmanga kalpui a ni.

“Amah chu lung nung, mihringte duh loh ngei, Pathian ngaihah erawh chuan thlan leh hlu tak a ni, amâ hnênah chuan lo kalin, nangni pawh lung nungte angin thlarau lam ina rem chhohvin in awm, Isua Kristâ zâra Pathian lâwmzâwng thlarau lam inthâwina hlân tûrin puithiam thianghlimho in lo nih nân,” (1 Pet. 2:4, 5, NKJV). Heta Petera thusawi kan hmuh hi Thuthlung Thar lamin hêng Sâm-a chuâng thûte a sawi dân a ni a; Pathian mîte chu tûnah chuan puithiam thianghlim, anmahni Siamtu leh Tlantu, LALPA Isua Kristan an tâna thil ṭhâ A lo tihsak tâk zawng zawngte avângin fakna leh lâwmthu sawina an hlân ta a ni.

`Thuthlung Thar ringtute kan ni a, puithiam hnâ leh khawvêla chanchin ṭha puang tûra kohte kan ni. Hê hnâ kan thawh hlâwk theih dân ber tûr chu eng nge ni ang?`