---
title:  Hnamte Zîngah A Ropuina Puâng Rawh U
date:   20/03/2024
---

`Chhiar tûr: Sâm 96. Hê Sâm-ah hian chibaibûkna ziârâng chi hrang engte nge a sawi?`

Chibaibûkna, LALPÂ hnêna hlasak (Sâm 96:1, 2) te, A hming fak (Sâm 96:2) te, A ṭhatna leh ropuina puân chhuah (Sâm 96:3, 4) leh, A tempula thilpêk rawn ken (Sâm 96:8) te a ṭha vek. Chibaibûk nâna hêng kan thil hriat lârte bâkah hian, Sâm 96 hian chibaibûknaa tel pângngai rêng ni lo a sawi tel a; chû chu, mi dangte hnêna LALPÂ lalram puânchhuahna hmanga ram lâk a ni (Sâm 96:2, 3, 10).

Chuti chungin, hla sak te, fak te, thilpêk rawn hlan te leh chanchin ṭha puân chhuahna hi thil hrang teh luâ ni lo vin, chibaibûkna lantîr dân kawng dang a ni. Hnam zawng zawngte hnêna Pathian chhandamna puân chhuahna chuan fakna leh chibaibûkna pawh a huâm tel a. Mi dangte hnêna thuchah puân chhuahna leh chibaibûkna kal dun chhan tûr chu chhinchhiah la: “LALPA chu A ropui sî a” (Sâm 96:4), “mipuiho pathiante chu milemte an ni sî A; LALPA erawh chuan vânte khi A siam a” (Sâm 96:5, NKJV), “LALPAN ro A rêl a” (Sâm 96:10, NKJV), “Ani chu lei rorêl tûrin A lo kal dâwn sî a” (Sâm 96:13, NKJV). Tichuan, rawngbâwlnain a tum chu mi dangte chu Pathian mîte nêna pumkhata siam a ni; a tâwpah chuan thilsiam pum pui hian LALPA chu chibai an bûk ang (Sâm 96:11-13).

LALPA chu Siamtu, Lalber leh Rorêltu a nihzia thinlung chhûnga pawmna aṭangin chibaibûkna hi a lo chhuak a (Sâm 96:5, 10, 13). Chibaibûknah chuan hun kal taa Pathian thiltih tâkte hriat reng te, tûna thilmak A tih mêk te (Ani chuan khawvêl hi a awm dân tûr anga awmtîrin, ro A rêl) leh hmalam huna thil A la tih tûr (tâwpna-hun rorêlna leh vân tharte leh lei thar) thilte pawh a huâm tel a ni.

Sâm-a rorêlna awmzia chu chunglam ruâhman anga muânna, rêldikna leh, tûna hleihneihna leh tawrhna vânga khawvêla phurrit nuai bo va a dinhmun ngaia awmtîr lehna a kâwk a. Chuvâng chuan, Pathian rorêlna lo thleng tûr ngaihtuahin lei pum pui hi a lâwm a (Sâm 96:10-13; Sâm 98:4-9). LALPA chu Rorêltu fel a nihna avâng hian mipuite chuan thianghlimna leh khûr chunga Amah chu chibai bûkin, lâp taka Amah chibaibûkna lakah an fîmkhur tûr a ni (Sâm 96:9). Chibaibûknaah hian nasa taka lâwmna leh rinngamna (Sâm 96:1, 2, 11-13) te, hlauh leh zahna thianghlim pawh a tel bawk (Sâm 96:4, 9).

Siamtu leh Rorêltu a nihnaa Sâm 96-in huâp zâu taka ngenna a siamna hian khawvêl hun tâwpa chanchin ṭha puân darhna tûr, Thupuan 14:6-12-a Vântirhkoh Pathum Thuchah puanna tûr chu a entîr a. Kawng tam takin hê Sâm hi tâwpna hun thuchah nên a inzawm a: thilsiamna te, chhandamna (“chatuan chanchin ṭhâ) te, chibaibûkna leh rorêlna thû chu a chuâng vek a ni.

`Hê Sâm hi vântirhkoh pathum thuchah (Thup. 14:6-12) nên khâikhin la. Engtiang kawngtein nge khawvêla kan puân chhuah tûr tâwpna hun thuchah vêk chu a lo zirtîr?`