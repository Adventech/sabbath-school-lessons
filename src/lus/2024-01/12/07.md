---
title:  Zir Belhna
date:   22/03/2024
---

Chibaibûkna thil pawimawh chu simna, simna dik chu a ni: “Simnaah hian sual vânga lungngaihna leh sual hawisanna a tel a. Sual hi a sualna tak kan hriat loh chuan kan bânsan thei lo vang; thinlunga kan hawisan chauh loh chuan, nunah danglamna tak tak a awm ngai lo vang.

“Simna awm dân dik hrechiang thiam lo mi tam tak an awm. Mi tam tak chuan an thil tih sual avângin pawi an ti a, an thil tih dik lohin an chungah tuarnate a rawn thlen ang tih an hlauh avângin pâwnlam thil siamṭhatnate an nei a. Amaherawhchu, Bible tih dân chuan hetiang hi chu simna a tling zo lo. Sualna ai chuan tuarna chu an pawi tih zâwk avângin, Esauva’n a fatîr nihna chu kumkhuaa hloh a ni ta tih a hria a, a lungngaihna kha chutiang lungngaihna chu a ni. Balaama chuan a kalna kawngah vântirhkoh khandaih hriam táwn keng a hmû a, a hlâu ta êm êm a, tichuan a thih mai dâwn avângin a sualna a pawm ta a; mahse, sual simna tak tak te, tumna danglam ta leh sual tenna te a nei chuang hauh lo. Juda Iskariota pawhin a LALPA a mantîr khân, ‘Mi thiam thisen ka mantîr kha thil ka lo tisual a ni,’ tiin a puang leh a ni.’ Matthaia 27:4.”—Ellen G. White, Krista Panna Kâilâwn, pp. 20, 21.

“Pathian chu kuta sak inahte chêng lo mah se, chutiang hmuna A mîte an lo kal khâwm chuan, A chên chilhnain A rawn châwimâwi ṭhîn a ni. Amah zawng tur leh tâwk tûra an lo kal khâwm a, an sualte puang leh an inṭawngṭaisak tawh chuan, A Thlarauvin an hnênah a lo awm ṭhîn. Thlarau leh tih tak zet leh, thianghlim mawina nên chibai an bûk loh erawh chuan, an lo kal khâwmna chu a thlâwn mai a ni thung ang. Chutianga lo kal khâwm ṭhînte chungchâng thu sawiin LALPAN heti hian a ti: ‘Hê mîteho hian an kâin i chawimawi a, an thinlung erawh chuan mi hlat sî a. Engpawh ni sela, an zirtîrnaah mihring thupêk an zirtîr avângin an mi biak ṭhin hi a thlâwn mai a ni.”Matthaia 15:8, 9. Pathian “chibai bûktûten thlarau leh tih tak zetin chibai an bûk tûr a ni.” Matthaia 15:8, 9. Pathian ‘chibai bûktûten thlarau leh tih tak zetin chibai an bûk tûr a ni.’ Johana 4:23.”—Ellen G. White, Zâwlneite leh Lalte, p. 41.

**Sawi Ho Tûr**:

`Chibaibûktûin Pathian hnêna a hlan theih ropui ber chu eng nge ni (Sâm 40:6-10; Rome 12:1, 2)?`

`Engtin nge mimal leh a huhova chibaibûkna a inkûngkaih? Engati nge a pahniha kan mamawh? Engtin nge an inchâwm tawn?`

`Mi tam tak chuan chibaibûknaah hian ṭawngṭai te, fakna hla sak te, Bible leh thlarau lam thuziakte zirna chauh ni tûrin an ngai a. Chibaibûk nân hêng thil tihte hi a ṭûl laiin, chûng chauh chu em ni ang? Pathian chibaibûk dân tûr entîrna dang ṭhenkhat târ lang teh.`

`Ellen G. White-in heti hian a ziak: “A rawngbãwlna hnã chu hna lungngaih thlâk leh hrehawma ngaih tûr a ni lo. LALPA biak leh A hnãa chanvo neih chu thil lãwmawm tak a ni. Pathian chhandamna ropui tak.”—Krista Panna Kâilâwn, p. 103. Engtin nge LALPA chibaibûkna chu hlimna a nih theih?`