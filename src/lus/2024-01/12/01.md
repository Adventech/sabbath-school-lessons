---
title:  Tâwp Ngailova Chu Chibaibûk Rawh
date:   16/03/2024
---

### Chhiar Tûr
Sâm 15; Sâm 96; Sâm 101:1-3; Sâm 134; Isaia 42:10-12; Johana 4:23, 24; Thupuan 14:3, 6-12.

> <p>Chângvawn</p>
> “Ka dam chhûng zawngin LALPA châwi mâwiin hlâ ka sâ ang a; ka nun chhûng zawngin ka Pathian fakin ka zai ang,” (Sâm 104:33).

Pathian khawngaihna leh thiltihtheihna a taka kan chan hian a lo pung deuh deuh a, tichuan Sâm-phuahtu chu thuruâlpuiin: “Ka chunga A thiltih ṭhat zawng zawng avâng hian LALPA chu eng nge ka pêk vê thung ang?” (Sâm 116:12, NKJV) tiin kan âuchhuak ṭhîn. Chhânna lo thleng ngêi tûr chu mahnî nun rinawm taka Pathian hnêna hlan a ni.

Sâm-ah hian, Israel chu hnam a ni ngawt lo va, “pungkhâwm nasa tak” pawh a ni bawk (Sâm 22:22, 25, NKJV; Sâm 35:18). Hei hi Israelte chu Pathian fak leh hnam dangte hnêna Amâ chungchâng thuhretûa ṭang tûra koh an ni tihna a ni, a chhan chu A mîten Amah chibai an bûkna chu khawvêl pum hian zâwm vê sê LALPAN a tih vâng a ni. LALPÂ mîte chu mi fel, LALPA chibaibûk a, Amah leh A hmangaihna beiseitûte an ni.

Mipui zînga LALPA fak hi chibaibûk dân duhthusâm anga ngaih a ni a. Mimal ṭawngṭai leh fakna chu nêp deuh ta zâwk anga ngaih erawh a ni chuâng lo. Mimalin Pathian chibai a bûkna chuan a huhova chibaibûkna châwmin, fakna a tithar ṭhîn a (Sâm 22:22, 25), chutih ruâlin mimal chibaibûkna sân theih dân ber chu mipui zîngah a ni. A huhova chibaibûkna neitûte chu “Mi dik takte inkhâwmna” (Sâm 111:1) tih a ni a. Mi ngîlten Pathian an hria a (Sâm 36:10) anni chu Pathian hriat an ni bawk (Sâm 37:18), hê nuntawng hian an nun pêng tin a fan chhuak vek ṭhîn.