---
title:  LALPÂ Hnênah Hla Thar Sa Rawh U
date:   18/03/2024
---

`Chhiar tûr: Sâm 33:3; Sâm 40:3; Sâm 96:1; Sâm 98:1; Sâm 144:9 leh Sâm 149:1. Hêng chângten an sawi tlân thu tlângpui chu eng nge ni?`

Sâm hian mipuite chu ‘hla thar’ sa tûrin a ko va. Heta ‘hla thar’ hi eng nge ni? ‘Hla thar’ sakna chhan tûr chu LALPÂ ropuina leh khawvêl chunga A lalzia hriatna nei thar a, leilung Siamtu leh Rorêltu a nihna anga A enkawlna leh chhandamna chunga lâwmna aṭanga lo chhuak a ni. Hmêlmâte leh thihna laka chhanhimna leh, Israelte chunga Pathian duhsakna chu mimal taka ‘hla thar’ sak chhan tûr zînga ṭhenkhat chu a ni ngêi ang.

A hmangaih-ngilneih leh maknate avâng pawhin hla dangte pawh LALPA fak nân sak a nih tho laiin, ‘hla thar’ hi hla bîk tak, Pathian hnêna thutiâm leh inpêkna neih thartîr tûra hlimna thar eng emaw tak lantîrna a ni. Chunglam chhanchhuahna chan tharna chuan LALPA chu Siamtu leh Lalber a nih pawm tharna a neihtîr ṭhîn a. Sâm-a thupui tlânglâwn tak ‘hla thar’ tih hi, thil hrang tam tak zîngah, Pathian rinchhanna te, A thil tih mak tak fakna te, tawrhna laka chhanchhuahna te pawh a tel ṭhîn a ni.

`Chhiar tûr: Isaia 42:10-12; Thupuan 5:9 leh Thupuan 14:3. Hêng Bible chângte aṭang hian eng ‘hla thar’ chungchâng nge kan chhuidawn theih ang?`

Pathian mî, Israelte chu thil duhawm tak “Amâ [Pathian] kianga mîte” (Sâm 148:14, NKJV) tia sawi niin, chû chuan Thilsiam zawng zawng zîngah, Israelte khân dinhmun pawimawh bîk an luah a, chuvâng chuan Pathian fak tûra hamṭhatna bîk pawh an nei rêng a. Bible hian chhuân zawng zawng zawnga ringtûte chu Tlantu fakna hla thar sa tûrin a fuih a, chu chuan Berâmno thisena chhandam an nihna testimoni danglam bîk a keng tel a ni.

“Hla thar” chu tû mâ la hriat ngai loh hla thar pawh a ni thei a, mimal nuna Pathian khawngaihna chiang taka chan tharna pawh a ni thei bawk. “Hla thar” hian hmalam huna Pathian ropuina a taka la chan tûr danglam tak hmathlîra neih zâra beiseina lo târlanna pawh a ni thei. Chibaibûkna dik chu inthâwina leh thawhlawm hlanna bâk deuh niin, Pathian nêna inlaichînna nung chan tharna târ langtu pawh a ni. ‘Hla thar’ tih chu Pathianin kan tâna thil min lo tihsak tâk hmangaih leh ngaihlu thiam chunga nî tina sawi chhuahna pawh a ni thei tho bawk.

`Nangmâ nuna Pathian malsâwmnate ngaihtuah la. Hla thar sa tûr ni dâwn ta lang, eng hlâ nge ni ang le?`