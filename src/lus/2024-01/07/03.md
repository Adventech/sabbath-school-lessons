---
title:  Keimahah Thinlung Thianghlim Siam La
date:   12/02/2024
---

`Chhiar tûr: Sâm 51:1-5. Engati nge Sâm phuahtuin Pathian zahngaihna chu a ngen?`

Lal Davidan LALPÂ hmâah a thinlung bun ruâkin, amâ nuna thlarau lama hun thim lai bera sual ngaihdamna a dîl a (2 Samuela 12). Ngaihdamna hi Pathian khawngaihna thilthlâwnpêk chungchuâng niin, “I zahngaihna duhawm tling khâwm” (Sâm 51:1, NKJV) zâra lo thleng a ni. Lal Davidan a sualnain a phû ang ni lo va (Sâm 103:10), A zahngaihna, rinawmna leh lainatna (Sâm 51:1; Exod. 34:6, 7) ang zâwka chinfelsak tûrin Pathian a ngên a.

`Chhiar tûr: Sâm 51:6-19. Engtin nge sual ngaihdamna chu hetah hian târ lan a nih? Pathian ngaihdamnain a tum tak chu eng nge ni?`

Pathian ngaihdamnaah hian dân anga sual nei lo tia puân bâk thil dang a awm a. Mihring chhûngril nihna thlenga danglamna tak a thlen a (Sâm 51:6; Heb. 4:12). Chû chuan thilsiam thar nihna a thlen ṭhîn (Sâm 51:10; Johana 3:3-8). Hebrai ṭawnga thil tih sawina bara’, “siam,” tih hian thilsiam tûra Pathian thiltihtheihna a târ lang a (Gen. 1:1). Pathian chauhin a ‘bara’ (siam) thei a; Pathian chauhin sual simtû thinlungah danglamna tlo chu A thlen thei bawk (2 Korin 4:6).

Davidan hussop hmanga tihthianghlim a ngên a (Lev. 14:2- 8; Sâm 51:7). A bawhchhiatnain LALPÂ hnên hnaih theihna dâl tlatin a hria a; chutiangin phâr hri veite pawh, chû natna an vei chhûng chuan mi dangte zînga an awm thei lo ṭhîn a ni (Sâm 51:11). Inthâwinate hmangin dinhmun ngai luahtîr theih a ni lo vang tih a hlâu va, a chhan chu inthâwinain tûna a bawhchhiatna sual, uirêna leh tuâlthahna hi chu a tlêng fâi thei lo a ni (Exod. 21:14; Lev. 20:10).

Chunglam khawngaihna chinnei lo chauh chuan Davidâ “thinlung lungchhia leh inchhîrna chu pawmin, Pathian nêna inremna dintharsak tûra inthâwina a pawmsak thei a ni (Sâm 51:16, 17). Pathian chênna hmuna kîr leh dûhin hussop hmanga tihthianghlimna a dîl a ni.

`Pathianin Davidâ uirêna te, bumna leh tuâlthahna te A ngaidam thei a nih chuan, eng beiseina nge i tân awm vê le?`