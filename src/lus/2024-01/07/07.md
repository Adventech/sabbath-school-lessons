---
title:  Zir Belhna
date:   16/02/2024
---

Chhiar tûr: Ellen G. White lehkhabu, Krista Panna Kâilâwn-a”Misualin Krista a Mamawhzia,” pp. 14-19.

Sâm-ah hian, Pathian chatuan hmangaihna lawm nân, Pathian mîte âw chuan hê thû hi an sawi nawn tlâng ṭhîn “A ngilneihna/zahngaihna chu kumkhuâin a awm dâwn sî a” tiin (Sâm 106:1, NKJV; Sâm 107:1, NKJV; Sâm 118:1- 4, 29, NKJV; Sâm 136, NKJV). “Pathian fak LO tih chu A malsâwmna zawng zawng theihnghilh a, Pathian thilthlâwn pêkte ngaihlu lo tihna a ni ang. Faktûte chauhin an theihnghilh vê lo. Pathian chungchâng ngaihtuah leh sawi chhuah mai hian Amah chu a la fak chuâng lo. Fakna inṭanna chu mîin Pathian ropuizia leh thiltihte pawm a, A ṭhatna te, zahngaihna leh finna te châwisânga an chhân lêt hian a ni.”—Hans LaRondelle, Deliverance in the Psalms, p. 178.

Pathian zahngaihna tâwp lo khûn taka puân chhuah pawimawhna chuan thil duhawm zâwk min la têltîr a; Pathian khesed—chû chu thuthlunga a hmangaih-ngilneihna leh rinawmna kan hriat rengin, Pathian laka helna leh mihringte sualna kârah pawh a ding nghet tlat ṭhîn a ni.

“Amah dovin thil sualte kan ti tawh ṭhîn a, A duhsakna dawng tlâk kan ni rêng rêng lo; mahse, kan kâahte hian hêng ngenna ropui takte hi min dahsak sî ṭhîn: ‘I hming avângin min hmusit suh la, i lalṭhutthlêng ropui tihminghliâu suh la, kan hnêna i thuthlung hre rengin bawh bo suh ang che,” (Jeremia 14:21) tih te hi. Kan sualte leh kan tlin lohnate puânga A hnêna kan kalin, kan auhna min ngaih pawimawhsak dâwn tih thutiam min pê a, kan hnêna A thu hlen famkim nân A lalṭhutthlêng zahawm chu a hmachhuan ṭhîn.”—Ellen G. White, Kristâ Tehkhin Thûte, p. 116.

Amâ chunga Pathian ngilneihna lo thleng (Sâm 103:2) chuan Sâm-phuahtu chu hetianga sawi chhuak tûrin a fuih phûr a, “LALPA chuan, hnehchhiahna tuâr zawng zawngte tân thil felte tihsakin, rote a rêlsak ṭhîn,” tiin (Sâm 103:6). Tichuan, Sâm-phuahtu mimal hriattîrna leh a nuna Pathian zahngaihna faknain a tum ber chu, mi dangte hnêna Pathian hmangaih-ngilneihna hriat thartîr leh niin, chû chuan A khawngaihnaa chhandamna dawng tûra thinlungte Pathian lama hawngin, Pathian an fakna tûr chu a ni (Sâm 9:11, 12; Sâm 22:22-27; Sâm 66:16).

**Sawi Ho Tûr**:

`Mîte chhandam nâna Pathian zahngaihna chatuan daih nihna chuan eng pawimawhna tak nge a neih? Engvângin nge hei hian chatuana Pathian zahngaihna avânga sual zui zêl theih a ni tih a kawh loh?`

`Pathianin kan sualte A ngaihdamna leh sual chunga rorêlna A la neih tûr chu engtin nge kan sawi rem tâk ang?`

`Engtin nge Thuthlung Thar lama Pathian zahngaihna sawi chhuahnate (Efesi 2:4, 5; 1 Tim. 1:16; Tita 3:5; Heb. 4:16) leh Sâm-a sawi dân hi a inrem?`