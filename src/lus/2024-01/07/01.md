---
title:  Zahngaihnain Vânte A Tawng
date:   10/02/2024
---

### Chhiar Tûr
Sâm 136; Sâm 51; Sâm 130; Sâm 113; Sâm 123.

> <p>Chângvawn</p>
> “Aw LALPA, mipui zîngahte ka fak ang che; hnamte zîngah nangmah fakin ka zai ang. I zahngaihna chuan vân a tawng sî a, I thutak chuan chhûmte a tawng a,” (Sâm 57:9, 10, NKJV).

Thlarau lama rethei leh Pathian hnêna hlan tûr thil ṭha nei lo an ni tih Sâm-phuahtuten an inhria a; chu chu, Pathian lalṭhutphah thianghlim hmâa chhuân tûr eng mah anmahnia an ni lo tih an inhria tihna a ni (Sâm 40:17). Keimahni ang thova khawngaihna, Pathian khawngaihna chu mamawhtu an ni tih an inhrethiam a ni.

A tâwi zâwngin, chanchin ṭha mamawhtu an ni. Sâm hian mîte hi Pathian zahngaihna rinchhan mai an ni tih uâr takin a sawi a. Vânneih thlâk takin, Pathian zahngaihna chu chatuan daih, Thilsiamna leh Pathian mîte chanchin kal ta hmanga finfiah tawh a ni (Sâm 136). Chatuan Pathian hmâah chuan, mihring nunna hi hlobet vuâi leh mai ṭhîn ang lek a ni a, Pathian chuan mihringte hi khawngaihin, an chakna A tihtharsak leh ṭhîn a (Sâm 103:3, 5, 15); Amahah chuan chatuan thutiâm an nei a ni.

LALPA chu A thuthlunga A rinawmna hi Pathian mîten an thlamuânpui a. Eng ang harsatna hnuaiah pawh ni se, mîte ngenna chu khawngaihnaa khat an Pa vâna mî hnêna thlen a nih avângin, beiseinain a khat a (Sâm 103:13; Sâm 68:5; Sâm 89:26). Thil dang zawng âiin, Pathian khawngaihna leh hmangaihna chan tharna chuan, Pathian chibaibûk leh A rawngbâwl tûrin chakna a neihtîr leh ṭhîn.