---
title:  A Zahngaihna Chatuanin A Awm Reng
date:   11/02/2024
---

`Chhiar tûr: Sâm 136. Eng ngaihtuahnain nge hê Sâm hi luah ber le? Hê Sâm phuahtu hian a thil beisei chu a awm ngêi tih finfiahna khawiah nge a neih?`

Sâm 136 hian Pathian mîte chu thilsiamah leh Israelte chanchina (Sâm 136:10-22) lo lang A zahngaihna (Sâm 136:4- 9) avânga LALPA chu fak tûrin a ko va. “Zahngaihna” (Hebrai khesed, “hmangaihna ding nghet”) tihte hian A thilsiam chunga Pathian ṭhatna leh Israelte nêna A thuthlung chunga rinawmna a entîr a. Sâm hian Pathian thiltihtheihna namên lo tak leh ropuinate chu A hmangaihna ding ngheta innghat a ni tih a târ lang.

LALPA chu “pathiante Pathian” leh “hotûte LALPA,” Hebrai ṭawngkâuchheh a “Pathian ropui ber” chu a ni a (Sâm 136:1- 3), Amah chauh lo chu Pathian dang rêng an awm hek lo.

LALPÂ thilmak ropuite chu, tû mahin a lem pawh an chang thei lo va, chû chu A lalzia târ lanna phat ruâl loh chu a ni (Sâm 136:4). Pathianin vânte leh lei bâkah, vân lama thil awm zawng zawng, ringloten chibai an bûk ṭhinte chu A siam a (Deut. 4:19). Sâm erawh chuan ringlote pathiante leh mihring-behchhan rinngamna leh thuneihnate chu a chapchâr a. Thilsiam aṭanga siam leh chhâwn maite an ni. Anni chu thilsiam lekfang niin—Siamtu pawh a ni vê lo, an va inthlâu êm!

LALPÂ kut chak tak leh bân phar chhuak (Sâm 136:12) tih hi Pathian thiltihtheihzia leh A zahngaihna thuneihna nghawng thuizia târ lanna a ni.

Thilsiamna leh khawvêl hun kal taa Pathian zahngaihna khân, A mîte chu Amah rinchhan tûr leh, A thuthlung chunga rinawm zêl tûrin a chawkphûr tûr a ni. Sâm-a vawi 26 lai sawi nawn, “A zahngaihna/ngilneihna chu kumkhuâin a awm dâwn sî a,” tih hian Amah chibaibûktûte hnênah LALPA chu a danglam vê ngai lo va, chhuân tharte chungah pawh A duhsakna chu A lantîr zêl ang tih rinngamna a neihtîr a. Pathianin A mîte a hre reng a (Sâm 136:23), A khawngaihna thuthlung chungah pawh a rinawm. Bible rinna innghahna laimû chu LALPÂ zahngaihna danglam lo rinnaah a ni a, chutah chuan hlim taka chibaibûkna bâkah, inchhîrna leh simna nêna Amah rinngamna a tel a ni.

Sâm 136 (châng 23-25) hi Pathianin khawvêl pum A enkawlna thu hmanga khâr a ni a. Pathian zahngaihna chu Israelte tân chauh ni lo, thilsiam zawng zawng huâp zo a ni. Sâm hian Pathian khawngaihnaa chhandamna chu khawvêl pum huâp a nih thû a sawi a; khawvêl pum pui chu Israelten LALPA an fakna chu zawm vê tûrin a sâwm nghâl a ni (en tel tûr, Luka 2:10; Johana 3:16; Tirhkohte 15:17).

`Engtin nge kraws chunga kan sualte Phurtu ni chunga Isuâ thi lai hmêl kha, Pathian nihna târ langtu thutak thiltithei ber, “A hmangaihna chu chatuanin a awm reng” tih entîrtu a nih?`