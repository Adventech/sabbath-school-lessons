---
title:  A Malsâwmna Zawng Zawngte Theihnghilh Suh
date:   15/02/2024
---

`Chhiar tûr: Sâm 103. Hetah hian Pathian zahngaihna chu eng tianga târ lan nge ni?`

Sâm 103 hian LALPÂ malsâwmna thuah tam tak a sawi a. Chûng malsâwmnate zîngah chuan nun hmuingîl nâna (Sâm 103:3"6) “a thil tih ṭhat zawng zawngte” (Sâm 103:2) pawh a tel a. Hêng malsâwmnate hi Pathian nungchang khawngaihnaa khat leh Israelte nêna A thuthlung chunga A rinawmnaa innghat a ni (Sâm 103:7-18). LALPAN mihringte chu derthâwng leh rawih chhe hmâ tak an ni tih A “hriat reng” avângin A mîte chu A khawngaih a (Sâm 103:13-17).

Hre reng tih hi ‘hre satliah’ bâk deuh niin, inpêkna tela chêtna a ni: Pathianin A mîte chhanchhuakin A châwm zui a (Sâm 103:3-13). Sâm 103:11-16 ngaihruatna thiltithei tak hian Pathian khawngaihna tehsên ruâl loh chu a târ lang a, chû chu chin nei lo va vân zâuziâ nên tehkhin a ni (Isa. 55:9).

Chuti chu, Pathian hmangaih-ngilneihna chu engtin nge mihringten an chhân tâk ang le?

Pakhatnaah, LALPA chu malsâwmin a ni (Sâm 103:1, 2). Malsâwm tih hi a tlângpui thûin mî tû emaw chunga thlarau lam leh tîsa thil lama duhsakna/hlâwkna intêltîr a ni (Gen. 49:25; Sâm 5:12). Pathian chu malsâwmna zawng zawng Hnâr a nih avângin, engtin nge mihringin Pathian chu mal a sâwm tâk ang? A hnuaihnung zâwkin a ropui zâwk mal a sâwm theih dân chu lâwmthu sawi emaw, amah fakin emaw a ni (1 Lalte 8:66; Joba 29:13). Pathianin mîte chu an chunga thil ṭha tihsaknain mal A sâwm ṭhîn a, mîten Pathian mal an sâwm dân chu Amaha thil ṭha awmte fakna hmangin Pathian chu mal an sâwm lêt a, A khawngaihna nungchang zahna hmang pawhin a ni bawk.

Pahnihna, A thuthlung leh A hnên aṭanga thil tihṭhat zawng zawngte hre rengin a ni (Sâm 103:2, 18-22). LALPA pawhin mihring dinhmun chak lo tak leh, A mîte nêna A thuthlung chu A hre reng ṭhîn a ni (Sâm 103:3-13). Hriat reng hi Pathian leh A mîte inlaichînnaa thil pawimawh tak a ni. Mîte hnêna A thutiamte Pathianin A hre reng ang khân, mipuite pawhin Pathian rinawmna chu hre rengin, hmangaihna leh thuâwihnain Pathian chu an chhâng lêt vê tûr a ni.

Hei hi rilrûa vawng chungin, hê Ellen G. White-i thusawi hmingthang tak nên hian a inhmeh viâu mai: “Nî tina dârkâr khat tal Kristâ nun chanchin, chîk taka ngaihtuahna neih ṭhin kan tân a ṭhâ. A nuna thil thlengte kha, kan suangtuah theihna hmanga man thiam ngei tûrin, a mal malin a indawt tê têin, beng sikin ngaihtuah lêt ṭhîn ila; a hun hnuhnung lam lek phei kha chu urhsûn lehzualin i chhût chet chet ṭhîn ang u. Chutiang taka, a inhlanna ropui takah khân kan chên ṭhin chuan, Amah kan rinna a nghet zual ang a, kan hmangaihna a nung ṭha zâwk ang a, a Thlarau malsâwmna pawh kan dawng hnem zâwk bawk ang. A tâwpa chhandam nih kan duh takzet chuan, inchhîrna neia kraws bula inphah hniam kan zir tûr a ni.”— Chatuan Nghahfâk, p. 78.