---
title:  LALPA, Khawlohnate I Chhinchhiah Chuan....
date:   13/02/2024
---

`Chhiar tûr: Sâm 130. Engtin nge sual pawizia leh mi sualte tâna beiseina chu târ lan a nih?`

Sâm-phuahtû tawrhna râpthlâk tak kha amah leh a mîte sualnate vâng a ni a (Sâm 130:3, 8). Mîte sualnate chu a nasat êm avângin kumkhuâa Pathian nêna inmihran theihna tûr a ni (Sâm 130:3). Bible-ah hian Rorêlna Nî thlenga sualnate vawn a nih tûr sawina a awm a (Dan. 7:10; Thup. 20:12) mi sualte hming pawh chu Nunna Bû aṭanga thâi bo a ni bawk (Exod. 32:32; Sâm 69:28; Thup. 13:8).

Sâm-phuahtuin Pathian ngaihdamna a dîl a, chû chuan sualte chhinchhiaha awm chu a nuâi bo dâwn a ni (Sâm 51:1, 9; Jer. 31:34; Mika 7:19). Ani chuan ‘Pathian chu Amâ nihphung rênga thinrim a ni lo’ tih a hria a. A hmangaihna chu chatuan daih a ni. A ‘thinrim’ chhan pawh mihringten A hmangaihna an ngaihhlut loh ṭhin vâng chauh a ni.... A thinrimna pawh chu tihnat nân ni lo vin, tihdam an nih zâwk nân a ni a; tiboral tûr ni lo, A thuthlung mîte chhandam tûr zâwkin a ni (en tûr, Hos. 6:1, 2).”—Hans K. LaRondelle, Deliverance in the Sâms (Berrien Springs, MI: First Impressions, 1983), pp. 180, 181.

Thil chhinchhiah tlâk tak chu, Pathian chu sualte hrem tûr ni lo, ngaidam tûra inpeih sâ a nihna hi a ni a; chû chuan Pathian zahna a chawktho ṭhîn a ni (Sâm 130:4; Rome 2:4). Chibaibûkna dik tak chu hrem hlauhna aṭang ni lo vin, Pathian hmangaihna nungchang ngaihsânna aṭanga lo chhuak a ni.

Pathian fâte chu LALPA nghâk tûra koh an ni a (Sâm 27:14; Sâm 37:34). Hebrai ṭawng qawah, “nghâk,” tih awmzia tak chu “phar chhuak” tihna niin, Hebrai ṭawnga a ṭobul chu ‘beisei’ tihna a ni. Chutiangin LALPA nghâk tih pawh chu dinhmun châu taka tlâwma eng mah ti lo lam ni lo vin, LALPÂ lo chêtna tûr thlîr lâwka beisei chunga ‘phar chhuak’ a ni zâwk. Sâm-phuahtû beiseina hi mimal beiseinaa innghat ni lo vin, Pathian Thûa innghat a ni (Sâm 130:5). Rinawm taka LALPA lo nghah chu a thlâwn ngai lo, a chhan chu zân thim hnûa zînga chunglam chhanchhuahna lo thleng ang a nih vâng a ni.

Sâm-phuahtû mimal ngenna, mipui huâp lo ni ta hi ngaihtuah la (Sâm 130:7, 8). Mimal tâna hamṭhatna leh mipui tâna hamṭhatna hi ṭhen hran tak tak theih a ni lo. Chutiangin, mimal tân ngawta ṭawngṭai lo vin, mipuite tâna dîlsak a ni zâwk ṭhîn. Ringtûte kan ni a, khawtlâng mipui pêng khat kan ni a, mipuia nghawng nei thil chuan mi tin a nghawng ṭhîn.

`Hê zawhna hi ngaihtuah teh, “LALPA, nangin khawlohnate i chhinchhiah chuan, ... tu nge ding ang le?” (Sâm 130:3). Chû chuan i tân eng awmzia nge a neih? LALPAN i bawhchhiatnate chhinchhiah ta se, khawiah nge i awm ang le?`