---
title:  Pathian Ropui leh Zahngaithei Chu Fak Rawh
date:   14/02/2024
---

`Chhiar tûr: Sâm 113 leh 123. Hêng Sâm-ahte hian Pathian nungchang ze pahnih inang lo a târ lan chu engte nge ni?`

Sâm 113 leh 123 hian LALPÂ ropuina leh zahngaihna a fak vê vê a. LALPÂ ropuina chu A hming ropuina leh A lalṭhutthlêng châwisan hmun, chû chu hnam zawng zawngte leh vânte chung lama târ lan a ni (Sâm 113:4, 5; Sâm 123:1). “LALPA kan Pathian ang tu nge awm?” (Sâm 113:5, NKJV) tih hi khawvêl chhûng leh pâwn thlenga Israelte Pathian cho thei an awm lo tih rinna thû a ni.

LALPA chênnate chu hnaih phâk ruâl loha hmun sânga awm a nihzia chu, LALPA chu “Mahni intitlâwm” leh, “Chung lama ṭhutphah neia, vâna thil awmte leh leia thil awmte en tûra intihnuai ṭhîn,” (Sâm 113:6) tih hian a tichiang. Pathian chu vân sâng taka awm a nihna hian hê leia thil awmte A hmuhna tûr a dâl chuâng lo. LALPÂ zahngaihna chu lainatna nêna khawvêla lo che tûr leh, buaina laka tlachham leh retheite chhan chhuak tûra inpeih sa a nihna hian a târ lang a. A chênna hmun chu vân sâng hla taka awm ni mah se, A kut thilphal tak chu A chhiahhlawhte laka thup a ni chuâng lo.

Pathian ropuina leh enkawlna chu A rawn inphahhnuaina mak tak hmang pawha hriat vek sên ni lo mah se, A zahngaihna leh khawngaihna thiltihte aṭanga chiang taka lantîr a ni. Tlachham, rethei leh hnehchhiah tuârten Pathian lalna thiltihtheihzia chu anmahni duhsaka thil A tihsakna aṭangin an chang thei a. Châwisâna awm Pathianin A ropuina chu hnuaichhiah tuârte A châwisânna hmanga lantîr a ni ṭhîn. Ani chu an tâna Siamtu leh Tungnungtu ni a, mîte chu A chhiahhlawhte leh A hmangaih fâte an nih avângin, mîten zalên takin LALPÂ hnên an pan thei. A ropui chungchuânna leh thuneihna chu a danglam vê ngai sî lo va.

Chibaibûkna hi Pathian ropuina chauh ni lo, A ṭhatna pawhin a cho chhuah a ni. Fakna hi kumkhuâ leh chatuan thlenga kal zêl tûr a ni (Sâm 113:2, 3). Pathian ropuina leh zahngaihna chu, mihring tlu tâte châwisâng tûra vân aṭanga rawn intitlâwm a, krawsa thihna thleng hiâla lo chhuk, Isua Krista hmanga ropui taka târ lan a ni a (Filipi 2:6-8). Kraws ah ngêi chuan, kan tâna thil min tihsak tâk vânga Pathian chibaibûk leh fak tûr kan nih chhan ropui ber chu kan nei a ni.

`Kraws leh chuta thil thlengahte khân châm zui rih la. Eng thil lakah nge Isuan A chhandam che? Engati nge i rilrûa kraws vawn reng chu nangmâ tâna thil pawimawh ber a nih?`