---
title:  Chatuanin A Thutiam A Tlawlh Tawh Em?
date:   31/01/2024
---

`Chhiar tûr: Sâm 77. A ziaktu hian eng nuntawng nge a paltlang?`

Sâm 77 hi ṭanpui tûra Pathian ngenna thûin bulṭan a ni a, ṭah hlâ leh rilru na tak chunga hun kal ta hriat rengnain a khat a ni (Sâm 77:1-6). Sâm-phuahtû dinhmun hi mangang tak chunga Pathian lam hawina hlîr a ni. Pathian aṭanga chhuak thlamuânna chauh lo chu thlamuânna dang rêng a duh lo a ni.

Chuti chungin, Pathian a hriat rengna chuan a rilru nâ tizual angin a lang a. “Pathian ka hre reng a, ka rûm ṭhîn” (Sâm 77:3, ESV). Hebrai ṭwnga hamah, “rûm,” tih hian tuifâwn ri hum hum a kâwk ṭhîn a (Sâm 46:3). Chutiangin, Sâm-phuahtu taksa pum pawh a châwl hlei thei lo a ni.

Engtin nge Pathian hriat rengna chuan chutiang rilru hrehawm tak chu a puttîr theih ni ang le? A rilru mangan chhan zawhna chhân mai harsa tak a indawt chho zut mai (Sâm 77:7-9): Pathian a danglam ta em ni? Pathianin A thuthlung a phat ta mai em ni dâwn?

Hun kal taa Pathian chhandamna thiltihte leh, tûna Pathian awm ta lo anga lang thil inla hlei tak avâng hian Sâm-phuahtuin Pathianin A kalsan ta angin a inngaihphah a. Pathian chu danglam ta ni se chuan, Sâm-phuahtu hian a rilrûa hnar a tum ngar ngar angin, beisei tûr rêng a nei lo a ni ang.

Chutih laiin, Sâm-phuahtu chu a muhîl thei lo, a chhan chu LALPAN chutianga A awmtîr vâng a ni (Sâm 77:4). Hei hian Bible-a mi dangte, an muthilh theih loh vânga Pathianin A thil ruâhmante puân chhuah nâna A hman min hriattîr a (Gen. 41:1"8; Estheri 6:1; Dan. 2:1"3). Zân rei tak thlenga a muthilh theih loh zârah, Sâm-phuahtuin hun kal ta a LALPÂ chhanchhuahna thiltihte a ngaihtuah a, rilru thar a put phah ta zâwk a ni (Sâm 77:5, 10).

Pathian hnên aṭanga Sâm-phuahtuin rinngamna a dawnah hian, amâ dinhmun sawifiahna a tel lo va; Pathian rinawmna leh innghahngamna A nihzia tihchianna a ni zâwk (Joba ang khân). Sâm-phuahtu chu LALPA nghâk fan fan tûra fuih phûr a ni a, chû chu Pathian chu Israelte hun kal taa thilmakte titu A ni ṭhîn ang khân A la pângngai reng tih a ni (Sâm 77:11-18). Sâm-phuahtu-in a hriat chian tâk chu “I hniâkte chu hriat theih loh a ni lo,” (Sâm 77:19, NKJV), mihring mita Pathian chênchilhna hmuh theih loh a nih lai pawhin, Pathian kaihhruai nih a inhre ta a ni. Sâm-phuahtu hian Pathian chu a inpuânchhuah ruâlin, A inthup bawk tih a pawm a, tichuan, LALPÂ kawngte makna leh thuneihna chu a fak ta zâwk a ni.

`Hun kal taa LALPAN nangmâ nuna A thawhsak che kha ngaihtuah la. Engtin nge chû thutak chuan tûna harsatna i hmachhawn mêk chingfel tûra a ṭanpui che?`