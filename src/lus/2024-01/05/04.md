---
title:  Khawnge Pathian?
date:   30/01/2024
---

`Chhiar tûr: Sâm 42:1-3; Sâm 63:1; Sâm 69:1-3 leh Sâm 102:1-7. Sâm-phuahtû tâna natna nasa tak thlentu chu eng nge ni?`

Mimal tawrhna chauh ni lo khawtlânga tawrhna thlengten Sâm-phuahtu ngaihtuahna an tibuâi a, chutih laiin, Pathian chu A chhiahhlawhte harsatnate ngaihsak miah lo angin a lang sî a. Pathian awm lohsan anga ngaihna chu thlalêr ram rova tuihâl huâm huâmna ang leh (Sâm 42:1-3; Sâm 63:1), rilru chauh dêrna a ni (Sâm 102:2-4). Sâm-phuahtu hian Pathian hnên aṭanga hnawh bo angin a inhria a, sava khawhar tak nên a intehkhin a. “Thlalêr tuivalawng ang ka ni a; khaw ram chhimbuk ang mai ka lo ni. Chawngzawng, in chunga amah chauh va awm ang ka ni,” (Sâm 102:6, 7).

‘Thlalêr’ tih hian Pathian laka tihhran a kâwk a. ‘Inchunga amah chauhva awm’ sava chu, a chawlhna hmun, a bu pâwnah a awm ṭhîn. Sâm-phuahtu chuan tui thûk tak chîm leh ‘chirhdûp’ zînga tâng anga inchanin, Pathian chu “tuipui thûk,” aṭanga chhanchhuak tûrin a âu va (Sâm 69:1- 3; Sâm 130:1). Hêng ngaihruatnate hian chunglam lo chêtna zâr chauha chhanchhuah theih tûr hnehchhiah nihna dinhmun chu a entîr a ni.

`Chhiar tûr: Sâm 10:12; Sâm 22:1; Sâm 27:9 leh Sâm 39:12. Engtin nge Sâm-phuahtuin Pathian kalsan nihna chu a chhân lêt?`

Pathian chu ngâwi hmiah anga a lan lai pawha Sâm phuahtuten ngawih an tum lo tlat hi thil chhinchhiah tlâk tak a ni. Sâm-phuahtute hian Pathian nung leh khawngaihnaa khat hnêna thû an thlen theih avângin ṭawngṭaina an ring tlat a. Pathian chu awm lo angin lang mah se, A la awm reng a. Ani chu hun kal taa an thu ngaithlatu a ni ang tho khân tûnah pawh A la ngaihthlâksak reng tho a ni tih an ring thei ang.

Pathian chu ngâwi anga a lannate hian Sâm-phuahtute chu mahnî inenlêtin, inpuânna leh inngaitlâwm taka dîlnate nên Pathian a zawntîr zâwk a. Pathian chu a ngâwi reng dâwn lo tih an hria a. Kan nun dinhmun chu engang pawh ni se, Sâm hian Pathian nêna inbiakna chu a kal zêl tûr a ni tih a târ lang a ni.

`Pathian kalsan nihna anga lang Sâm-phuahtuin a chhân lêtna aṭangin eng nge kan zir chhuah theih ang? Pathian chu ngâwi reng anga a lan chângin engtin nge i chhân lêt ṭhin? I rinna vawng nungtu chu eng nge ni?`