---
title:  Zir Belhna
date:   02/02/2024
---

Chhiar tûr: Sâm 56; Ellen G. White-i lehkhabu, Krista Panna Kâilâwn-a”LALPA-a Lâwmna,” pp. 103-113.

Sâm-phuahtute ang khân, engtik hun lai pawha Pathian mîten ‘mî rama’ LALPÂ hlâ sak chungchâng hi an manthiam lo fo ṭhîn a. LALPÂ thuneihnaa rorêlna kan rinna hian chona a hmachhawn a, Pathianin engkim chungah ro A rêl meuh em kan ti emaw, Lehkhathu sawi anga thiltithei leh ṭhâ a ni tiin kan pawm zâwk emaw a ni ang.

Bible sawi ang rinna hi chuan thil chiang lo leh ngaihngam chiah lohna ang chî leh rinngamna leh nghehna pawh a kâwk thei. Eng emaw thil ṭha lo tawn chânga, Pathian pawh hnâi lo anga ngaih chângte chuan, chiang lo leh ngaihngam lo taka awmin, tawrh zawh ruâl loh angte pawh a ni thei. Chuti chungin, chian lohna erawh chu Pathian chungchâng a ni tûr a ni lo; A hmangaihna leh felna nungchang chu rinchhan ngam a ni reng sî a. Sâm-phuahtute chu hmalam hun chungchângah an chiang lo vê thei a, mahse Pathian rinawmna leh hmangaihna thlâwn ngai lo chu chang tûrin an ngên ṭhîn (Sâm 36:5-10; Sâm 89:2, 8).

Chutiangin, keini pawhin an tih dân chu kan zui thei. “Chunglam thlîr tûrin i theihna zawng zawng sâwm khâwm la, hnuai lama harsatnate chu thlîr suh ang che; tichuan i kal zêl laiin i châu ngai lo vang. Chhûm piah lama nangmah ṭanpui tûra A bân lo phar chhuak, Isua chu i hmu thuai ang a; chuta i tih tûr zawng chu, rinna tluâng nêna A kut inchelhtîr a, Amah chu inhruaitîr a ni. Rinna zâra Isua rinchhan tlattu i lo nih chuan, beiseinaa khat i lo ni ang.”—Ellen G. White, Testimonies for the Church, vol. 5, pp. 578, 579.

Pathianin ‘A hmêl A thup’ anga a lan lai pawhin ṭawngṭai ṭangkaina hi ngainêp suh ang che. Chutiang lo thleng chuan Sâm-phuahtute chu mahni-inenlêtna neihtîrin, hun kal ta a Pathian chhanchhuahna thiltihte ngaihtuahin, inpuânna leh inngaitlâwm taka dîlnate nên Pathian an zawn phah ṭhîn (Sâm 77:10-12; Sâm 89:46-52).

“Buaina leh rinhlelhna te, dodâlna te kârah hian rinna chu a chakin a ṭhang duang zâwk zêl a. Hetiang hun leh hmuna tawnhriat pawimawh tak takte hi incheina manto tak tak âi pawhin a hlu zâwk fê a ni.”—Ellen G. White, Testimonies for the Church, vol. 3, p. 639.

**Sawi Ho Tûr**:

`Sâm-phuahtuten thil ṭhalote hmachhawnin eng harsatnate nge an tawh? Eng harsatnate nge i lo hmachhawn vê a, engtin nge i chinfel tâk? Chutiang hunah chuan engtin nge rinna i vawn nun ṭhin?`

`Harsatnate emaw, Pathian ṭhatna leh thiltihtheihna ringhleltute hmang emawa Pathian kan rinna fiaha a awm chângin, a chhânna khawiah nge kan zawn ang?`

`Hmangaih-Pathian, engkimtitheiin A siam leh enkawl khawvêla thil ṭha lo chungchânga zawhna tlânglâwn awm hi engtin nge i chhân ṭhin? Engtin nge hê chona hi Indona Ropui hmanga eng emaw chen chu chhân fel theih a nih?`