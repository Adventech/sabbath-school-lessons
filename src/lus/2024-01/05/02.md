---
title:  Ni Ṭhalote Chu
date:   28/01/2024
---

`Chhiar tûr: Sâm 74:18-22 leh Sâm 79:5-13. Heta thil hlauhthâwnawm chu eng nge ni?`

Sâm-phuahtuin Pathian leh sual thiltihtheihna inkâra indona ropui kal mêk manthiam dân a zawng a, Pathian dawhtheihna hriatphâk ruâl loh leh, A finna leh thiltihtheihna chin nei lo chu a târ lang a.

Sâm-a sual vânga harsatna hi, Pathian thu zirna a ni ber a, Pathian chungchânga zawhnate a ni ber. Tichuan, Jerusalem leh tempul tihchhiatna pawh kha, sâkhaw dangte tâna Pathian sawichhiatna remchâng thlentu a nih avângin chunglam chêt fuh lohna a ni. Pathian roluah (Israel mîte) kha A chunglam thlan nihna leh a thuthlung (Deut. 4:32-38; Deut. 32:8, 9) thlâwn ngai lo tûr chhinchhiahna a ni. Pathian roluah nihna thû hian tâwpna-hun pawh a kâwk tel a, engtikah emaw chuan hnam zawng zawngte pawh hi Pathian roluahte niin, A rawng an la bâwl dâwn a. Hnamten Pathian roluah chu rûna ngaihna chuan hêng chunglam thutiâmte hi an tiderthâwng a ni.

Mîte sualnain Pathian leh mîte thuthlunga an inlaichînna chu tikhaw lo vin, a nghawng ṭha lo zawng zawng chu mîte chungah a thleng tih hi Sâm-phuahtu chuan a pawm a (Sâm 79:8, 9). Mîte dam khawchhuahna tûr pawh chu Pathian khawngaihna lo chêtna leh, thuthlung thutiâm anga sual hrênga tâng chhanchhuahna chiah chu a ni. LALPA chu “Kan chhandamna Pathian,” a ni a, Pathian rinawmna chu A thuthlung thutiâmte hmangin a târ lang a (Sâm 79:9).

Chuti chungin, Israelte hamṭhatna dinthar lehna âia pawimawh zâwk chu hê khawvêla Pathian nungchang humhim hi a ni (Sâm 79:9). Hnamte sualna thiltihte hi hrem a nih loh chuan, Pathian chuan A thuneihna hloh ta angin a lang dâwn a (Sâm 74:18-23; Sâm 83:16-18; Sâm 106:47). Pathianin A mîte A chhanhim chauhin, A hming chu thiamchantîr leh châwisân a ni thei ang.

Tûnlai ang tho vin, hmânlai pawh khân chutiang tho chu a lo ni tawh a. Kan sualna te, kan hnungtawlhna te, kan khawlohna te hian kan chunga hmingchhiatna chauh ni lo, chû âi pawha ṭha lo zâwk, a hming kan châwi Pathian pawh a ti hmingchhia a ni. Thil dik lo kan tihte hian thuhretûa kan ṭanna leh rawngbâwlnaahte pawh thlarau lam thilah nghawng ṭha lo a nei ṭhîn a. Kristâ hming chhâltute thiltih avâng hian mî eng zâtin nge kan rinna hi bânsan tawh le?

`“Pathian châwimâwina, Kristâ châwimâwina chu A mîte nungchang siam famkimna tûrah hian a tel ngei tûr a ni.”— Ellen G. White, Chatuan Nghahfâk, p. 757. Engtin nge hê thutak pawimawh tak hi i manthiam dân ni a, nangmâ Kristian nunah eng awmze nei tûr nge ni ang?`