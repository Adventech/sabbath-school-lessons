---
title:  Mi Felte Thlêm An Nih Loh Nân
date:   01/02/2024
---

`Chhiar tûr: Sâm 37:1, 8; Sâm 49:5-7; Sâm 94:3-7; leh Sâm 125:3. Eng harsatna nge Sâm-phuahtuin a hmachhawn?`

Hêng Sâm-te hian tûna mi suaksualte hmuingîlna leh, chû thilin mi felte tâna harsatna a thlen sî chu a ṭahpui a ni ber a. Mi suaksualte chu an hmuingîl pawh a ni ngawt lo va, Pathian hmusitin, mi dangte an la hnehchhiah zui a. Thil ngaihthiam har chu, “mi suaksualte laltiang” (Sâm 125:3, NKJV) chu khawvêla a dinchan laiin, “mi felte laltiang” (Sâm 45:6, NKJV) chu tlawlh angin a lang sî hi a ni. Chuti chu, engah nge mi dangte tih dân anga thil ṭha lo chu kan pawm vê mai loh ang ni?

`Chhiar tûr: Sâm 73:1-20, 27. Eng thilin nge Sâm-phuahtu chu harsatna paltlangtîr ṭhîn? Thil eng mah lo mai rinchhantûte tâwpna tûr chu eng nge ni? (en tel tûr, 1 Petera 1:17.)`

Sâm-phuahtuin Sâm 73-a khawvêla bawhchhiatna a ngaihtuahin, zâu zâwka Pathian thil thlîr dân chu a hmu thei sî lo va. Suahsualna hmuingîlnain a rinnaa harsatna a thlen chu a namên lo êm êm a; a rin tel bawk chu, rinna tlâktlâi lohzia chu thil lan dân hian a nemnghet bawk sî hi a ni.

Chutih laiin, Sâm 73 hian “hêng thilte hian hê Sâm châng hmasa, hê Sâm pum pui khâikhâwmtu: ‘Thinlunga mi ngîlte chungah chuan Israelte Pathian chu a lo ṭha ngêi mai!” tih hlamchhiahtûte chu a nuihzat a.”—Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11.

Sâm-phuahtu chu, Pathian chungnung rorêlna hmun, biak bûka hruai niin, chuta ṭang chuan “vawiin” hi thil cheimâwi lianpui pêng khat ang lek a ni a, ani chuan “tâwpna” huna mi suaksualten Pathian hremna an la hmachhawn hun tûr chu a thlîr zâwk tûr a ni tih a hre ta a ni. Sâm-phuahtu chuan hê thutak hi biak bûkah chuan hrethiamin, a hmâa a lo âtna aṭang khân mihring ngaihtuahna aṭang ni lo, thlarau lam hriatna aṭanga thil nihna tak hriat theih a ni tih chu a manthiam ta a ni.

`Engtin nge khawvêl chungah leh thil ṭha lo zawng zawng chunga Pathian rorêlna lo thleng tûr thutiâmin, tûna thil ṭha lo a thleng nasa hlê chungin, thlamuânna a neihtîr che?`