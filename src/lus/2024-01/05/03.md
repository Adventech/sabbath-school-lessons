---
title:  Thihna Kawngkâ-ah
date:   29/01/2024
---

`Chhiar tûr: Sâm 41:1-4; Sâm 88:3-12; leh Sâm 102:3-5, 11, 23, 24. Eng nuntawng nge hêng chângte hian a sawi? Heta thil sawi lan hi engtiang kawngin nge i sawi theih ang?`

Hêng damlohna leh thihna laka chhanchhuah dîlnate hian Pathian fâte meuh pawh hê khawvêla tawrhna lakah an him bîk vek lo tih a entîr a. Sâm-in a târ lan chu Sâm-phuahtu tawrhna namên lo tak chu a ni. Ani chu chakna nei lo, hnim uâi ang niin, thil a ei thei lo va, thlâna ruâng zalh ang maiin ruâng zînga muttîr a ni a, ṭhiante hmuh mawh, beidawng taka hrehawm tuâr a ni. A vun chu a ruhahte a bet hrâm a ni.

Sâm tam tak chuan Israelte thuâwih lohna avângin LALPAN buaina an tawh A phal angin an sawi a. Sâm-phuahtu chuan sualin natna a rawn thlen tih a pawm a; tichuan, tihdam nih nân ngaihdamna a sawi chhuak a (Sâm 41:3, 4). Chuti chungin, Sâm ṭhenkhat, Sâm 88 leh Sâm 102 erawh chuan, sualna nei lo Pathian mîten an tuâr chu hriatthiam harsa hlê mah se, thil thleng chu a ni sî tih a pawm thung a ni.

Sâm 88-ah, Pathian chu Sâm-phuahtû chunga thihna thlentîr tûr anga sawi a ni a (Sâm 88:6-8). Chutih laia kan hriat tûr chu, diâu lo taka mangan thu sawi chhuahte pawh hi, rinna thil tih a ni a; LALPAN A thuneihnain buaina lo thlen A phal a, A fâ ṭhatna tûr chu A dintharsak leh thei tih hi a ni.

Thlân kotlângah meuh pawh, Sâm-phuahtuin Pathian hmangaih-ngilneihna te, rinawmna te, makna te leh felna te chu a hre reng a (Sâm 88:10-12). Pathian kutthlâk tuâr a ni ang tih inhre reng chungin, Sâm-phuahtu chuan Pathian a chelh tlat a. Tuâr rih mah se, Pathian hmangaihna chu a phat chuâng lo va, Pathian chu a tân chhandamna awm chhun a ni tih a hre reng a ni. Hêng ngenna thûte hian Sâm-phuahtuin tawrhna chauh ni lo, Pathian khawngaihna duhawm a hria tih a entîr a, a pakhat hian pakhat dang chu a dâl ngawt lo a ni. A tâwi zâwngin, Pathianin tawrhna thlen A phalna leh A chhanchhuahna hi, A lalna leh thuneihna tâwp târ lanna a ni vê vê a. Pathian chu engkim chunga thuneitu a ni tih hriatna hian beiseina min siamsak a. Kristâ tawrhna ênga Sâm 88-na kan chhiarin, A hmangaihna thûk, mihringte tâna thihna kawngkhâr paltlang A inhuâm hiâl kha kan zah ngawih ngawih ṭhîn a ni.

`Kraws chunga Isua leh sual vânga A tawrhna chungchâng kha ngaihtuah la. Keini tawrh zawng âia nasa zâwkin Pathianin Krista-a A lo tawrhna khân, tawrhna leh harsatna hunah ngêi pawh rinna vawng tlat tûrin eng tianga min ṭanpui tûr nge ni ang?`