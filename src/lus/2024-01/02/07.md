---
title:  Zir Belhna
date:   12/01/2024
---

Chhiar tûr: Sâm 42:8.Engtin nge ṭawngṭaina leh hlâ hi hêng thâwkkhum thû hian an inkûngkaih tih an sawi?

Ellen G. White-in Davidâ inchhîrna Sâm-te (entîr nân, Sâm 51) chungchâng sawiin, chutiang chu sual vânga lungngaih dân dik entîrna leh ṭawngṭai dân tûr a nih thû a târ lang a (en tûr, Krista Panna Kâilâwn, pp. 21, 22). Ani hian ringtûte chu hêng Sâm thûte hi vawng tûrin a fuih a, chû chu an nuna Pathian chênchilh nih hriatna vawn nun nân leh, thlêmna leh hnehchhiahna hlauhawm A tawh laia Isuan Sâm hmanga hmachhawn lêt nâna âw A chhuah dân a târ lang a ni. Heti hian a lo sawi bawk: “Hla thianghlim thûte hi, nuna inchhîr leh rinna, beiseina leh hmangaihna leh lâwmna neihna hnâr a ni fo ṭhîn! . . . Nî e, hla tam tak hi chu ṭawngṭaina a ni bawk.”— Education, pp. 162-168.

Sâm hmanga kan ṭawngṭai leh hlâ kan sakin, a phuahtûte chhelzia, huaisenzia, tumruh leh beiseina neihzia kan ngaihtuah a. Thlarau zin kawng zawh zêl tûra min fuihphûrin, keini mai kan ni lo tih hriattîrin min thlamuân ṭhîn. Keini angin, mi dangte pawhin hun harsa takte paltlangin, Pathian khawngaihna zârah hnehna an lo chang tawh a. Chutih ruâlin, Sâm hian ṭhahnemngai taka kan tâna Kristâ min dîlsakna min hriattîr bâkah, kan tâna min dîlsak tûrin A nung reng tih min târ lansak bawk (Heb. 7:25).

Ṭawngṭai leh chibaibûk nâna Sâm hmanna hian, ringtûte chu mihringte nuntawng pêng tamzia hriatna neihtîrin, chibaibûkna pêng hrang hranga inhmang tûrin min zirtîr bawk. Sâm hi Pathian-mihring ṭawngṭaina leh fakna hlâ a ni a. Chutiang a nih avâng chuan, chibaibûkna hmuna Sâm hmanna hian, ringtûte chu Pathian duhzâwng leh khawngaihnaa tihdam theihna chu thupuiah a neihtîr dâwn a ni.

**Sawi Ho Tûr**:

`Engati nge thinlung aṭanga lo chhuak, phuah sâ ni lo kher chauh chu ṭawngṭaina tûr a nih bîk loh? Engtin nge kan ṭawngṭai nun hian Bible ṭawngṭaina, Sâm aṭang hian hlâwkna kan têl theih ang?`

`Engtin nge Sâm-in a huhova kan ṭawngṭai nun hi hmâ a sâwntîr theih ang? In tuâlchhûng kohhranin Pathian biak inkhâwma Sâm hi a taka in hman ṭangkai zâwk theih dân tûr kawngte sawi ho teh u.`

`Mihringte rinna zinkawnga thil tawn chi hrang tamzia leh Pathian khawngaihnaa tihdamna thiltihtheihzia chungchâng eng nge Sâm hian a târ lan?`