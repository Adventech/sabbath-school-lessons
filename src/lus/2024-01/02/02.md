---
title:  Ṭawngṭai Nâna Sâm Hman Chhawmnungin
date:   07/01/2024
---

`Chhiar tûr: Sâm 105:5; Kolosa 3:16 leh Jakoba 5:13. Ringtû Pathian chibaibûkna nuntawngah Sâm hian eng hmun nge a chan?`

Nî tin nuna Sâm nunpui theih dân tûr kawng awlsam chu nî tina Sâm chhiar ṭhin tûr a ni; Sâm 1-na aṭanga chhiar ṭanin, a phuahtû thil sawi hi zui zêl ni bawk se. Kawng dang leh chu, thilthleng leh i tûn dinhmun mil deuh tûr Sâm kha chhiar la: Sâm-ah hian mimal ṭahna lam te, a huhova sûnna hlâ te, lâwmthu sawina, fakna, inchhîr leh simna te, finna thû (Pathian finna leh kaihhruaina dîlna) te, hun kal taa thilthleng te, thinrim leh rilru so bâkah, vahvaihna lamte pawh a awm vek a ni. Tûn kuartar chhûng hian, chûng zînga tam tak chu kan thlîr zui ang a, an lan dân, ṭobul ang zêlin kan zir dâwn a ni.

Chuti chu, Sâm hi engtianga chhiar tûr nge kan nih le? A hmasa berin, ngaihtuah a, chuta ṭawngṭai zui chu a ni. Ngaihtuah lêt leh a, a nih dân phung ennawn tûr chu: Sâm-phuahtuin Pathian a lam dân leh, chuta ṭawngṭaina hlan chhante a ni phawt a. Nangmâ dinhmun leh anî nuntawng inzûl dân te ngaihtuah a, chutiang atâna Sâm ṭangkai theih dân tûrte ngaihtuah zui ni se. Chuta i thil chhiar leh nangmâ dinhmun inan leh inkûngkaih dânte chu ngaihtuahin, mak pawh i ti ngêi ang.

Sâm-a thil eng emawin chona a siamsak che a nihin, entîr nân, tûna i thil hmachhawn mêkah beiseina dik lo a tihdiksak che emaw pawh a ni thei. Chû Sâm chu Amah Krista leh chhandamna êng bâkah, Kristâ hnathawhten hun rei tak atâna beiseina min siamsakte chu chîk takin ngaihtuah ang che. Krista leh kraws êngah Bible thil tin rêngte hi thlîr thiam tûrin min ṭanpui ngêi tûr a ni.

Sâm-in ṭawngṭai duhna rilrû min put thartîr dân thlîrin, chûng chu nangmâ tân te, in kohhran leh khawvêl tâna a pawimawhnate pawh en tel la. I thinlung leh rilrûa Amâ Thû chu dahsak tûr chein Pathian ngên ang che. Sâm chu mî i hmêlhriat tû emaw dinhmun nêna induh riâuva i hria a nih chuan, chû mî tân chuan ṭawngṭaiin dîlsak la. Sâm hian nun pêng hrang a hâwl kim hlê mai a, kan chhiar a, kan thinlunga kan khâwl khâwm phei chuan kan hnêna a thusawi hi kan hlâwkpui hlê dâwn a ni.

`“Kristâ thû chu finna tin rêngin nangmahniah awm ṭeuh rawh se” (Kolosa 3:16) tih hi eng nge ni a awmzia? Engati nge chû nuntawng atân chuan Bible chhiar hi hmasa ber leh hmalâkna tûr pawimawh tak a nih?`