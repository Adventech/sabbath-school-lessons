---
title:  Buaina Huntea Rinchhanna
date:   08/01/2024
---

Kristian zawng zawngten tawrhna leh beidawnna hriain, nuntawngah an nei ṭheuh tawh a, chutiang hunah chuan ‘LALPAN eng nge a tih?’ emaw, ‘engati nge hetiang hi LALPAN an chunga thlentîr A phal?’ tiin a ngaihna kan hre lo fo ṭhîn. Chutiang chu Sâm-phuahtûte pawhin an lo paltlang vê tawh a. Chutiang an nuntawngte chu chunglam thâwkkhumnain an lo chhinchhiah thlip thlep a ni zâwk.

`Chhiar tûr: Sâm 44. Hei hian eng nge kan hnênah a sawi a, engati nge hei hi hun tina ringtu zawng zawngte tân pawh a pawimawh?`

Kan biak in inkhâwma chhiar leh ngaihthlâk atâna Sâm thlan chhuahte hi rilrû leh a inhmeh thûte niin, chûng chu kan ṭawngṭai honaahte pawh kan sawi chhuak ṭhîn. Chutiang hun bîk atâna thlan chhuahte chuan nun thim hrehawm kan chinfel theih lohzia leh hrehawmzia a entîr a. Eng emaw chângte phei chuan Pathianin kan chunga dik lo taka thlentîr a, min tawrhtîr angte pawhin kan ngai a, mipui zîngah emaw, fianriâlah emaw pawh chutiang inhmeh sawi chhuahna tûr ṭawngkam kan haihchham fo ṭhîn.

Chutiang a nih avâng chuan chibaibûkna hmuna telte pawh min hrehtîr a. Ṭawngṭaia Pathian hmâa kan rilrû leh ngaihtuahna dik taka kan thlen loh ṭhin avângin keimahnî rilru thawpikna kan indelh behtîr ta ṭhîn a ni. Chutiang avâng tak chuan nêl taka Pathian rinchhan chunga A hnên kan pan loh phah a. Sâm thu hmanga ṭawngṭaina erawh chuan rinngamna min neihtîrin, kan ṭawngṭai leh chibaibûk hunah pawh nuntawng hlimawm tak kan nei thei ang tih beiseina kan nei ṭhîn.

Entîr nân, Sâm 44, hian bawhchhiatna nei lote pawhin harsatna an tuâr vê ṭhîn a ni tih manthiam tûrin chibaibûktûte chu a ṭanpui ṭhîn a. Sâm thu hmanga ṭawngṭaina chuan zalên taka ṭawngṭai thu chham theihna a neihtîr a. Kan sawi chhuah thiam loh leh sawi ngam chiah lohte pawh sawi tûrin Sâm hian huaisenna min neihtîr ṭhîn. “Kan thinung hi a hawi kîr lo va, kan ke pênte hian i kawng chu a pênsan ngai hek lo; Nangin sihalte awmnaah min sawisa nek a, thihna daihlimin min khuh a” (Sâm 44:18, 19).

Sâm 44 bul ṭanna thû hi lo chhinchhiah la. A ziaktu hian hun kal ta lama Pathianin A mîte tâna thil ropui takte A lo tihsak chungchâng a sawi a. Chuvângin a ziaktu hian “a thalngul leh khandaih” âia Pathian a rinchhan zâwk thû a sawi a ni (Sâm 44:6).

Chuti chungin, Pathian mîte chungah buaina a lo la thleng tho mai. Heta lungngaih leh manganna thû a sawi hi a thuiin, a hrehawm hlê a ni. Chutiang kârah chuan, Sâm phuahtu chu, “I zahngaihna avângin min tlan ang che,” tiin Pathian chhanchhuahna dîlin a âu chhuak a (Sâm 44:26). Chû chu, buaina chîm kârah pawh, Pathian leh A hmangaihna chu a tak a ni tih hriatna a neih tlat vâng a ni.

`Engtin nge hun kal taa Pathian chênchilhna a taka lo chan tawhna ngaihtuah lêtnain Pathian chu hla taka awm daih anga ngaihna avânga buaina hunah a ṭanpui theih che?`