---
title:  Beidawnna Aṭanga Beiseina
date:   10/01/2024
---

Pathian chu keimahni hlat taka awm ta daih ang dinhmuna din châng kan nei deuh ṭheuh hlawm a. Chutiang hunah chuan, “Engtin nge hei hi ka chungah a lo thlen theih lê?” tia kan ngaihtuah chângte pawh a awm.

Sâm-phuahtute hi keini ang bawka mihring vê tho an ni a, kan tawrh ang hi an lo tuâr vê ṭhîn a. A châng chuan keimahnî sualnaten harsatna min thlen a, a châng leh kan phû hauh loh nîa kan hriatte pawh kan chungah a lo thleng bawk a; tuâr âwmah pawh kan inngai lo ṭhîn. Chutiang tuâr lo fâ kan awm dâwn em ni?

`Chhiar tûr: Sâm 13. Eng rilru puthmang pawimawh chi hnih nge hê Sâm-ah hian i thliâr hran theih? Eng thutlûkna siamin nge Sâm phuahtû thil thlîr dânah danglamna nasa tak chu thlen nia i rin?`

“Aw LALPA, eng chen nge mi theihnghilh kumkhua dâwn le? Eng chen nge ka lakah hian i hmâi i thup dâwn le?” (Sâm 13:1). Hei pawh hi dik lo ti tak chung pawha tuâr lo tak tak kan awm ang em lê? (A nih leh, Pathianin keini zînga tû emaw hi A theihnghilh ang em?)

Sâm 13 hian thil tihsual tlânglâwn tak pumpelhna kawng min kawhhmuh a, chû chu ṭawngṭainaa keimahnî leh kan harsatna zâwk thupuia neihna hi a ni. Hê Sâm hian kan ṭawngṭai dân phung her danglamin, Amâ mîte chunga Pathian thil tih dân phung danglam lo leh rinawmna min hriat nawntîr ṭhîn.

Nî e, hê Sâm hi manganna leh sawisêlnaa bulṭan ni mah se, chutiang ngawtin a tâwp chuâng lo. Chû tak chu a pawimawh lai chu a ni.

Hê Sâm hian kan hlauhna leh hlauhthâwnna te (Sâm 13:1-4) chu Pathian chhandamnain a luahlan a, ṭahna âiah fakna, beidawnna âiah beiseina (Sâm 13:5, 6) kan neih zâwk theih nân, chhandam tûra Pathian thiltihtheihna (Sâm 13:5) chu kan rinchhan zâwk tûr a ni.

Chutih laiin, Sâm thûte han chham leh sawi chhâwn vê satliahna ngawt chuan, a tum ang taka rah duhawm chu min thlen chuâng lo vang. Sâm thu hmanga kan ṭawngṭaiin, chû Sâm-in a ngiât ang taka che thei tûra Thlarau Thianghlim tihchakna chu kan dîl tel tûr a ni. Sâm hi Pathian Thû, ringtûte nungchang leh chêt dân siamṭhatna tûr a ni a, bengvârna thu satliah mai a ni lo. Pathian khawngaihna zârah, Sâm-a thutiâmte chu ringtûte nunah a taka lantîr a ni ṭhîn. A awmzia chu, Pathian duhzâwng anga nung tûrin Pathian Thûin keimahnia hnâ a thawh kan inphal a. Pathian Fapa tîsâa lo chang a, duhthusâm ang taka Pathian duhzâwng târ langtuin Sâm thu hmanga a ṭawngṭai ang khân, Krista nên kan inpumkhat tûr a ni.

`Engtin nge harsatnaten Pathian a hnaihtîr zâwk theih che? Engati nge, i fîmkhur loh chuan Amâ hnên aṭanga a hruai bo theih ang che?`