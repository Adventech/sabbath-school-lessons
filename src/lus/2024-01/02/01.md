---
title:  Ṭawngṭai Dân Min Zirtîr Rawh
date:   06/01/2024
---

### Chhiar Tûr
Sâm 105:5; Sâm 44; Sâm 22; Sâm 13; Sâm 60:1- 5; Kolosa 3:16; Jakoba 5:13.

> <p>Chângvawn</p>
> “Heti hi a ni a, Isua khawii hmunah emaw a ṭawngṭai a, a ṭawngṭai zawh chuan A zirtîr mi pakhatin a hnênah, “LALPA, ṭawngṭai dân Johanan a zirtîrte a zirtîr ang khân min zirtîr vê ta che,’ a ti a,” (Luka 11:1).

Kristian ṭhenkhat zînga ngaih dân tlânglâwn tak chu, rilrûa vawn sâ mai ni lo, thinlung aṭanga lo chhuak ṭawngṭaina chiah hi ṭawngṭaina dik tak a ni tih a ni. Chuti chungin, Isuâ zirtîrte erawh kha chuan Amâ hnêna ṭawngṭai dân zirtîr tûra an ngena A chhânna kha an hlâwkpui hlê thung a. Pathianin ṭawngṭaina bû, Sâm hi Bible bu lâi takah A dah tlat mai a, chû chu hmânlai mîte ṭawngṭai ṭhin dân min entîr tûr lekfang ni lo vin, tûna kan ṭawngṭai theih dân tûr min kawhhmuh nân pawh a ni tho bawk.

Hmânlai hun aṭang tawhin, Sâm hi Pathian mîte ṭawngṭai dân hmang a lo ni fo tawh ṭhîn a, chutah chuan Isua pawh a bâng bîk lo (1 Chron. 16:7, 9; Neh. 12:8; Matthaia 27:46; Efesi 5:19). Tûn kâr chhûng hian, Pathian mîte nun zin kawng zawh dân leh, Pathian nêna an inlaichînna ṭhan zêl nâna Sâm ṭangkâizia kan en tlâng dâwn a. Sâm hi ṭawngṭaina a ni tih hre reng ila, chuvângin Pathian thûa bengvâr nân chauh ni lo, keimahni mimal leh a huhova kan ṭawngṭai nunah awmzia a neih êm avângin, a hlu êm êm a ni.

Sâm thu hmanga ṭawngṭaina zârah ringtu tam takin ṭawngṭai manhlâ tak neiin, an lo vawng nung reng ṭhîn a ni. Tûn kâr chhûng hian Sâm bû kan zir chhunzawm zêl dâwn a, a bîk takin kan tâna thil a kal tluân viâu loh lai hunte kan thlûr zui dâwn a ni.