---
title:  Mi Beidawng Sâm
date:   09/01/2024
---

Sâm hmanga ṭawngṭaina hian zalên taka ṭawngṭai theihna bâk pawh chibaibûktûte chu a tihsak a. Sâm-te hian Pathian tehfungte ang zêla an nuntawngte vênsakin, Pathian chênchilhna zâra beiseina leh rinngamna a neihtîr ṭhîn a ni.

`Chhiar tûr: Sâm 22. Tawrhna nasa tak kârah pawh Pathian rinchhan chungchâng eng nge hê Sâm aṭang hian kan zir chhuah theih ang?`

Sâm 22:1-a mangang âuthâwm: “Ka Pathian, ka Pathian, engah nge mi kalsan? Engati nge mi ṭanpui tûra i hlat êm a, ka rûmna thûte aṭanga i hlat le?” tih hian an lungngaih leh khawharnaah mîte chu a ṭanpui thei dâwn tih a entîr a.

Amah Isua ngêiin kraws chunga A awm laia A lo âuchhuahpui avâng khân, hêng thûte hi Kristiante zîngah chuan hriat a hlawh hlê a; Kristâ tawrhna târ lanna Sâm a ni (en tûr, Matthaia 27:46). Chuti chungin, tawrhna leh fiahna kârah pawh hê thu hi sawi chhuah a ni tho bawk: “Ka ûnaute hnênah i hming ka hril ang a; Inkhâwmho zîngahte chuan ka fak ang che,” (Sâm 22:22).

Ṭawngkam dang chuan, hêng tawrhna thûte hi a ziaktû dinhmun dik tak chu a ni chiah lo nâin, Sâm phuahtu hian Pathiana a rinna thû sawi chhuakin, chutiang boruâk hnuaiah pawh Pathian chu a la fak cheu dâwn a ni.

A sawi tum chu, ṭawngṭaina thû min hrilhin, Sâm hian tûn dinhmun bâk thlîr a, Pathian khawngaihna zâra kan nun dinthar a nih leh hun tûr chu thlîr tûrin min zirtîr a ni.

Sâm thu hmanga ṭawngṭaina hian chibaibûktûte chu thlîrna thar, zâu zâwk a neihtîr a. An rilru awm dân leh hriatthiam dân sawi chhuah theihna neihtîrin, an tûn dinhmunah erawh chuan a hnutchhiah mai lo. Chibaibûktûte dinhmun chu eng ang pawh ni se, an natna te, beidawnna te, thinrimna leh mangannate chu Pathian hmâa hnutchhiah a, Amah rinchhan tûrin a hruai ṭhîn.

Sâm tam takah chuan ṭahna chu faknaa chantîrin, ṭawngṭaina avânga thlamuânna leh chunglam khawngaihna an dawn zâra thlarau dinhmun siamṭhatsak an nih thû hmuh tûr a awm nuâl.

`Tûna kan thil hmachhawn chu eng pawh ni se, engtin nge tûna harsatna kan tawh mêk piah lam thlîr a, Pathian ṭhatna rinchhan dân kan zir theih ang?`