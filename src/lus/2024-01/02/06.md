---
title:  Aw, Min Dintharleh Rawh
date:   11/01/2024
---

`Chhiar tûr: Sâm 60:1-5. Engang hun atânte nge hê Sâm hi ṭawngṭai nân a inhmeh ang? Engtin nge Ṭah Hlâ Sâm hi nun hlimna hun atânte pawh hlâwkpuiawm a nih theih ang?`

Ṭah hla Sâm-te hi tîsâ, rilrû leh thlarau lama harsatna tâwk mêkte ṭawngṭaina anga hriat a ni ṭhîn.

Chutih laiin, hêng Sâm-te hi hun ṭha neih lai chuan kan hmang lo tûr tihna chu a ni chuâng lo. Eng emaw chângte chuan, Sâm thûte leh chibaibûktûte dinhhmun chu inpersan deuh angte pawhin a lang a ni thei. Ṭah hla Sâm-te pawh hi buaina tâwk vê lêm lo chibaibûktûte tân pawh a hlâwkpuiawm thei tho a ni.

Pakhatna, mihring nuntawng tlângpuiah hian, mi felte leh mi suaksualte chungah pawh tawrhna a thleng thei vek tho tih min hriattîr a. Chûng buaina hunahte chuan Pathian chu engkim chunga thuneitu niin, chakna leh a chinfelna kawng min buatsaihsak thei tih Sâm hian min hriat nawntîr leh ṭhîn a ni. Hê Sâm-ah ngêi pawh hian, buaina kârah (“Hê ram hi i tikhûr a; i tikhi ta a,” Sâm 60:2), Sâm-phuahtû chuan Pathian chhanchhuahna chu a beisei ngam tih a târ lang a ni.

Pahnihna, vântlâng zîngahte Ṭah Hla Sâm-te hian hrehawm tuâr mêkte chunga khawngaihna neih min zirtîr a. Pathian chunga lâwmna leh hlimna kan sawi chhuah hunin, hêng mi vânduâi zâwkte hi kan ngaihtuah tel ṭhîn tûr a ni. Nî e, tûnah chuan thil ṭhâte kan nei rih a ni ang, mahse, kan vêla tawrhna namên lo tlâkbuâk hre lo tu nge awm ang ile? Chutiang Sâm hmanga ṭawngṭaina zârah harsatna paltlang mêkte theihnghilh lo tûrin min ṭanpui a. Chû chuan Isuâ tih dân ang a chutiang tuârte lainat leh ṭanpui duhna rilrû min neihtîr ṭhîn a ni.

“Hê khawvêl hi tawrhna in zâu a ni ber mai e; mahse, Krista chu damlote tidam a, Setana saltlângte hnêna chhanchhuahna thû tlângâupui tûrin a lo kal a. Ani kha hrisêlna leh chakna Hnâr a ni. Amâ nunna chu damlo leh hrehawm tuâr te, ramhuai mante tân A pê a. A tihdamna chan duha rawn pantûte tû mah A hnar ngai lo. A khawngaihna dîltu tam takte kha mahnî chunga tawrhna inthlen chawp an ni tih A hria a; chuti chungin, anni tihdam chu A ṭhulh phah chuâng lo. Chûng mi khawngaih thlâk takte nuna Kristâ ṭhatna a lo luhin, sual inhriatna an nei a; mi tam tak chu, an tîsa lam damna bâkah, thlarau lam natnate tihdamsak an ni. Chanchin Ṭhâ hian chutiang thiltihtheihna chu a la pâi reng a, engah nge chutiang rah duhawm chu tûnah hian kan hmuh loh ang ni?”—Ellen G. White, Welfare Ministry, pp. 24, 25.

`Tûnah ngêi hian, i ṭawngṭaisaknate chauh ni lo, rawngbâwlsaknaa i khawih pawh mamawh tu nge hriat i neih?`