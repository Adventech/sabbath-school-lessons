### Fakna Hlâte: Thinlung Taka Pathian leh  Mîte Intawhna Hmun

SÂM hi Bible-a ṭawngṭaina leh Pathian fakna hla duhawm  ber berte (par excellence) an ni. Fakna, lâwmna, lungngaihna leh beidawnna thû mimal leh vântlâng zînga mimir te, lal te, hlaphuah thiam te leh puithiam mi fel tak takte leh sual sim leh tâte âu chhuahpui niin, Sâm hi chhuân tina ringtûte tâna ṭawngṭaina leh Pathian fakna bû a lo ni tawh ṭhîn a ni.

Sâm hian danglam bîkna eng emaw tak a nei a, Bible thu tam zâwkte hian kan hnêna thû an sawi laiin, Sâm hi chuan kan tân leh keimahni nên thû a sawi vê thung a. Sâm hi malsâwmna te, beiseina leh harh tharna hnâr niin, mahni inenlêt leh, Pathian ropuina târlan nâna kaihruaitu nih fâwmin, khur thûk tak aṭanga âu chhuaka chhanchhuahna dawngin, Pathian hnêna intukluhna zâra nun tihtharna hlimawm a thlen bawk. Chutiang a nih avâng tak chuan, mi tam takin an thil vei leh nuntawng ang zêl a, mahnî ṭawngṭaina atâna an lo hmang ṭhîn pawh hi a mak lo ve.

Luther-an Sâm chungchâng lungkuai takin a lo sawi: “Sâm-a fakna emaw, lâwmthu sawina emaw bâka hlimna thû sawi chhuahna ropui zâwk hi khawi atâ nge kan hmuh theih tawh chuân ang ni? Chutah chuan pangpâr huân mâwi tak ang emaw, vân lam thlîr emaw ang maiin, mi thianghlim zawng zawngte thinlungte chu hmuh theih a ni. . . . A nih loh leh, Sâm-a ṭah hlâte bâka lungngaihna târ lang fiah thei thu lungchhiat thlâk, inchhîrna thu chiang khawiah nge kan hmuh theih chuân ang ni?

Hêngahte hian, mi thianghlim zawng zawngte rilru sûkthlêk chu i hmu thei a; thihna emaw, hrem hmun (thlân) lam i bih chiang emaw a nih chuan, Pathian thinurna hmêlhmang lan dân danglam zêl a târ lan chu a thim chhahin hriat phâk ruâl a ni lo. . . . Chutiang a nih avâng chuan Sâm Bû hi mi thianghlim zawng zawngte lehkhabu ngainat tak a nih chhan chu awlsam takin kan hrethiam thei ta a ni. Mi tinten an nun kawng tin rêng tâna mamawh, an dinhmun nêna inhmeh tak chu, amâ tân rêng ni âwm tak chu a hmu thei zêl a. Chutiang tluk tûr emaw, chûng âia ṭha zâwk emaw chu, eng lehkhabu dangah mah hmuh tûr a awm lo.”— Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40.

Sâm-in nun siamṭha thei tûra thiltihtheihna a neih a taka chang tûrin, a hun laia fakna, dîlna, inpuânna, ṭah hlâ leh lâwmthu sawi nâna khawngaihna leh rêldikna Pathian lalber hnêna a taka chutianga lo hmangtu, ringtu chhuânte tih dân anga hla sâ leh, ṭawngṭaina hlân vê tûra koh kan ni.

Chuti chu, Sâm hi chîk taka kan zir a ngai em? Pathian Lehkhathu dangte ang bawkin, Sâm kawngkal nei tak, thil a taka thleng te, Pathian thû a nihna anga ziak chhuaha awm chu a ni. Sâm bu zirna hian khatih hun lai khawvêl boruâk kha tûnlai mîte hnênah a rawn thlen tûr a ni. Sâm hi Pathian mîte ṭawngṭaina te, LALPA tîsâa lo chang Isuâ ṭawngṭaina a nih angin, Sâm hi Isuâ chungchânga ṭawngṭaina pawh a ni bawk tih kan hre tûr a ni. Mihringte hnêna Pathian Thupuan chhuah a ni a. Chuvângin, Sâm zirnaa kan tih tûr dang pakhat chu, Pathian thil lo tih tâk zawng zawng leh, Isua Kristâ zâra khawvêl tâna A la tih tûr chungchâng zirna ni teh se.

Sâm hi hla chi hrang hrang 150 lâk khâwm a ni chungin, awmze nei lêm lo va fawm khâwm satliah mai zawng a ni lo. Sâm hi, Pathian fâ tam takte thlarau lam zin kawng târ langtu a ni zâwk a. Pathian chu engkim chunga Rorêltu lalber, thil ṭhâ lâwmman pê a, thil ṭha lote hremtu a nih rinna nghet tak hmanga zin kawng zawh ṭan a ni a. Zirna kawnga hmâ kan sâwn chhoh zêl laiin, rinna khawvêl fel thlip thlepa sualin chona leh vauna a rawn thlen vânga thil thlengte kan la hmû ang. Pathianin ro A la rêl zui zêl em? Engtin nge ringtûten hriat ṭhan loh ramah LALPÂ hlâ an sak theih ang?

Zin kawng kan zawh zêl lai, hmâichhana Isua Kristâ hmêl kan hmuh thleng a, Sâm hmanga tihchak kan nih a, chûngte hmanga nî tin Pathian nêna thinlung taka intawhna kan neih hi kan duhthusâm leh ṭawngṭaina a ni e.

Hê zirlai ziaktu, Dragoslava Santrac-i hi Thuthlung Hlui zirna lama PhD a nih bâkah, General Conference of Seventh day Adventists World Headquarters-a Encyclopedia of Seventh-day Adventists managing editor a ni bawk. Ani hian Seventh-day Adventist International Bible Commentary atân Sâm 76-150 thlengin a ziak a ni.