---
title:  Kum Sâng âiin I Tuâla Ni Khat A Ṭha Zâwk
date:   10/03/2024
---

`Chhiar tûr: Sâm 84:1-4. Engati nge Sâm-phuahtuin hmun thianghlima chên reng a châk?`

Sâm-phuahtu hian chatuana Pathian kianga a awm theih nân biak bûk kianga awm reng mai a “thlahlelin” a “chauhphah” hiâl ṭhîn a (Sâm 84:1, 2). Pathian chênchilhna nung (Sâm 84:2) chuan biak bûk chu hmun danglam bîkah a siam a. Biak bûkah chuan, chibaibûktûten “LALPÂ mâwina a hmu theiin” (Sâm 27:4; Sâm 63:2), “I in ṭhatna chênin kan tlai ang” (Sâm 65:4) an ti thei.

Sâm 84-ah, Pathian nêna inlaichînnaa hlimna namên lo neih thû a chuâng a, chutah chuan Amah fakna pawh a tel a (Sâm 84:4), Amaha chakna hmûin (Sâm 84:5), Amah an rinchhan bawk (Sâm 84:12). Biak bûk chu chutiang inlaichînna châwm nunna hmun a ni a, chû chu ringtu ûnaute nêna chibaibûk leh inpâwlhona neihna aṭangin a ni. Biak bûka Pathian chênchilhna nung chuan chibaibûktûte hnênah Pathian lalram ropuizia leh, chatuan nun lo tem lâwkna a neihtîr ṭhîn.

`Chhiar tûr: Sâm 84:5-12. Biak bûkin mal a sâwmsak theih dang chu tu nge ni?`

Pathian malsâwmnate chu biak bûk aṭanga lo êng chhuakin, biak bûka rawngbâwltûte chungah malsâwmna a thlen hmasa phawt a (Sâm 84:4), chutah biak bûk lam pana khualzinte chungah (Sâm 84:5-10), a tâwpah chuan kâwlkil a thleng ta hiâl ṭhîn a ni.Biak bûka Pathian tawh beiseina chuan khualzinte rinna a tichak sawt ṭhîn a (Sâm 84:7). Khualzin dangte chu kawng thui tak zawha an zin hian an châu sauh ṭhîn a ni a, biak bûk lam pana zinte erawh chu, biak bûk an lo hnaih lai chuan an chaknate chu a lo pung deuh deuh ṭhîn.

Biak bûk aṭanga sawn bo an nih lai pawhin, Pathian fâten nun thianghlima nungin, Pathian biak bûk chhinchhiahna chu an pu zêl ṭhîn a (Sâm 84:11), chû chuan LALPÂ biak bûka lût mi fel nihna a entîr ṭhîn (Sâm 15:1, 2). LALPA chu “nî” anga sawi a nihna hian, ni-zungin kâwlkil thlenga a chhun ṭhîn angin, biak bûk aṭanga malsâwmnate a entîr a (Sâm 84:11). Tichuan, rinna zâra Pathian hnêna awmte chuan, an awmna apiangah A khawngaihna an chang ṭhîn.

`Chhiar tûr: Thupuan 21:3. Hetah hian lei biak bûka beiseina awm eng chu nge min târ lansak? Engtin nge tûnah ngêi pawh chuta nuntawng chu eng ang ni tûrin nge kan ngaihruât ṭhin?`