---
title:  Jerusalem Muânna Dîla Ṭawngṭai
date:   11/03/2024
---

`Chhiar tûr: Sâm 122:1-5. Jerusalem an lo thlen laia chibaibûktûte rilru sûkthlêk chu eng nge ni? Jerusalem ah chuan eng nge hmuh an beisei ṭhin?`

Sâm 122 hian khualzinten Jerusalem an lo thlen dâwna an phûr leh hlim theihzia a târ lang a. Sâkhaw biakna thila Jerusalem lama zin hi thil hlimawm tak, Pathian mîten hun kal ta leh tûn huna Pathian ṭhatna an hriat reng nân kum tin ṭum thum Jerusalem-a biakzin an nei ṭhîn (Deut. 16:16). Jerusalem-ah khân “Israel-ho hnêna thuhriattîrna” (Sâm 122:4) leh rorêlna lalṭhutthlêngte (Sâm 122:5) a awm avângin, an hnam nun hmunpui ber a ni.

“Israel-ho hnêna thuhriattîrna” tih hian biak bûk chu engtik lai pawha “Thuhriattîrna biak bûk” (Num. 1:50, NKJV) tih niin “Thuhriattîrna bâwm” (Exod. 25:22) pawh a awm tel a. Rorêlna lalṭhutthlêngte tih hian Jerusalema rorêlna neih dân kalhmang chu a entîr (2 Sam. 8:15). Sâkhaw biakna thila zin kha mîten rêldikna an zawn leh an hmuh theih hun a ni ṭhîn a. Pathian chunga rinawmna leh mipuite chunga dik taka rorêlna kha lâk hran ngai loh tûr a ni.

`Chhiar tûr: Sâm 122:6-9. Pathian mîte ṭawngṭai thil dîl ber chu eng nge ni?`

Jerusalem muânna dîla ṭawngṭaina khân, khawpui leh chuta chêngte tân Pathian malsâwmna dîlsakin, chibaibûktûte tipumkhatin, an zîngah remna a lêntîr ṭhîn (Sâm 122:8). Jerusalem kha remna khawpui a nih theihna chhan chu Pathian leh A mîte inkâra remna a awm a, Pathian fâte zînga rem a lênin a ni. Tichuan, Jerusalem muân nâna dîlna chu Pathian mîte chu Pathian nêna inrem bâkah, anmahnî zinga inremna a awm theih nâna ngenna a ni. Jerusalem muânna zârah, mipuite an hmuingîl vê bawk ang (Sâm 147:12-14).

Sâm hian rinna chhûngkuâte ṭhatna tûr dîlsak chu Pathian fâte ṭawngṭaina thupui pawimawha nei ṭhîn tûrin min fuih a; a chhan chu Pathian mîte ṭangruâl leh an chak chauhin Pathian thlamuânna leh chhandamna chanchin ṭhâ chu khawvêla an puân chhuah theih vâng a ni (Johana 13:34, 35).

Jerusalem thlamuân nâna dîlna chu ringtûte tâna hamṭhatna leh mawhphurhna a ni kawp a, a chhan chu khawvêl-tâwpa Pathian muânna lalram lo thleng tûr beiseina a vawn nun vâng a ni a, chû chuan Jerusalem khawpui chauh ni lo, khawvêl pum a huâm tel dâwn vâng a ni (Isa. 52:7; Isa. 66:12, 13; Thupuan 21-22).

`Mipui kan nih angin, kan zînga inremna awmtîr tûra a taka kan beih theih dân tûr kawng chu engte nge ni ang?`