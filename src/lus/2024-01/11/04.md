---
title:  Zion—Hnam Zawng Zawngte Chênna Chu
date:   12/03/2024
---

`Chhiar tûr: Sâm 87:1, 2. Zion chu chutiang taka hmun duhawm nihtîrtu chu eng nge ni?`

Sâm 87 hi Zion chu Pathianin a bîk tak leh duh taka A thlan khawpui a nih lawmna hlâ a ni. Pathian tempul lungphûm chu Zion Tlângah a awm a (Sâm 2:6; Sâm 15:1). Hun tâwpah chuan, Zion chu tlângsâng dangte âi sânga dingin, chû chuan khawvêl pum pui chunga LALPÂ chungnunzia a entîr dâwn a ni (Sâm 99:2; Isa. 2:2; Mika 4:1). Sâm 87 hian Zion chu “tlângte” tiin a sawi a, chû chuan a ropuizia a entîr a (Sâm 133:3). Pathianin Zion kulh kawngkhârte chu “Jakob ho chênna zawng zawngte âiin” (Sâm 87:2, NKJV), A ngaina zâwk tih a ni a; chû chuan Israel hmun dang zawng zawng, hun kal ta a Pathian mîte lo pun khâwm tawhna Shilo leh Bethel-te âia Zion chungnun bîkzia a târ lang. Tichuan, Sâm hian Pathian chibaibûkna dik chu Amâ thlan hmunah, Amâ sawi dân anga neih tûr a ni tih a nemnghet a ni.

`Chhiar tûr: Sâm 87:3-7. Zion chungchângah eng thil ropuite nge sawi lo ni le?`

Zion ropuina chuan Pathian hnên lamah hnam zawng zawngte chu a hîp a, tichuan Pathian lalram ramrîte chu khawvêl pum huâm tel tûra tihzauh a ni ta a ni. Thil chhinchhiah tûr chu, Zion chu LALPA chu an Chhandamtua pawmtu mî zawng zawngte thlarau lama pianna anga sawi a ni chungin, Pathianin hnam dangte hi mi hnuaihnung zâwk angin A en chuâng lo tih hi a ni.

Mi tinte chu an pianna hmun angzia zêla chhinchhiah an ni a (Neh. 7:5; Luka 2:1-3). Ṭum thum lai Sâm hian hnamte chu Zion-a piang angin a sawi a, a awmzia chu LALPAN nihna thar neihtîrin, dân ang taka Zion-a piang fâte ni thei tûra hamṭhatnate chu A pê tihna a ni (Sâm 87:4-6).

Sâm 87 hian Juda-te leh Jentail-te chhandamna sawiin, Kristâ tlanna rawngbâwlna zârah kohhran pakhata inpumkhat an nihna a sawi bawk (Rome 3:22; Rome 10:12; Gal. 3:28, 29; Kolosa 3:11). Sâm-in Zion hmuingîlna a sawi dân hi Danielan inlârnaa Pathian lalram a hmuh dân, tlâng lian takin lei pum pui a luah khah nên khân a inzûl hlê a (Dan. 2:34, 35, 44, 45), Isuâ tehkhin thûa Pathian lalram lo ṭhang zêl chu thing lian taka lo ṭhang a, a zâra chunglêng savâte riâk (Matthaia 13:32) nên pawh a induh hlê.

`Engtin nge mî zawng zawngte lo pawm tûra Zion inpeihna kha, hnam tinte hnêna chanchin ṭha puâng tûra Thupêk Ropui (Matthaia 28:18-20) famkimna tûr a nih ang? Engtin nge hê ngaih dân leh Vântirhkoh Pathum Thuchahte puâng tûra koh kan nihna chu a inrem?`