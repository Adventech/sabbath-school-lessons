---
title:  Zir Belhna
date:   15/03/2024
---

Chîk takin Isaiah 40 leh Isaiah 51:1-16-a thuchah awm hi ngaihtuah ang che.

Zion hlâte khân Zion chu ngaihtuah pui bera hmang tûr leh, chû thilin a entîr Pathian lalna chungnunga beiseina nung nei tûrin min fuih a. Hê lei damchhûnga Pathian biak bûk malsâwmna tam tak dawn kan beisei laiin, Zion-a hlimna leh nun famkim beiseina chu hmalam huna mî tûr a la ni a. Pathian fâ tam takte chuan mittui nên vân Zion an thlahlel a (Sâm 137:1). Zion hre reng tihin a kawh chu a châng chânga hre chhuak zeuh zeuh chauh ni lo vin, chû hriatna nung rema ngaihtuah leh thutlûkna siama nung tihna a ni (Exod. 13:3; Exod. 20:8).

Tichuan, ‘Zion hlâte sâ’ tih pawh chu, lei thara Pathian lalram dinthar leh beiseina duh taka vawng nung reng tihna a ni (Thup. 21:1-5). “Chutah chuan rilru thi thei lote chuan, Siamtu thiltihtheihna leh tlanna hmangaihna thurûkte chu lâwmna chuai ngai lo neiin an ngaihtuah ang a. Hmêlma nunrâwng, bum hmang tak, Pathian theihnghilhtîr tûra thlêmtu chu a awm tawh lo vang. Taksa leh rilru chakna zawng zawng chu a ṭhang puitling tawh ang a, thiltihtheihna tinrêng chu a pung tawh ang. Hriatna nei tûra zirna chuan rilru a tichâu lo vang a, chakna te a tichâu hek lo vang. Chutah chuan thil ropui ber chu tih zui zêl a ni ang a, suangtuahna tlin phâk tâwk chu thlen a ni tawh bawk ang a, duhthusâm chu hlen a ni tawh ang; chutichung chuan lâwn sân zêlna tûr thil tharte a lo awm zêl ang a, ennawm mak thar te, thutak thar hriat chhuah tûr te, taksa leh rilru thiltihtheihna hman ṭûlna chî thil tharte a lo awm zêl ang.”—Ellen G. White, Indona Ropui, p. 677.

Zion theihnghilh lo tûra thutlûkna siam tih chu, LALPÂ khualzinte intiâmkamna siam, hê khawvêl hi an chênna ram tûr angin an pawm ngai lo vang a, vân tharte leh lei thar chu an nghâk zâwk dâwn tihna a ni.

Tichuan, Zion Sâm-te chu chhuân tina ringtû, Jerusalem Thara chên châkte chuan an sa thei ṭheuh a (Thup. 3:12). Zion hlâte chuan beiseina nêna khawvêl lo la awm tûr min thlîrtîr a, tûnlai khawvêla Pathian khawngaihna târ lanna hmanruâ ni tûrin min tur bawk.

**Sawi Ho Tûr**:

`Jerusalem-a hmun pakhat, Zion-a Pathian mîte tih thupui hi engtin nge in ngaih a, engtin gne kohhran leh khawvêla a rawngbâwlnaa in bel ang?`

`Engtin nge tûnlai hian ringtûte chu Pathian biak bûkah an awm reng theih dân tûr? (Johana 1:14-18; Hebrai 12:22-24).`

`Engtin nge Sâm 87 hmathlîr anga Zion chu hnam zawng zawngte khawpui a nih theih ang? (Rome 5:10; Efesi 2:11- 16; Kolosa 1:19-23).`

`Khawvêla mi suaksualte an hmuingîl viâu laia mi ṭha tam takten harsatna an tuâr sî hi engtin nge i chhân ang? Eng nge i sawi ang? Tûnah rih hi chuan engkim chhânna kan la nei vek lo tih pawm thiam hi engati nge a pawimawh?`