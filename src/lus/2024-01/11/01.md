---
title:  Zion-a Pathian Thlahlelin
date:   09/03/2024
---

### Chhiar Tûr
Sâm 46; Sâm 84; Sâm 87; Sâm 122; Sâm 125; Matthaia 28:18-20; Galatia 3:28, 29; Thupuan 21:3.

> <p>Chângvawn</p>
> “Ka nunna hian LALPÂ biak in hung chhûng kawtlaite chu a ngai êm êm a; a ni, a chauh phah hiâl a; ka thinlung leh ka tîsâ hi Pathian nung hnênah chuan a âu chhuak a,” (Sâm 84:2).

Zion hlâte hi hlim taka Pathian fakna hlâte niin, Zion mâwina leh LALPÂ, A tlâng thianghlim aṭanga rorêltû chungnunzia chu hlâin a châwi a. Hêng Sâm-te hian LALPÂ in ṭhatnate leh Sâm dangtea chuang biak bûk thlâkhlelhna pawh a târ lang bawk a. Hêng Sâm-te zînga tam tak hi Kora fâte phuah a ni a, anni kha tempula rimâwi tumtu, LALPÂ in mawlsâwmnate a taka changtu (1 Chron. 6:31-38) leh tempul gate vêngtûte an ni (1 Chron. 9:19).

Engin nge Zion chu beiseina leh hlimna hnârah chantîr? Zion hian A mîte zînga Pathian chênchilhna nung a entîr a. Israel mîte kha Pathian mi thlante an ni a (Deut. 7:6), chuvângin Zion chu Pathian thlan tlâng chu a ni (Sâm 78:68; Sâm 87:2). Pathianin Zion aṭangin ro A rêl a (Sâm 99:1, 2), A tempul chu Zion-ah a din bawk a (Sâm 87:1). Tichuan, Zion chu chunglam malsâwmnate leh inhumhimna hmun a ni. Zion tih hi Jerusalem leh hmun thianghlim, Pathianin khawvêl tâna chhandamna hnâ A thawhna hmunpui nêna hman kawp a ni fo ṭhîn a ni.

Zion malsâwmnate chu kâwlkil tâwp thlengin a luâng liâm a, a chhan chu LALPA chu mimal, a taka awm leh A khawngaihna chuan hmun thianghlim ramrîte chu a khûm vâng a ni. Zion chu lei pum pui lâwmna niin (Sâm 48:2), chû chuan lei pum pui hi Pathian tâ a ni tih a nemnghet a ni.