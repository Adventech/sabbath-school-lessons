---
title:  Zion Tlâng Anga Tihnghîn Theih Loh
date:   14/03/2024
---

`Chhiar tûr: Sâm 125:1, 2. Engtin nge hetah hian Pathian ringtûte entîr an nih?`

LALPA ringtûte chu Zion Tlâng tihnghîn ruâl loha nghet nên tehkhin an ni a. Jerusalem khawpui huâl vêltu tlâng mâwi takte khân, Sâm-phuahtu chu chunglam huâlhimna chiang tak hriatna a neihtîr a (Sâm 5:12; Sâm 32:7, 10). Mi suaksualten ro an rêlna tlâng, tuifinriat chhûnga insawn ṭhînte ang lo takin (Sâm 46:2), Jerusalem dinna tlâng nghet tak chuan rinchhanna chiang tak nei tûrin a chawkphûr a. Pathian vênhimna innghah nâna hman ngamna zârah, thil ṭha lo lo thleng ṭhîn, tawrh hrehawm kârah pawh a huaisen deuh deuh zâwk a. Chuti chungin, thil ṭha lo kârah pawh, Pathian mîte chuan beiseina an nei tlat ṭhîn.

`Chhiar tûr: Sâm 125:3-5. Engtin nge mi felte thlêm an nih? Kan tâna zirlai chu eng nge ni?`

Mi suaksualte hlawhtlinna chuan Pathian fâte a tizâm ṭhîn a, an kawng zawh ang zawh vê tûra thlêm an ni fo (Sâm 73:2- 13; Sâm 94:3). Zion Tlâng dinngheh tlatna pawhin LALPA pênsantûte chu a dinnghehtîr vê chuâng lo. Mîte chu “an kuttea khawlohna an ban” (Sâm 125:3) tûr leh, “an kawng kâwitea pêng” (Sâm 125:5) tûra zalênna pêk an la ni reng tho va. LALPA chu a dik a, hel zui zêlte leh sual sim duh lo mi mal tinte chungah ro A la rêl dâwn a ni.

Hetah hian Zion Tlâng chu inhumhinna tihnghîn ruâl loh a ni ang khân, Pathian mîte chu rinna sâi ngai lova ding tûr leh, LALPA chu rinchhan zêl tûra koh an ni. Chû chu, thil kan hrethiam kher lo chung pawhin, Pathian ṭhatna chu innghah nân kan hmang thei cheu a ni.

“Khawvêla sual luh ṭanna te, Kristâ mihring channa te, piantharna te, thawhlehna te leh zir tûr dang tam tak Bible-a mîte hi mihring rilru hrilhfiahna tûr leh hriatthiam vek tûra thurûk thûk lutukte chu a ni. Mahse Pathian thurûk chu kan hriatthiam theih loh avângin rinhlelh nân kan hmang tûr a ni lo. . . . Khawiah pawh hian thilmak kan hriat phâk loh a awm. Thlarau lamah pawh thurûk kan teh phâk loh kan hmuh chuan mak kan ti dâwn em ni? A harsatna chu mihring rilru tlinlohnaah leh a zîmnaah hian a awm a ni ber mai. Pathian chuan A lehkhabuah a nungchang tihlan chianna tâwk min pê a, chuvângin A thurûk zawng zawng kan hriatthiam theih loh avângin A thû chu ringhlel mai tûr kan ni lo.”—Ellen G. White, Krista Panna Kâilâwn, p. 96.