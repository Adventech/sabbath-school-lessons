---
title:  Ka Tho Leh Ang
date:   03/02/2024
---

### Chhiar Tûr
Deuteronomi 15:7-11; Sâm 18:3-18; Sâm 41:1- 3; Sâm 82; Sâm 96:6-10; Sâm 99:1-4; Rome 8:34.

> <p>Chângvawn</p>
> “LALPA chuan, ‘Retheite an hnehchhiah avâng leh, pachhiate rûm avângin, Ka tho nghâl mai ang a; an nuihsanna chu him takin ka awmtîr teh ang,’ a ti a,” (Sâm 12:5).

Kan hun hi thil ṭha lo te, hleihneihna te leh inhnehchhiahna hluâr hun a ni. Sâm-phuahtute pawh kha chutiang hunah chuan an lo chêng ṭhîn a. Chutiangin, an nihna chu eng pawh ni se, Sâm hi Pathianin kan khawvêlah leh khatih lai khawvêla tharum thawhna leh inhnehchhiahna A dodâlna pawh a ni.

Ni e, LALPA chu dawhthei tak niin, A chhelna ropui tak avâng chuan A thinurna chu a chelh hrâm hram a, chû chu tû mah an boral loh a, sima an nunkawng (sualte) an pênsan theih nân a ni (2 Pet. 3:9-15). Mihringten thleng tûra an ngaih ang hunah Pathian chu lo che kher lo pawh ni se, Pathian rorêlna nî chu a lo la thleng tho dâwn (Sâm 96:13; Sâm 98:9). Chû nî a lo thlen thlengin, Amah leh A thutiâmte chu kan rinchhan a ngai a ni.

A lalṭhutthlêng nghahchhana felna leh rêldikna neitu chu Siamtu chauh a ni a (Sâm 89:14; Sâm 97:2); Ani chuan A rêldikna chungchuâng hmangin khawvêl tân nghehna te, hmuingîlna te A thlensak thei a. Chunglam rorêlna ṭhuâng hnihah hian, hnehchhiahna laka chhanchhuahna leh mi suaksualte avânga boralna a tel a ni (Sâm 7:6-17).

Hei hi tiâmsak kan ni a, hei hi nakinah a lo la thleng ang a, mahse, Sâm-phuahtuin uâr taka a târ lan angin, keini hun ruât ni lo, Pathian hun ruâtah zâwk a ni ang.