---
title:  Indomi Mi Ropui Chu
date:   04/02/2024
---

`Chhiar tûr: Sâm 18:3-18; Sâm 76:3-9, 12; leh Sâm 144:5- 7. Engtin nge hêng chângahte hian LALPA chu târ lan a nih? Chutianga lantîrna chuan A mîte chhanchhuak tûra Pathian inpeih sâzia chungchâng eng nge min hrilh?`

Hêng fakna hlâte hian A mîte tirâlṭitu sual sipaite chunga A thiltihtheihna namên lo tak avângin LALPA chu an fak a. Pathian chu Indomî leh Rorêltu ropui A nihna angin Pathian chu a târ lang a. Indomî anga Pathian târ lanna hi Sâm-ah a lang fo va, A mîte hrehawm tuâr mangang âu Pathian chhânna hmanhmawh leh namên lo chu a entîr a ni.

“LALPAN vân aṭangin khawpui a rîktîr a. Chungnung Bera chuan a âw a chhuah a, Riâlte leh mei-alh hlâwm te a tla dur dur a. Ani chuan a thalte kâp chhuakin hmêlmâte a tidarh a, Namên lova ṭêk tlâktîrin, anni chu a tiboral a. Tichuan tuifinriat luânnate chu hmuh a ni a, Khawvêl lungphûmte chenin a lo lang a. Âw LALPA, i zilhhâu avângin, I hnâra thâw chhuakin” (Sâm 18:13-15, NKJV).

Hrehawm tuârte Pathianin nasa taka A ngaihsak leh lainatzia emaw thil ṭha lo hneh thei a nihna mai pawh hian, Pathian chêt dân rinhlelhna eng pawh a hnawt bo tûr a ni. Chutiang ti tûr chuan Ani chu kan nghah a ngai a ni.

A tâwpah chuan, Pathian mî, khâng Davida-te ang meuh pawh kha indonaah an che ṭhîn a, chhanhimna erawh chu mihring hmanraw hmanga lo thleng a ni ngai lo. Pathian mîte hmêlmâte dova a beihna tam takah, Lal Davidan Pathian chauh chu hnehna chan theihna hnâr angin a fak ṭhîn. Thil thleng hlawhtlinna leh hnehna a chanah khân, Davidâ tân mahni han infak mai pawh a awl hlê ang; mahse, chutiang rilrû chu a pu lo. A chakna lo chhuahna Hnâr chu a hre sî a.

‘LALPAN ka kutte chu indo tûrin a zirtîr’ tiin Davidan a sawi nâin (Sâm 18:34), Sâm khawilaiah mah a indo thiamna a rinchhan thû a chuâng lo. Chuti a hnehin, LALPAN Davida chu dosakin, A chhanchhuak ṭhîn (Sâm 18:47, 48).

Indonaah a hlawhtling hlê ṭhîn tih hriat a ni chungin, Sâm ah hian, Lal Davida chu rimâwi tum thiâm niin, Chhanchhuaktu leh A mîte Tungnungtu a nihna angin LALPA chu a fak zâwk ṭhîn (Sâm 144:10-15). LALPA fakna leh ṭawngṭaina chu Davidâ chakna hnâr niin, chûng chu indona hriamhrei dang zawng âia thiltithei zâwk a ni. Pathian chauh chu rinchhan leh chibaibûk tûr chu a ni.

`Nangmâ nunah thilpêkte leh thiamna te, hlawhtlinnate eng pawh lo nei la, engati nge chûng lo chhuahna Hnâr chu hre reng tûr i nih? Chû chu i theihnghilhin eng hlauhawm nge awm?`