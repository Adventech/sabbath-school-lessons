---
title:  LALPÂ Rorêlna leh Hmun Thianghlim
date:   08/02/2024
---

`Chhiar tûr: Sâm 96:6-10; Sâm 99:1-4; leh Sâm 132:7-9, 13-18. Pathian rorêlna (hremna) hi khawiah nge a thlen ṭhin a, a chhânna chuan kan tân eng kawh nge a neih tel? Engtin nge Hmun Thianghlim (biak bûk) hian Pathianin thil ṭhalo A chinfel dân hrethiam tûra min ṭanpui?`

LALPÂ rorêlna leh biak bûk hi a inlaichîn hnâi hlê a. Sâm phuahtu chuan biak bûk rawngbâwlna hmangin thil ṭha lote senghawi a nih dân hmang chu a hrethiam a (Sâm 73:17-20). Biak bûk kha chunglam rorêlna hmun, Urim hmanga rorêlna leh (Num. 27:21), puithiam lalber âwmbel hmanga rorêlna (Exod. 28:15, 28-30) chu a ni. Chutiangin, Sâm tam takin Pathian chu biak bûka A lalṭhutthlênga ṭhû, sual leh thil ṭha lote vânga rorêl tûra inpeih sâ angin a târ lang a ni.

Biak bûkah khân chhandamna ruâhman chu entîr a ni a. Ringlote zîngah, sual chu tîsa bawlhhlawh kâi, dâwi thilte hmanga tihbo tûr anga ngaih a ni ṭhîn. A lehlamah, Bible-in sual chu Pathian ṭhatna dân bawhchhiatna angin a sawi thung a. Pathian thianghlimna awmzia chu, Ani chuan felna leh rêldikna A ngainâ tihna a ni. Chutiangin, Pathian mîte pawhin felna leh rêldikna an ûmin, A thianghlimnaah Pathian chibai an bûk tûr a ni. Chutiang ti tûrin, A thianghlimna târ lanna, Pathian dân chu an vawng tûr a ni.

Tichuan, biak bûk chu sual ngaihdamna leh felna dinthar lehna hmun a ni a; chû chu Pathian zahngaihna lalṭhutthlêng leh “felna inthâwinatte” khân a lo entîr a ni (Deut. 33:19; Sâm 4:5).

Chuti chungin, “Ngaidamtu-Pathian” chuan sual sim duh lote thil sual tih chungah phubâ a la ṭhîn (Sâm 99:8, NKJV). Chunglam rorêlna hmun a nihna anga biak bûkin a entîr, Pathian thianghlimna hriatna chuan Pathian thuthlung angin fel taka nung tûrin a ngiat a.

Zion aṭanga LALPÂ rorêlnain a rahchhuah chu felna leh mi suaksualte hnehna a ni (Sâm 132:13-18). Biak bûkin a châwisân chu Rorêltu a nihna anga LALPÂ lo kalna hun ropui chu niin, a bîkin Inremna Nî-ah a ni zuâl. Chutiangin, Sâm hian chunglam Rorêltû lo thlen tûr chiânzia chu uâr takin a sawi a (Sâm 96:13; Sâm 98:9), chu chu, vân biak bûka Isua Krista chu a ni (Thup. 11:15-19).

`Chhiar tûr: Rome 8:34. Engtin nge hê châng hian vân biak bûka A mîte tâna Kristâ thil min tihsak mêk chu chanchin lâwmawm a ni tih min kawhhmuh?`