---
title:  Eng Chen Nge Mi Fellote Ro I Rêl Dâwn?
date:   06/02/2024
---

LALPAN Israel hruaitûte hnêna Israel zînga rêldikna vawng tûrin thuneihna A pê a (Sâm 72:1-7, 12-14). Israel lalte kha Pathian duhzâwng ang zêla an thuneihna hmang tûr an ni a. Hruaitûte thil vei tûr chu vântlâng zînga chanchhe deuh zâwkte ngaihsak a, ram chhûnga muânna leh rêldikna awmtîr a ni. Chutiang chauh chuan ram chhûnga mî zawng zawngte chu an hmuingîl thei ang. Lalṭhutthlêng chu, mihring chakna ni lo, Pathian chunga rinawmna hmang zâwka tihngheh a ni ṭhîn.

`Chhiar tûr: Sâm 82. Hruaituten rêldîkna palzût a, an humhim tûrte an hnehchhiah zâwk hian eng thil nge thleng ṭhîn?`

Sâm 82-ah, Pathianin Israel rorêltûte hlemhlêtna vânga A hremna A thlentîr tûr thû a puang a. An ‘pathiante’ (Sâm 82:1, 6) kha ringlote pathiante emaw vântirhkohte emaw pawh an ni lo tih a chiang a; a chhan chu Pathian mîte chunga rêldikna thlentîr tûra tih emaw an ni ngai lo va, an tâna rorêlsak leh hlenchhuah pawh an tithei hek lo. Sâm 82:2"4-a tihtûr târ lante hian Torah dânte min hriattîr a, Israel hruaitûte chu ‘pathiante’ tih an ni (Deut. 1:16-18; Deut. 16:18-20; Johana 10:33-35). Pathianin “mihring fapâte” hnênah fel takin ro an rêl em tih a zâwtin, anmahni hremna tûr puân chhuah a ni a, a chhan chu an fel lohna hmuhchhuah a nih vâng a ni. Hruaitûte chu hriatna nei lovin thim zîngah an petek a (Sâm 82:5), a chhan chu Pathian dân, êng chu an hlamchhiah vâng a ni (Sâm 119:105).

LALPA chauh chu Pathian a nih thû hi Lehkhathûin a châwisâng a. Khawvêl awpna hnâ thawk tûrin Pathianin Amâ âiawhtu, hruaitû atâna A ruâtte kutah A dah a (Rome 13:1). Chutih laiin, hêng âiawhtu mihringte hian, hmânlai leh tûnah ngêi pawh, an kuta mawhphurhna dah chu an hmang khawlo zo ta a ni.

Sâm 82 hian mipuite chunga ‘pathiante’ anga inchâwisâng, hruaitu ṭhenkhat chu a nuihsawh a. Pathianin Israel hruaitûte hnênah thuneihna leh hamṭhatnate pêin, ‘Chungnung Ber fâte’ tih, Amâ âiawhtu tûrte an ni nâin, Pathianin hruaitûte suahsualna chu A dem a ni. Ani chuan anni chu thithei leh mi dang zawng zawngte dânte ang lek an ni tih a hriattîr a. Mî tû mah hi Pathian Dân chunga lêng an awm lo (Sâm 82:6-8).

Pathianin khawvêl pum pui chungah ro A la rêl dâwn a; Pathian mîte meuh pawhin Pathian hmâah an chanchin an la thlen ang. Hruaitûte leh mipuite pawhin chunglam Rorêltu chu entawna hmangin, Amahah chuan an beiseina an nghat tûr a ni.

`Mi dangte chungah eng thuneihna ang chî nge i neih? Chû thuneihna chu eng ang taka dik leh felin nge i kalpui mêk? Chîk takin ngaihtuah teh.`