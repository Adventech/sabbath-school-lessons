---
title:  Hnehchhiahte Tâna Rêldikna
date:   05/02/2024
---

`Chhiar tûr: Sâm 9:18; Sâm 12:5; Sâm 40:17; Sâm 113:7; Sâm 146:6"10 leh Sâm 41:1-3. Tûnah ngêi pawh, hêng chângahte hian kan tân eng thuchah nge awm?`

Pathian chuan dinhmun derthâwnga ding mi chi hrang hrang: rethei te, tlachham te, hnehchhiah tuâr te, fahrah te, hmeithâi te, parawl leh mikhualte pawh engtovin, A ngaihsakzia A lantîr ṭhîn. Sâm hi Dân thû leh zâwlneite thû ang thovin, chutiang thû-ah chuan a chiang a ni (Exod. 22:21-27; Isa. 3:13-15).

Sâm tam takah chuan ‘rethei leh tlachham’ tih ṭawngkam hi hnam leh sâkhaw thila hnehchhiah tuârte sawi nân a hmang a. Hei hi khawvêl puma mihringte Pathianin A ngaihsakzia entîrna tûr a ni.

“Rethei leh tlachham” tih hi sum leh pâi thila rethei sawina chauh a ni lo va, ṭanpui ngai leh dinhmun derthâwnga dingte sawina pawh a ni. Hê ṭawngkam hian Pathian khawngaihna a ngên a, chutianga tuârtu chuan Pathian chauh lo chu ṭanpuitu tûr a nei lo tih a kâwk a. ‘Rethei leh tlachham’ tih hian nuntlang leh rinawm, Pathian rinchhana nung a, mahni-inrinchhanna leh mahni-uânpuina ang chî hnar tih a kâwk thei bawk.

Chutih laiin, endawng tuâr ngaihsakna (Sâm 41:1-3) hian Pathian chunga rinawmna a entîr a. Bible hun laia humhimtu nei vê lote chunga sual chimawm tak tih angte kha (Deut. 15:7-11). Sâm hian mi rinawmte chu hnehchhiahna thlavân hauh tûrin a chawkphûr ṭhîn.

Sâm hian finna leh himna hnâr anga mihring thil boral leh mai tûr chunga rinna nghah eng mah lohzia a entîr a. Pathian mîte chuan thlêmna dovin, chhandam nâna mihring hruaitûte leh kutchhuakte ringchhan an dodâl ang, a bîkin Pathian kawngte nên a inpersan hunin.

A khawngaihnain, kan LALPAN Ani chu rethei zînga A inchhiar tel a, chu chu A retheihna zâra kan lo hausak theih nân a ni (2 Korin 8:9). Kristâ hausakna khân sualnain a thlen hnehchhiahna tin rêng laka chhanchhuahna a huâm tel a; Ani chuan Pathian lalrama chatuan nunna min tiâmsak a ni (Thup. 21:4). Isua Kristan Sâm-a thutiâmte chu, chunglam Rorêltu, hnehchhiah tuârte leh, chutiang mîte chunga tihtûr hlamchhiahna tâna rorêlsaktu nihna chu A hlen chhuak ta a ni (Matthaia 25:31-46).

`Engtin tak nge kan zînga ‘pachhia leh tlachhamte’ kan ngaihsak a, an tân eng zât nge kan tihsak?`