---
title:  I Thinrimna Bun Chhuak Rawh
date:   07/02/2024
---

`Chhiar tûr: Sâm 58:6-8; Sâm 69:22-28; Sâm 83:9-17; Sâm 94:1, 2; leh Sâm 137:7-9. Hêng Sâm-te hian eng rilrû nge a sawi chhuah a? Hêng chângtea rorêltû tûr chu tu nge ni?`

Sâm ṭhenkhatin Pathian chu an mimal leh hnam chunga chhiatna thlentûte chunga phubâ lâksak tûrin an ngên a, chutiang chu Sâm-phuahtute leh an mîte tân pawh a ni. Hêng Sâm-te hi a ṭawngkam dêngkhâwng leh Bible zirtîrna anga ‘hmêlmâte hmangaih’ (Matthaia 5:44) tih thû nên a inkalh avângin ngaih thiam a harsa thei.

Chuti chungin, hnehchhiahna hmachhawna ngaihtheih loh hi Sâm-phuahtute tân thil pângngai a ni. A awmzia chu, mi dang tam takte âiin Sâm-phuahtute hian thil dik leh dik lo an ngaipawimawh zâwk tihna a ni. Ani chuan khawvêla thil ṭha lo thleng, Amâ chunga thleng chauh ni lo, mi dangte chunga thlengte hi A engto êm êm a ni.

Chutih laiin, Sâm-phuahtu hian phuba latû angin a inngai ngai hauh lo thung a. Chû chu Pathian kutah a dah mai zâwk a. Sâm hian thuthlunga ânchhiate (Deut. 27:9-16) min hriattîrin, A tiâm ang ngêia Pathian chu lo che tûrin a ngên a ni.

Sâm hi Pathian rorêlna lo thleng tûr puân lâwknate a ni hlawm a; Sâm-phuahtute ṭawngṭaina ngawt a ni lo. Sâm 137 hian Babulon chunga chunglam rorêlna lo thleng tûr, zâwlneiten an lo hmuh chu a târ lang a. Babulon mîten hnam dangte chunga chhiatna an thlen kha an chungah a lêt dâwn a. Sâm hian thil ṭha lo hi hrem lohin a chhuak lo vang tih chunglam vaulâwkna chu a puâng a ni.

Pathian hremna hi rêldikna leh khawngaihnaa teh a ni a. Pathian fâte chu dik lo taka titûte tâna ṭawngṭaisak tûra koh an ni a, an lo pianthar pawh beisei hiâl tûr a ni (Sâm 83:18; Jer. 29:7).

Chutih laiin, hêng Sâm thûte hi Bible zirtîrna anga ‘hmêlmâte hmangaih’ tih thû nên dawh rem kan tum laiin, hênga târ lan tawrhna hi palzam lo tûrin kan fîmkhur hlê tûr a ni. Pathianin A fâte tawrhnate hi A hria a, “A mi thianghlimte thihna chu LALPÂ hmuhin hlu tak a ni,” (Sâm 116:15, NKJV) tih a hriatnawntîr a. Chunglam rorêlna chuan Pathian mîte chu thil ṭha lo zawng zawng dodâla âw chhuah a, Pathian lalram lo thlen famkimna tûr zawng tûrin a fuih a. Sâm hian hrehawm tuârte chu âw chhuahtîrin, Pathianin an tawrhnate A hria a, engtikah emaw chuan rêldîkna a la thlentîr dâwn tih a hriattîr a ni.

`Mahnî chungah emaw, hmangaihte chungah emaw thil râpthlâk takte thlentîrtû chunga phuba lâk ngaihtuah châng nei lo tu nge awm ang? Engtin nge hêng Sâm-te hian chutiang chungchânga ngaih dân dik nei tûra min ṭanpui?`