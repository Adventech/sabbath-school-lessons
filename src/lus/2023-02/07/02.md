---
title:  Tawrhna Hmuna Ṭhian
date:  07/05/2023
---

Isua chuan, khatia vâna hruai chhoh (Tirh 1:9) a nih hnû khân tirhkohte zînga la dam awm chhun Johana kha Rome lal nunrâwng tak Domitian-an a tântîrna hmun Patmos Thliarkârah a rawn tlawh a.

`Thup 1:9 chhiar la. Mt 13:21; Tirh 14:22, leh Jn 16:33 te pawh chhiar bawk ang che. Hê khawvêla Isua zui tum zawng zawngte tâna thuchah awm chu eng nge ni?`

Johana hi a chhûngte leh a ṭhiante bâkah, a Kristianpuite lak atâ hruai hran daih ni mah se, Isua zuitu a nih avânga fiahnate leh buainate a hmachhawn lâi khân, thlahthlamin a awm rêng rêng lo. A rawngbâwlna a la tâwp lo va. Thu hretu nih hnâ a thawh pawh a la hlenchhuak hek lo. Hê thliarkâr khawhar thlâk taka a lo awm lâi hian vântirhkoh pakhat, sawi hleih theih loh khawpa êng chuan rawn tlawhin, Pathian lalṭhutphah aṭang ngêia chhuâk thuchah chu a rawn hrilh ta a ni.

Hê thuchah, Isuâ hnêna mi hi kum za tam tak chhûng ri nawn chho zêl tûr a ni a. Chhuan tina mîte tâna beiseina thlentu thuchah nîin, ni hnuhnunga Pathian mîte tân phei chuan Isuâ lo kal lehna atâna lo inpeihtîrtu thuhchah a nih avângin a pawimawh leh zual hlê. Vaukhânna thuhchah khûn tak a ni a, chutih ruâl chuan ni hnuhnunga fiahna lo thleng tûrte (tûna fiahna i hmachhawn mêkte pawh a ni thei ang) hmachhawn tûra kan lo inbuatsaih lâi hian huaisenna min min petu tâwpna hun thuchah pawh a ni nghâl bawk.

Vântirhkohin Johana a rawn tlawhna hmun nia an sawi Patmos Thliarkâra pûk pakhat khu i tlawh vê a nih chuan, a luhna kawngka lu chungah hê thuziak hi i hmû ang: “Pathian chu hlâu ula, châwimâwi rawh u; vân te, lei te, tuifinriat te, tuihnâ te Siamtu chu chibai bûk rawh u,” (Thup 14:7). Hê thû hi Thupuan bu pum pui khâikhâwmna a ni.

Thupuan bûin a sawi tum ber chu chibai bûk chungchâng a ni tih lo hre phawt ila. Mihringte hi kan nihphung rêngah chibai bûk tûra siam kan ni a. Tû pawh hian thil eng emaw leh, tû emaw chu chibai kan bûk ṭheuh mai. Chibai bûkna dik tak, Siamtu chibai bûkna chuan hê leia kan lo awm vê chhan hre tûrin min ṭanpui a. Nun awmzia min hriat thiamtîr bawk. Thih chhan tham leh thih chhan tlâk thil min hrilh ni mai lovin, chu âia pawimawh zâwk nun chhan tûr pawh min hriattîr a; fiahnate pal tlang a ṭûl a nih chuan, pal tlang thei tûrin chhelna pawh min pe bawk ṭhîn. Chû mai chu a la ni lo va, buaina hnuhnung ber a lo chhuah hunah chuan, “hrehawm tam tak tuârin Pathian ramah kan lût tûr a ni rêng a ni” (Tirh 14:22) tih hi a awmzia kan hre thiam leh zual dâwn bawk a ni.

`Pathian chhiahhlawh rinawm Johana te meuh pawhin hrehawm leh fiahna an hmachhawn a nih chuan, keini phei chuan kan tâwk ngêi dâwn lo’m ni? (1 Pet 4:12–15 en la.)`