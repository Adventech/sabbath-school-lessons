---
title:  Zir Belhna
date:  12/05/2023
---

Pathian chibai bûkna hi Pathian Lehkhabuin min hrilh a tumte zînga a pawimawh ber pakhat a ni a, mihringte leh Pathian mîten Pathian lung a tihâwi loh fo ṭhin chhan pawh hei hi a ni. Thuthlung Hlui hun lâi khân Pathian mîte chu pathian dang an biak avâng te, milem be mîte tih dân anga Lalpa chibai an bûk avâng tein zâwlneiten an zilhâu na ṭhîn hlê a. Pathian chu chibai kan bûk dâwn nge ni a, pathian dangte chibai kan bûk zâwk dâwn tih hi lei leh vân pum huâpa indona kal mêkah pawh a laimu ber niin, Pathian chibai bûk duh lohna chu Pathian dân zah lohna nên a kal dûn tlat bawk.

“Chibai bûkna hi mihring nuna bet vw thil pawimawh ber pakhat a ni a, Siamtu a awm a ni tih leh, a chanchin kan han hriat chiah hian chibai kan bûk lo thei ṭhîn lo. . . . Nung dama awmte chauhin Lalpa chu chibai an bûk thei a; mi thîte erawh chuan an thei vê lo. . . . Min Siamtu chuan Amah chibai bûkna hmanga A hnêna kan nun hlân tûrin min sâwm a; chu chu a hnên aṭanga nunna kan hmuh lêt theih nân leh, mi dangte tâna kan ṭangkâi theih nân thil pawimawh tak a ni.  Chibai bûkna chu mihring nihphunga bet ve rêng leh, hê khawvêla kan lo awm vê chhan a ni a, mahni hmasiâlna rilrû kan putna lak atâ chhuah zalên kan nih theih nân pawh thil ṭûl tak a ni bawk. Pathian chu chibai kan bûk lo a nih chuan, hê khawvêla kan lo awm vê chhan kan hlen chhuak lo tihna a ni dâwn a; nunna hnâr ber nêna kan inzawmna a chah tawh miâu avângin chatuana boralna lam kan pan mêk tihna a ni bawk ang.”—Ángel Manuel Rodríguez,“The Closing of the Cosmic Conflict: Role of the Three Angels’ Messages,” p. 42.

**Sawi Ho Tûrte**:

`Suala tlu tawh khawvêlah hian Pathianin a siam nih ringawt hi chu a tâwk zo lo a nih tih thu hi ngun takin ngaihtuah la? Eng vângin nge Tlanna thutiam chu kan mamawh tel bawk?`

`Pathian thiltihtheihnain i nuna hnâ a thawh chiang taka i hmuh tawhte kha ngaihtuah la; chumi awmzia chu, mi mal taka Pathianin a hmangaihzia che tilangtu tihna a ni. Tichuan, chu Pathian chu lei leh vân leh a chhûnga thil awmte Siamtu Pathian a ni tih ngaihtuah leh la. Chû Pathian chuan nangmâ nun ngei kha rawn ngaihtuahin, a hmangaih êm êm che a nih chu. Eng vâng nge chu chuan thlamuânna a pêk che bâkah, inngaitlâwmna thinlung pawh a neihtîr loh tehlul ang che ni?`

`Evolution theory-in a sawi hi a dik a nih chuan, min siam chhuah nâna kum maktaduai za tam tak chhûnga thihna, tharum thawhna, chhiatna, hrehawm tawrhna leh mang pukna te hmangtu Siamtu chu chibai bûk tûrin sâwm kan nih tihna a ni dâwn a. Thil ni thei a ni ang em? Ngun takin han ngaihtuah mah teh. Chutih lâiin, Genesis bûin siam kan nih dân a sawi erawh hi chu a dang daih mai. Mahse, Siamtu chu chibai bûk tûra tih kan ni tho bawk sî a. Eng vânga chibai bûk tûr nge kan nih tâk ang? Hê leia kan lo awm dân kum sâng tam tak chhûng a lo thup vâng khân em ni?`