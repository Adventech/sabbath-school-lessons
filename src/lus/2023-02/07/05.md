---
title:  Chanchin Ṭhâ, Rorêlna, Thil Siam
date:  10/05/2023
---

Vântirhkoh pakhatna thuchah hi han en ila. Chatuana chanchin ṭhâ, rorêl hun a lo thleng ta, Siamtu chu chibai bûk rawh u tih thûte a ni mâw? Hêng thu pathumte hi hnâi takin a inzawm kuâl vek a. Rorêlna a thlen a, Siamtu hmâah kan din hunah chuan chanchin ṭhâ chiah hian beiseina min sian dâwn a ni. Paula chuan, “Chutichuan, tûnah zawng Krista Isuaa awm, tîsa dân ang ni lo, Thlarau dân anga awm zâwkte tân chuan thiam loh chantîrna rêng a awm tawh lo” (Rom 8:1, NKJV) tiin a lo sawi a. Tûnah hian thiam loh chantîrna a awm lo a nih chuan, rorêlna a lo thlen hunah pawh a awm dâwn bîk chuâng lo a ni.

Pathian chu Siamtu a ni tih thû hi tûn lâi hun atâna thudik pawimawh êm êm a ni a, a bîk takin Bible thû leh evolution theory chawhpawlh zirtîrna, theistic evolution theory-in Kristian thurin innghahna lungphûm tihboral tuma a beih mêk hunah phei hi chuan a pawimawh lehzual êm êm a ni.

Mahse, hetianga evolution theory-in Kristian thurin a beih vak lâi ngei hian Pathian chuan kohhran pakhat a din chhuak hlauh mai a. Chûng mîte chu an hming aṭang rêng pawhin evolution theory dodâltu an ni tih a hriat nghâl mai a ni. Anni hi Pathian chu Siamtu leh Tlantu a ni tih thutak lungphûm puâng darhtu tûrte an ni.

`Eph 3:9; Kol 1:13–17; Thup 4:11, leh Rom 5:17–19 chhiar la. Hêng chângte hian Isua chu Siamtu leh Tlantu a ni tih engtin nge an sawi?`

Isua chu Siamtu a nihna leh Tlantu a nih bawkna te inzawm hnaihzia hi ngaihtuah la. Siamtu a nihna anga a pawimawhna kan sawi nêp a nih chuan, evolution theory-in a sawi ang hian Tlantu a nihna anga a pawimawhna pawh kan ngâihlu lo ve nghâl mai ang. Isua chu sual lak atâ te, thihna lak atâ te, hrehawm tawrhna lak atâ te leh tharum thawhna lak atâ te min tlan tûrin a lo kal a. Evolution theory erawh chuan sual, thihna, hrehawm tawrhna leh tharum tawhna te hi mihringte lo awm theihna tûra a hmanruâ niin a sawi vê thung. Chuti a nih chuan, Pathianin min siamna atâna hmanrua a hmante aṭang ngêiin min tlan chhuak leh sî ang maw? Zirtîrna hlauhawm tak a va ni êm!

Hei âia pawha la runthlâk lehzual zâwk chu evolution theory-in krawsa Isuâ thihna kha nuihzabûra a siam hi a ni. Eng vâng maw? Paula chuan (Rom 5:17–19 en la) Adama avânga khawvêla sual lo lût leh, Isuâ thihna kha thil inzawm tlat, ṭhen hran theih miah loh niin a sawi a. Chuti a nih chuan, Adama leh Isua kha an inzawm tlat tihna a ni. Amaherawhchu, evolution theory chuan sualna nei lo Adama khân khawvêlah thihna a thlen theih a ring lo bur a, a chhan pawh thihna—kum maktaduai tam tak chhûnga thihnate—kha Adama siam a nih theihna tûra thil thleng ngêi ngâi a nih vâng a ni a ti.

Hei vâng hian, a lo chhuah tirh aṭang rêngin evolution theory hian kraws innghahna lungphûm Bible thû hi a dodâl nghâl chat a. Hetih lâi hian, Seventh-day Adventist-te hi, Siamtu chu chibai bûk tûra khawvêl mihringte sâwmtu an nih avângin, evolution theory dik lohzia pho langtu nung reng an ni vê thung a ni.