---
title:  Siamtu Chu Krawsah A Thî
date:  11/05/2023
---

Lalpa chu min Siamtu a nih avânga chibai bûk tlâk a ni tih hriain, chibai pawh bûk tho mah ila, thil dang awm a la awm cheu mai. A hma lamah pawh kan lo sawi tawh, sawi nawn leh phû êm êm bawk sî chu min Siamtu hi min Tlantu pawh a ni tel tih hi a ni. Min Siamtu Pathian leh min tlantu Pathian hi thuhmun a ni a. “Kan anpuiin, keimahni ang takin mihring siam ila” (Gen 1:26) tia sawitu Pathian tho kha kraws lêrah khân, “Eloi, Eloi, lama sabakthani (chu chu, ‘Ka Pathian, ka Pathian, enga ti nge min kalsan a?’ tihna a ni)” (Mt 27:46, NKJV) tiin a âu a nih kha. Chuti a nih chuan, Pathian chu hlâu tûr kan nih bâkah, châwimâwia chibai pawh bûk bawk tûr kan ni tih hi a chiang hlê mai.

Engtin nge keini suala tlu tawh mihringte hian hetiang thutak ropui êm êm hi a nih dân tûr dik takin kan lo dawnsawn theih ang? A chhân lêt nâna kan tih theih awm chu eng nge ni? Vântirhkoh pakhatna thuchahah hian kan tih tûr chu hrilh kan ni a: “A rorêl hun a lo thleng tâk avângin Pathian chu hlâu ula, châwimâwi rawh u; vân te, lei te, tuifinriat te leh tuihnâ te Siamtu chu chibai bûk rawh u” (Thup 14:7) tiin.

`Johanan krawsa Isua khenbeh a nih thû a ziahna Jn 19:16–30 chhiar la. I chhiar pahin, Isua chu Siamtu a nihzia sawina Bible châng kan târ lan tâkte kha rilru-ah i hre tel dâwn nia. Amahah chuan “thil engkim siam niin, vâna awm te, leia awm te, mita hmuh theihte leh hmuh theih lohte pawh, lalṭhutphahte, roêlna te, lalna leh thiltihtheihna te nên lam. Thil zawng zawng hi Amah hmangin leh Amâ tân veka siam a ni” (Kol. 1:16, NKJV). Engtin nge Pathian hmangaihna ropui taka lo lang chhuak hi kan chhân lêt ang?`

Vântirhkoh pakhatnain Siamtu chu chibai bûk tûra min sâwmna hi krawsa Isua a thih hnû, Amah lo thlîrtu vân mîte leh Krista zuituten “vân te, lei te, tuifinriat te leh tuihnâ te Siamtu” Pathian ni mah se, “mihringte anga lo piangin, bâwihah angah a insiam a, Amah leh Amah a intitlâwm ta zâwk a. Tichuan, mihring anga lo awmin a inngâitlâwm a, thi khawp hiâla thu zâwmin a lo awm ta a, krawsah a thi ta ngei rêng a ni” (Phil 2:7, 8) tih an hriat hnua lo thleng a ni.

Mihringa leia a lo kal hmâa Amah Isua lo hre tawhtute tân chuan a hmuhnawmin a ropui ngawt ang le. Vân mîte pawhin Amah chu chibai an bûk a ni a. Keini, a thisena a tlan chhuahte phei hi chuan min Siamtu leh min Tlantu hi chibai bûk lo thei kan ni dâwn em ni?

`Eng vângin nge krawsa Isuâ thihna kha kan han ngaihtuah hian, suala tlu tawh mihringin krawsa a thihnaah khân thil eng emaw belhchhah theih nei ni tlata inhriatna kan nei ṭhîn hi zirtîrna dik lo tak a nih le? Kan thiltih ṭhatte zînga engte hi nge Siamtun kan tâna thil a lo tih tawhahte khân belhchhah vê theih awm?`