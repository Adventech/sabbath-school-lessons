---
title:  Siamtu Chu Chibai Bûk Rawh U
date:  08/05/2023
---

`Thup 14:7 chhiar la. Engtin nge vântirhkoh pakhatna thuchah hi a tlâng kâwm a nih? Hê rorêl hun thlen tâk thu puânna thuchah hian eng sâwmna hnuhnung nge a siam? (Is 40:26, Jn 1:1–3, leh Rom 1:20 pawh en bawk ang che.)`

Thup 14:7 thû hi Siamtu chibai bûk tûra sâwmna thu chiang tâk nên tihtâwp a ni a. Hê sâwmna hi tûn lâi hun, science zir mi tam zâwk leh Kristiante zîngah ngei pawh, mi tam takin Bible leh Kristian thurin kalh zirtîrna, khawvêla thil nung awmte hi kum tam tak chhûnga thil lo inthlâk danglam chho hret hretin a siam chhuah a ni tih rinna (evolution theory) an pawm tawhnaah phei hi chuan a pawimawh lehzual êm êm a ni. Evolution theory-in a sawi hi a dik a nih chuan kan thurin hi dâwt mai a ni tihna a ni dâwn a. Chu tak chu a pawimawhna pawh a ni rêng a ni.

Thupuan bû-a kan hmuh sâwmna hnuhnung ber hi Bible-a lehkhabu hmasa ber Genesis bû-a zung kaih a ni a. Pathianin lei leh vân leh a chhûnga thil awmte hi A siam a ni tih pawm pawimawhzia kan hre thiam lo a nih chuan, chibai bûk chungchânga lei leh vân pum pui huap indona kal mêka Pathian leh Setana thu inchuhte hi, a awmzia kan hre thiam tak tak thei ngâi lo vang. “A tîrin Pathianin lei leh vânte a siam a” (Gen 1:1) tih thû hi Pathian Lehkhabu pum pui innghahna, a lungphûm a ni a. Lei leh vân leh a chhûnga thil awm zawng zawngte hi a tîra Pathianin a siam vek a ni. Hebrai ṭawnga “siam” tih sawina thumal chu bara a ni a, hê thumal hi thil tih sawina (verb) niin, Amah Pathianin ngeiin thil a tih sawina atân chauh hman a ni ṭhîn.

Pathian thiltihtheihna chuan tâwp chin a neih lohzia kan hriat thiam theih nân, A thil siamte zînga pakhat, nî khi lo ngaihtuah ta ila. Nî khian second khat lek chhûngin hun inṭan tirh aṭanga mihringten petrol, diesel, gas, lungalhthei hmanga tha chakna (energy) kan siam chhuah âia tam daih a pe chhuak a ni.

Nî khi a lian khawp mai a, a kiâr lâi taka hawlh tlang phei chuan mêl 865,000 vêl zeta thui niin, kan awmna lei tiât planet hi chu maktaduai khat lâi a chhûngah a khung theih dâwn a ni. Chutih lâi chuan, nî khi kan awmna galaxy, Milky Way (Mizoten “Thlasik Kawng” kan tih)-a arsi tlûklehdingâwn sîng ruk âia tlêm lo awm zînga arsi pakhat vê mai a la ni leh ta nghâl a. Milky Way-a awm vê tho arsi pakhat, “Pistol Star” an tih mai chuan nî-in tha chakna a pêk chhuah lêt maktakduai sâwm vêl tha chakna a pe chhuak reng a. Hê Pistol Star chhûngah hian nî tiât vêla lian arsi maktaduai khat vêl chu an leng hal hal ang. Chuti a nih chuan, hêngte Siamtu Pathian ropui tûrzia hi engtin nge maw kan hriat thiam phâk ang le?

Thil siamte hian Pathian thiltihtheihzia leh ropuizia an puâng chhuak a. A thiltihtheihna chuan lei leh vânte hi a lo awmtîr a ni mai lo va, kum za tam tak kal ta aṭang khân A mîte tâna ṭha tûr zâwngin hnâ A lo thawk tawh ṭhîn bawk a ni. Amah chu hê khawvêl lo awm ṭantîrtu a ni a, hê khawvêl hi eng tik lâi pawha a chên chilh bâkah, hê khawvêla chêng A mîte hi A thlahthlam ngâi dâwn rêng rêng lo bawk a ni.

`Eng tiangin nge Pathian thil siam ropui leh zâu êm êm mai hian Pathian hmangaihna ngahzia a tihlan? Mihringte hi a thil siamte nêna khâikhin râlah chuan kan tê êm êm mai a, chuti chung chuan kan tân Krista a lo thi tho chu a ni sî a.`