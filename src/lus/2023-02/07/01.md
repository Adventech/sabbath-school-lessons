---
title:  Siamtu Chu Chibai Bûkin
date:  06/05/2023
---

> <p>Chângvawn</p>
> “Nang, kan LALPA leh kan Pathian, ropuina te, châwimâwina te, thiltihtheihna te chu hmu tlâk i ni e; nangin engkim i siam a, i duh avânga awm leh siam an ni bawk sî a,” (Thupuan 4:11).

### Bible Châng Chhiar Tûr
Is 40:26; Jn 19:16–30; 2 Kor 5:17; Kol 1:17; Thup 1:9; 4:11.

Kan thil neihte hi a hlutzia kan ngaihtuah ngâi lêm lo va, a bîk takin kan hmuh fo leh kan lo hriat tawh ṭhinte phei hi chu ngâiah kan neih mai ṭhîn. Entîr nân, naupangte tân chuan an dam chhûng zawnga an hriat an nû leh pâte hi ngâia neih mai a awl hlê dâwn a. Nî leh vân boruak te, kêa kan kalna lei te hi a hlutzia leh ṭangngkâizia kan ngaihtuah ngâi hlawm em le?

Amaherawhchu, hê leia kan lo awm vê theih dân hi kan ngaihtuah ngâi lêm lo tih hi kan hre hlawm em aw? Heti hian han inzâwt ta ila: Eng vângin nge thil eng mah awm lova, thil eng emaw a lo awm zâwk le?

Eng vângin nge kan awmna lei leh vânte bâkah, vâna awm nî leh thlâ leh arsîte khi a lo awm? Kan awmna lei leh vânte mai bâkah, a chhûnga awm nî leh thlâ leh arsîte leh keini mihringte ngei pawh hi awm ta lo ila, engtin nge ni ang? Science zir mîte sawi dân chuan kan awmna lei chauh pawh hi ni lovin, nî leh thlâ leh arsîte pawh khian la awm loh lâi an nei a. Ṭawngkam danga sawi chuan, hêngte hi eng mah lo aṭanga lo awm niin, hetia kan lo awm vê mai hi thil mak lutuk a ni an ti a ni ber. Chutiang chuan, ngaih dân mak tak tak lo vawrh chhuak mah se, kan awmna lei leh vânte hi Pathianin A siam avânga lo awm a ni tih a chiang hlê a; chu Siamtu Pathian chuan a chhûnga thil awmte nên lam hian a siam vek a ni.