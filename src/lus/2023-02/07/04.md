---
title:  Kan Bul Hnâia Awm Reng Pathian
date:  09/05/2023
---

Thil siamte Pathian, nî leh thlâ leh arsîte lo awmtîrtu, a thiltihtheihna mak tak hmanga kan awmna lei Siamtu leh a chhûnga thil nung chi tinrêngte dahtu chu, mi tinte min rawn ngaihsak êm êmtu Pathian pawh a ni bawk a. Aigupta bâwih nihna aṭanga A mîte hruai chhuaktu, thlalêra an vahvaih lâia anmahni kâihruaitu, vân aṭanga manna tlâktîrtu, Jeriko kulh tichimtu leh an hmêlmâte hnehsaktu Pathian a ni. Hê Pathian hian a thiltihtheihna tâwpchin nei lo chu hmangin lei leh vânte hi a siam a; chu a thiltihtheihna tâwp chin nei lo vêk chu kan thlaraute neih tuma beitu sual sipaite hnehna atân pawh a hmang dâwn a ni.

`2 Kor 5:17; Sam 139:15–18; Tirh 17:27 leh Kol 1:17 chhiar la. Hêng Bible chângte hian Pathian chu kan bul hnâia awm reng a nih dân engtin nge an sawi?`

Pathian thu zir mîte (theologians) chuan “transcendence of God” tih an sawi ṭhîn a. A awmzia chu, Pathian chu thil siam zawng zawng chung daihah a awm tihna a ni. Chutih rual chuan, “immanence of God” tih pawh an sawi tho bawk a. A awmzia chu, Pathian chu kan khawvêlah hian engtin emaw a lo chêng vê a, Bible-ah pawh kan hmuh angin thil thleng hrang hrangahte hian hnâi takin a che vê ṭhîn a ni tihna a ni. LALPA chu “hmun chungnung leh thianghliama” chêng a ni a, chutih ruâl chuan, mi thuhnuairawlhte leh inchhîr ngawih ngawihte” hnênah chuan a awm tho bawk sî (Is 57:15). Amah Isua ngâi pawh khân heti hian Amah zuitu rinawmte chungchâng a lo sawi a: “Kei anmahniah, nang keimahah, anni pumkhata a awm a, an famkim theihna tûrin; Nangin Kei mi tîr tih leh, mi hmangaih angin anni hi i hmangaih tih khawvêlin an hriat theihna tûrin” (Jn 17:23) a ti. Hetiang âia inhnaih leh innêl hian a awm theih tawh dâwn chuâng em ni?

Kan Pathian chungchânga thil lâwmâwm êm êm mai awm chu, A ropuina leh A thiltitheihna hi a zâu lutuk a, lei leh vân pum pui a huâp zawh bâkah, keimahni nun ṭheuh pawh a rawn thleng phâk vek hi a ni. Min siam thar leh a tiâm a, Amâ anpui kan lo nih vê theih nân mi chhera mi siam dang lam pawh a tum bawk. Chu chu eng nge ni a awmzia le? Arsi tam tak bâwr khâwmte siama khâi dingtu Pathian chu kan nun theih chhan, kan chêt theih chhan leh kan awm theih chhan Pathian (Tirh17:28) a nih bâkah, thinlung thar kan lo neih a, sualna laka fihlîm kan lo niha, Kristaa thil siam thar kan lo nih theihna tûra kan thinlung chhûnga hna thawktu Pathian pawh a ni bawk a. Kan Pathian chu thil ti thei tak, hmangaihna ngah, min ngaihsak êm êmtu a ni tih han hriat hi a thlamuân thlâk êm êm a ni.

`Pathian chu kan bul hnâi maia awm a nih tih hriat thiamna aṭang hian engtin nge beiseina leh thlamuânna kan lo neih theih ang? Nge ni a, Pathian chuan i thurûk zawng zawngte a rawn hriatpui che avângin i hlâu zâwk aw? Chutiangah chuan engtin nge chanchin ṭhâ hian thlamuânna a pêk che?`