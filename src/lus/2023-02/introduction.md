### Vântirhkoh Pathum Thuchah Chu

Beidawnna Ropui a thlen hmâ chiah chawlhkâr, October 15, 1844 khân Germany rama chêng Lutheran Kohhran member chhûngkaw pakhatah chuan mipa naupang a lo piang a. A hming chu Freidrich Nietzsche-a a ni. Nietzsche-a hi a lo puitlin hnû-ah phei chuan Pathian awm ring lote zîngah pawh a langsâr ber a rawn ni chho va. Kristiante Pathian chu khawthlang mîte ramah a thi mêk nia ngâiin, Kristian sâkhuain ṭhatna kawnga hûhâng a neih pawh hi “felna sala” mîte hnûk lûttu-ah a puh bawk. Kristiante zirtîrna leh ngaih dân, entîr nân, “I hmêlmâte hmangaih rawh” tih te pawh hi mi chak lo zâwkten mi chak zâwk leh thiltithei zâwkte laka an lo invên theihna tûra hmanrua an chher chawp mai nia ngâiin an nuihzat hlê a. Ani ngaih dân chuan Kristianten “sual leh ṭha” chungchâng kan zirtîr dân hi thil hlui, tûn lâi hun atâna hman tlâk tawh loh, hluihlâwn daih tawh tlâk a ni. A lehkhabu ziah pakhat, Thus Sparke Zarathustra tihah pawh a changtupa pakhat chu, “lungphêk hluite chu chhu keh vek rawh u” tiin a sawitîr a (Heta “lûngphêk hluite” a tih hi Thu Sâwm Pêk a sawina a ni).

Kum 1844 kha communism duâng chhuaktu, Karl Marx-a tân pawh kum pawimawh tak a ni a. A lehkhabu hmingthang tak, Soviet Union-in kum 1932-a an tihchhuah, “Economic and Philosophic Manuscripts of 1844” tia hriat lâr tâk kha kum 1844-a a ziah a ni. Khâ lehkhabu-ah khân communist thurin a chher chho ṭan dân a târ lang a; hnathawktu khawvêl hmun hrang hranga awmte chu anmahni rap bettu mi hausâte paih thlâ a, duhthusâm khawvêl an din theih nâna ṭang ruâl tûrin a fuih a ni. 

Kum 1844 kha Charles Darwin-a tân pawh a pawimawh khawp mai. “Essay of 1844” tia hriat lâr lo ni ta lehkhabu-ah chuan, evolution theory sawi chhuahna ṭawngkam hmasa ber pakhat a lo ziak tawh a; mahse, khatih lâi vêl khân chû lehkhabu chu mîte chhiar theih tûra tlângzarh a la ni rih lo thung. Kum 1850-ah On the Origin of Species tih hming pûin chhuah a ni ta a, chû lehkhabu-ah chuan leia nunna nei thil awm zawng zawng hi ṭobul thuhmun vek niin, tih palh thil thûa kum tak chhûng an inthlâk danglam hret hret hnû-ah, tûna an nih ang hi an lo ni ta hlawm a ni a ti.

Amaherawhchu, kum 1844 kha Daniela 8:14-a kan hmuh ni 2,300 hrilh lâwkna lo thlen famkimna a ni a. Khâmi kum vêk khân Beidawnna Namênlo tâwktute zînga mi ṭhenkhat chuan, khawvêl pum tuâm chhuak vek tûr kohhran thar dinin, chu kohhran thuchah ken laipui ber chuan Marx-a zirtîrna te, Nietzsche- zirtîrna te leh Darwin-a zirtîrna te chu a rawn hniâl ta nghauh nghauh mai a ni. 

Marx-a ngaih dân kalh chiahin Seventh-day Adventist kohhran chuan, khawvêl chanchina thil thlengte hi Krista leh Setana inkâra indona ropui tak thleng mêkin a rawn hrilh fiah zêl tih an puâng a. Tichuan, khawvêl hi mihringte siam khawtlâng nun ṭha famkim a thlen hunah ni lovin, ropui taka Pathian chatuan lalram din a nih hunah zâwk a tâwp dâwn a ni an ti. 

Darwin-a zirtîr dân ang lo takin, Seventh-day Adventist kohhran chuan ‘nunna hi tih palh thil thûa leilung lo inthlâk danglamin a rawn siam chhuah ni lovin, Siamtu Pathian thiltihtheihnain a din a ni zâwk a. Chû Pathian chuan ni ruk chhûngin leiah hian nunna siamin, a ni sarih nî chuan a lo châwl ta a ni’ an ti. 

Nietzsche-a sawi dân kalh chiahin, Seventh-day Adventist kohhran chuan ‘Pathian hi a awm lekfang ni mai lovin, mi zawng zawng tâna a siam ṭhatna dân, “Thu Sâwm Pêk” hi a rorêlna tehfung a la ni reng a, hêng dânte hi mihring zawng zawngin an zawm vek a la ngâi reng’ tih an puâng bawk.

Hêng lehkhabu pathumte hi kum 1844-ah vek ziak a lo ni a. A makin ngaihtuahna pawh a tikal thui hlê mai. 

Marx-a te, Nietzsche-a te, Darwin-a te kha mi ropui leh hûhâng nei lian tak vek an ni a, an lehkhabu ziak ṭheuhte pawh hian mihringte-ah siam ṭhat thei tawh rêng rêng loh tûr thil hlauhawm a tak thlen bawk. Nimahsela, hêng zirtîrna dik lo tak tak lêng vêl kârah hian, Pathian chuan khawvêl hi a thutak hriatna remchâng nei miah lo tûrin a hnutchhiah lo thung a. Hêng ngaih dân hlauhawm tak takten khawvêl a tuâm mêk lâi tak hian, “Seventh-day Adventist Kohhran” tia pâwla la insiam tûr chêt lâkna (movement) ropui tak a lo awmtîr ta a ni. Chû kohhran chuan khawvêl hnênah ni hnuhnung atâna pawimawh êm êm thutak—Vântirhkoh Pathumte Thuchah hi a puâng ang a. Chûng thuchahte chuan a hma lama kan sawi tâk, mi bum hmang pathumten an theh darh zirtîrna dik lo leh, bumna thûte chu a rawn hniâl thla dâwn a ni.

Vântirhkoh pathumte thuchah puân darh hi Seventh-day Adventist Kohhran din chhan bulpui ber pawh a ni bawk a. Hêng thuchah pathumte hi a laimu takah chuan chanchin ṭha, thianghlim leh hriat thiam awlsam niin, kân tûn hun atâna “tûn lâi thudik” (2 Pet 1:12, NKJV) a ni bawk. 

Tichuan, tûn kuartarah hian vântirhkoh pathumte thuchah chanchin kan zir ho dâwn a ni. 

_Zirlâi buatsaihtu Mark Finley-a hi Connecticut, USA-a piang leh sei lian a ni a. Khawvêl pum huâp pawha kan thuhriltu neih lâr berte zînga mî niin, kum 2005–2010 chhûng khân General Conference-ah vice president a lo ni vê tawh nghê nghê a. A pension hnû-ah pawh General Conference president puibâwmtu ṭangkâi tak a la ni zui zêl a. A nupui, Ernestine-i nên fa pathum neiin, tû pangâ an nei tawh a ni._