---
title:  Tâwpna Huna Pathian Mi La Bângte
date:  30/03/2023
---

Setana chuan Krista hi vâna helna a chawh chhuah tirh aṭang khân a do zui ta ngar ngar a (Thup 12:7). Khatih hun lâia a tum leh, tûnah pawh a tum ber la ni tho chu, lei leh vân zawng zawng chunga thuneitu nih a ni (Is 14:12–14 chhiar la). Ni hnuhnunga a helhkam lian ber tûr pawh Pathian mîte an ni ang. Thup 12:17 hian dragon (Setana) chu hmeichhe (kohhran) chunga a thinur thû leh, a thlah la awm chhunte do tûra a kal chhuah thû a sawi a. Hê ṭawngkam, “a thlah la awm chhunte” tih hi Sapṭawng Bible pakhat, King James Version-ah chuan “a la bângte” tia lehlin a ni. Pathian mi la bâng, Kristâ laka rinawm tlatte chuan Kristâ thutak an zâwm a, rinawm takin a ram zauh zêl nân hnâ an thawk bawk ṭhîn a ni.

`Thup 12:17 chhiar la. He lâi chângin Pathian mi la bâng, ni hnuhnunga a kohhran ziarâng a sawi chu eng engte nge ni?`

Thup 12:17-ah hian Setana (dragon) chu Pathian kohhran, hmeichhe chunga a thinur thû kan hmû a. A thinur chhan pawh hêng mîte hian Pathian thupêkte chu an zâwm vâng niin, anmahni a tihboral theihna tûr a nih dâwn phawt chuan eng mah tih hreh a nei dâwn lo.

Nakînah phei chuan Pathian mîten thil an lei emaw, an hralh emaw theih vê lohna tûrin khawvêl sawrkârte hi dân a la siamtîr dâwn a, chumi zâwm vê lote chuan tân ina khung leh tihhlum hial pawh an la tâwk ang (Thup 13:14–17 en la). Setanan Isua kha tihthih hlen tum viâu mah se, a lo hlawhchham tawh a; chuvâng chuan Kristan a hmangaih ber a kohhran hi tiboral a la tum vê leh dâwn a ni. Khawvêl indona hnuhnung ber hi Middle East-a lo thleng tûr a ni lo va, khu lâi vêla buâina lo chhuak ṭhînte khu Harmaggedon indona a ni hek lo. Chû indona chu khawvêl hmun hrang hranga awm, Pathian mîte rilrû-ah hian beihin a awm dâwn zâwk a. Ngaih dân leh duh dân inang tak tak pahnih, Krista leh Setana indona a ni ang. Hetah pawh hian tuâldâwih a awm theih leh dâwn chuang lo va ni.

Hê indona hnuhnung bera zawhna pawimawh ber chu, “Khawihah nge i rinawmna i dah a? Tu rawng nge i bâwl zâwk dâwn?” tih a ni ang.  Vân chuan Kristâ hmangaihnain a hîp hneh êm êm, a khawngaihnain a tlan chhuah tawh, a thiltumte tihhlawhtlinsak ngei tum, Thlarau Thianghlimin thiltihtheihnaa a thuâm leh, a thupêkte zâwm ṭha êm êm ringtute chu lo thih phah hiâl dâwn pawh ni se, a ram zauh zêlna atâna thawk tûrin a sâwm a.

Kan khawvêl hian buaina nasa tak a la tâwk dâwn. Nimahsela, Isua avângin, Isua zârah leh Isuâ hmangin hnehna kan chang ngei dâwn a. Amaherawhchu, amah nên inzawma kan awm reng a ngâi thung. Chu chu rinna, thuâwihna kawnga mi hruaitu rinnain kan ti thei a. Keimahni duh leh duh loha thû a ni e.

`Engtin nge Thup 12:17-in a sawi hi nangmâ nun ngeiah, Kristian i nihna anga i thil tawnah a takin a lo thlen vê tawh ṭhin le? A awmzia chu, engtiang kawngtein nge nangmâ nunah khân indona ropui hi beih a lo nih ve?`