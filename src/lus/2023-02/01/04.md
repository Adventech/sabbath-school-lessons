---
title:  Isuan Hnehna A Chante Chu Pawmin
date:  28/03/2023
---

Bible-a kan hmuh ang hian, Isua khân Setana nêna an inbeih rêng rêngah hnehna a chang zêl ṭhîn a. Ani chu hnehtu ropui tak niin, sual thiltihtheihnate chu a tudawl zêl ṭhîn. Isuan Setana thlêmnate a lo hneh vek tawh a ni tih hi chu rin a harsa vak lo va; mahse, chumi rin mai chu a tâwk lo sî lo; Kristâ hnehna chan hi keimahni hnehna pawh a ni vê nghâl tih kan ring ngam tûr a ni.

`Thup 12:10 chhiar la. Nangmah hêktu chu vân aṭangin “paih thlâk” a ni tawh tih i hriat hian i thlâ a muâng sawt em?`

Indona chu leiah hian la kal reng tho mah se, Setana erawh a tlâwm tawh a.  A va lâwmawm êm! Kristan khawvêl chanchinin a vâwrtâwp a thlen hunah hnehna a la chang dâwn a ni mai lo va, keimahni mi mal nun ṭheuha sual chakna leh thiltihtheihnate pawh min hnehsak thei bawk. Kristiante zîngah ṭhenkhat chu Setana hneh tawh hnû nia ngâiin an beidawng êm êm ṭhîn a; an ngaihtuahna leh thil chîn ṭhan ṭha lote chu Kristan a hnehsak thei a ni tih hre lovin, anmahni’n hneh an lo tum vê ngat ngat ṭhîn.

`Thup 12:11 chhiar la. He lâi thû-ah hian hnehna kan chang ngêi dâwn a ni tih kan hriat theih nân eng thû nge Kristan a sawi?`

Kohhran pasarihte hnênah Kristâ thuchahah khân vawi sarih ngawt “a hnehtu apiang” tih ṭawngkam kan hmû a. Tichuan, Thup 12:11-ah pawh hian hê hnehna thû bawk hi kan hmu leh ta. “Hneh” tih thumal hi a ṭawng bul lam Grikah chuan nikao a ni a. A ngialngana lehlin dâwn chuan “hneh, hlawhtling, chakna changa lo kal” tih tûr a ni ang. Kan tâna hnehtu nih theih dân kawng a sawi hi lo chhinchhiah ila. “Berâmno thisen avâng” chauhin hnehtu kan ni vê thei dâwn a ni tih tih chiang takin a sawi a ni (Thup 12:11).

Thupuan 5:6 kan chhiar chuan, Johanan inlârna a hmuh thû kan hmû a; chu inlârnaah chuan vân lam lo hawiin “Berâmno talh tawh hnû ang” a hmû nih kha. Kristâ inthâwina siam kha vâna awm zawng zawngten an rawn thlîr rawn ber chu a ni a. Pathian hmangaihna chuan tâwp chin a nei lo va, a thûkzia pawh chhût zawh ruâl a ni lo tih hi krawsa Isuâ thihna âia chiang zâwka lantîr thei thil dang eng mah a awm lo.

Kristan kan tâna a lo tih tawhte rinnaa kan han pawm chiah hian, kan leibat chu thâi bo a ni nghâl ṭhîn a; Pathian mithmuhah ṭha famkim kan lo ni ta bawk. Kan sualte chu ngaihdam a ni a (Kol 1:14, Eph 1:7, Kol 2:14), “kan ûnaute hêktu. . . chu paih thlâkin a lo awm ta bawk a ni (Thup 12:10). Tlan tawh, hnehna chang, chhandam tawh kan ni a; mahse, chutiang kan nih theihna chhan chu keimahni thil ṭha tih vâng ni lovin, Kristan kan tâna hnehna a lo chan tawh vâng zâwk a ni.