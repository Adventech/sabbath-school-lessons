---
title:  Setana A Tlâwm—isuan Hnehna A Chang
date:  25/03/2023
---

> <p>Chângvawn</p>
> “Tichuan, dragon chu hmeichhe chungah chuan a lo thinur a, a thlah la awm, Pathian thupêkte zâwma Isuâ hriattîrna thu pawmte chu do tûrin a kal ta a,” (Thupuan 12:17).

### Bible Châng Chhiar Tûr
Is 14:12–14; Dan 7:25;  Eph 5:25–27, 32; Phil 3:9; Thup 12; 13:14–17.

Cormac O’Brien-a chuan lehkhabu pakhat, Outnumbered: Incredible Stories of History’s Most Surprising Battlefield Upsets tih ziakin, chû lehkhabuah chuan sipai tlêmtê-ten anmahni âia tam daihte laka hnehna an chan tâk dânte a sawi a. Carthage khaw mi Hannabil-a sipaite chu 55,000 vêl an ni a; mahse, “tû ma hneh theih loh tûr” nia an ngaih Rome sipai 80,000 rual zet chu an hneh tlat mai. Grik mi Alaxander Ropuia pawhin Persia ram ropui tak a lâk dân min hrilh bawk a.

Keini pawh hi kan hmêlma fing vervêk tak nên thih leh thih, dam lah dam tiin kan inbei mêk a ni a. Kan hmêlma sipaite hian min tam hnehin, indo dân phung pawh keini âi chuan hre tak an ni bawk. Sual sipaite chu hneh ruâl ni âwm pawhin an lang lo va. A chak lo zâwkah kan ṭang ngêi dâwn niin a hriat bawk. Hnehna chu kan chan tûrah kan ngâi ngam lo hrim hrim a. Mihringte thlîrna aṭang ngawt chuan Setana sipaite chuan min hnehlâk ngei dâwn niin a lang.

Setana sipaite hian min tam hneh hlê a, keini âi chuan thil an ti thei zâwk daih pawh a ni ang, an mi beih dânte chu lo râwvâ eng ang mah se, Isua zârah hnehna kan la chang dâwn tho thung a. Chuvâng chuan Pathian hnênah lâwmthu i sawi ang u. Bible-a lehkhabu hnuhnung ber, Thupuan bu thupui ber chu “Setana a tlâwm a, Isuan hnehna a chang” tih hi a ni. Hê indona beih a nih dân chu Thupuan 12-ah târ lan niin, chu chu tûn kâra kan zir tûr hi a ni a. Tûn kâra kan thil zir hian Thupuan 14 awmzia leh vântirhkoh pathum thuchah hre thiam tûra inbuatsaihna ṭha tak chu min pe dâwn a ni.