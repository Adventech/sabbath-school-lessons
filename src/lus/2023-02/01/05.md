---
title:  Thlalêra Tlânbo Hmeichhia Chu
date:  29/03/2023
---

`Thupuan 12:6 chhiar la, chumi hnuah Thup 12:14–16 chhiar leh ang che. Hêng châng pathumte hian eng chungchâng nge an sawi? Setanan “hmeichhia” (Pathian kohhran) a beih hun chhûng rei zâwng leh, Pathianin A mîte tâna ruahmanna a siam chu eng nge ni?`

Thup 12:6-in a sawi ‘ni 1,260’ hi Thup 12:14-a kan hmuh ‘hun khat leh hunte leh hun chanvê’ nên hian thuhmun a ni a. Hê hun hrilh lâwkna tho hi Dan 7:25-ah te, Thup 11:2, 3-ah te leh Thup 13:5-ah te pawh kan hmu bawk. Hêng ṭawngkamte (hmeichhe thla nei, thlalêra han kal hi a tak taka awm thei a ni lo hrim hrim a) hi entîr eng emaw neia hman a nih avângin hêng hrilh lâwknaahte hian hun chungchâng sawina a ni tih kan hriat a ngâi. Hrilh lâwknaah chuan ni khat hian kum khat a tluk a ngaih a ni ṭhîn (entîr nân, Num 14:34 leh Eze 4:4–6 te hi chhiar ang che).

Thup 11:2-a kan hmuh hun hrilh lâwkna hi a awmzia sawi fiahin Andrews Study Bible chuan heti hian a sawi a: “Chuvângin historist interpreter-te (Bible-a hrilh lâwkna kan hmuhte hi thleng tawh a awm a, tûna thleng mêk a awm a, lo la thleng tûr pawh a awm a ni tih ringtute) chuan, ni 1,260 tih hi kum 1,260 sawina niin an ngâi a, chumi chu A.D. 538 aṭanga A.D. 1798 kha a ni an ti (Thup 11:2 thu sawi zâuna, p. 1,673). Hemi hun chhûng hian kohhran kal sual chuan—dik lo taka thil ti ṭhîn sawrkâr nêna ṭang dûnin, Pathian mi rinawmte a lo tiduhdah tawh ṭhîn a, a châng phei chuan a tihlum hiâl ṭhîn a ni.

Hemi hun chhûnga Bible ringtu Kristianten tihduhdahna râpthlâk tak an tuâr kha, sual leh ṭha indon tawpna pêng pakhat a ni a. Hun laihâwl vêla thleng thim chhah tak hnuai aṭang chuan lo chhuakin, Kohhran Siamṭhatna hun lâi vêl khân mîte chu duhthlan tûr chhawp chhuahsak an ni ta. Pathian Thu-in a sawi chu rinawm takin an zâwm mai dâwn ngê ni a, puithiamte leh kohhran hotu sângte thu an zâwm zâwk ang? Hemi ṭum pawh hian thutak bawkin hnehna a rawn chang leh ta a, Pathian chuan dodâlna nasa tak kârah pawh a laka rinawm tlat mi eng emaw zât a nei leh ta a ni.

Hêng châng pathumahte hian Pathianin a kohhrante a ngaihsakzia sawina ṭawngkam a awm nuâl a; chûng thûte chu a ngaihnawm bâkah, a thlamuânpuiawm hlawm hlê bawk. Thup 12:6 hian “Pathianin a lo buatsaih hmun” (NKJV) tih ṭawngkam a hmang a. Thup 12:14 hian hmeichia chu thlalêra a awm chhûng zawng châwm a nih thû a sawi a; Thup 12:16 pawhin “leiin hmeichhia chu a ṭanpui a” tiin a sawi bawk. Pathian chuan a kohhranin tihduhdahna namên lo tak an tawrh lâi khân, an mamawh a lo ngaihtuahsak tawh ṭhîn a. Khatiang chiah khân tâwpna huna a kohhran la bângte tân pawh a la ti vêleh dâwn a ni.

`Fiahna leh harsatna i tawh hun, beidawng taka awm thei dinhmuna i din lâia Pathianin bihrûkna hmun a rawn ngaihtuahsak che a, a rawn châwm dân che kha han sawi teh. Engtin nge Pathianin i mamawh ber lâiin i mamawh tak chu a rawn pêk che?`