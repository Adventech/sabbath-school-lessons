---
title:  Zir Belhna
date:  31/03/2023
---

Pathianin duh thlan tûr dang a nei lo tih pawhin kan sawi thei âwm e: Amah hmangaih thei leh mi dangte pawh hmangaih thei mihring neih a duh a nih chuan, zalênna nei tûra a siam a ngâi tlat. Zalênna an nei a nih loh chuan hmangaihna a nei thei dâwn lo va, chuti a nih chuan hmangaihna awm tel lovin engtin nge kan khawvêl hi a awm ang? Mi ṭhenkhaten an sawi dân ang hian rilru pawh nei lo khâwl chi khat, a siamtu’n a tih tûra a duân sâ ang chauh ti thei, duh thlan theihna leh thlanna châng pawh hre miah lo kan ni dâwn tihna a ni ang. Chutiang chu nih a châkawm loh khawp mai a, keimahnin nia kan inhriat dân pawh a ni lo hrim hrim bawk. Kan zînga tu hian nge kan hmangaih kan nû leh pâte, kan fâte, kan kawppuite hi thil dang ni lovin atom inrem khâwm satliah mai niin ngâi le?

“Hmangaihna dân chu Pathian sawrkâr innghahna bul a ni a, chuvângin chhia leh ṭha hriatna nei a mîte hlimna chu a felna dân ropui tak takte rem thlapa an nun leh nun lohah a innghat. Pathian chuan a thil siam zawng zawngte hi a nungchang hluttu aṭanga lo chhuak hmangaih rawngbâwl hnâ thawk tûrin a beisei a. Tihluihna hmanga thu inâwihtîr ang hi a nuâm tihzâwng a ni lo. Mî zawng zawng hnênah duhthlanna zalên tak a pê a, a pêk chhan pawh anmahni duh thû rêngin a rawngbâwl se a tih vâng a ni.

“Thil siam zawng zawngte hian hmangaihna rinawmna an neih chhûng chuan lei leh vân zawng zawngah hian inremna dik tak a awm reng ang. Vân mîte khian an Siamtu thiltum hlen chhuah chu an hlimna a ni a. A ropuina lantîr leh, amah châwimâwi chu nuâm an tih zâwng tak a ni bawk. Pathian hmangaihna chu an dah chungnun ber a nih chhûng chuan mi dangte hmangaihna an neih bâkah, anmahni hmâ an sial thei ngâi lo va. Vân mîte inlungrualna tichhe thei eng thil mah a awm lo hrim hrim a ni.”—Ellen G. White, Thlahtubulte leh Zâwlneite, pp. 34, 35.

**Sawi Ho Tûrte**:

`Eng vângin nge Thup 12 hi tâwpna huna buaina lo thleng tûr han ngaihtuah hian vântirhkoh pathumte thuchah thuhmahruaia hman a inhmeh êm êm?`

`Eng tiangin nge Thup 12 hian nî tina fiahna leh thlêmna i hmachhawn ṭhinte kha i hneh thei a ni tih beiseina a pêk che?`

`Mi ṭhenkhat chuan kan thiltihte hi kan tih chhan chu kan nû leh pâte aṭanga kan chhawm chhoh zêl zepui eng emaw avâng leh, kan lo seileina hmun leh hunin a zir emaw, zir loh emaw vâng niin an ngâi a. Chû chu i pawmpui vê em? Kan duhthlanna siam hian kan nungchangah eng nge nghawng a neih? Kan duhthlanna leh kan nuna Pathian thiltihtheihna hnathawhin inlaichîn tawnna a neih dân hi han sawi ho teh u.`