---
title:  Setanan Krista A Beihna
date:  27/03/2023
---

A tîr aṭang rêngin (Thup 12:4, 5 chhiar la) Setana chuan Krista hi tiboral a lo tum tawh a. Mahse, a la hlawhchham zêl thung. Entîr nân, Krista a lo pian khân vântirhkohin Mari leh Josefa-te chu Herodan thah tumin ruahmanna a siam a ni tih a rawn hrilh a; chutichuan, Aigupta ramah an tlânchhe ta a nih kha. Thlalêrah khân Isuan Setana thlêmna hautak ber berte chu a lo hmachhawn tawh bawk a; mahse, Pathian Thu, “Tih ziak a ni” tih hmangin a invêng tluan chhuak parh thei thung. Krawsa a thih khân, min hmangaihna sânzia tilangin, sual avânga hremna lak atâ min chhan chhuak a ni tih a puang chhuak a. Thlân atâ a lo thawhlehna hmang khân, kan tân Puithiam Lalber a nihna angin, kan nuna sual thiltihtheihna awm lak atâ min chhan chhuak bawk a ni.

**Thup 12:4–6, 9; Eph 5:25–27, 32 leh Sam 2:7–9 hi chhiar la, tichuan a hnuaia entîrna ṭawngkam hrang hrangte hi a awmzia sawi ang che:**

`Dragon`

`Hmeichhia`

`Fapa/mipa naupang`

`Thîrtiang`

Bible-ah hian rorêltu nihna emaw, thuneihna emaw sawina atân “thîrtiang” hman a ni ṭhîn a. A awmzia chu thîrtiang hian engkimtithei, hneh theih loh rorêltu nihna a entîr tihna a ni. Isua khân kan tawn ang thlêmna chi hrang hrangte hi a lo hmachhawn vê vek tawh a; mahse, chûngahte chuan hnehtu a ni zêl. Setana chu hneh tawh hnû hmêlmapa a ni a. A lakah hian Isuan a nun, a thihna leh a thawhlehna hmangin hnehna a lo chang tawh a ni. Setana chu Isuan Kalvari krawsah khân a lo hneh tawh avângin, keini pawh hi hnehna changtu kan lo ni vê thei ta a. Setana laka Kristan a chan hnehna kha hnehna famkim chu ni tho mah se, Krista leh Setana inkâra indona ropui thleng mêk hi chu a la tâwp rih lo thung.

Nimahsela, Kristan kan tâna a lo tih tawhte chu rinnaa kan lo pawm chiah hian, kan sual leibâte chu thâi bo nghâl niin, kan sualte pawh ngaihdam a lo ni ṭhîn a. Pathian hmâah chuan ṭha famkima dingin, Kristâ felnaa thuâm kan lo ni ta ṭhîn a ni. Paulan, “Mahni felna, dân laka felna chu nei lovin, Krista rinna azâra felna, rinna avânga Pathian laka felna chu nei zâwkin” (Phil 3:9, NKJV) a lo ti a. Ngaihdam kan nih tawh hnû chuan eng thilah mah mawhchhiat theih kan ni tawh lo. Isua khân chatuan atân sual leh thil ṭha loten amaha thil chhe ber ber an tih theih zawng zawng chu a lo hneh vek tawh a. Sual chu a chakna leh theihna zawng zawnga beiin a lo hneh tawh. Isua chu rinnnaa kan pawm a nih chuan, a hnehna chan kha keimahni hnehna pawh a ni vê nghâl dâwn a ni.

`Eng vângin nge Kristan Setana a hneh azâra chhandamna chang kan ni tih inhriatna neih hi kan tân a pawimawh êm êm? Engtin nge Filipi 3:9-a Paula thu sawi hi keini pawhin a takin kan lo chan vê theih ang?`