---
title:  Vâna Indona chu
date:  26/03/2023
---

Thupuan 12 hian kum tam tak chhûng lo kal tawh, sual leh ṭha indo tawn dân chanchin ngaihnawm tak chu min hrilh a. Chû indona chu vâna inṭan niin, a tâwpna hmun tûr erawh lei hi a ni vê thung. Hêng a thil sawite hi hun hrang hrangah a indawta lo thleng zêl a ni a, vâna Setana a lo hel tâkna aṭanga inṭan kha niin, ni hnuhnunga Pathian mîte dimdâwihna nei miah lova a beih thleng a huâm ang.

`Sual leh ṭha inbeih tawn thu sawina Thup 12:7–9 hi chhiar la. Engtin nge hetiang thil hi vânah a thlen theih le? Hêng châng pathumte hian mihringten duhthlanna zalên kan nei a ni tih hre thiam tûrin min pui em?`

Duh thlang tûra zalênna neih hi vânah leh leiah pawh, Pathian sawrkâr innghahna lungphûm a ni a. Pathian chuan vânah a ni emaw, leiah a ni emaw robot a siam lo. Mihringte hi Pathian anpuia siam kan ni a; chuvâng chuan thil dik leh dik lo, thil ṭhâ leh ṭha lo thliâr hrang a, a dik zâwk, a ṭha zâwk chu thlang thei kan ni.

Duh thlang tûra zalênna kan nei leh, hmangaih thei kan nihna hi hnâi taka inzawm tlat a ni a. Duh thlang tûra zalênna kan neih hi lâk bosak ni ta ila, hmangaih thei kan nihna pawh a bo chhawm vê nghâl ang, a chhan pawh tihhluihna emaw, nawrna emaw avânga hmangaih ngawt theih a nih loh vâng a ni. Hmangaihna hi duhthlanna zalên kan nei a ni tih a lo lan chhuahna a ni a. Vâna vântirhkoh zawng zawng khân, Pathian hmangaihna lo chhâng lêt tûrin emaw, mahni hmasialna, chapona leh mahni induhtâwkna nêna lo hnar tûrin emaw duh an thlan a ngâi a. Hmangaihna chuan vâna vântirhkohte kha chatuan daih duhthlanna nên a lo hmachhawn tawh ang chiahin, Thupuan chuan keini pawh leia buaina hnuhnung berah hian chatuan daih tûr duhthlanna min chhawp chhuahsak vê a ni.

Hê indona ropuiah hian tuâldâwiha awm theih a ni ngâi lo va (Lk 11:23 chhiar rawh), leia indona hnuhnung ber lo thleng tûrah pawh hian kan ṭan lam chu kan tihchian ngei a ngâi ang. Vântirhkohten Isua lama ṭan emaw, Setana lama ṭan emaw thû-ah duh an thlan ṭheuh a ngâi ang chiah khân, mihring zawng zawng pawh hian tâwpna hunah chuan duhthlanna hnuhnung ber, sût leh theih ngâi tawh lo tûr chu kan siam a ngei a ngâi dâwn a. Tû lakah nge kan rinawmna kan lantîr ang a, tu nge chibai kan bûk ang a, tû thû nge kan zawm ang? Hê zawhna hi mihringten kan chhân ngei a lo ngâi tawh ṭhîn a, keini tâwpna huna chêngte phei hi chuan mak leh hmuhnawm taka kan chhân a ṭûl dâwn a ni.

Mahse, kan tâna thu lâwmawm êm êm mai a awm: Thupuan 12 hian buaina lo thleng tûrah chuan Kristan hnehna a chan tûr thû min hrilh a, kan zavâia kan tih ṭheuh tûr ni ta chu: duhthlanna zalên kan neih hi hmanga, a lama ṭan thlan a ni. Hnehna chang tûr zâwk a ni tih kan lo hriat sa vek lama ṭan thlang thei kan ni hi kan va nihlawh êm!

`Duh thlang thei tûra zalênna kan neih hi a hlûin a thianghlim khawp mai a. Isuan hê thilpêk hi krawsa Amah la hruai thleng thei a ni tih a hre sâ chungin min pe tho a ni tih hi ngaihtuah ang che (2 Tim 1:9 chhiar rawh). Hê thilpêk thianghlim, man to tak ni bawk hi eng tiang taka fîmkhurin nge kan hman ang?`