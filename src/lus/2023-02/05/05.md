---
title:  Vân Biak Bûka Pindan Inhawng
date:  26/04/2023
---

Thup 4-ah hian Johanan vân lam an han thlîr chho a, vân kawngkhâr inhawng a hmuh thû leh, âw-in, “Hetah lo chho rawh, tichuan, tûn hnua thil lo awm tûrte chu ka entîr ang che” (Thup 4:1) tia a hrilh thû kan hmû a. Sual leh ṭhâ indona kal mêka thil thleng tûrte chu a lo hriat lâwk theih nân vân biak bûk kawngkhâr inhawng aṭanga thlîr tûrin tirhkoh Johana hi Isuan a sâwm a. Keini pawh hian Johana thuziahte hmang hian chu kawngkhâr inhawng aṭang vêk chuan thlîrin, chatuan tlanna ruâhman chu kan lo hmu vê thei a. Vân rorêlna pindana an thu rêlte chu kan lo hre vê vek thei ta. Sual leh ṭha indona ropui kal mêka an thu inchuh ber chu kan mithmuh ngeiah a rawn lang ta a ni.

`Thup 4:2–4 chhiar la. Hetah hian Dan 7-a kan hmuh rorêlna nêna inang eng thilte nge awm?`

Hemi hmun hi lalṭhutphah awmna pindan a ni tih a chiang a. Pa Pathian chu vântirhkohten an din huâl lalṭhutphahah chuan a ṭhû a. Lalṭhutphah aṭang chuan khawpui rî leh kâwlphê te a lo chhuak a, chu chuan Pathian rorêlnate a entîr. Thup 4:4-ah hian lalṭhutphah vêla upa 24-te an ṭhut thû kan hmu bawk a.

Hêng upa 24-te hi tute nge ni? Hmâsâng Israel-te hun lâi khân biak bûka rawngbâwl hna thawktu Levia chîte kha pâwl 24-ah ṭhen an ni a. Hêng puithiamte hi Pathian hmâa Israel mipui âiawhtu an ni. 1 Pet 2:9-ah chuan Thuthlung Thar huna ringtute chu “chi thlan,” “lal puithiamho” an ni tih thû kan hmû a. Chuti a nih chuan, hêng upa 24-te hian tlan tawh zawng zawngte âiawhin, eng tik nî-ah emaw chuan Pathian lalṭhutphah hmâah hlim takin an la ṭhu dâwn a ni maithai e. A nih loh pawhin, Kristâ thawh ruâla lo tho vê mi thianghlim, Amâ ruâla vâna chho vê tâte kha an entîr pawh a ni maithei bawk (Mt 27:52; Eph 4:7, 8).

A eng pawh chu lo ni se, hei hi thil hriat nuâm tak chu a ni hrim hrim tho mai. Lei aṭanga Isuan a tlan chhuah mi ṭhenkhat chu Pathian lalṭhutphah hmâah an awm dâwn tihna a ni a. Chûng mîte chuan keimahni pawhin kan hmachhawn ang thlêmnate hi an hmachhawn vê vek a. Amaherawhchu, Kristâ khawngaihna leh Thlarau Thianghlim thiltihtheihna azârah an hneh ta a ni. Hêng mîte hian “puân vâr” an sin a, chu chuan an sualte hliah khuha tlen fâisaktu Kristâ felna a entîr. Rangkachak lallukhum an khum ṭheuh bawk a, chu chuan sual nêna an inbeihnaah hnehna changtu zâwk niin, rinnaa khat ringtu, Pathian lal chhûngkaw zîngah an lo tel vê ta a ni tih a entîr ve thung.

Vâna awm lalṭhutphahah chuan Pathian a ṭhut thû kan hmû a. Chu lalṭhutphah vêlahte chuan vântirhkohte leh vân mîte an ding ṭhup bawk a. Chutih lâi tak chuan vântirhkoh zawng zawngte chuan fakna hla ropui êm êm, “Nang, kan LALPA leh kan Pathian, ropuina te, châwimâwina te, thiltihtheihna te chu hmu tlâk i ni e; nangin engkim i siam a, i duh avânga awm leh siam an ni bawk sî a” (Thup 4:11) tih chu an sa rual ta ṭhup ṭhup mai a ni.