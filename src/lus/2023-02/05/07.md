---
title:  Zir Belhna
date:  28/04/2023
---

Hrilh lâwkna Thlarauvin ni hnuhnung, rorêlna hun leh khawvêl tâwpna huna Pathian mîte dinhmun tûr a lo sawi hi i han chhiar teh ang.

“An beisei awm chhun chu Pathian khawngaihna a ni a; an invênna awm chhun pawh ṭawngṭâina a ni. Josuan Vântirkoh hmâa a dîl ang khân a la bâng kohhran pawh hian thinlung keh sawm vekin leh rinna tak tak nên an âiawha ding Isuâ zâra ngaihdamna leh chhanchhuahna chu an dîl vê ang. An sualzia hriatna chiang tak an nei ang a, a chak lohna leh an tlin lohna an hmû ang a, beisei tûr rêng nei tawh loh an nihzia pawh an hre chhuak bawk ang. Thlêmtu chu puithiam lalber Josua hêk tûra a sîra a lo ding ang khân anmahni hêk tûrin a ding a. An thawmhnaw hâk bawlhhlawh tak, an nungchang fel hlel lâite chu a lo kâwk a. An chak lohna leh an âtna, lâwmna châng an hriat lohna sual leh, Krista an an lohna lâi, an Tlantu timualphotu chu a sawi chhuak zuah zuah mai a. . . . Pathian mîte chu an va han dik lo tehrêng êm!

“Setana hian a thlêm avânga thil sual an tih tâkte chu a hre chiang êm êm mai a, chûngte chu a uâr thei ang bera sawiin, ‘Pathian hian kei leh ka tirhkohte hi vân atâ min hnawtchhuakin, kan thil sual tih ang tho ti vêtute erawh lâwmman a pe bîk ang maw?’ Lalpa, chutiang chuan i ti thei lo vang, dik taka thil ti ṭhîn i ni sî a. I tî a nih chuan i lalṭhutthlêng hi felna leh dikna tung dingtu a ni thei lo vang. Rorêlna dik chuan thil suâltute chu a hrem ngei tûr a ni’ a han ti vêl a. Krista zuitute hian thil sual chu ti tho mah se, sual thunun tûrin an inpe lo thung. An thil sual tihte chu an bânsan a, thuhnuairawlhna leh inchhîrnain LALPA an zawng a, Sawipuitu chuan an tân a lo dîlsak reng bawk a. Lungâwina châng an hriat loh avânga a rilru an lo tihnat tawh, an sualte hre chiangtu leh an sim tawhzia pawh hai lotu chuan, ‘Setan, Lalpa zilh che rawh se. Hêng mîte tân hian ka nunna ka hlân tawh a. Ka kutphahahte hian ka chhinchhiah vek bawk asîn’ tiin a hâu lêt ta hrep zâwk a ni.”—Ellen G. White, Testimonies for the Church, vol. 5, pp. 473, 474.

**Sawi Ho Tûrte**:

`Eng tiangin nge “a rorêl hun chu a lo thleng ta” tih hriatna hian i nî tin nunah nghawng a neih? Dik taka sawi chuan, nghawng a nei lêm lo a ni ti r’u? Engtin nge kan insiam ṭhat theih ang?`

`Eng vângin nge rorêlna thlen thû hi thu hriat nuâm lo ni lovin, hriat nuâm tak a nih le? In class-ah Isuan rorêlnaa kan tâna thil a tih chungchâng hi sawi ho ula. Engtin nge chu chuan a laka rinawm tûrin min a tihphûr? Kan tâna thil a lo tih tawh avâng chauha chhandamna beisei nei kan ni sî a.`

`Rorêlna chuan vân mipuite hmâah Pathian nungchang a puâng chhuak dâwn a ni tih thû hi ngaihtuah la. Eng tiangin nge chu chu indona ropui kal mêk nên hian a inrem?`