---
title:  Pathian Khawngaihna leh Rorêlna
date:  24/04/2023
---

Kraws leh rorêlna te hian Pathian chu a dikin, khawngaihna pawh a ngah hlê a ni tih an puâng vê vê a. Mihringten an bawhchhiat tâk dân kha chuan a bawhchhetu thih a phût tlat a nih kha. Rorêlna dik chuan, “Sual man chu thihna a ni” tiin a puâng a. Chû thû chu, “Pathian thilthlâwnpêk erawh chu kan LALPA Krista Isua zârah chatuana nunna a ni” (Rome 6:23) tiin a lo chhâng a. Pathian dân chu thlâk danglam theih emaw, tihbân theih emaw lo ni ta se, Isua kha a rawn thih a ṭûl miah lo vang. Kristâ thihna khân Pathian dân chu chatuana ding a nihzia a rawn lantîr a, chu dân chu rorêlna tehfung ber tûr pawh a ni bawk.

`Thup 20:12 chhiar la. Eng tiangin nge kan chungthû hi rêl a nih dâwn? Kan thil ṭha tihte hian chhandam kan nih theihna tûr kawngah korî a tû em?`

Kan thiltihte hian duhthlanna kan siam te, Pathian laka kan rinawm leh rinawm loh te a tilang ṭhîn a. Eph 2, 8, 9-ah chuan, “Rinna avânga khawngaihnaa chhandam in ni; . . . thiltih avâng a ni lo ve, chuti lo chuan miin an chhuâng dah ang e,” a ti. Nimahsela, Kristan min chhandam ruâl chiah hian keimahni pawh min thlâk danglam vê nghâl ṭhîn a. “Thil ṭha ti atân Krista Isua-ah chuan siama awmin, Amâ kutchhuak kan ni sî a” (Eph 2:10) tih ang khân.

Thlarau Thianghlim ṭanpuina azâra thil ṭhâ kan tihte hian min chhandam thei lo va, chutih ruâl chuan kan rinna dikzia erawh a tilang thung. Pathian rorêlna hnuhnung ber chuan keimahnia awm lemchanna ang chî zawng zawng te, ṭhat derna ang chî zawng zawng te, dik lohna ang chî zawng zawng te hi a pho lang vek dâwn a, eng mah thup theih a ni lo vang. Pathian rorêlna hmâa kan din dân tûr sawiin, Ellen G. White-i chuan chanchin ṭhâ leh rorêlna te hi kal dûn riâl a ni tih hetiang hian min hrilh a:

“Pathian mi hriatte chu puân bawlhhlawh tak sin chunga LALPÂ hmâah ding angin sawi a ni a, chu chuan a hming chhâltu zawng zawngte chu thuhnuairawlh taka awmin an thinlung pawh an tihruâktîr vek bawk tûr a ni tih a entîr. Thutak zâwma an nun tithianghlimte chu mi inngâitlâwm ber ber an ni tûr a ni a. Kristâ nungchang bawlhhlawh kâi rêng rêng lo chu an hmuh chian poh leh Amah ang nih vê châkna lo nei nasa deuh deuhin, anmahni thianghlim lohzia an hmuh fiah telh telh ang. Mi sual kan ni tih hre chiang hlê tûr chu ni tho mah ila, Krista-ah innghat tûr kan ni thung a, ani chu kan felna, kan thianghlima leh kan tlanna a ni tih kan hre tûr a ni. Setana min puhna zozâite hi kan chhâng thei lo va. Krista chauhin Pathian hnênah kan tân ngenna awmze nei min siamsak thei. Ani chuan puhtu hnialkhânte chu a chhâng thla thei a; a ṭanchhan erawh keimahni thil ṭha tihte ni lovin, Amâ thil ṭha tihte zâwk a ni ang.”—Testimonies for the Church, vol. 5, pp. 471, 472.

`Pi White-i thil sawiah hian chanchin ṭhâ leh rorêlna chu ṭhen hran theih miah loh a nihzia i lo hmu thiam em? Chanchin ṭhâ leh rorêlna inzawm dân aṭang hian i tân beiseina eng nge awm?`