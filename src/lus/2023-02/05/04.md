---
title:  Hmuhnawm leh Ropui Tak
date:  25/04/2023
---

Hrilh lâwkna lehkhabu pahnih, Daniela leh Thupuan te hi inkawp tlat niin, khawvêl chanchin tâwp lama thil lo thleng tûrte min hrilh vê vê a. Thupuan bû hian Pathian rorêl hun chu a lo thleng ta tih a puâng a. Daniela bû hian chu rorêlna ṭan a nih hun chu a sawi vê thung a ni.

Daniela 7-ah chuan Pathianin zâwlnei Daniela hnêna khawvêl chanchin a puân thû kan hmu a. Hnam hrang hrangte lo ding chhuakin an tlu leh a. Lalram ṭhenkhat chuan Pathian mîte an rap bet a. Babulon lalram chanchin te, Medo-Persia lalram chanchin te, Grik lalram chanchin te, Rome lalram chanchin te leh kum 1,260 chhûng kohhranin tihduhdahna a tuar tûr thû te (Dan 7:25; Thup 12:14) a sawi hnû-ah, eng kim ching fel vektu tûr vâna thil ropui tak lo thleng tûr chu min hrilh ta a ni.

Zâwlnei Daniela pawhin hnam hrang hrangte an lo din chhuaha an tlûk leh tâk thû leh, Pathian mîte tihduhdahtute chanchin kha chu ngaihtuah tawh lovin, vâna lalṭhutphah an hûnna pindan leh Pathian rorêlna hnuhnung ber lam chu a thlîr ta zâwk a. Pathianin ro A rêl hunah chuan thil dik lo zawng zawng hi tihdik vek ni tawhin, a chatuan felna lalram chu a din tawh dâwn a ni.

Pathian chuan Daniela kha inlârna hmuhtîrin, khawvêl buâina leh indona a hmuhtîr hnû-ah vân biak bûk ropuizia leh vân rorêlna sâng berin ro an rêl lâi chu a hmuhtîr vê ta thung a. Chu rorêlnaah chuan hê khawvêl neitu dik tak Kristan a Pâ hnên aṭangin Amâ tâ ngei lalram chu a dawng dâwn a ni.

`Dan 7:9, 10, 13 chhiar la, hêng chângtea Daniela thil hmuh chu han sawi fiah teh. Hê rorêlnain rah a chhuah hnuhnung ber tûr chu eng nge ni? Dan 7:14, 26, 27 en la.`

Mihring zawng zawng chan tûr chu vân rorêlna pindanah hian chin fel vek a ni a. Dikna a dingchang a. Thutakin hnehna a chang a. Felnain ro a rêl bawk. Hei hi Pathian Lehkhabua thil thleng kan hmuhte zîngah chuan a ropui ber, mak ber leh hmuhnawm ber a ni a. Chanchin hriat nuâm tak chu Pathian mi rinawm, Kristâ felna kawrfual inbelte tâna thil ṭha a rawn inher chhuak tûr hi a ni.

Vâna mi awm zawng zawngte hmuh lâi ngeiin Isuan a vân Pâ lam chu a pan ang a. Vân mîte chu Pathian lalṭhuthphah huâl vêlah chuan an khat tlat bawk ang. Suala tlu vê lo khawvêl danga chêngte pawhin hê rorêlna hi mak ti takin an lo thlîr dâwn a. Kum sâng tam tak chhûng beih ni tawh indona chu a lo tâwp dâwn hnâi ta. Vân lalṭhutphah luahtu zâwk nih inchuha indona chu chatuan atân tihtâwp hlen ni tain, a changtu zâwk tûr pawh chatuan atân tihchian a ni ta bawk a ni.

`Danielan hê khawvêla lalram lo ding tûr a sawite leh an tlûk chhiat tûr thû a lo sawi lâwkte kha a takin a rawn thleng vek a. Chuti a nih chuan, Pathian Thuin lalram hnuhnung ber “chatuan lalram” chu a kin vê tawh ngâi dâwn lo a ni tih a sawi pawh hi eng vângin nge a âwihawm êm êm?`