---
title:  Rorêlna Chanchin ṭhâ Chu
date:  22/04/2023
---

> <p>Chângvawn</p>
> “Tin, ani chuan aw ring takin, ‘A rorêl hun chu a lo thlen tâk avângin Pathian chu hlâu ula, châwimâwi rawh u; vân te, lei te, tuifinriat te, tuihnâ te Siamtu chu chibai bûk rawh u’ a ti a,” (Thupuan 14:7, NKJV).

### Bible Châng Chhiar Tûr
Sam 51:1–4; Dan 7:9, 14, 26; Thup 4:2–4; 5:1–12; 14:7; 20:12.

Bible-in a sawi chian êm êm zînga pakhat chu, ‘Pathian hi rorêltu Pathian a ni’ tih hi a ni âwm e. Eng tikah emaw chuan, eng emaw ti kawng takin hê khawvêla kan hmuh ngâi loh rorêlna chu a lo la thleng ngei dâwn a, chumi huna rorêltu tûr pawh chu Amah Pathian, “lei chung zawng zawnga Rorêltu” chu a ni ang (Gen 18:25; Sam 58:11; 94:2; 98:9). Paula pawhin heti hian a lo sawi a: “Chutichuan, kan zâin Pathian hnênah mahni chanchin kan sawi ṭheuh tûr a ni,” (Rom 14:12) tiin.

A va zâmawm duh dâwn êm ti r’u? Thil thûk ber berte pawh hretu, thiltih zawng zawng chunga ro la rêltu tûr, thil inthup engkim—a chhiâ emaw, a ṭhâ emawte pawh hre vektu Pathian hmâah keimahni chanchin kan la sawi ṭheuh dâwn chu a ni sî a (Thuh 12:14).

Nimahsela, chû rorêlna chuan Pathian ṭhatzia leh khawngaihna ngahzia a la puâng chhuak zâwk dâwn a. Ani chu chhandamte mai pawh ni lovin, boralte chungthû a ngaihtuah dânah a dikin, an chungah zahngaihna a lantîr nasa hlê a ni tih a lang dâwn a ni.

Tûn kâr chhûng hian lei leh vân pum huâpa indona ropui kal mêk leh rorêlna thupui ril zâwkte inzawm dân kan luh chilh ang a. Chu bâkah, Pathian mi rinawmten “rorêlna lo la awm ngei tûr” (Tirh 24:25) chu an hmachhawn huna thil lo thleng tûr pawh kan en ho bawk dâwn a ni.