---
title:  Lehkhabu Ziâl Phelh Tlâk Isua
date:  27/04/2023
---

Thup 5:1–3-ah pawh lalṭhutphah kan hmu leh a. Chû lalṭhutphaha ṭhûa chuan lehkhabu zial, a chhûng lam leh pâwn lama ziak awm hi a keng a. Lehkhabu zial chu Pathian chhinchhiahnaa châr tlat nîin, lei leh vânah hian a phelh thei tû mah an awm lo. Vân mîte chu an khûr a. A chhan pawh hei hi thil khûn tak a nih vâng a ni. Rorêlna hnuhnung berah chuan vântirkohte zîngah mihringte âiawha ding thei tû mah an awm lo va. Johana pawh hê lehkhabu hawng thei hi an awm loh avângin a ṭap hial a ni. Chu vêleh, upa 24-te zînga pakhat, lei aṭanga tlan tawhte zînga mi chuan Johana hi a rawn hnêm a. Pathian Berâmno Isua chu lehkhabu hawng tûrin a tling tâwk a ni tih a hrilh ta a ni.

“Nimahsela, upa zînga pakhat chuan ka hnênah, ‘Ṭap suh; ngâi teh, Juda hnama mi Sakeibaknei, Davida Bulpui khân lehkhabuzial chu hawng tûrin a hneh tawh alâwm’ a ti a. . . . Chutichuan, ka han hawi a, ngâi teh. . . . Berâmno talh tawh hnû ang ka hmû a” (Thup 5:5, 6, NKJV).

`Thup 5:8–12 chhiar la. Rorêlna lehkhabu hawng tûr leh min tlan tûra Isua a tlin tâwk thû puân a nih khân eng thil nge vân mipuiten an tih?`

Pathian Berâmno Isua, mihring zawng zawng chhandama awm vek theihna tûra Amâ nunna ngei lo hlân tawhtu chuan rorêlna lehkhabu zial chu a lâ a, a hawng ta a. Chu vêleh vân mipui zawng zawng chu hlim takin an âu ta dur dur mai a ni. Setana thlêmna a hnehna te, Kalvari krawsa a thihna te, a thawhlehna te, Puthiam Lalber nia rawng a bâwlna te chuan rinnaa a khawngaihna lo pawmtu zawng zawng tân chhandamna a siam a. Hê rorêlna hi Pathian mîte tân chuan âwihawm loh hial khawpa thu lâwmmawm a ni âwm e. A chhan pawh sual rorêlna chu a tâwp tawh a, Pathian mîte chu chhanchhuahin a awm ta a ni tih a sawi sî a.

Hê thu âia lâwmawm zâwk tûr hi thu dang a awm thei ang em? Isua chu rorêlnaah kan tân a ding a. A felna nun chuan min hliah khuh a. A felna thiltihte chuan keimahni chhûngah hnâ thawkin mî a siam thar a. A khawngaihna chuan min ngâidamin, min siam ṭhâ a, chu mai pawh chu ni lovin, Pathian ṭih taka nung thei tûrin min thuâm ta bawk a ni.

Hlauh tûr kan nei lo va. A chhan pawh Isua chu rorêlnaah kan tân dingin, sual thiltihtheihnate chu hneh a nih tawh vâng a ni. Rorêlna thû chu Pathian mîte tâna ṭha tûr zâwnga tihtlûk a ni a. A thu hrimin, hê rorêlna hi kan sualzia hâi lanna tûr ni lovin, Pathian ṭhatzia puân chhuahna tûr zâwk a ni.

`Rorêlnaa beiseina ropui tak kan neih thû bawk kha ngun takin ngaihtuah leh la: chû chu Isua kan âiawhin a ding tih hi a ni. Eng vângin nge chu chu kan beisei neih chhun a nih?`