---
title:  Rorêl Hun Pawimawhna
date:  23/04/2023
---

Bible-a lehkhabu tâwp ber, Thupuan bû hian kum za tam tak chhûng lo kal tawh sual leh ṭha indo tawnnain a vâwrtâwp a thlen dân tûr min hrilh a. Pathian laka hel tâ vântirhkoh Lucifera khân Pathian rorêlna leh finna chu chovin, lei leh vân chunga ro a rêl dânah Pathian chu dik lo leh fel lo taka ti niin a puh a nih kha. Mahse, Thupuan bûa kan hmuh rorêlna hnuhnung ber hian Pathian chu Luciferan a puh chhiatna zawng zawngah a fihlîm vek a ni tih chiang takin a pho lang ta a.

`Thup 14:7-ah chuan, “A rorêl hun chu a lo thlen tâk avângin Pathian chu hlâu ula, châwimâwi rawh u; vân te, lei te, tuifinriat te, tuihnâ te Siamtu chu chibai bûk rawh u” tih thû kan hmû a. “Chatuana chanchin ṭha” chungchâng min hrilh hnû lawka Pathian rorêlna a sawi zui vê lehnghâl zat mai hi eng nge a chhan ni ang? “Chatuana chanchin ṭhâ” leh Pathian rorêlna hian eng nge inzawmna a neih?`

Vântirhkoh pakhatna thuchaha kan hmuh chanchin ṭhâ leh rorêlna te hi ṭhen hran theih miah loha inzawm nghet tlat a ni a. “Chatuana chanchin ṭhâ” ni lo ta se, rorêlnaah chuan beisei tûr eng mah kan nei lo vang. Dik tak phei chuan, “chatuana chanchin ṭhâ” hi rorêlnaa kan beisei theih awm chhun a ni bawk a. Chuvâng chuan, chatuana chanchin ṭhâ a puan zawha rorêlna thlen tûr thû a puâng zui nghâl hi thil inhmeh tak a ni rêng a ni.

Hê rorêlna neih a nih chhûng hian suala tlu vw lo khawvêl hrang hrangte chuan mi hringte hi kan zavâia chhandam kan nih vek theih nân, Pathianin a tih theih zawng zawng chu a ti vek a ni tih an hmu dâwn a. Hê rorêlna hian Pathian dikzia leh khawngaihna ngahzia a puâng chhuak ang. A hmangaihna ngahzia leh dân nghehzia te pawh min hrilh ang a. Min chhandam tûra a khawngaihna thûkzia leh thiltihthehzia pawh a tilang bawk dâwn a ni.

Hê rorêlna hi sual avânga harsatna lo awm Pathianin a chin fel hlenna tûr kawng khat a ni bawk a. Sual leh ṭhâ indona ropui tak thleng mêkah hian Setanan Pathian a puh chhiatnate chu krawsah khân chhân thlâk lo ni tawh tho mah se, rorêlnaah hian min chhandamna tûr leh krawsa mi a hruai thlen theihna tûrin a tih theih apiang a ti vek tawh a ni tih a puâng chhuak a ni.

Vânin chipchiar tak leh dik taka engkim a lo chhinchhiahte chu a zavâiin tlângzarh vek a ni ang a (Dan 7:10 en la). Pathian laka hlu tak kan nih avângin Thlarau Thianghlimin min sâwmna leh, Kalvari krawsa Kristan tlannna a lo siam tawh azâra duhthlanna kan siam tûr chu ngâichângin, vân pum pui khi a ngâwi ṭhuap dâwn a ni.

`Ngun takin Sam 51:1–4 chhiar la, châng 4 phei hi chu chhiar ngun lehzual bîk ang che. Eng tiangin nge hêng chângte hian rorêlna awmzia leh tum hre thiam thei tûrin min ṭanpui?`