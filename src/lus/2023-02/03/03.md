---
title:  “Chatuana” Chanchin Ṭhâ Chu
date:  10/04/2023
---

Vântirhkoh pathum thuchah inṭanna, Thup 14:6 tîr lamah hian “chatuana” chanchin ṭha tih ṭawngkam kan hmû a. Hê chanchin ṭha rilzia hi kan lo hre thiam lo a nih chuan, vântirhkoh pathum thuchah pum puiin a tum tak chu kan man dâwn lo tihna a ni ang. Chutiang bawkin, hê chanchin ṭha awmzia hi kan hre thiam lo a nih chuan, Pathian rorêl hun thuchah, Babulon tlâwmna, sakawlh number tihte pawh hi kan hre thiam tak tak thei ngâi dâwn lo bawk a ni.

`1 Kor 15:1–4; Rom 3:24–26; leh Rom 5:6–8 te hi chhiar la. Hêngahte hian eng tiangin nge “chatuana chanchin ṭhâ” chu sawi a nih? Kan tâna beiseina ropui tak awm an sawi chu eng nge ni?`

Chanchin ṭhâ chu kan tâna Kristâ thihna, ropui taka a thawhlehna leh eng tik lâia pawha min hmangaih rengna leh min ngaihsak rengna thû hi a ni a, a ropui lutuk hi a âwihawm loh hial zâwk ṭhîn. A thisen chhuak leh a thawhlehna thiltihtheihna rinna azârah sual hremna leh thiltheihna lak atâ chhanchhuah kan ni ta a. Kristan tirhkoh Paula ngaihtuaha pawh kha a luah khat hneh hlê ni tûr a ni, a thu zirtîr leh thuhril laimu ber pawh Kristâ chanchin a ni ṭhîn. Khebeha awm Krista chuan thil a lo tihsual tawhte avânga thiam loh a channa leh mahni inthiam lohna a neihte lak aṭangin a tlan chhuak tawh a. Tholeh Krista chuan a tûn dam chhûng nun atân thiltihtheihna pein, lo kal leh tûr Krista chuan nakîn hun atân beiseina a pe bawk a ni.

Tirhkoh Paulan Rome khuaa mîte hnêna lehkha a thawn kan târ lan tâkte aṭang khân hêng thil palîte hi lo chhinchhiah ila:

1.	Khawngaihna avânga a thlâwna thiam chantîr kan ni.
2.	Khawngaihna chu Pathian felna puân chhuahna a ni.
3.	Khawngaihna chuan rinnaa Isua lo pawmtute chu thiam a chantîr ṭhîn.
4.	Pathian hmangaihna chu mi sualte kan la nih lâi khân lantîr a lo ni tawh.

Kristâ khawngaihna chu chan kan phû rêng a ni lo va, thil ṭha tih avânga hlawh chhuah theih lah a ni hek lo. Isua kha mi sualte thih dân tûr angin, rilru hrehawm tak leh a taksaa hliam na tak tuârin a thî a. A Pâ thinurna chu a famkimin a tuâr a, sual chunga rorêlna chu a chungah a tla bawk. Pawm a nih theih nân hnâwlin a awm a. A nun kha keimahni nun a lo nih theih nân kan chan tûr thihna chu a lo tuâr tawh bawk a ni.

Chutiang chu a nih avângin, chhandamna hi dân thiltihte avâng ni miah lovin, rinna avâng chauha chantîr kan ni tia kan sawi ṭhîn pawh hi a lo dik chiah rêng a. Kristan kan tâna thil a lo tih tawhah khân, eng thil nge—rilru dik tak pûa kan tih leh, Thlarau Thianghlima khat chunga kan tih pawh lo ni se—belhchhah theih kan neih ang? Eng mah kan nei lo.

Tichuan, hê ruâhmanna, chhandamna ruâhmanna hi lei hun inṭan hmâ hauh khân lo duân peih sa diam a ni tawh a (2 Tim 1:9;, Tita 1:2; Eph 1:4), chu chu “chatuana” chanchin ṭhâ tia sawi a nih chhan pawh a ni rêng bawk. Khawvêl hi siam a nih hmâ khân Pathian chuan khawvêlah eng nge lo thleng dâwn a hre sâ vek a, chuvâng chuan buaina a lo thleng thulhah, a lo thlen huna a chin fel nân tiin chhandamna ruâhman hi a lo siam ta a ni.