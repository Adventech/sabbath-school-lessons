---
title:  Chanchin Ṭha Hril Hnâ
date:  13/04/2023
---

Adventist hmasâte khân ngun tak leh fîmkhur taka Bible an zirna aṭangin, hêng thuchah pathumte pawimawhna hi an lo hre thiam chho zêl a. Pathian chuan hê chhuânte tâna duân bîk thuchah, tâwpna huna puân tûr thuchah hmanhnawh thlâk a nei a ni tih hriain, chu chu hnam tin, chi tin, ṭawng tin leh mi tin te hnênah Kristâ lo kal lehna atâna khawvêl hi buatsaih a nih theih nân puân ngêi ngêi tûr niin a ngâi a. Chuvângin, vântirhkoh pathum thuchah hi Adventist Kohhran a lo din tirh tê aṭanga chanchin ṭha puân darh hnâ min thawh phûrtîrtu a lo tawh a ni.

Kum 1874 khân General Conference chuan Europe rama rawngbâwl tûrin kan missionary hmasa ber, John Andrews-a chu a lo tîr ta a. Pu Andrews-a kha Ellen G. White-i chuan “kan zînga mi tling ber a ni” a ti. Ṭawng chi hrang hrang pasarih ngawt a thiam a, Thuthlung Thar bu pum pui hi en lovin a sawi chhuak vek thei a, Thuthlung Hlui lehkhabûte pawh a hre deuh vek bawk. Lehkha thiam tak a ni a, lehkhabu ziak mî a ni a, thuhril thiam tak a ni a, Pathian thu thiam (theologian) êm êm a ni bawk.

Eng vângin nge chutiang mî chu ringtu tlêm tê chauh an awmna hmunah tirh a nih? Eng vângin nge an zînga mi tling ber ni sî, an la hriat ngâi loh ramah kaltîr a nih? An kal hmâ kum tam vak lo liam taah a nupuiin a lo thihsan tawh a. Ani tehrêng pawh hi eng vâng nge maw a chhûngte leh a ṭhian ṭhâte kalsan a, a la hriat ngai loh ramah Kristâ ram zauh nâna thawk tûrin a fâte pahnihte nên chuah an thawh chhuah duh tlat mai le?

A chhan pakhat chiah a awm. Isua chu lo kal thuâi tûr niin a ring a, a lo kal hmâ ngêiin tâwpna hun thuchah hi khawvêl zawng zawngah puân darh vek hman ṭûl a ti a ni.

Kan kohhran chanchin kal tawhte kan thlîr kîr chuan kan mi vengvâ leh thiam ber berte kha khawvêl hmun hrang hrangah Pathian ni hnuhnung thuchah puâng darh tûrin an lo zin kual tawh hlawm a ni tih kan hria ang. A ṭhente chu zirtîrtu an ni a, a ṭhente chu damdâwi lam thiam an ni a, a ṭhente chu pastor an ni a, thlâi huan enkawl mî te, khâwl siam thiam te, mistiri te pawh an awm bawk. An zînga eng emaw zât kha kohhranin a rawihte an ni a; mahse, kohhran rawih ni vê lêm lo pawh an tam mai. Isua a lo kal leh ṭêp tawh a ni tih ringtu kohhran member tam tak chuan anmahni sum sêngin leh, intum chawpin chatuana chanchin ṭha puân darh hnâ hi an lo thawk tawh ṭhîn a, tûnah pawh an la thawk mêk zêl a ni.

`Thup 14:6; Tirh 1:8 leh Mt 24:14 chhiar la. Hêng châng pathumten thil inang an sawi ṭheuh chu eng nge ni?`

Chatuana chanchin ṭhâ hi ram zawng zawngah puân darh tûr a ni a. Khawvêla hmun kilkhâwr ber berte pawh kan luh chhuah vek a ngâi. Ṭawng tinrêngte leh hnam tinrêngte hnên a thleng ang a, a tâwpah phei chuan khawvêl pum pui hi a tuâm chhuâk vek ang. Tûn dinhmunah kan thuchah ken hian United Nations-in a pawm ram 235 zînga ram 210 chuâng a thleng tawh a. Chumi hriat chu a nuâmin min tiphûr zuâl sauhtu pawh a ni bawk.

`“Hnam tinrêng te, chi tinrêng te, ṭawng tinrêng te leh mi tinrêng te” hnêna vântirhkoh pathum thuchah puân darh hnâ thawh mêkah hian eng tiangin nge i lo inhman vê a, eng tiangin nge ṭha zâwkin i inhman leh zêl theih ang?`