---
title:  Khawngaihna Chanchin
date:  11/04/2023
---

Vântirhkoh pathum thuchah hi khawngaihna chanchin a ni a. Teh zawh sên rual loh khawpa thûk Chhandamtû hmangaihna chanchin a ni. Kan zînga pakhat chauh pawh chân âi chuan tia hremhmun kal hial pawh hniâl lo min hmangaih êm êmtu Isua chanchin a ni a. Tâwp chin nei lo hmangaihna, a thûkzia chhût phâk ruâl loh hmangaihna, thi thei lo leh tâwp chin nei lo hmangaihna chanchin a ni.

Pathian chu eng thil mahin a phâwk ngâi lo va. Mihringten duhthlanna kan lo siam tawh kan thlâk leh daih ṭhîn pawh hi mak a ti vak hek lo. Kan hmuh tâk ang khân, sualin a thunun kan nihna lak atâ chhanchhuah kan nih theihna tûra ruahmanna a lo siam pawh hi sualin a nihna dik tak a rawn lantîr hnua ngaihtuah chhuah chawp mai a ni lo va. Pathian chu sualin a thlen thil râpthlâk tak pawh khân a ṭhâwng vê chuâng rêng rêng lo va ni.

`Thup 13:8 leh 1 Pet 1:18–20 chhiar la. Hêng Bible chângte hian chhandamna ruâhman chungchâng eng nge an sawi?`

Thup 14:6-a kan hmuh “chatuana chanchin ṭhâ” hian hun kal tawh, tûna hun kan hman mêk leh hun lo la awm tûr chungchâng a sawi a ni tih hria ila. Pathianin a chhia leh a ṭha thliâr hrang thei mihringte A siam khân, duh thlanna dik lo an siam thei a ni tih a lo hre lâwk sa vek a. A thil siamte chuan duh thlan theihna an neih miâu avângin A hmangaihna nungchang ngêi pawh an helsan thei tlat mai. Chumi a thlen loh theihna kawng awm chhun chu a ruâhman dân ang anga awm tûr khâwl (robot) siam a ni a. Mahse, tihluihna hmanga thu inâwihtîr ngawt chu Pathian nihphung nên a inkalh tlat bawk sî a. Hmangaihna chuan duh thlanna phûtin, mihringte hnêna duh thlan theihna pêk a nih pawh khân, thil dik lo an thlan theihna tûrin kawng zâu tak inhawng nghâl a. Chuvâng chuan, kan nû leh pâ hmasa berte Eden Huana an hel hmâ hauh khân chhandamna ruâhman hi Pathian rilrû-ah a lo awm sa rêng tawh a ni.

“Mihringte tlan nâna Pathianin ruâhmanna a siam hi Adama tlûk hnûa ngaihtuah chhuah chawp tâk mai a ni lo. ‘Thurûk, chatuan atâ inthup ṭhîn, tûna tihlana lo awm ta’ chu a ni a (Rom 16:25). Chatuan atâ Pathian lalṭhutthlêng innghahna lo ni rêng ṭhîn hmangaihna dân a tahtawla lo lang chhuak chho zêl a ni.”—Ellen G. White, Chatuan Nghahfâk, p. 15.

“Chatuana chanchin ṭhâ” chuan Pathianin thil a lo tih tawh leh tih mêkte chauh a sawi a ni lo va, hma lam huna beiseina kan neih theih chhan pawh a ni tel bawk. Kan bula awm châk ngawih ngawih, Krista nên chatuanin kan la chêng ho dâwn a ni tih min hrilh a ni.

`Efesi 1:4 chhiar la. “Leilung pian hmâ” daih khân Krista-ah chuan chhandamna i lo chan theih nân “thlan” i lo ni tawh reng a ni tih thû hi ngun takin ngaihtuah ang che. Eng vângin nge hê thû hi thlamuânpui tlâk êm êm a nih?`