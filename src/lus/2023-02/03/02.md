---
title:  Khawngaihnaa Khat Beiseina Lehkhabû
date:  09/04/2023
---

Mi tam zâwk daihte hi chuan Bible-a lehkhabu hnuhnung ber Thupuan bû hi Pathian khawngaihna chungchâng sawina niin an ngâi lêm lo va. Ni hnuhnunga Pathian thuchah hi an han chhiar vê pawhin an ngaihtuahnaah ram sa hlauhawm pui pui, chhinchhiahna leh entîrna mak tak tak hlîr a lo lang ṭhîn. Thupuan bû hian mi tam tak rinna a tinghehsak ruâlin, mi dang tam tak chu a tihlâu êm êm thung a; hei hi thil vânduaithlâk tak a ni. Khawngaihna leh beiseinaa khat lehkhabu a ni tih hre thiam se chu an hlâuh miah lo tûr a ni a. A awmzia chu, ram sa hlauhawm tak takte thiltih a sawi kârah leh, tihduhdahna leh hun harsa lo thleng tûrte a sawi kârah, Pathian chuan a chhandamnaa lâwmna kan neih chhan tûr ṭha tak tak min pe tho a ni.

`Thup 1:1–3 leh 14:6 chhiar la. Engtin nge hêng Bible chângte hian Thupuan bu chungchâng chauh ni lovin, “chatuana chanchin ṭha” chungchâng pawh min hrilh tel?`

Thupuan bû hi Isuâ chungchâng inziahna a ni a. Hê lehkhabuah hian a mîte hnêna Isua thuchah, a bîk takin ni hnuhnunga chêng a kohhrante hriat ngêi ngêi tûr chu kan hmû a. Chû chu khawngaihnaa khat thuhchah niin, tâwpna huna beiseina min petu tûr a ni. Hê lehkhabu pum puiah hian Krista chu talh tawh hnû Berâmno anga târ lan a ni a, a thutak puan chhuahte lo chhiar a, hre thiam a, zâwm bawktute chu malsâwmna vûr a tiam bawk a ni.

Thup 1:5, 6-a kan hmuh dânin, Isua chu min hmangaihtu, Amâ thisen ngeia kan sualte lak atâ min sil fâitu leh, a Pathian leh a Pâ lama lalte leh puithiamtea min siamtu a ni a (NKJV). Krista-ah chuan ngaihdam vek tawh kan ni. Khawngaihna chuan kan tûn hma sualte kha a ngâidam a, tûnah hian thiltihtheihnaa min thuâmin hma lam hun atân beiseina min pe bawk. A awmzia chu, Krista-ah chuan sual hremna leh thiltihtheihna lak atâ chhanchhuah tawh kan ni a, eng tik nî-ah emaw chuan kan nuna sual awm zawng zawng hi tihbosak vek kan la ni ang. Hei hi Bible-a lehkhabu hnuhnung ber, Thupuan bu thuchah chu a ni.

Hê thuchah hi hmanhmawh thlâk tak a ni bawk a, “chatuana chanchin ṭha” nei vântirhkohin vanlaizâwlah thlâwk chunga a puân angin sawi a ni.

Chanchin ṭhâ a ni amaw? Krista rin avânga chhandamna chang kan nih thu a ni maw? Kan tâna Kristâ inhlan thû a ni maw? Keimahnin kan tih theih vâng ni lovin, kan tâna Kristan a lo tih tawh avâng zâwka chatuan nunna pêk kan ni dâwn tih thutiam a ni maw? Hêng thu zawng zawng hi vântirkoh pathum thuchah bulṭannaah hian kan hmu amaw? Hmu chiang e!

Chuti a nih chuan, hêng thuchah pathumte hi khawngaihnaa khat thuchah, thinlung keh sawm leh hrehawm chi hrang hrang tuâr mihringte tâna beiseina leh thutiam hlang a ni pawh hi thil mak a lo ni lo.

`Thupuan bû han chhiar hian, ramsa kawlh a sawite leh vaukhânna thû a sawite hi kan rilru luahtu ber a ni duh khawp mai a. Nimahsela, hêngte hi Thupuan bû thuchah pawimawh ber, kan tâna Kristâ thihna nên hian engtin nge inbûk tâwk takin kan kalpui thiam theih ang?`