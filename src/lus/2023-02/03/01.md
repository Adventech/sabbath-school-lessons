---
title:  Chatuana Chanchin ṭhâ
date:  08/04/2023
---

> <p>Chângvawn</p>
> “Tin, leia awmte hnênah leh hnam tinrêng te, chi tinrêng te, ṭawng tinrêng te, mi tinrêng te hnêna tlângâupui tûra, chatuan Chanchin Ṭha nei vântirhkoh dang vanlaizâwla thlâwk ka hmû a,” (Thupuan 14:6).

### Bible Châng Chhiar Tûr
Mt 28:19, 20; Tirh 1:8; Rom 3:24–26; 1 Kor 15:1–4; 1 Pet 1:18–20; Thup 14:6–12.

Hmâsâng Israel-te kha pathian tam tak nei, thing leh lung hmanga an siam chawp “pathiante” chibai bûk mai ṭhîn hnam mâwl chi hrang hrangten an huâl vêl a. Chutiang kâra chêng chu ni mah se, anni kha chuan Pathian dik tak awm chhun, lei leh vânte Siamtu chauh chu chibai an bûk ṭhîn. Heti hian Mosian a hrilh a: “Aw Israel mîte u, ngâithla teh u, Lalpa kan Pathian chauh chu Lalpa a ni,” (Deut 6:4) tiin.

Hê thû hi Israel mîte chuan Shema (Shema tih awmzia chu, “ngâithla teh” tihna a ni) tia sawiin kum za tam tak chhûng chu ṭawngṭâina thuchham atân an lo hmang tawh a. Hnam an nihna anga anmahni phuâr khâwmtu a nih bâkah, Pathian dik tak awm chhun chibai bûktute a nihzia an inhriattîr thar zêlna a ni bawk.

Keini Seventh-day Adventist-te tân chuan Thup 14-a kan hmuh vântirhkoh pathum thuchah hi kan Shema vê a ni a. Hêng thuchah pathumte hi kan rinna puan chhuahna a ni. Tûte nge kan nih tih sawi fiahtu a ni a, khawvêl hnêna puân tûr kan neihte min hrilhtu a ni bawk. A tâwi zâwnga sawi chuan, Thup 14:6–12-ah hian kohhran danglam bîk tak kan nih dân chu târ lan a ni a, he lâi thû-ah hian khawvêl hnêna chanchin ṭha puân darh kan châk chhan pawh a chuang bawk a ni.

Tûn kârah hian chipchiar deuh takin Thup 14:6–12 thu kan zir ṭan dâwn a. Amaherawhchu, Pathianin kan thinlunga thû a rawn sawi chu lo ngâithla chungin khawngaihna mit nên kan en ho dâwn thung a ni.