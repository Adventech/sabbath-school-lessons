---
title:  Khawvêl Mi Tin Hnênah
date:  12/04/2023
---

Thup 14:6 hi chhiar leh la. Chatuana chanchin ṭhâ chu eng tianga darh zâuva puân darh tûr nge ni? Chumi chhânna chu kohhran kan nih anga koh kan nih dânah hian eng vângin nge a pawimawh êm êm?

Hêng vântirhkoh pathumte zînga a hmasa berin a puân, tâwpna hun thuchah hmanhmawh thlâk takin a sawi dân chuan “chatuana chanchin ṭhâ” hi hnam tinrêng te, chi tinrêng te, ṭawng tinrêng te leh mi tinrêng te hnêna puân tûr a ni. Hê hnâ hi hna ropui leh lian tak, pui tham tak leh huêm zâu êm êm ni bawk a ni a, theihtâwp chhuahin leh rilru zawng zawng sênga thawh tûr a ni. Keimahni lâwm zâwng leh nuâm tih zâwngte dah ṭhâin, Kristâ rawngbâwl mawlh chu kan tuipui ber a lo ni ang a. Krista chu ngaih pawimawh bera min neihtîr bâkah, thil lian zâwk leh ropui daih zâwk chu min hmuh thiamtîr bawk dâwn a ni.

`Mt 28:19, 20 chhiar la. Eng tiangin nge hê thû hi vântirhkoh pakhatna thuchah nên hian inzawm tlat a nih?`

Paul David Tripp-a chuan lehkhabu pakhat, A Quest for More: Living for Something Bigger Than You tih a ziak a. Chutah chuan, mi tinin rilru lama mamawh an neih ṭheuh chu anmahni âia lian zâwk leh pawimawh zâwk zînga tel vê a ni a ti. Heti hian a sawi a: “Mihringte hi anmahni nun âia lian zâwk leh pawimawh zâwk zînga tel vê tûra siam an ni. Nimahsela, sual chuan keimahni nun tiât leka têah hian min nem hêk ta a. Vânneihthlâk takin, keimahni ringawt inngaihtuahna pindan zîm tak atâ min hruai chhuak a, Pathian lalramin a tum leh lâwmzâwngte kan lo nun chhuahpui theih nân, Kristâ khawngaihna chu pêk kan lo ni ta a ni.”

Pathian hna thawhpuite zînga tel vê leh, keimahnin kan hlen chhuah theih hnâ âia lian zâwk leh zâu zâwk daih thawktu niha âia phûrawm, lungâwithlâk leh manhla hi thil dang eng mah a awm lo. Thup 14-a kan hmuh Pathianin mawhphurhna min pêk hi a kohhran hnêna hnâ A pêk zînga ropui ber a ni a. Isuâ lo kîr leh hmâ lawka a thûkzia kan hriat thiam phâk loh Pathian hmangaihna puan chhuah hi hnâ azâwnga hna ropui ber a ni. Chu hnâ thawk vê tûr chuan i inpe ṭheuh ang u.

`Nangmah âia lian thil eng emaw-ah i lo tel vê tawh ṭhîn em? Chuta i thil tawn chu eng nge ni a, chû i thil tawn chuan eng tiangin nge vawiin zirlâiin sawi a tum hi man thiam thei tûrin a ṭanpui che? Lei leh vânte Siamtuin chatuana danglamna thlen thei tûr thil ti tûra a hman nih âia lian lâwk leh ropui zâwk thil a awm thei ang em?`