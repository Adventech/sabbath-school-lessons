---
title:  Zir Belhna
date:  14/04/2023
---

Nilâini zirlâi tâwpa zawhna, keimahni âia lian zâwk thil eng emawa tel vê chungchâng kha ngun takin han ngaihtuah leh la. Mihringte hi chu kan nun a tâwi a, dik lohna leh fel lohna hrang hrang nei kan ni; thil beidawnthlâk tak tak kan tâwk fo bawk a ni lo’m ni? Chuvâng tak chuan, keimahni âia lian zâwk leh pawimawh zâwk thil eng emawa tel vê chu châkawm tak a ni rêng ang chû! Kan taksa hi chu kan ngaihtuahna thluâkte keng kuâltu bâwm tê tak tê, ṭawih ral mai thei lei eng eng emaw inpawlhin a siam ang lek a ni a. A nihna takah phei chuan, electronic thil dah khâwmna (hard drive) âi pawhin arsa kan ro dahna bâwm (bucket) a ang zâwk mah âwm e.

Hêng tîsa hlâwm te tak tê-te hi anmahni huâl vêltu thil ropui tak, zâu tak leh daih rei êm êm ni bawk sî nêna khâikhin râlah chuan, eng mah tham a ni lo tih a chiang a. I chhehvêlah leh i hmuh phâk bâkah thil tam tak a awm lâia, nangmâ tân chauh emaw, nangmah âia lian leh ropui pawh ni bîk chuâng lo thil eng emaw tâna lo nun chu, khawpui zâu takah mi dang thâwm hre phâk sîa pindan zîm têa dam chhûnga inkalh khum ang deuh a ni thei ang. Chuti a nih chuan, Isuaa pêk kan nih chatuana nunna thutiâm puân darh âia manhlâ thil lian zâwk, ropui zâwk leh pawimawh zâwk nun chhan tûr thil dang a awm thei dâwn em ni?

“Pathian mîte chu an inserh thianghlim avânga a hmêlte lo êngin, hmun hrang hrangah vân lam aṭanga an dawn thuchah chu an puâng ang a. Âw tam tak hmangin, vaukhânna thû chu lei hmun tinah pêk a ni ang. Thilmak tak takte tih a ni ang a, damlote tihdam niin, ringtûte chu chhinchhiahna leh thilmakten a zui dâwn a ni. Hetih lâi hian Setana pawhin hnâ a lo thawk vê reng tho va; dâwt thilmak chi hrang hrangte tiin, ‘mîte hmuh atân vân atâ mei te a ko thla hial ang’ (Thup 13:13). Chutiang chuan, leia chêngte hian Pathian lamah nge an ṭana, Setana lamah zâwk tih a tihchian a la ngâi dâwn a ni.”—Ellen G. White, Indona Ropui, p. 612.

**Sawi Ho Tûrte**:

`“Mi tam takin rinna avânga thiam chantîrna thuchah hi vântirhkoh pathumnain a puân thuchah a nih leh nih loh min zâwt a. Ka chhânna chu, ‘Ni chiang e, vântirhkoh pathumnain a puan hi rinna avânga thiam chantîrna thuchah ngêi a ni e’ tih hi a ni.”—Ellen G. White, The Advent Review and Sabbath Herald, April 1, 1890. “Rinna avânga thiam chantîrna leh vântirhkoh pathum thuchah hian eng nge inzawmna a neih?`

`“Chatuana Chanchin Ṭhâ” tih ṭawngkam hi ngun takin han ngaihtuah leh la. Chanchin ṭhâ hi chatuan daih a nih dân han sawi fiah teh u.`

`Seventh-day Adventist-ten khawvêl ram hranga rawngbâwlna kan kalpui chhan hi eng nge ni? Hei hian Pathianin A hnâ kan thawh tawh chinah mal min la sâwm zêl tih a tilang em? Chutih ruâl chuan, engtin nge in kohhran leh in Sabbath School class ngêi pawh khân LALPÂ hna thawh zawhna tûr kawngah hian hna lian zâwk in thawh leh zêl theih ang?`