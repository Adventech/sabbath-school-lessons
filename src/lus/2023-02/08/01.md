---
title:  Sabbath Leh Tâwpna
date:  13/05/2023
---

> <p>Chângvawn</p>
> “Isua Krista engkim siamtu Pathianin chatuan atâ a lo thup kumkhua tawh inpâwl hona thurûk chu mi zawng zawng hnêna puâng tûrin hê khawngaihna hi min pê a ni,’ (Efesi 3:9, NKJV).

### Bible Châng Chhiar Tûr
Deut 5:12–15; Sam 33:6, 9; Jak 2:8–13; 2 Pet 3:13; Thup 14; 21:1.

Mi tinin zahawmna kan neih ṭheuh hi Pathian siam vek kan nihzia tilangtu a ni a. Pathianin mak danglam taka A siamte kan nih avângin mihring ni tawh phawt chuan hlutna kan nei ṭheuh bawk. Nû chhûl chhûnga awm nausên a ni emaw, tleirâwl ramtuileilo, wheelchair-a nawr tawp ngâi a ni emaw, puitling uâih tawh, mahse rilru lama ruâlban lo a ni emaw, pitar-putar, thluâk sâwng natna (Alzheimer) vei, a thil hriat ṭhin zawng zawng deuh thâw theihnghilh vek tawh a ni emaw—Pathian ngaihah chuan hlu tak vek an ni a. Pathian chu an Pa niin, anni chu A fanû leh fapâte an ni. “Pathian, khawvêl leh a chhûnga awm zawng zawng Siamtu chu lei leh vân Lal a nih avângin kuta sak biak inahte chuan a awm lo va. . . . Lei chung zawng zawnga awm tûrin bul hmun vekin hnam tin a siam a ni,” (Tirh 17:24–26).

Ṭobul inang, inchhûngkhat kuâl vek kan ni a. Pathian thuhmunin a duân, siam leh chher chhuah inûnau tawn vek kan ni. Genesis bûa kan hmuh thil siam chanchin hian hlutna nei ṭheuh kan nihzia hriatna min neihtîr a. Tûna i pianphung leh mîzia ang tak kha a lo chhuah theihna tûra chî leh timûrte an han intawh khâwm chiah khân, Pathian chuan i lo awm vê hmâa ziarâng lo awm tawh zawng zawng chu a paih bo vek a ni. Lei leh vân pum puiah hian nangmah ang chiah chiah tû mah an awm lo va. Danglam bîk, anpui nei lo, lei leh vânte Siamtu Pathian meuh pawh mihringte taksa ang rawn pûa, nangmah leh i sualte tân inthâwina ni tûra a rawn inhlan phahna khawp hlutna nei sâng i ni asîn!