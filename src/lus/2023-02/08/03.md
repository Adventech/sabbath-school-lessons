---
title:  Sabbath leh Thil Siam Thû
date:  15/05/2023
---

Kan khawvêl hian Pathianin khawvêl leh a chhûnga awmte hi A siam a ni tih hriat nawn fo a mamawh avângin, Pathian chuan Sabbath hi min pê a ni tih hria ila. Kum 1800 laihâwl vêl, evolution thû leh hlâin khawvêla mi fingte leh ngaihtuahna sêng phâk chinte a hmin duâk duâk lâi khân, Pathian chuan âwihawm loh hial khawpa ṭhâ thuchah a lo puâng tawh a. Chû chu tûn kan zir mêk, Thup 14:6, 7-a kan hmuh vântirhkoh pakhatna thuchah hi a ni.

Setana chuan Isua a huât êm avâng leh, min Siamtu leh min Tlantu a nih avânga a phû rêng chibai bûkna chu a dawn a hlauh luâttuk avângin, Pathianin khawvêl leh a chhûnga awmte a siam a nih tih thû pawh hi sâwi hnâwm dân kawng chi hrang hrang a ngaihtuah chhuak nasa hlê a. Sabbath hi Kristan min Siamtu a nihna anga chibai bûkna dawn a phû nge phû lo tih thûa inhniâlna ropui tak awm mêkah hian, an thu inchuh ber a ni. Ni hnuhnunga Pathian thuchah hi lei leh vân Siamtu a nihna anga Krista chibai bûk tûra mi zawng zawng sâwmna a ni a. Isua chu min siamtu a nih avângin chibai kan bûk ngêi tûr a ni.

`Thup 14:6, 7 chhiar la, chumi hnû-ah Gen 2:1–3, Ex 20:8–11 leh Deut 5:12–15 te hi chhiar leh ang che. Eng tiangin nge Sabbath thupêk hian mihringte hi siam kan nihna leh tlan kan nihna inzawm dân a lantîr?`

Sabbath hi Isua-ah kan châwl a ni tih chhinchhiahna kumhlun a ni a. Siamtu laka kan rinawm leh rinawm loh lantîrtu entîrna danglam bîk a ni bawk (Ezek 20:12, 20). Pathianin a lalzia tihlanna atâna a siam chawp dân ni lovin, thiltih avânga felna hlawhchhuah tumna laka ta chawlh hahdamna dik tak chu Amahah a awm a ni tih min hriattîrtu a ni zâwk a. Sabbath hian keimahnin kan tih theih ngâi rêng rêng loh tûr min lo tihsak tawhtu Pathian chanchin min hrilh a ni.

Pathian Lehkhabu chuan Sabbath nî a lo thlen apiang hian, Isuâ hmangaihna leh ngaihsaknaa châwl tûrin min sâwm ṭhîn a. Sabbath hi hnathawhna chhinchhiahna ni lovin, chawlhna chhinchhiahna zâwk a ni a; dân zawm avânga felna chhinchhiahna ni lovin, khawngaihna chhinchhiahna zâwk a ni a; thiam loh chantîrna chhinchhiahna ni lovin, thiam chantîrna chhinchhiahna zâwk a ni a; keimahnia innghahna chhinchhiahna ni lovin, Amaha innghahna chhinchhiahna zâwk a ni bawk. Sabbath nî a lo thlen hian, Pathian ṭhatnaah chuan kan lâwm thar leh ṭhîn a, Krista chauhin a thlen theih chhandamna chu kan chan avângin Amah kan fak bawk ṭhîn a ni.

Sabbath hi hmâna awm tawh Eden Huan ṭhat famkimna leh, nakîna lo la awm tûr vân tharte leh lei thar ropuina thlun zawmtu pawh a ni bawk (Is 65:17; Thup 21:1).

Sabbath hian kan ṭobulah khân kîr leh tûrin min sâwm a. Kan lo chhuahna nêna min thlun zawmtu a ni. Hun awm ṭan tirh aṭang khân chhum lo chat lova la serh chhoh char char reng a ni a. Siam kan nih aṭanga tûn thleng hian serh loh lâi a la awm ngâi lo rêng rêng. Pathian fâte kan nih tih thu ropui tak hi eng tik lâi pawha min hriattîr rengtu a ni a. Amah nên chuan innêl leh inhnaih taka awm tûrin min sâwm reng ṭhîn a ni.

`Eng tiangin nge Sabbath thupêk hi Thup 14:6, 7-ah hian a thâwithama sawi lan a nih? Eng vângin nge Sabbath thupêk hi tâwpna hun thuchah kan puân atân hian a pawimawh êm êm? (Ex 20:8–11 en ang che.)`