---
title:  Zir Belhna
date:  19/05/2023
---

“Pathian hi chibai bûk tûr a nih chhan chu Siamtu a nih vâng a ni a. Vân mîte pawh khân Pathian chu chibai bûk tûr a nih chhan hetiang hian an chham chhuak a nih kha: “Nangin engkim i siam sî a” ([Thup] 4:11) tiin. Leiah hian Pathian chu Siamtu a nih thû hi a theih anga uâra kan sawi a ṭûl a, chuvâng chuan a nia vântirhkoh pawhin, ‘Vân te, lei te, tuifinriat te leh tuihnâ te Siamtu chu chibai bûk rawh u’ ([Thup] 14:7) tia a sawi rêng a ni. Pathian chibai bûk tûra min sâwm hi thil tih âwm rêng a ni tih sawi fiah nân thupêk palîna ṭawngkam (Ex 20:11) kha a rawn hmang a, a hman âwm rêng pawh a ni e. . .

“Thu Sâwm Pêkah hian Sabbath serh tûr tih thupêk hi Pathian sawrkâr chhinchhiahna ang a ni a. Pathian chu tu nge a nih sawiin—Siamtu a ni; a rorêlnain a huâm chin a sawiin—chû chu a thil siam zawng zawng hi a ni; eng vânga rorêl thei nge a nih a sawiin—a chhan chu engkim Amâ siam vek a nih vâng a ni. Chuvâng chuan, dragon pawhin hnehna a chan dâwn chuan Pathianin khawvêl a siam a ni tih hriat rengna Sabbath hi engtin emaw tak a sawi hnâwm a ṭûl tih a hre chiang hlê a ni.”—Ángel Manuel Rodríguez, “The Closing of the Cosmic Conflict: Role of the Three Angels’ Messages,” pp. 40, 41.

**Sawi Ho Tûrte**:

`Engtin nge Sabbath thuchah hian mihring nuna zawhna pawimawh ber ber, entîr nân, ‘khawi aṭanga lo awm nge ka nih? Eng vângin nge khawvêlah hian ka lo awm? Ka chatuan hmun tûr chu khawiah nge?’ tihte hi a chhân le?`

`Pathian thil siamte ropuizia leh mâwizia hi ngaihtuah la. Hê khawvêla kan lo awm vê mai hi a makzia ngaihtuah bawk ang che. Hêngte hi Pathianin A siamte an ni tih hriat rengna Sabbath bahlah awm miah lova chawlhkâr tina a rawn inher chhuak zat zat ṭhîn hian, Pathianin khawvêl A siam a ni tih thurin pawimawhzia engtin nge min hrilh?`

`Daniela 3-ah leh Daniela 6-ah hian chibai bûkna chungchâng engtin nge târ lan a nih? Hêng thawnthu pahniha thil thleng engte hian nge “sakawlh chhinchhiahna” neih leh neih loh thûa buâina a lo chhuah hunah, Pathian mi rinawmte min ṭanpui thei eng thû nge awm?`

`Mi tute emaw chuan khawvêla thil awmte hi kum maktakduai tam tak chhûnga lo insiam danglam chho hret hretin a hrin chhuah a ni tih a ring tlat mai a. Chû mî hnênah chuan, a rin dân ang chu lo ni dik ta se, thil siam hriat rengna atâna ni sarih ni Sabbath serhin awmzia a neih theih loh dân tûr engtin nge i sawi fiah ang?`