---
title:  Bumna Thu Hriat Harsa Lêm Lo Tak
date:  16/05/2023
---

Setanan mak tak danglam taka siam kan nih thû hi a ngaihmawh êm avângin, a sawi nêp nân a sawi fiahna suâk, a dik lo a ni tih pawh hriat harsa lêm lo tak chu a duâng chhuak a. Hê a dâwt thu phuah chawp, kan zînga mi ṭhenkhatte ngei pawhin an lo pawm vê tawh chu hetiang hi a ni: Pathian chu hê khawvêla thil nung awmte lo awm theihna chhan bulpui ber a ni a. Mahse, nunna a lo awmtîr nân hian kum tam tak hmang thungin, a hmanraw hman pawh evolution a ni. Hê ngaihruatna hian science zir mîte rin dân leh Genesis bûa thil siam thû kan hmuhte hi tuahrem a tum a. Thil siam chawlhkâra nîte kha tûna kan ni fang ang, dârkâr 24-a rei hi a ni lo. A rei zâwng ni âwm pawh sawi fak chuâng lovin, kum tam tak a ni ang an ti deuh tawp mai a. Chuvâng chuan, leia nunna lo awm ṭanna pawh hi kum tlûklehdingâwn emaw zât liam ta khân a ni an ti.

`Sam 33:6, 9 leh Heb 11:3 chhiar la. Hêng Bible thûte hian Pathianin khawvêl A siam dân an sawi chu eng nge ni?`

Bible-in a sawi dân hi chu a chiang tâwk khawp mai. Pathianin “a sawi a, [a sawi ang chuan] a lo awm ta a; thû a pê a, [chutiang chuan] a lo awm nghet ta sî a” (Sam 33:9). “Rinnain a ni khawvêl hi Pathian thûa siam a ni tih kan hriat ni” (Heb 11:3). Genesis bung hmasa ber hian Pathianin dârkâr 24-a rei zêl ni ruk chhûngin khawvêl hi A siam a, chutichuan ni sarih nî-ah a châwl ta tih chiang takin a sawi a. Genesis 1 leh 2 thu inchheh dân leh, ṭawngkam hmante ngun taka han zir hian, ngaih dân dang lo rawlh luh tum vê phêt a rem lohzia a lang. Mi thiam, ni ruk chhûnga khawvêl leh a chhûnga thil awmte siam a nih ring vê lêm lote ngei pawhin, Genesis bu ziaktuin a tum chu ni ruk chhûnga siam a ni tih min hrilh a ni tih hi chu an pawm vek tho a ni.

Genesis 1-a “nî” tih hi Hebrai ṭawnga ziah Bible-ah chuan yom a ni a. Bible-ah hian “nî” (Hebrai ṭawnga, yom) tih zawha namber dahna a awm tam mai a (ni thumna, ni khatna, chutiang zêlin), chutianga dah a nih rêng rêng chuan dârkâr 24 chhûng kâwk a ni zêl. Bible bu pum puiah hian, yom tih thumal zawh chiaha namber awmte hi a rei zâwng sawi fak loh hun sawina atân hman a ni ngâi lo va. Dârkâr 24-a rei sawina a ni zêl.

Pathianin dârkâr 24-a rei ni ruk chhûngin khawvêl hi A siam lo lo ni tak tak ta se, ni sarih ni Sabbath hian eng nge pawimawhna a neih tâk ang? Eng vângin nge Pathian pawhin serh tûrin thû min pêk ang? Thil siam chawlhkâr ni ruk kha a takin awm lo lo ni tak tak ta se, thil siam chawlhkâr hriat rengna kumhlun ni tûra Sabbath serh a ṭûlna chhan pawh pakhat mah a awm dâwn lo tihna a ni. Khawvêl hi kum maktaduai tam tak chhûnga lo insiam a ni tih thû hi kan pawm a nih chuan, ni sarih ni Sabbath kan hnâwl tihna a ni dâwn a. Chû mai a ni lo, Pathian Lehkhabuin a sawi thil dangte pawh hi kan ringhlel ṭhûm mai ang tih a hlauhawm hlel lo.

`Hetia Sabbath a beihna hmang hian Setana chuan, Pathian thuneihna a chuhpui a. Ni ruk chhûngin khawvêl hi siam a ni tih thu sawi bo âia ni chhûnga siam a ni tih hriat rengna Sabbath beih dân kawng ṭha zâwk a awm dâwn em ni? Mi tam takin—Kristiante ngei pawh telin—ni sarih ni Sabbath an pawisa lo pawh hi thil mak vak a nih lohna chin a awm a. Setana bumna hnuhnung ber a ni miâu sî a lâ!`