---
title:  Sabbath leh Chatuana Chawlhna
date:  18/05/2023
---

Sabbath hi hnathawh vânga rimtawngte tân chawlh hahdamna hun a ni a. Sabbath nî a lo thlen a piangin hê khawvêl thil kan ngaihtuahnate leh kan rilru hahna te kan kalsan a, Pathianin chawlh hahdamna tûr hmun min siamsak Sabbath-ah chuan kan lût ṭhîn a ni. Juda mi lehkhabu ziaktu hmingthang tak, Abraham Heschel-a chuan Sabbath hi “huna lal in” tiin a sawi ṭhîn a. Ni sarih nî tin hian Pathian vân lal in chu vân atâ leiah rawn chhuk thla ṭhînin, LALPAN hê dârkâr 24 chhûng hi Amah nên nuâm ti tak leh hlim taka hmang ho tûrin min sâwm a ni a ti.

Hê lehkhabu, Sabbath mâwizia leh urhsûnzia a sawinaah hian, Sabbath pawimawhzia hetiang hian a lo ziak a: “Sabbath hi paradis entîrna leh Pathian awmpuina channa tilangtu a ni. Kan ṭawngṭâinaahte hian Messian ro a rêl hun tûr chu kan nghahhlelhzia kan chham tel ṭhîn a, anin ro a rêl hun chuan Sabbath ang hi a ni ang. Shabbat tin hian chumi chu chang tûr chuan min buatsaih ṭhîn a: Miin Sabbath nawmna hi a la pawh vê lo a nih chuan . . . khawvêl lo awm tûra chatuan nawmna pawh a pawh thei dâwn lo tihna a ni.”

Khawvêl siam a nih lâi khân, Isuan kan tân chênna tûr hmun a lo buatsaih tawh a. Chumi hmunah chuan himna kan hmu thei a. Chumi hmunah chuan hahdamna kan hmu thei bawk. A hnathawh chu a hlen tawh a. A thawk zo vek tawh. Sabbath nîa kan chawlh hian, a hmangaihna leh enkawlnaah kan châwl tihna a ni a. Lo thleng mai tûr lei thar leh vân thara chatuana kan la chawlhna tûr chu beisei chungin kan lo châwl lâwk a ni.

`Is 65:17; Is 66:22; 2 Pet 3:13; leh Thup 21:1 chhiar la. Engtin nge Sabbath serhna hian chatuan thlîr thei tûrin mi a ṭanpui?`

A ṭum khatna atâna khawvêl Siamtu Pathian tho khân khawvêl hi a siam thar leh dâwn a. Pathian chu Siamtu a ni tih chhinchhiahna ding reng chu Sabbath hi a ni (Is 66:23 en la). Juda-te chuan Sabbath hi chhinchhiahna angin an ngâi a, khawvêl lo la awm tûr, Hebrai ṭawnga olam haba an tih lo tem lâwkna a ni an ti.

Vanlaizâwla thlâwk vântirkohin Siamtu chibai bûk tûra min sâwmna hi keini kum zabi sawmhnih leh pakhatnaa chêng, mi beidawng tam takte hnêna vânin chhânna a rawn pêk a ni a. Min Siamtu, a ṭum khatna atâna thil engkim Siamtu leh min Tlantu, rorêlna zawh a nih hun, sual leh a hnuhmâ zawng zawng tihbo vek a nih huna thil engkim siam thar lehtu tûr chu min kawhhmuh a ni. “Lalṭhutphaha ṭhû chuan, ‘Ngâi teh, thil eng kim ka siam thar e’ a ti a. Chutichuan, ‘Ziak rawh, hêng thu hi a rinawmin a dik sî a’ a ti a” (Thup 21:5).

`Engtin nge nangmâ nunah leh in chhûngkaw nunah Sabbath hi vânram lo tem lâwknaah i chantîr theih ang?`