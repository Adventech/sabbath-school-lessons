---
title:  Thil Siam Thû, Sabbath, Tâwpna Hun
date:  17/05/2023
---

Kum sâng tam tak liam taa inṭan tawh indona ropui hi Pathian thuneihna Setanan a chuhpui avânga lo chhuak a ni a. Vawiin thleng hian Pathian thuneihna chu a la chuhpui chhunzawm ta zêl a nih hi.

**Thup 14:7, 9, leh 12 chhiar la. Hêng Bible châng thûte hmang hian a hnuaia sentence-te hi ziak chhunzawm ang che.**

`Thup 14:7 hi ____________ tûra sâwmna a ni.`

`Thup 14:9 hi ____________ lo tûra sâwmna khûn tak a ni.`

`Thup 4:12 hian ____________ chungchâng a sawi.`

Hêng thûte hian ni hnuhnunga sual leh ṭhâ, Krista leh Setana indonaa an thu inchuh ber chu chibai bûkna a ni tih chiang takin a sawi a. Siamtu chu chibai kan bûk dâwn nge ni a, sakawlh chibai kan bûk zâwk ang? Kan thurin zawng zawng hi Pathianin khawvêl leh a chhûnga awmte a siam tih thûa innghat vek a nih avângin (min Siamtu chu LALPA a ni tih pawm lo ta ila, kan thurin zînga eng hian nge awmzia nei ang le?)—Genesis bû-a kan hmuh thil siam thûa tel vê (Gen 2:1–3)—ni sarih ni Sabbath hi Pathianin khawvêl leh a chhûnga thil awmte a siam a ni tih chhinchhiahna ding reng leh, danglam ngâi lo a ni a. Kan thurin bulpui ber berte chhinchhiahna bul ber nîin, hei âia bul lehzual zâwk awm chhun chu Amah Pathian chiah a ni.

Chutiang chu a nih avângin, ni sarih ni Sabbath sawi nêp tumna rêng rêng chu Siamtu a nihna anga LALPÂ thuneihna han chuhpuina ni a. A nihna takah chuan, Amah Pathian luahlan tumna a ni (2 Thes 2:4).

Ni hnuhnunga fiahna tak tak chu Isua kan hmangaihna leh a laka kan rinawmna a ni dâwn tih a chiang a. Nimahsela, Bible-in a sawi dân ang chuan, hê hmangaihna hi thupêkte zawmnaah a lo lang chhuak tûr a ni tlat mai (1 Jn 5:3; Thup 14:12). Thupêk sâwmte zîngah hian, Siamtu chu Pathian a ni tih sawitu awm chhun chu Sabbath chauh hi a nih avângin a pawimawh zual bîk hlê a. LALPA chibai bûktute leh sakawlh chibai bûktute inan lohzia tilangtu chhinchhiahna langsâr tak a la ni dâwn a ni (Thup 14:11, 12). Thil dang zawngte innghahna a nih dân leh a pawimawhzia hian, tâwpna hun, Pathian chibai bûk chungchânga fiahna a lo thlen hunah pawh thu inchuh ber tûr chu, Sabbath ni lo thil dang a nih a rinawm loh khawp mai.

`Mi tam tak chuan Chawlhni atân chuan eng nî pawh hi serh ila a danglamna vak a awm lo tiin an sawi liam puat ṭhîn a. Engtin nge Bible thu hmangin i chhân ang?`