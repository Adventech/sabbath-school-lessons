---
title:  Rorêlna, Thil Siam leh Mawhphur Thei Nihna
date:  14/05/2023
---

Ti-mûr inang lo tak tak inzawm khâwm, tihpalh thil thûa lo insiam chhuak nawlh, Africa khawmualpuia awm zâwng chi khat fing leh changkâng deuh lo ni tak tak chauh ila, nun hian awmzia a nei tlêm ngawt ang. ‘Lei’ tia kan sawi planet pakhata chênna tûr hmun inchuh mihring tlûklehdingâwn riat vêl awm zînga pakhat vê mai lo ni ta ila chuan, nun hian dam khaw chhuah bâk chu tum a nei dâwn lo tihna a ni a. Hetih lâi hian, Bible-a kan hmuh thil siam chanchin hi chuan nun chhan leh nun theihna tûra zawm tûr ṭhatna dân ṭha tak min hrilh thung. Min Siamtu chuan mawhphurhna la tlâkah min siam a, tûn lâi khawvêl, thil dik leh dik lo pawh thliâr hran nalh a harsatna chin a awm tawhna hunah pawh hian kan zawm tûr dân pawimawh tak tak a lo siam reng a ni.

`Thup 14:7; Rom 14:10; leh Jak 2:8–13 chhiar la. Pathianin Rorêltu a nihna angin kan lakah eng nge beisei A neih? Eng tiangin nge rorêlna, Pathian thupêkte leh chibai bûkna tihte hi a inzawm kuâl vek le?`

Thup 14-a kan hmuh, vânlaizâwla thlâwk vântirkoh pakhatna khân “a rorêl hun chu a lo thleng tâk” (Thup 14:7) thû a puâng a nih kha. A chhia leh a ṭha thliâr hrang theihna neia Pathianin A siamte kan nih avângin, duhthlanna kan siamahte hian mawh kan phur a. Ti-mûr chi hrang hrang awm khâwm, pianpui zia leh kan lo sei lenna hmunin a din chhuah mai lo ni tak tak ta ila chuan, kan thiltihte pawh hi keimahni’n kan thunun phâk loh thil eng emawin min tihtîr avânga ti vê mai kan ni tihna a ni ang.

Nimahsela, rorêlna tih chuan a chhia leh a ṭha thliâr hrang tûra mawhphurhna a kâwk tlat mai. Hê lei chanchin tâwp lama buaina hun, rorêlna hunah hian, Pathian chuan chatuana nunna thlan leh thlan loh thû-ah thutlûkna siam tûrin min sâwm a. Vântirhkoh pakhatnain ṭhahnemngâi taka “vân te, lei te, tuifinriat te leh tuihnâ te Siamtu chu chibai bûk” (Thup 14:7) tûra min sâwmna thû  hian Pathian chibai kan bûk chhan tûr chu Amâ siamte kan nih vâng a ni tih chiang takin a tilang.

Hetih lâi hian, ni sarih ni Sabbath kan serh hian Isua chu min Siamtu a nihna anga chibai bûk phû a ni tih kan rinzia kan tilang bawk a. A Thu Sâwm Pêk hi a famkima mihring nun kan hman theihna tûra Amah Pathian ngeiin a thâwk khum inkaihhruaina dân a ni tih kan pawmzia kan puâng a ni. Dân chu Pathian sawrkâr innghahna lungphûm leh, A nungchang puân chhuahna a nih avângin rorêlna tehfung ber pawh a ni dâwn a. Sabbath thupêk rinawm taka kan zawm hian, thuâwih nun neih kan duhzia kan tilang tihna a ni.

`Engtiangin nge Genesis bûa kan hmuh thil siam thû kan hriat thiam dân hian kan nungchangah nghawng a neih? Kan pianpui zia leh kan lo seileina hmun hian nî tina duhthlanna kan siamte nên inzawmna a nei em? Engtin nge Pathian khawngaihna azârah kan duhthlan rêng ni sî lova kan neih nungchang ṭha lo tak takte hi kan hneh theih ang?`