---
title:  Sabbath Fiahna Chu
date:  15/06/2023
---

Tûna pang hian hê tihduhdahna chu a lo thlen theih nân boruâk a inmung mêk tawh niin a lang. June 6, 2012 khân Pope Benedict XVI chuan St. Peter’s Square, Rome-a mipui 15,000 chuâng lo pung khâwm hmâah ngenna hmanhmawhthlâk tak siamin, Sunday hi chawlh hahdamna nî ni se, chutichuan, mi tinin an chhûngte leh Pathian nên zalên takin hun an hmang ho thei dâwn niin a sawi a.

“Sunday humhim hi mihring humhimna a ni” a ti. Hê a thusawi hi Bible-in serh tûra min hrilh Sabbath ni lovin, Sunday zâwk serh tûra mi dangte phûtna nên chuan thuhmun a ni lo ngêi mai tak a. Chutih ruâl chuan, Sunday hi “chawlh hahdamna nî” nia a sawi kher hi chuan awmze ril tak a nei thung. Eng tikah emaw chuan, dânte siam a ni ang a, anmahni duh thû rênga Pathian Thu zâwmtûte leh, Sabbath dik tak serhtûte chu khawtlâng ṭhatna tûr dodâltu tia puh an la ni dâwn a ni.

Hê buâina hunah hian Pathian mi rinawmte chu, Pathian khawngaihna azârah leh a thiltihtheihna avângin Pathian zui tûra thû an lo tihtlûk tawhah chuan an ding nghet tlat dâwn a. Eng anga nawrna nasa pawh tâwk mah se, sakawlh chhinchhiahna ni lovin, Pathian chhinchhiahna zâwk an dawng ang.

“Pathian chhinchhiahna” tiha “chhinchhiahna” tih hi Saptawng Bible-ah chuan “seal” tih a ni a, hmân lâi huna an lehkha pawimawhte a tak a ni ngê ni lo tih hriat theihna atân an hman ṭhin ang kha a ni. Pathian chhinchhiahna pawh hi a dânah chhut kâi a ni vê ngêi ang tih a chiang. Hmân lâi an hman ṭhin chhinchhiahnate kha a neitute mi hran hran an nih angin, a pian hmang leh thu inziakte pawh a inang lo hlawm hlê a. Zâwlnei Isaia chuan, “Hriattîrna thu zial hi phuâr la, dân thû hi ka zirtîrte zîngah nemin chhinchhiah rawh” (Isa. 8:16) a ti.

`Ex 20:8–11 chhiar la. Sabbath thupêkah hian chhinchhiahna thil eng engte nge awm? Eng tiangin nge Sabbath thupêk hi thupêk dangte lakah a danglam bîk?`

Thupêk palînaah hian chhinchhiahna rin tlâka thil awm ngêi ngêi ṭhîn thil pathum kan hmû a. Pakhatna chu, chhinchhiahna neitu hming: “LALPA i Pathian” (Ex 20:10). Pahnihna chu chhinchhiahna neitu nihna, a hnathawh: “Siamtu” LALPA (Ex 20:11) emaw, Siamtu emaw. Pathumna chu chhinchhiahna neitu lalramin a huâm chin: “lei leh vân te, tuifinriât leh a chhûnga awm zawng zawng” (Ex 20:11).

Thup 7:1, 2-a kan hmuh angin, Pathian chhinchhiahna chu kan chalah chauh dah a ni dâwn a, a chhan pawh chal tih hian rilru ngaihtuahna a entîr vâng a ni. Isuan duhthlanna zalên kan neih hi min zahsak a. Pathian Thûa kan rinna thîrchakâi lak atâ hi kan pên bo theih lohna tûrin (Eph 4:30) a Thlarau Thianghlim hmanga kan rilru siam phalsak tûrin min sâwm reng ṭhîn. Mi rinawmte chu “Pathian thupêk zâwmtûte leh, Isuâ rinna neitute an ni tih kan hria a (Thup 14:12). Chûng thupêk an zawmte zîngah chuan thupêk palîna, sakawlhin a thlâk tâk pawh hi a tel a ni.

`Tûnah hian sâkhaw zalênna kan neih min khuahkhirhsak theitu tûr thil inmung mêk eng engte nge awm? Chumi a thlenna tûr chu eng thilten nge la dâl rih?`