---
title:  'Pathian Chhinchhiahna Leh Sakawlh Chhinchhiahna: Ṭhen 2-Na'
date:  10/06/2023
---

> <p>Chângvawn</p>
> “Chutichuan, vântirhkoh dang, Pathian nung chhinchhiahna kenga khawchhak lam aṭanga lo chhuâk chu ka hmû a. Ani chuan khawmuâl leh tuifinriat tihchhiat theihna a pêk vântirhkoh palîte hnênah chuan aw ring takin, ‘Kan Pathian chhiahhlawhte chu an chala kan chhinchhiah kim vek hmâ chuan khawmuâl te, tuifinriat te leh thing te chu la tichhe rih suh u,’ tiin a hrilh a,” (Thupuan 7:2, 3, NKJV).

### Bible Châng Chhiar Tûr
Ex 20:8–11;  Deut 6:8; 11:18; Dan 7:25; 2 Thes 2:3, 4; Thup 12:6, 14.

Kum zabi sâwm leh palîna lâi vêl khân Italy hmâr lama awm Alps Tlâng panga Piedmont kawrruâmte khu Bible-in a sawi nia an hriatte rinawm taka zawm tlat tumtu, Waldense-te khân awmhmun khuar nân an lo hmang ṭhîn a. Khâng mîte khân Kristâ laka an rinawm tlat avângin tihduhdahna an tâwk nasa hlê mai. Kum A.D. 1488 khân Loyse Kawrruâma chêng Waldense-te chu an rinna avângin Roman Kohhranin râwng takin a lo tihlum vek tawh a ni.

Tihduhdahna dang pawh kum zabi sâwm leh pasarihna lâi vêl khân a lo thleng leh a. Savoy lal chuan Waldense-te awmna ramah hian sipai 8,000 zet tîrin, Waldense-te chu an in ṭheuha a sipaite lo thleng tûrin thû a pê a. A thupêk chu zâwmin sipaite chu duât takin an lo dawngsawng a. Mahse, chu chu sipaiten awlsam taka anmahni an tihhlum theihna tûra ruâhmanna an lo siam rûk a lo ni sî a. Kum 1655, April 24 zîng dâr 4:00-ah chuan insuâtna ṭan a ni ta tih hriattîrna dâr a lo rî a. Hemi ṭuma thi zât hi 4,000 chuâng zet a ni.

Vânduaithlâk takin, hmâna thil thleng tawh ang kha a hnûah pawh a lo thleng nawn leh fo mai a. “Sakawlh chhinchhiahna” chungchâng hrilh lâwkna pawh hi hmân aṭang tawha Pathian dodâltûten Pathian thu zâwmtûte an tihduhdah leh tûr thu sawina a ni. Tûn hma lamah pawh an lo tih tawh ṭhin dân ang khân, pawm tûra duân sâ thurinte leh chibai bûk dân phung chu tihluihna hmangin mî an pawm luihtîr leh dâwn a. Mahse, Pathian chuan Amah tlâwmsan miah lo tûr mi eng emaw zât a nei leh dâwn tho a ni.