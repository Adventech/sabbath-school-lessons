---
title:  Tlûksanna Chu
date:  12/06/2023
---

`2 Thes 2:3, 4, 9–12 chhiar la. Paulan ni hnuhnunga thil thleng tûr a sawite chu eng nge ni a? Krista dodâltu sakawlh lo hriat theih dân tûr a sawi chu eng nge ni?`

Tirhkoh Paula hian a hun lâia Kristiante kha Pathian Thûa kan hmuh thutak “tlûksanna” a la thleng dâwn a ni tih a hrilh a. Thuthlung Thar kohhrana intuh tawh kalsualna chî, Kristâ lo kal leh hmâ zawng ṭhang chho zêl tawh tûr chu a vei êm êm a. Kohhran chhûngah chanchin ṭha suâk rawn lûtin, chu chuan Pathian Thû hi a kâilek dâwn tih a lo sawi lâwk vek tawh a ni.

Hê kohhran phatsannaah hian a phêna awm chu Setana a ni a. Amah ngêi hi “dân bawhchhepa,” “Pathiana an vuah apiang chunga awm tum tlat,” “Pathian biak ina ṭhû” chu a ni (2 Thes 2:4). Nimahsela, he “bumtu liana” hian a thil tumte hlen chhuah nân mihringte a hmang thung a. Daniela bû leh Thupuan bûa kan hmuh dânin, Dan 7-in a sawi ki tê tak tê te, Thup13 leh 14-ten an sawi sakawlh te, 2 Thes 2-in a sawi “dân bawhchhepa” te hi thuhmun vek an ni.

The SDA Bible Commentary chuan hetiang hian a lo sawi a: “Daniela bûa kan hmuh milem be mîte Rome lalram tlûk hnûa rawn ding chhuak, Pathian sawichhetu sakawlh hi Johanan a hmuh keitê ang tak sakawlh nên hian han khâikhin ila. . . . ki tê tak tê te, sakawlh te leh dân bawhchhepa te hi kawng tam takah a inang tih kan hmû ang. Chuti a nih chuan, Daniela te, Paula te leh Johana-ten an sawi ṭheuh hi mi pakhat a ni a, . . . chû chu tû dang ni lovin pope a ni.”—Volume 7, p. 271.

Bible hrilh lâwkna hian Pathian thu kâileka, chanchin ṭha âia mihring thurochhiah dah chungnung zâwka, Bible-in a sawite tlûksantu sâkhua a sawi a ni tih hriat a pawimawh hlê. Hêng hrilh lâwknate hi hmangaih Pathianin Isua lo kal lehna tûr atân A mîte lo inpeih se a tih êm avânga a pêk a ni a. Pathian Thu hransantu sâkhaw pâwl kal sualte a zilhhâuna niin, chu kohhran chhûnga awm member pangngâite erawh a tinzâwn tel ve kher lo thung (Thup 18:4 en la). Kan thuchah ken hi mî maktaduai tam takte bumtu sakawlh chungchâng a ni a. Hêng mîte hi bum ni mah se, Kristan a hmangaih êm êmte an ni. Chuvâng chuan, keini pawhin hmangaih takin an dik lohna kan hriattîr tûr a ni ang.

`“Chutichuan, thil eng pawh mîin in chungah ti se in duh tûr ang apiang chu mi dangte chungah pawh ti vê rawh u, hei hi Dân thû leh Zâwlneite thû a ni sî a” (Mt 7:12, NKJV). Engtin nge hê dân hi Thup 13 leh 14-a kan hmuh sakawlhte chungchâng kan sawinaah kan hman vê theih ang?`