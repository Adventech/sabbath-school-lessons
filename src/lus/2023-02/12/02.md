---
title:  Thihpui Khawp Hiâl Tûr Hliam Chu
date:  11/06/2023
---

Kan zir tâk ang khân Thup 13 leh 14-a sakawlh kan hmuhte hian, khawvêl pum huâpa kal mêk chibai bûkna dik lo chu a entîr a. Mahse, chu lo pawh chu thil dang a la awm.

`Thup 13:5; Thup 12:6, 14; leh Dan 7:25 te chhiar la. Hê sakawlh hian eng tianga rei nge sâkhaw lam khawvêl a awp dâwn?`

Hê sakawlh hian kum tam tak chhûng—a rei zâwng pawh bituk sâ vek—ro a rêl dâwn a ni. Hun hrilh lâwknaah rêng rêng chuan ni khat tih hian kum khat a tluk zêl a. Num 14:34-a “ni khat âiah kum khat zêl” tih thû leh, Eze 4:6-a “kum khat zêlah ni khat” tih thûte hian hun hrilh lâwknaah chuan ‘ni khat hi kum khat’ tihna angah ngaih tûr a ni tih min hrilh. Hê dân hi Bible-a kan hmuh hun hrilh lâwknate hrilh fiahna atâna a dikzia leh rintlâkzia kan hmu nuâl a; chûng zîngah chuan Dan 9:24–27-a kan hmuh hapta 70 hi entîrna ṭha tak a ni âwm e.

Thup 13:5-a kan hmuh hapta 42 pawh hi eng tianga rei nge tih kan chhût dâwn chuan, thla khatah ni 30 zêl awm angah lo ngâi ila (hmâsâng mîte calendar hmanah khân ni 360 a awm tlângpui avângin), chutichuan ni 1,260 a lo chhuak a, chu chu kum 1,260 tihna a ni ang.

Kum zabi palîna lâi khân, Rome Lalber Constantine-a chuan a ram pumah Kristian sâkhua hi a duh tâna zawm phal a ni ta tih a puâng a. A lalram khawchhak lam leh khawthlang lamte an lo inpawh ṭhat zâwk theih nân tia a khawpui Byzantium-a a sawn (A.D. 330) khân Rome khawpui chu hotu nei lovin a ruâk ta huâi mai a. Chumi hmun ruâk chu pope-in rawn luahin, sâkhaw lama hruaitu thil ti thei tak a nih bâkah, Europe khawmualpuia lal chak tak pakhat a lo ni tel ta bawk a ni.

Kum A.D. 538 khân milem be mî Rome lalber Justinian-a chuan Rome khawpui bishop chu rinna humhimtu nihna a pê a. Tichuan, hê hun laihâwl (medieval period) kohhran hian A.D. 538 aṭanga A.D. 1798 chhûng khân a huhâng neih len chu remchângah hmangin, tihduhdahna a han kalpui tak tak mai a, nunna chân phah ta pawh a tam hlê. Mahse, A.D. 1798 khân Napolean-a sipai hotu ber, General Berthier-a chuan khatih lâia pope kha a man a. Hrilh lâwknain sakawlh rorêl hun chhûng tûr a lo sawi kha a kin ta chiah a ni.

Berthier-a leh a hote chuan Pope Pius VI kha manin, pope lalṭhutthlêng aṭangin an paih thla nghâl bawk a. Pope-in hliam a tawrh hi a na khawp mai. Mahse, Thup 13:12-in a lo sawi angin hê a hliâm, thihpui khawp hiâl tûra nâ hi a dam leh dâwn a; a dam hnû chuan khawvêl hian a thû leh hlâ an ngâichâng leh ṭhup dâwn a ni.

`Bible hrilh lâwkna ropuizia leh Pathianin thil lo la thleng tûr a lo hriat lâwkte kan hnêna a puân chhuah dân hi ngaihtuah la. Hei hian LALPÂ thutiâmte chu tûnah a famkimin la hmu vek thei rih lo mah ila, kan ring ngam tho tûr a ni tih min hrilh em?`