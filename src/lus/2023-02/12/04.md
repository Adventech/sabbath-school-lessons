---
title:  Setana Ruâhmanna Hnuhnung Ber
date:  13/06/2023
---

Zir chianna ṭhenkhatten an târ lan dânin, mipui nâwlpui zîngah kohhran leh sawrkâr rin ngam lohna a lian hlê a. Mi tam tak chuan, “Khawvêl hruaitu tûr, mi dik leh fel tak hi awm se aw. Chutiang mî chu khawiah nge an awm ang le?” an ti ṭhîn. Thupuan bûa kan hmuh hrilh lâwknate hian mi tam takin an lo zawn reng ṭhin hruaitu chu sakawlh hi a ni tih a sawi a. Chû sakawlh chuan sâkhua leh sawrkâr inzawmkhâwmte thlazâr hnuaiah hnâ a thawk dâwn a ni.

`Thup 17:12–14 chhiar la. Johanan khawvêl tâwpa thil thleng tûrte a sawi chu eng nge ni? Eng thil inkâwlkalh tak nge kan hmuh le?`

Hê thû-ah hian Johana thil chhinchhiah tlâk tak tak pathum târ lan a nei a. A hmasa berin, hêng lal sâwmte hian “thu khat vuâin an thiltihtheihna leh thuneihna chu sakawlh hnênah an la pe dâwn a ni.” A pahnihnaah chuan, hêng lal sâwm inthuruâlte hian Berâmno Isua chu an do rawn ang a. A pathumna chu, khawvêl indona hnuhnung berah chuan Krista leh Amah zuituten hnehna an chang dâwn a. Sakawlh chu a tlâwm ang.

Setanan hnam hrang hrangte ṭan rualtîr nâna hmanruâ a hman tûr chu eng nge ni ang le? Khawvêl chanchinah hian thil thleng tawh rawn thleng nawn leh tam tak a awm a.  Rome Lalram tlûkchhiatna dân kha kan ngaihtuah chuan, tâwpna huna thil lo thleng tûr chungchângah thil pawimawh tak tak zir chhuah tûr kan hmu ngeiin a rinawm. Rome ram lalber Constantine-a khân a sâkhaw vawn a thlâk a. Kohhran thuneihna leh sawrkâr thiltihtheihna inkawp chu a hmanraw mamawh tak a ni.

Kum zabi palîna lâia Sunday ngaih pawimawhna rawn lian chho zêl chu buâina an tawh lâia Rome lalram tihpumkhatna tûra politic leh sâkhua thawh dunna a ni a. Constantine-an a duh chu a lalram tihpumkhat nîin, Roman Catholic Kohhranin an duh chu Kristian sâkhuaa Rome Lalram zawng zawng “leh” a ni vê thung. Chanchin ziaktu hmingthang tak, Arthur Weigall-a chuan heti hian chiang takin a lo ziak a: “Kohhran chuan Sunday hi ni thianghlimah a siam a ... a siam chhan ber pakhat chu hê nî hi ni biakna nî atâna an lo hman ṭhin a nih vâng a ni. Hei hi Kristiante thiltum nghet tak a ni hrim hrim a, Rome Lalram chhûnga chêngten an ngainat êm êm milem be mîte kût chi hrang hrang chu Kristian kûtah leh vek tumin hmâ an la ta a ni.”—The Paganism in Our Christianity (New York: G. P. Putnam’s Sons, 1928), p. 145.

Buâina nasa tak a lo chhuah hunah chuan, khawvêl hi hlâu, rilru nâ leh hrehawm ti takin a awm ang a, chutih hunah chuan mîten anmahni vênghimtu tûr leh, thlamuântu tûr tû emaw an zawng ruai dâwn a ni. Hetiang hi tûn hmâ pawha lal nunrâwng tak takte lo chhuah nawlh theihna chhan a ni ṭhîn a, nakînah pawh a lo la thlen vê leh ngêi a rinawm hlê. Hrilh lâwknain a sawi dân chuan khawvêlah hian buâina nasa tak a lo chhuak leh ang a, chû buâina chuan hêng thil râpthlâk takte hi a rawn thlentîr vê leh chhâwng dâwn a ni.

Hêng thilte hi eng tiang chiahin nge a lo thlen dâwn tih chu hriat harsa tak ni mah se, thil inthlâk danglam theihzia leh thlâk danglam chakzia erawh kan hmu vek tawh thung a. Thil lo thleng tûrte chu a chipchiarin tûnah kan lo hre vek lo a ni thei e. Eng pawh ni se, kan tih theih chhun chu lo inpeih a ni tih hi i hre reng ang u.