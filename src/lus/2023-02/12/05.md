---
title:  Sakawlh Chhinchiahna Chu
date:  14/06/2023
---

`Thup 14:9 chhiar la, tichuan Thup 14:12 nên khâikhin ang che. Sakawlh chhinchhiahna chu khawiah nge neih tûr? (Deut 6:8; 11:18.) Pathian mîte leh sakawlh chhinchhiahna neitûte inan lohna lian tak pahnih awm chu eng nge ni?`

Pâwl pakhat chuan sakawlh chibai an bûk a, pâwl pakhat dang erawh chuan Pathian thupêkte (chutah chuan sakawlhin thlâk danglam a tum thupêk palîna pawh hi a tel a) zâwmin, Isuâ rinna an nei vê thung a. Chû chu an inan lohna lian tak pakhat chu a ni. Setana chuan tuifinriat aṭanga lo chhuâk sakawlh leh lei aṭanga lo chhuâk sakawlhte chu hmanruaa hmangin, Pathian thuneihna chuhpui a tum dâwn a, Pathian chibai bûknaa a laimu tak Sabbath hi a la bei ang. Sakawlh chhinchhiahna chu chalah emaw, kutah emaw put tûr niin, ‘chal’ tih hian rilrû, chhia leh ṭha hriatna, ngaihtuahna leh duhthlanna awmna hmun a entîr a; chutih lâiin, ‘kut’ tih hian thiltih a entîr vê thung.

Sâkhaw zalênna kan neih hi min khuahkhirhsak chin nei tûr dânte siam a nih hun tûr chu a lo thleng ngêi dâwn a, kan rin âia hmâah pawh a lo thleng mai thei e. Rilru fîm tak pûa Pathian Thu zâwmtute leh, LALPA Sabbath dik tak serhtute chu inpumkhatna tichhetu, khawtlâng ṭhatna tûr duh vê lotûa puh an la ni ang.

“Bible Sabbath châwimâwitute chu dân leh inlungruâl tlânna hmêlmâ, khawtlâng nun tichhetu, mûmal lo taka awmna leh khawlohna thlentu, leia Pathian hremnate ko thlatu tiin sawi chhiat an la ni ang. An chhia leh ṭha hriatnain a hrilh ang taka nun zêl tumtûte chu mi luhlul leh ngawltâwt, hotute thû pawh zah lo tia puh a ni ang a. Sawrkâr laka hel rilru pû tia sawi an ni bawk ang.”—Ellen G. White, Indona Ropui, p. 592.

Roman Catholic Kohhran chuan Sunday hi kohhran a nihna anga a thuneihna “chhinchhiahna” niin a ngâi a. “Aw ni e, Catholic Kohhran chuan [Chawlhni thlâk hi] amâ tih ngêiah a chhâl chiang alâwm. . . . Hê a thiltih hi kohhran a nihna anga a thiltheihna leh sâkhaw thila a thuneihna chhinchhiahna a ni.”—The American Catholic Quarterly Review, January 1883.

Thupuan bû hian khawvêl pum huâp buâina a lo thlen tûr thû a sawi a. Kan khawvêlah ram inrêlbâwlna lamah te, khawtlâng nunphungah te, sâkhaw lam leh rilru sûkthlêkah thil inthlâkthleng lian tak a awm ang. Chutih hunah chuan Sunday serhna dân hman a ni ang a, chu chu “sakawlh chhinchhiahna” a ni nghâl dâwn a ni. Mahse, hêng zawng zawng hi eng tiangin nge a lo thlen dâwn tih hrilh kan ni lo thung a. Bible-a kan hmuh chin hi chu a tlângpui chauh a ni.  Mahse, kan hmuh chin aṭang mai pawh hian indona ropuiin a vâwrtâwp a thlen hunah chuan, sakawlh nge Siamtu zâwk chibai kan bûk dâwn tih thû-ah thutlûkna kan  siam ngêi a ṭûl dâwn a, chutih hunah chuan ni sarih nî, Sabbath hi fiahna a ni ang.

`Eng tiang kawngin nge mihringte hi Pathian lamah nge kan ṭan a, Setana lamah zâwk tih a lo lan ṭhin? Eng vângin nge ṭanna lam bîk nei lova awm theih a nih loh? Pathian lamah kan ṭang ngêi a ni tih engtin nge kan hriat theih ang?`