---
title:  Zir Belhna
date:  16/06/2023
---

“Protestant kohhranten ruâm thûk tak ban tlang a, Roman Kohhran kut vuân tûra an bân a phar chhuah hunah leh, khuârkhurum thûk tak dâi kâia thlarau biakna nên kut an insuih zawm hunah chuan, hêng thil pathum inzawm khâwmte hûhâng hnuaiah hian kan ram [United States of America] hian Protestant ram leh mipui thlan sawrkâr a nihna anga a hman a Dânpuiin a sawi zawng zawngte hi a hnâwl vek ang a, pope zirtîrna dik lo tak takte leh, bumna thûte chu nasa taka theh darh a nih theih nân kawng a sial dâwn a ni. Chutih hunah chuan Setanan bumna thilmak tinrêng nên hnâ a thawk ṭan ta tihna a ni ang a, tâwpna a hnâi tawh hlê a ni tih kan hre tûr a ni.”—Ellen G. White, Testimonies for the Church, vol. 5, p. 451.

“Thupuan Bû-a thawnthû-ah hian Sunday chu Pathian dodâltûten chibai bûkna nî atâna an hman a ni tih kan hmuh hmaih ṭhîn a. Sunday hi dragon fin vervêkzia leh hniâlkhân hriatzia tilangtu entîrna pawimawh êm êm a ni. . . . Hê a thiltih pakhat tê, Pathian dân a thlâk danglamna hian lei leh vân pum huâpa indona kal mêka Pathian a huâtzia a lantîr a. Ho tê anga a lanna lâi tak hi mî a bum thlûk theihna chhan a ni zâwk.

Dragon chuan amah chu chibai bûk tûr dik taka inlantîrin, Pathian lalṭhutphah chu a chuhpui a, Pathian dân hi a fel lo hlê a—chuvâng chuan thlâk a ngâi a ni a ti a. Chutichuan, Thu Sâwm Pêka thupêk pakhat, Pathianin Siamtu leh Tlantu, chibai bûk phû awm chhun a ni (Ex 20:8–11; Deut 5; cf. Thup 4:11; 5:9, 13, 14) tih a sawi chhuahna tak chu a thlâk ta daih mai a ni. Dân thlâk danglamna hian dragon-in Lalpâ thiltum (dân) a huâtzia a tilang a ni mai lo va, chibai bûk niha Pathian dinhmun luahlan a tum ruhzia pawh a tilang nghâl bawk. . . . Hê a dân a thlâk danglam hi khawvêl pumin an zâwm a nih chuan, hnehna a chang tihna a ni ang.”—Ángel Manuel Rodriquez, “The Closing of the Cosmic Conflict: Role of the Three Angels’ Messages,” pp. 53, 54.

**Sawi Ho Tûrte**:

`Tâwpna huna thil thleng tûrte nghâk leh beiseia kan lo awm lâi hian, eng vângin nge phûr luâttukna, hunbi tukna leh Bible-a kan hmuh chin bâk rinthû lo sawi vak vaknaah kan luh loh nân kan fîmkhur ang? Hetiang thilte tih hi eng nge a hlauhawmna awm a, mîin thil lo thleng tûra an sawite hi an sawi dân ang leh, thleng tûra an sawi huna a lo thlen leh sî loh hian eng nge nghawng ṭha lo awm ṭhîn?`

`A chunga kan sawi thilte khi a thlen loh nân kan lo invêng tûr chu a ni ngêi mai tak a, chutih ruâl chuan, sakawlh chhinchhiahna chungchâng kan sawi dân leh, tihduhdahna te hi lo thleng tak tak thei a ni lo, a chhan pawh tûn lâi khawvêl dinhmun han thlîr hian thil theih a ni lo hrim hrim tia sawitûte hi engtin nge kan chhân ang? Eng vângin nge hetiang ṭanfung hi han ngaih mai chuan âwm ang viâuin lang mah se, a tak takah erawh thil âwm ang lo tak a nih lawi sî le? (A thuhrimin, khawvêlah hian rang takin thil inthlâkthleng lian tak tak a lo thleng tawh ṭhîn a ni lo’m ni?)`