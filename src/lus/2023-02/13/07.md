---
title:  Zir Belhna
date:  23/06/2023
---

“Pathian chhiahhlawhte chu, inserh thianghlimnaa an hmêlte lo êngin, vân aṭanga an dawn thuchah chu hmun hrang hranga puâng darh tûrin an hmanhlel hlê ang a. Lei hmun tinah hian âw sâng tam tak hmangin vaukhânna thû hi an puâng dâwn a ni. Thil makte an tî ang a, damlote an tidam ang a, chhinchhiahna leh thilmakten anmahni a zui ang. Hetih lâi hian Setana pawhin hnâ a thawk vê reng tho va, dâwt thil mak tak takte tiin, mihringte mit hmuhah vân atâ mei a ko thla hial ang (Thup 13:13). Chutih hunah chuan leia awmte hian khawi lamah nge an ṭan tih an tihchian a ṭûl tawh dâwn a ni.

“Thuchah chu hnialfung ṭha tak hmang ni lovin, Pathian Thlarau hriattîrna thûk tak hmang zâwkin hril a ni dâwn a. Hnialfungte hman a lo ni daih tawh. Chî chu tuh a ni tawh a, tûnah chuan lo ṭo chhuakin, rah pawh a chhuah dâwn hnâi ta. Missionary hna thawktuten an sem kan lehkhabûte chuan hnâ a thawk ṭan tawh a; mahse, an rilrû a khawihsak mi tam takte chu a famkima thutak an hriat thiam theih lohna tûr leh, an hriat ang chu an zawm nghâl theih lohna tûrin dan rih an la ni. Tûnah hian êng zungte chuan hmun tin a chhun tawh a, thutak chu fiah takin hmuh a ni tawh a, Pathian fa rinawmte chuan anmahni phuârtu hruitute chu an tichat ta bawk. Chhûngkaw inzawmna leh kohhran inlaichînna te pawh chuan a dâl tûrin eng mah tih theih a nei tawh lo va. Thutak chu thil dang zawng zawng âi pawhin an ngâihlu ta. Thutak dodâltute chu eng anga tam pawh ni se, mi tam takin Lalpâ lama ṭan an thlang tawh sî a.”—Ellen G. White, Indona Ropui, p. 612.

**Sawi Ho Tûrte**:

`Ellen G. White-i chuan “rinna avânga thiam chantîrna thuchah hi vântirhkoh pathumna thuchah a ni” a ti a.—Evangelism, p. 190. Eng nge ni a awmzia? Rinna avânga thiam chantîrna leh vântirhkoh pathum thuchah hian eng inzawmna nge a neih?`

`Thup 14:12 chhiar leh la. Pathian thupêk zawmna leh dân zawm ṭhat avânga thiam chang nih beiseina hi eng nge a danglamna awm? Eng tikah nge thuâwihna hi dân zawm ṭhat avânga thiam chang nih beiseinaah a lo chan ṭhin? Eng tiang kawngtein nge Pathian thupêk zâwm miah lote pawh hi dân zawm ṭhat avânga thiam chang nih beiseitu an nih vê theih tho?`

`Thupuan bûa kan hmuh ramsa hlauhawm tak takte chanchin leh vaukhânna thu khauh tak takte kan han sawi chânga mi lo sawisêl ṭhînte hi engtin nge kan chhân ang? A chhânna tûr chiang sâ, “Aw, Thupuan bû-ah a inziak miâu a, chuvâng chuan kan sawi a ni mai a ni” tih bâkah chhânna dang pêk theih eng nge kan neih?`

`In class-ah tûn lâia khawvêla thil thleng mêkte hi sawi ho ula. Thupuan bûin tâwpna huna thil thleng tûra a sawite thlentîrtu tûr eng thilte nge thleng tawh emaw, thleng mêk emaw awm? Engtin nge kan chênna hun hi a hmâwr tawh a ni tih hre tho chung sîin, kan hnêna puân chin bâk duh khawp lova, awmze nei lo thil lo zêl din vak vakna ang chî hi kan pumpelh theih ang?`