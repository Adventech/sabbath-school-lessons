---
title:  Thutak Hriain
date:  19/06/2023
---

`Chhiar tûr: Jn 8:32; 7:17 leh 17:17. Thutak hriat leh thutak zawn hmuhna tûr hmun chungchânga Isuâ thutiâm min pêkte chu eng nge ni?`

Pathianin A mîte hnêna sâwmna hnuhnung a siam chu Babulon zirtîrna dik lote hnâwl a, a Thûa kan hmuh chatuan thutak ênga kal a ni. Thil engkim hriat theihna tûr chu Bible a ni. Miin Bible-a bêl tlat a, a sawi angte a zâwm a nih chuan, buâina hnuhnunga Sabbath chungchânga inhniâlna a lo chhuah hnunah pawh bumin a awm vê lo vang.

Vântirhkoh pahnihna thuchah hian thu dik lo ni lovin, thu dik zâwk chu pawm tûrin min sâwm a. Thurochhiah âiah Bible, zirtîrna dik lo âiah Pathian Thûin min zirtîrte chu pawm zâwk tûrin min sâwm bawk.

Vântirhkkoh pathumna thuchah hi chu sakawlh chhinchhiahna nei lo tûra vaukhânna thû a ni vê thung a. Bible-a hrilh lâwkna kan hmuhte hi ngun taka kan zir chuan, sakawlh tih chuan lalram emaw, sâkhua emaw a entîr ṭhîn a ni tih kan hria ang. Thup 13 leh 14-a kan hmuh, tuipui aṭanga lo chhuak sakawlh hi khawvêl pum huâp sâkhua ni tûrin Rome lalram aṭang khân a lo chhuak a. Hun a lo kal zêl a, nakînah phei chuan hê lalram hian khawvêl pum pui chungah thuneihna neiin, kohhran leh sawrkâr inzawm theihna atân hmahruaitu a la ni dâwn a ni. Chû an inzawmna chuan khawvêlin sum leh pâi lama harsatna a tawh mêk te, leilunga chhiatna lo thleng te, khawtlâng buâina te, ram leh ram inkâra inrem lohna awm te leh, khawvêl pum huâp buâina thleng te chu remchângah a lâ ang a, khawvêl mî zawng zawng hi a thuhnuaia kûntîr vek a la tum ang.

Hê khawvêl inzawm khâwmnaah hian a hmahruaitu ber tûr chu United States of America a ni dâwn.  “Zirtîrna dik lo tak tak pahnih:  ‘Mihringte hian thlarau thi thei lo kan nei’ tih leh ‘Sunday hi ni thianghlim a ni’ tihte hmang hian, Setanan mi tam tak a la bum dâwn a. A hmasa zâwk hian thlarau biakna atân kawng a sial lâiin, a hnuhnung zâwk hian Roman Kohhran ngainatna a siam vê thung a. United States-a Protestant kohhrante hi thlarau biakna nêna kut insuih zawm tûra an bân phar chhuâk hmasa ber ber an ni dâwn a; Roman thuneitute nêna kut insuih tûrin an rawn che chhuak thuâi bawk ang. Tichuan, hêng thil pathumte insuih finna hnuaiah hê ram (USA) hian Rome-in mîte chhia leh ṭha hriatna rap beta thil a lo tih tawh angte kha a ti vê leh dâwn a ni.”—Ellen G. White, Indona Ropui, p. 588.

Hêng thuchah pathumte hi an thinlung chhûnga chêng Isuâ rinna nung hmanga Pathian thupêkte zâwm tlat tûra Krista zuitu rinawmte sâwmna thu hmanhmawh thlâk tak nên khâr a ni ta a ni (Thup 14:12).

`Eng tiangin nge Isuâ thu sawi, “thutak chuan a chhuah zalên ang che u” tih hi eng nge ni a awmzia? Eng tiangin nge thutak chuan a lo chhuah zalên vê tawh che? Heti lâia “zalên” tih a hman hian eng nge ni a kawh?`