---
title:  Buaina Hnuhnung Ber Atâna Inbuatsaihin
date:  18/06/2023
---

`1 Thes 5:1–6 chhiar la. Tirhkoh Paulan ni hnuhnung chungchânga vaukhânna min lo pêk chu eng nge ni?`

Tirhkoh Paula chuan Thesalonika khuaa ringtu awmte kha “harh fîm” taka awma, Kristâ lo kal lehna nêna inzawmna nei thilte chu lo “ngaihven” rân reng tûrin a hrilh a. Hetih lâi huna chêng ringtûte kha hetiang thû hi a lo hrilh tawh a nih chuan, keini tûn lâi huna mîte hnênah hian eng nge a sawi vê ang?

“Êng fâte” (1 Thes 5:5) an nih thû pawh a puang bawk a, chumi nî [Kristâ lo kal lehna] chuan rûkrû anga a nanna tûrin thima an awm loh thû pawh a hrilh bawk (1 Thes 5:4). Isua khân “ngaihven” tih ṭawngkam hi ṭhahnemngâi, thinlung leh tih tak zeta ṭawngṭâi tihte nêna inzawmin a hmang ṭhîn (Mt 24:42; 26:40, 41).  Ngaihvena awm tih awmzia chu thlarau lama harhvâng ṭhâ tihna a ni. Rilru fîm tak ni tûr chuan eng hunah nge kan chên tawh tih kan ngaihven a ngâi a, chumi hun atâna pawimawh tûr thilte chu kan ngaihtuah a ṭûl bawk ang.

Ellen G. White-i chuan, “Keini thutak hretûte hi mi tam zâwkte ṭhâwng êm êm tûr khawvêla thil lo thleng mai tûrte atân chuan kan lo inbuatsaih lâwk tûr a ni” tiin a lo sawi a.—Testimonies for the Church, vol. 8, p. 28. Chû thil thleng chuan khawvêl hi a ṭhâwng a nih pawhin, keini hi chu min ṭhâwng vê tûr a ni lo. Eng tikah nge a lo thlen dâwn tih chu hre lo mah ila, a lo la thleng ngêi dâwn tih erawh kan hre thei thung a, chuvâng chuan, tûn, vawiin hi inpeih hun a ni.

`Dan 2 chhiar leh la, khâng lalram hrang hrangte kha hrilh lâwknain a lo sawi dân ang takin, anmahni hun zêlah ṭheuh an lo ding chhuak a; chutiangin an tlûk hun tûra ruât lâwkah zêl an tlu leh ṭheuh bawk tih hi lo chhinchhiah ang che. Hei hian Pathianin lo thleng tûra a sawite hi a lo thleng ngêi dâwn a ni tih ring ngam tûrin mi a ṭanpui em?`

Krista khân hêng ni hnuhnung thuchahte hi eng thil nge lo la thleng dâwn tih kan lo hriat theih nân min pê a, kan lo hriat a ṭûl min tihpui chhan pawh chûngte atân chuan kan lo inbuâtsaih theih phah dâwn vâng a ni. Daniela leh Thupuan bûa hrilh lâwkna kan hmuhte hian, tûn lâi huna hrilh lâwkna thilpêk (Ellen G. White-i thuziakte) nêna ṭang hovin, hê khawvêla thil la thleng tûrte chu lo hriat lâwk theihna min pê a. Pathian Thûa kan hmuh hrilh lâwknate hian chhandamna chanchin ruângâm chu puâng chhuâkin, Dan 2 thû hian Pathianin a sawi chu a rin ngam a ni tih chiang takin min hrilh a ni.

`Paulan mi dangte anga “muhîl” vê mai lo tûrin min hrilh a. A thu sawi hi eng nge ni a awmzia? Kan lo muhîl vê a nih chuan engtin nge kan muhîl a ni tih kan hriat theih anga, eng thilin nge mi kâi tho vang?`