---
title:  Talh Tawh Hnû Berâmno Chu
date:  22/06/2023
---

Thupuan bû-ah hian Bible-in entîrna atâna a hman pawimawh tak tak kan hmu nuâl a; entîr nân, vâna dragon awm thû (Thup 12:3, 4, 7) te, vânlaizâwla vântirkoh thlâwk (Thup 14:6) tih te, sakawlh sen tak chunga chuâng hmeichhia (Thup 17:3) tih te leh a dangte. Hêng entîrnate hi Bible-ah an chuâng vê vek a; Thlarau Thianghlim chuan Johana hnênah khân ziak tel tûrin a lo hrilh a ni. Hêngte hian hê hrilh lâwkna lehkhabu chhiar leh, lo ngâihlatute hnêna thutak puân chhuah a nihna kawngah pawimawhna an nei a, “Hê hrilh lâwkna bu thû chhiartu leh ngâithla a, a chhûnga thu ziak pawmtûte chu an eng a thâwl e; a hun chu a hnâi tawh sî a” (Thup 1:3) tih ang khân.

Amaherawhchu, Thupuan bû-ah hian entîrna dang pakhat lang nawn fo mai a awm a. Chu chu eng nge ni a, chu chuan eng nge a entîr?

`Chhiar tûr: Thup 5:6, 8, 12; 7:17; 14:1; 15:3; 19:7; 21:22, 23; leh 22:1, 3. Berâmno tih ṭawngkam hian eng nge a a entîr? Eng vângin nge hê ṭawngkam hi Thupuan bû-ah hian a lan fo le?`

Thupuan bû hi, a hawnna ṭawngkamin a sawi ang hian, “Isua Kristâ” thupuân chhuah a ni a. Isua Krista chu Berâmno a ni. Mahse, Berâmno pângngâi vê mai chu ni lovin, Berâmno “talh tawh hnû” (Thup 5:6, 12; 13:8) a ni a. A awmzia chu, khebehin a awm tawh tihna a ni. Hei hi Bible zawng zawng pawh ni mai lovin, Thupuan bû leh vântirhkoh pathum thuchahte laimû ber a ni a. Hê Berâmno, talha awm tawh Berâmno, khenbeh tawh hnû Isua, kan sualte thâwina ni bawk chu, kan thuchah laimû bera kan nei a nih loh chuan, koh kan nihna kan hlen chhuah theih dâwn loh bâkah, Pathianin hê kohhran thawh tûra a lo tuk hnâ chu kan thawk thei lo vang.

“Talha awm tawh Berâmno hi kan thurinte leh kan rawngbâwlna pêng hrang hrangahte hian hmun pawimawh ber kan chantîr ngêi tûr a ni a. Chu bâkah, kan thu hril zawng zawngah te, kan thuziak zawng zawngah te, kan ṭawngṭâi thu chham zawng zawngah te, kan hla sak zawng zawngah te, Bible zirtîrna kan pêk zawng zawngah te leh, kan thiltih eng kimah hian a lâilum a luah ngei tûr a ni. Berâmnoin kraws chunga hmangaihna a lo lantîr tawh khân, mi dangte chunga kan awm dânah a ṭha zâwngin nghawng nei sela, khawvêl ngaihsak tûrin min tiphûr thar bawk rawh se.”—Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70.

A awmzia chu, a sawi tum entîrna atân ramsa hlauhawm pui pui te hmangin, dragon-in indona a chawk chhuak tih te, hremna berhbu leih buâk a ni tih te, tihduhdahna chhuâk tih te, sakawlh nambar nei tih te hi chu sawi tho mah se, a langsâr ber leh a pawimawh ber zâwk chu Berâmno, talha awm tawh Berâmno a ni. Amâ chanchin chauh hi vântirhkoh pathum thuchahin a sawi chu a ni a. Kan tâna a lo tih tawh, tûna a tih mêk leh, engkim a tâwp vek hmâa a la tih leh tûr te chu chatuana chanchin ṭhâ tia kan sawi hi a ni.

`Eng vângin nge kan thuchah laimu berah talh tawh hnû Berâmno hman hi chumi lama mi dangte hruai vê nân chauh pawh ni lovin, keimahni thlarau nun ṭhan zêlna atân pawh thil pawimawh tak a nih?`