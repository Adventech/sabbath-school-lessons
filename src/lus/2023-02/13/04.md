---
title:  Siamṭhat Hna Thawh Chhunzawm Zêl A Ni
date:  20/06/2023
---

Pathian chuan ni hnuhnunga A mîte hi kohhran siamṭhatu ropui tak takte hna lo thawh tawhte thawk chhunzawm vê tûrin a din chhuahtîr a. Chû mîte chuan Bible chauh hi an rinna tehfungah hmang ang a, Krista chauh hi an chhandamna hnâr awm chhun a ni tih an ring ang a, Thlarau Thianghlim chauh hi an chakna hnâr a ni tih hria ang a, kan LALPÂ lo kal lehna chu an beisei zawng zawngin a vâwrtâwp a thlenna tûr a ni tih an pawm bawk ang. Zirtîrna dik lo leh thurochhiah chi hrang hrangten kum tam tak chhûng an lo up bo tawh thutakte chu—Bible-in serh tûra min hrilh Sabbath pawh telin—kan LALPÂ lo kal leh hmâ ngêiin khawvêl zawng zawngah hril darh a ni dâwn a ni.

Vântirhkoh pathum thuchah hian kohhran siamṭhatna hna hlen chhuak tûr leh, leia Kristâ hna thawh zawhpui tûrin, hê ni hnuhnung kohhran hi a hring chhuak a. Thupuan bûa kan hmuh hrilh lâwkna ropui tak takte hian chû kohhran chu khawvêl hnêna Pathian thuchah hnuhnung ber puâng tûrin beidawnnna ruâm atâ Pathianin A ko chhuak a ni tih min hrilh. Thup 14 hian khawvêl pum huâp kohhran chanchin a sawi a, chû kohhran chuan khawvêl hmun hrang hrangah chatuana chanchin ṭhâ, lâwmawm êm êm hi a hril darh mêk a ni.

Thup 14-a kan hmuh vântirhkoh pathumte hi vântirhkoh dang, Thupuan 18-a kan hmuh hian rawn zui vê nghâlin, chu vântirhkoh chuan “lei hi [Pathian] ropuinaa tihên” a nih theih nân vântirhkoh pathumte hnênah khân thiltihtheihna a pê a (Thup 18:1). Tichuan, bung 18 hian mihringte chanchinin a vâwrtâwp a thlen theihna tûra thil thleng lian tham deuh deuhte chu sawiin, a tâwpa chanchin ṭhâin hnehna a chan dân tûr pawh min hrilh bawk.

`Thup 18:1 chhiar la. Johanan hê vântirhkoh chungchânga thil pathum min hrilh chu engte nge ni?  (Hab 2:14 pawh en bawk ang che.)`

Hê vântirhkoh, Pathian lalṭhutphah hûnna hmun aṭanga lo chhuak hi, Pathian zahngaihna thuchah hnuhnung puâng tûr leh, leia awmte hnêna lei chunga thil lo thleng tûrte hrilh tûrin thuneihna pêk a ni a. Johanan a sawi dân tak phei chuan, “thuneihna nasa tak” nên a lo kal a ni.

Grik ṭawnga ziak Thuthlung Tharah chuan heti lâia “thuneihna” a tih hi exousia tih a ni a. Hê thumal hi Isua pawhin Chanchin Ṭha Matthaia ziakah hian A zirtîrte A tirh chhuah dâwn khân a hmang ngat a ni. A zirtîrte hnênah khân ramhuâi bawlhhlawhte chungah “thuneihna” a pê a, sual leh ṭha indo tawnnaah hian hnehna an chan ngei theih nân, Pathian thiltihtheihnain a thuâm an ni tihna a ni. A hnû-ah pawh A tîr chhuak leh a, hemi ṭum phei hi chuan  kal chhuâk a hnam tina mi zirtîra an siam theih nân lei leh vâna “thuneihna zawng zawng” (Mt 28:18, 19) A pe ta a ni.

`Ni hnuhnunga thil thleng tûr kan han sawi tâkte kha, a lo thlen hunah hian tû thû nge kan zawm ang? Pathian thû kan zâwm dâwn nge ni a, keimahni thû kan zâwm zâwk dâwn? Nge ni a, sakawlh thû kan zâwm zâwk ang? Tûnah hian tû thû nge i zawm mêk le?`