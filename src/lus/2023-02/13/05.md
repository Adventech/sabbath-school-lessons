---
title:  Pathian Ropuinain Lei A Ên Chhuâk
date:  21/06/2023
---

`Chhiar tûr: Thup 4:11; 5:12; 19:1, leh 21:26. Thup 18:1-a kan hmuh, Pathian ropuinain lei a ên chhuah thu sawina atâna ṭawngkam dang a hmante chu eng nge ni?`

Sual leh ṭha indonaa an thu inchuh pakhat chu, Pathian zahawmna leh A hming mâwina chungchâng a ni.  Pathian laka hel ta vântirhkoh Setana chuan, Pathian hi dik lo leh fel lo, Amah chibai bûk ngêi tûra mihringte phûttu, an hnênah eng mah pêk lêt nei miah bawk sî lo niin a puh a. Pathian dân chuan kan zalênna a khuahkhirh bâkah, kan hlimna tûr kawng pawh a dâl niin a sawi bawk.

Isuâ nun, A thihna leh A thawhlehna te khân hê A thu sawi hi dâwt mai a nihzia a rawn pho lang a. Min Siamtu Pathian chu hê khawvêl thihna ruâmah hian min tlan tûrin a lo zuâng lût a. Krawsah khân Setanan a puh chhiatna zawng zawng chu chhâng thla vekin, Pathian chu hmangaihnaa khat leh dik taka rorêl ṭhîn a nihzia a rawn lantîr ta a ni.

A hmangaihnain a hîp, Amah châwimâwi duh êm êm tâwpna hûna chêng A mîte chuan, mahni chauh inngaihtuah leh Pathian ṭihna rêng nei lo khawvêl hnênah hian, A ropuina—a hmangaihna leh mahni A inhlanna nun chu an lantîr a. Chutianga an tih avâng chuan lei pum pui hi Pathian nungchanga tihên a lo ni ta a ni.

`Ex 33:18, 19 chhiar la. Engtin nge Mosia hnênah khân A ropuina A puan chhuah? Pathian ropuina chu eng nge ni?`

Pathian ropuina chu A nungchang a ni a. Keimahni hi Pathian hmangaihnaa kan khah a, A tlanna hmangaihnain kan nungchang a tidanglam a nih chuan, lei hi Pathian ropuinaa tihkhahin a lo awm ang.

Keimahni mi mal nuna A hmangaihna kan lantîr hian, khawvêl hnênah Pathian ropuina leh Pathian nungchang kan lantîr tihna a ni a. Thlarau lama thim chhah takin a tuâm khawvêl hnêna vânlaizâwla thlâwk vântirhkohten an ken thuchah hnuhnung ber chu: “Pathian chu hlâu ula, châwimâwi rawh u” (Thup 14:7) tih a ni.

Kan thil ṭha tihte-ah emaw, kan felnaah emaw, kan ṭhatnaah emaw hi chuan keimahni tâna ropuina tûr a awm lo. “Kristâ felna thuchah hi khawvêl tâwp aṭanga a tâwp leh lam thlenga hriat theih tûrin puân tûr a ni a. . . . Hei hi vântirhkoh pathumna hnathawh khârtu Pathian ropuina chu a ni.”—Ellen G. White, Testimonies for the Church, vol. 6, p. 19. Heti hian a lo ziak bawk a: “Rinna avânga thiam chantîrna chu hi eng nge ni? Pathian hnathawh, vaivuta mihring ropuina dah hi a ni a, mihringin amâ theihna hmanga a tih theih miah loh tûr thil tihsakna a ni.”—Testimonies to Ministers and Gospel Workers, p. 456.

Mahse, ropuina chu keimahni hian ni lovin, Pathian zâwkin a chang ang.