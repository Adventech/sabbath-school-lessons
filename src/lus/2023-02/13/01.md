---
title:  Pathian Ropuinain Lei A Luah Khat
date:  17/06/2023
---

> <p>Chângvawn</p>
> “Chûng hnû-ah chuan vântirhkoh dang, thuneihna nasa tak neiin vân atâ lo chhuk ka hmû a; a ropuinain lei chu a ên ta vek a” (Thupuan 18:1).

### Bible Châng Chhiar Tûr
Ex 33:18, 19; Jn 8:32; 1 Thes 5:1–6; Thup 4:11; 5:6, 12; 13:8; 18:1.

Eng Tikah emaw chuan Bible-in tâwpna huna thil lo thleng tûr a sawite hi a lo thleng ngêi dâwn a. Eng tikah nge a lo thlen ang a, engtin nge a lo thlen dâwn tih erawh chu hrilh kan ni lo. Chutih ruâl chuan kan hriat atâna ṭûl chin chu hrilh vek kan ni tho va. Ram dân siamtuten dân eng emaw siamin, thupêk palînain a sawi Sabbath ni lo, Sunday zâwk hi inserhluihtîr tumna a la awm dâwn a ni. Thupuan bû hian tâwpna huna thil lo thleng tûr pawimawh ber mai leh, chutah chuan tûte nge che dâwn tihte min hrilh a. Chû mai pawh chu ni lovin, “leia awm zawng zawng, leilung pian tirha talh tawh Berâmno Nunna Bûa hming ziak loh apiangten” (Thup 13:8) “vân te, lei te, tuifinriat te leh tuihnâ te Siamtu” (Thup 14:7) chu ni lo, sakawlh leh a lem zâwk chibai an bûk huna thil lo thleng tûr pawh min hrilh bawk.

Ṭawngkam danga sawi chuan, Lalpa Isua Krista zui thlangtûte leh A thupêk zâwmtûte chu Nunna Bû-ah an hming ziah a ni dâwn tihna a ni. Mihringte siam vê chhinchhiahna bûa hming ziah âi chuan, Pathian chhinchhiahna bû ngêia ziah chu a ṭha zâwk daih dâwn lo’m ni?

Pathian chuan hê thuchah hi khawvêl hnêna puâng tûrin Seventh-day Adventist Kohhran a din a. Chuvâng chuan, keimahni ngêi hian hê thutak hi Isua-ah pawh a awm ang khân kan pawm hmasak phawt a ngâi. Chu âia la pawimawh zâwk chu, Thup 14:6-a kan hmuh “chatuana chanchin ṭhâ” hian min siam ṭhâin min siam thar bawk tûr a ni a. Hê thû hi kan tâna Kristâ thihna leh Amaha chhandam kan lo nihna dân sawina a ni.