---
title:  A Tâwp Thlenga Chhel
date:  04/06/2023
---

Thup 14:7-a kan hmuh ang khân, Pathian chuan mî zawng zawng hi Amah chibai bûk tûrin a sâwm vek a. Hei hi vântirhkoh pakhatna thuchah chu a ni. Thup 14:8-ah erawh chuan hmâsâng Babulon mîte lo chîn chhuah sâkhaw dik lo “Babulon” tlâwm thû kan hmu vê leh thung a. Hei hi vântirhkoh pahnihna thuchah a ni.

Thup 14:9, 10-a kan hmuh vântirhkoh pathumna hian sakawlh chibai bûk lo tûrin vaukhânna min pê a. Ring taka âuvin, “Mi tû pawh, sakawlh leh a lem chibai bûka, a chalah emaw, a kutah emaw a chhinchhiahna nei apiang chuan, Pathian thinurna no chu an in ang” (NKJV) a ti.

`Thup 14:12 chhiar la. Hê thû-ah hian ni hnuhnunga Pathian mîte nihna pahnih kan hmû a. Chûngte chu eng nge ni? Eng vângin nge a pahnih hian a pawimawh vê vê le?`

Grik ṭawnga “chhelna” tih sawina thumal chu hupomone a ni a. Sapṭawng Bible-ahte hian “dawhtheihna” tih sawina thumal, “patience” hman ni tlângpui mah se, Mizo Bible-in “chhelna” tia a lo dah hian a sawi tum a phawk chhuak ṭha zâwk. Pathian chuan dodâlna leh tihduhdahna nasa tak kârah pawh a laka rinawm awm tlat mî eng emaw zât a nei dâwn a. Chûng mîte chu a khawngaihna azârah nghet taka ding tlatin, Pathian dah pawimawh berin, khawngaihnaa chhûn khahin leh thu âwih takin an an nung ang.

Siamtu chibai bûkna (Thup 14:7) leh sakawlh zâwk chibai bûkna (Thup 14:9) chu thil inkâwlkalh tlat a ni a, a inkalhzia pawh Pathian thupêkte zâwma, Isuâ rinna neitute nunah a lo lang chhuak ang (Thup 14:12). Hê indona hnuhnung ber, Kristâ lakah nge kan rinawma, sakawlh lakah zâwk tih thû-a inbeihna hi chibai bûkna chungchângah a ni ber dâwn a, hê sual leh ṭha indo chhan ber pawh Sabbath a ni dâwn bawk a ni.

`Rom 8:1–4, Eph 2:8–10 leh Kol 1:29 chhiar la. Hêng Bible chângten rinnaa nun rah min hrilh chu eng nge ni?`

Rinnaa kan han nun chiah hian, Pathian khawngaihna kan lo chang a, tichuan kan nun pawh tihdanglamin a lo awm vê nghâl bawk ṭhîn. Chhandamtu zuitu rinawmte chuan “Isua-ah” rinna a nei ni mai lovin, “Isuâ rinna” pawh an nei vê dâwn a. Tâwpna huna Isuan a neih rinna chu anmahni rinna pawh lo ni vê-in, thih thlenga Isua a rinawm ang chiah khân, anni pawh thi hial dâwn mah se, an rinawm tlat tho dâwn a ni.

`Eng tiangin nge thil tê tham tê tê-ah pawh i rinawm vê le? Chû chuan fiahna a lo thlen huna i awm dân tûr eng nge a hrilh che? (Lk 16:10 en la.)`