---
title:  Zir Belhna
date:  09/06/2023
---

“Vâna indona ropui a lo inṭan tirh phat aṭang khân, Setana tum ber chu Pathian dân paih thlâk a ni. Hemi hlen chhuâk tûr hian Siamtu lakah a hel ta a. Vân atâ paih thlâk ni mah se, indona chu leiah pawh a la chhunzawm ta zêl a. Mihringte buma, Pathian dân bawhchhiattîr hi a thil tum ber a la ni reng. Hê a thiltum hi a zavâia Pathian dân hnâwltîr vekna hmangin a hlen chhuak a ni emaw, an zînga pakhat chauh hnâwltîrna hmangin a hlen chhuak a ni emaw, a rah chu thuhmun reng a ni dâwn tho.... Setana chuan Pathian dânte dêusawh a tumna lamah Bible thurinte chu a kaihlek kuâl vêl a, chutiang chuan, Pathian Lehkhabu ringa inchhâl mi tam takte rinnaah, zirtîrna dik lo eng eng emaw zeh luh a lo ni ta a ni. Thutak leh thu dik lo inbeih tawnna hnuhnung ber chu Pathian dân chungchânga inhniâlna awm reng ṭhîn chin fel hlenna a ni tawh dâwn a. Chû indonaah chuan tûnah hian kan lût ṭan ta a—mihringte siam chawp dânte leh Jehova dânte chu inbei tawnin, Bible sâkhua leh thawnthu leh thurochhiah te pawh an inhniâl tawn mêk a ni.”—Ellen G. White, Indona Ropui, p. 582.

Thupuan bu pum puiah hian chibai bûkna leh Pathianin khawvêl a siam tih thû hi inzawm tlat a ni a. Sual leh ṭha indonaa an thu inchuh ber leh, sakawlh chhinchhiahna neih leh neih loh hriltu ber pawh ni bawk chu, Pathian hi chibai bûk phû a ni nge ni lo tih a ni.

Kan hmuh tâk ang khân, Krista chu Siamtu a nih tih hi Sabbath nîa Pathian chibai kan bûk chhan ber a ni a. Isua pawh khân “Lalpa” a nih thu a sawi chhuah phahna hê ni pawimawhzia hi a sawi nawn fo ṭhîn (Mt 12:8; Mk 2:28; Luka 6:5). Sabbath hi kan nihna min hrilh thar ṭhîntu a ni a. Mihring kan nih ang hian tute nge kan nih min hriattîr ṭhîn. Mi tinte hian hlutna kan nei ṭheuh a ni tih min hrilh a. Keimahnia lo awm vê tawp mai ni lovin, a siama siam kan ni a; min Siamtu chuan kan rinawmna pêk leh chibai kan bûk a phû hlê tih min hriatthiamtîr bawk. Hei vâng tak hian ania Setana pawhin Sabbath hi a huât êm êm rêng ni. Sabbath hi min Siamtu nêna min suihzawmtu hlu tak a ni a; tâwpna huna buaina lo awm tûrah pawh hian fiahna pawimawh tak a ni dâwn bawk a ni.

**Sawi Ho Tûrte**:

`Tuifinriat aṭanga lo chhuak sakawlhin thuneihna a neih theih chhante chu eng nge ni? Engtiang kawngtein nge chûng ngaihtuahnate chu keimahni thinlungah pawh hian kan hriat miah lohvin a lo awm vê reng theih?`

`Engtin nge Setana hi a tak taka awm ni lo, hmân lâi mîte puithûna âtthlâk thil mai mai, lehkha thiamte leh fing, mi vengva deuh chin tân chuan thu tak hla taka lo lâk chî pawh ni lo anga sawitute hi i chhân ang? Anmahni hniâl thlâk nâna i ṭanfung hman tûrte chu engte nge ni?`