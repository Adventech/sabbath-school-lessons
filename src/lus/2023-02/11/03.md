---
title:  Lei leh Vân Huâp Indona
date:  05/06/2023
---

`Mt 27:45–50 chhiar la. Hê thû hian krawsa Kristâ thil tawn chungchâng eng nge min hrilh? A Pain a kalsan chhan a zawh hian eng nge a sawi tum ni ang? Hemi ṭuma thil thleng hian “Isuâ rinna nei” tih awmzia hre thiam tûrin engtin nge min ṭanpui?`

Krawsah khâi kân a ni a, thimin a hual vêl a, khawvêl sualna, zahna leh thiam loh chantîrna chu a phûr a, a Pa hmangaihna pawh a chang a zo tawh lo. Hê leia a awm chhûng zawng khân a Pa nêna inlaichînna an neiah a innghat a. A awmzia chu, hun ṭhâah pawh a Pâa innghat pumhlûm ṭhak nun a neihna hmang khân hun ṭha lo, krawsa thihna hial pawh tuâr chhuâk thei tûrin a lo inbuatsaih sâ vek tihna a ni. Chhandamtu chuan a bul vêla thil awmten ringhlel tûrin bei nasa hlê mah se, a ring tlat tho va. Pathianin a phatsan ta ni ngeia a lang chung pawhin, a rinna chu a thlah duh chuâng rêng rêng lo a ni.

“Thimna râpthlâk tak kâra, Pathianin A kalsan tak tak ta nia a lan laiin, mihringte chungpikna no chu Kristan A tlâk zo vek a. Chû hun hlauhawm takah chuan, chiang taka A Pain A pawmna A lo lantîr tawh ṭhinah chuan a innghat a. A Pa nungchang A hre chiang a; A rêldikna te, A zahngaihna te, A hmangaihna ropui tak te A hrethiam a. A thu âwih nuâm A lo tih fo ṭhinah chuan rinnain A innghat a. Chutia Pathian hnêna A inhlan zawh vek ruâl chuan, Pâ duhsakna hloh taa hriatna chu a bo ta a, rinnain Krista chu hnehtu a ni ta.”—Ellen G. White, Kristâ Dinchanna, (2015), p. 275.

Isuâ rinna hi a thûk khawp khawp mai a, a rin chhan ngamin a nghet êm êm bawk; chutiang khawp chu a nih avângin vân boruâka awm ramhuai zawng zawngte leh, leia fiahna tinrêngte pawh hian an tinghîng zo rêng rêng lo. A hmu thei lo chung pawha ring ngam tlat tho rinna a ni a, a hre thiam lo chung pawha ring tho leh, Pathian vawnna chhan tûr tlêm tê chauh a awm hunah pawh vuan tlat tho rinna a ni. Hê “Isuâ rinna,” kan thinlung chhûnga chêng hian Krista chu kan Pathian Engkimtithei a nihna anga chibai bûk thei tûrin min ṭanpui a; Thupuan bûa kan hmuh sakawlh chhinchhiahna hman a nih hunah pawh chhel taka ding tlang thei tûrin min ṭanpui bawk dâwn a ni.

Nimahsela, hê rinna hi khawi emaw aṭanga rawn thleng mai tûr a ni lo. Pathian mîte chuan nî tin hian rinnaa nun dân kan zir chho zêl a. Hun ṭhâah a ni emaw, hun ṭha loah a ni emaw, Pathianin min rawn hnaih hlê nia hriatna kan nei lâi a ni emaw, hla taka awm nia hriatna kan lâi emaw pawh ni se—a lêm chuâng lo. “Mi fel chu rinnain a nung ang” (Gal 3:11; Hab 2:4) tih a ni. Tûn hi inbuatsaihna hun chu a ni a. Tûna fiahnate hian, rinnaa kan tuâr tlang a nih chuan kan nunah rah hlu tak a chhuah ngei dâwn a ni.

`Harsatna i tawh lâi, i nun kha a chhe ta vek emaw i tih hun, i neih chhun chu rinna chiah a nih lâi kha ngaihtuah teh. Chuta tâ chu engtin nge i lo tâl chhuah a, chuta ṭang chuan eng zirlâite nge i zir chhuah? I thil tawn ang tawng vê thote tâna ṭangkâi tûr eng nge awm?`