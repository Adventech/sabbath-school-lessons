---
title:  'Isua: Kan Palâi Neih Chhun'
date:  08/06/2023
---

`Thup 13:4, 5 chhiar la. Hêng châng pahnihahte hian sakawlh chu tu nge ni tih kan hriat theihna tûr eng thilte nge awm?`

Thupuan bûin a sawi sakawlh hi milem be mîte hun lâi, Rome Lalram aṭanga lo chhuak sâkhaw kal sual a ni a. Chû sâkhua chu lo lian chho zêlin, nakîn phei chuan khawvêl pum pui hi a lo dâp chhuak ta hial a. Thup 13:5-a kan hmuh dân chuan, hê sâkhaw hotu hian Pathian a sawi chhe dâwn a ni. Thuthlung Thar bûte hian ‘Pathian sawichhia’ tih chu Pathian chauhin a chan tûr hamṭhatnate leh thuneihnate han chuhpui vê tih nên intlukah an ngâi.

`Lk 5:18–26 leh Jn 10:33 chhiar la. Hêng Bible chângten Pathian sawichhiatna chi hnih an sawite chu engte nge ni?`

Isua kha Juda sâkhaw hruaitute chuan Pathian sawichhiaah an puh a. Mahse, an puhnate hi a dik lo, a chhan pawh Amah hian Pathian thiltihtheihnate leh thuneihnate—sual ngaihdam theihna pawh telin—a neih vê vek vâng a ni. Amah Isua hi Pathian a ni bawk a. A zirtîrte zînga mi Filipa hnênah khân, “Filip, hei leh chen hi in hnênah ka awm tawh a, chuti pawhin mi lo la hre lo mâw? Tû pawh mi hmû chu Pa hmû a ni. ‘Pa chu keini min hmuhtîr rawh’ eng ti tiha ti nge i nih?” (Jn. 14:9) tiin hrilh a nih kha.

1 Tim 2:5 chuan Pathian leh mihring inkârah palâi pakhat chauh a awm thû leh, chu mi chu mihring Isua Krista a nih thû min hrilh a. Hetih lâi hian, Roman Catholic Kohhran erawh chuan, Pathian leh sualna nei mihringte inkâra palâi chu puithiamte niin an lo zirtîr vê thung. Nimahsela, amah puithiam ngei pawh chu sualna nei mihring vê tho a ni bawk sî a, amah pawhin palâi a mamawh vê tho avângin kan tân palâi hnâ a thawk thei lo a ni. Pathian sawichhia tih awmmzia hi Pathiana inchhâlna emaw, Pathian âiawha dinga inchhâlna ti pawha hrilh fiah a ni bawk a. Roman Catholic hotu pahnihte thusawi hi i han en teh ang:

“Pope hi a zahawmin a dinhmun pawh a sâng êm êm a, mihring satliah mai a ni lo . . . leiah chuan PATHIAN ang a ni.”—Lucius Ferraris, “Papa,” article 2 in his Prompta Bibliotheca (1763), vol. 6, pp. 25–29.

Pope Leo XIII khân hetiang hian an dinhmun chhuâng takin a lo sawi bawk: “Keini [pope-te] hian leiah hian Pathian Engkimtitheia dinhmun kan luah a ni.”—The Great Encyclical Letters of Pope Leo XIII (New York: Benziger, 1903), p. 193.

Hênga an inchhâlnate hian dodâltu tih awmzia chu a taka dodâl/hniâl kalh tihna ni vek chuâng lovin, “dinhmun luahsak” tihna pawh a ni vê thei tih kan han hriat thiam tâkah chuan awmzia a nei ta riâu a. Chuvângin, ‘Krista dodâltu’ tih awmzia chu “Kristâ dinhmun luahtu” tihna pawh a ni thei tlat. Chû chu Pathian sawichhiatna ngei a ni e!