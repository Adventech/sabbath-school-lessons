---
title:  Kan Tuh Rah Sengin
date:  06/06/2023
---

Sakawlh chhinchhiahna chungchâng sawina hrilh lâwkna hi sâkhaw dang ngaihtheih lohna, sum leh pâi, ei leh bâr thila inhrêkna, tihduhdahna leh a tâwpa tihhlumna thupêk chhuah chungchâng a ni a. Thil mak deuh mai chu, infuihna thuchah pawh a ni nghâl bawk hi a ni. Hun ṭha lo leh khirh ber berah pawh, Pathian chuan A thupêkte zâwm a, Isua rinna neitu mî leh sâ eng emaw zât a nei zêl dâwn tho a (Thup 14:12). Hêng an zawm tûr thupêkte zîngah hian a palîna—ni sarh ni Sabbath serh tûr tih—pawh hi a tel ngêi dâwn a ni.

Thupuan 13-a kan hmuh sakawlh chhinchhiahna chungchâng hrilh lâwkna hian, Setanan Pathian do nâna hmanrua a hman tûr leh, Pathian mîte lakah a duh chhiat tûrzia min hrilh a. A hmanraw hman hmasak ber tûr chu bumna a ni ang. Setana chuan sâkhaw hotûte leh ram hruaitûte, Bible-in ‘sakawlh’ tia a sawi mai hmangin hnâ a thawk ang a, tihluihna pawh a hmang hial dâwn a ni.

Sâkhua avânga intihduhna hi thil thar erawh a ni lo va. Kainan Pathianin a hrilh anga chibai bûktu Abela a that ta mai kha, sâkhua avânga intihduhdahna thleng hmasa ber a ni (Gen 4:1–8 chhiar la). Isuan kum zabi pakhatna lâi vêla chêng ringtute hnênah khân, an chungah leh a hnû zêlah pawh tihduhdahna a lo la thlen tûr thû a sawi a: “A tihlumtu che u chuan Pathian tâna thil ṭha tîah an inngâi ang—chutiang hun chu thleng ngei dâwn a ni” (Jn 16:2, NKJV; Mt 10:22; 1 Pet 4:12 pawh en tel ang che) a ti.

Sakawlh chhinchhiahna chungchâng hrilh lâwkna hian Pathian dodâltu chu a lo chêt tawh ṭhin dân pângngâi ang bawkin a che chhunzawm zêl a ni tih min hrilh a. Tûn hma lama a lo tih tawh ṭhin dân ang bawk khân, tâwpna hunah pawh mi tin hian pawm tûra a duân thurin chu an pawm a, chibai bûk dân tûr nia a duân ang chuan chibai an bûk vekna tûrin, tihluhna hman a ni leh dâwn a ni.

`Thup 13:15–17 chhiar la. Tâwpna huna Pathian mîten harsatna an hmachhawn tûr chu eng nge ni?`

Hrilh lâwknain a sawi dân chuan, hê tihduhdahna hi sum leh pâi, ei leh bâr thila inhrêkna ang zâwngin a rawn inṭan dâwn a: “Chhinchhiahna” neite chauh lo chuan, “thil an lei emaw, hralh emaw thei lo vang.” Hemi hun hi a lo thlen hunah chuan khawvêl mi tam zâwk daihte hi chu a tlu duâl dâwn a. Sakawlh chhinchhiahna nei vê duh lo zawngte chu thi tûra tih an ni ang.

Setana chuan Kristiana inchhâlten fiahna hnuhnung ber a lo thlen huna sakawlh chhinchhiahna an neih vê ngêi theih nân hnâ a thawk a. Thurin dik lo leh Pathian chibai bûk dân dik lo chu an pawmzam ngei theih nân ṭan a la nasa hlê. Mahse, Pathian chuan mi tin hi min hmangaih ṭheuh a, chû a mi hmangaihna chuan kan hmâ lawka lo thleng mai tûr buâina hunah chuan min tichakin min huâlhim dâwn a ni.

`Gal 6:7–9 chhiar la. Hê thû hi ni hnuhnunga thil thleng tûrte nêna inzawmna nei chu ni chuâng lo mah se, eng vângin nge a thil sawite hi sakawlh chhinchhiahna chungchângah pawh thu dik a nih a, engtin nge rinawm takin kan din tlang theih ang?`