---
title:  Berâmno Zuitûte
date:  07/06/2023
---

`Thup 13:1, 2 chhiar la. Hê sakawlh hi khawi aṭanga lo chhuak nge ni a, a hnêna thuneihna petu chu tu nge ni?`

Thupuan 13-a kan hmuh sakawlh hmasa zâwk hian dragon hnên aṭangin a thiltihtheihna, a lalṭhutthlêng leh thuneihna a dawng a. Thup 12:9 leh Thup 20:2-te chuan, hê dragon hi ‘Setana’ niin a sawi. Setana chu hmêlma fing vervêk tak a ni a, leia lalte hi hmang ṭangkâiin hnâ a thawk ṭhîn a ni. Thup 12:3–5 kan chhiar chuan, hê “dragon”—Setana hian nî-a inthuâm hmeichhiain a pâi “nausên” chu a lo pian chhuah vêleh lo dawlh nghâl daih a tum a ni tih kan hmu a. Mahse, hê a “fapa” hrin hi Pathian hnênah leh a lalṭhuthutphahah chuan lâk chhohin a awm ta daih a, a tihlum hman ta lo.

Heta “nausên” a tih hian Krista a kâwk a. Krista chu nausên mai a la nih lâi khân Setanan tihlum ngêi a tum a, Heroda leh Rome sawrkâr hmangin hnâ a thawk a. Hê leia a khualzin kawng a zawh tâwp dâwn hnaih lamah khân, Rome sâwrkâr ramawptu Pilata chuan thi tûrin thiam loh a chantîr ta ngê ngê a. Rome sipaiten krawsah râwng taka khêngbetin, a thi tawh ngê la thi lo tih hriat nân a nâkah feiin an la chhun zui a. A thih hnûah pawh Amah an phûmna thlân chu an la vêng leh hrâm a nih kha. Thup 13:2-in a sawi dânin, dragon, Setana chuan milem be mîte hun lâia Rome sawrkâr hmanga hnâ thawkin, a sawrkâr lalṭhutthlêng chu hê sakawlh lo chhuâk thar hnênah hian a hlân dâwn a ni.

“Dragon hian a entîr tak chu Setana ni tho mah se, Rome Lalram a entîr vê thona lâi pawh a awm a.... Rome Lalram tlûk hnûa lo ding chhuak, dragon hnên aṭanga ‘a thiltihtheihna, a lalṭhutphah leh a thuneihna nasa tak’ dawngtu hi tû dang ni lovin, pope kaihhruai Roman Catholic Kohhran a ni tih a chiang hlê.”—The SDA Bible Commentary, vol. 7, p. 817.

Chanchin ziaktu hmingthang tak, A.C. Flick-a pawhin, “Rome Lalram tlu chhe ta aṭang khân sâkhaw Lalram ropui tak a lo ding chhuak a, chu chu Roman Kohhran hi a ni” tiin a lo sawi bawk.”—A. C. Flick, The Rise of the Medieval Church (1900) p. 150 as quoted in The SDA Bible Commentary, vol. 7, page 817.

`Thup 13:3 leh Thup 14:4 chhiar la. Hêng châng pahnihahte hian eng thil inang lo tak nge awm?`

Sakawlh hnung zuitu “leia mi zawng zawngte” ang lo takin, Pathian mîte chuan Berâmno chu a kalna apiangah an zui dâwn a. Ṭum dangah a lo nih tawh ṭhin dân ang bawkin, hetih hunah pawh hian Isuâ lamah kan ṭang dâwn nge ni a, Isua dodâltu lamah kan ṭang zâwk dâwn tih kan tihchian a ngâi ang. Ṭan lam bîk nei lova awm emaw, tui lâi rapa din emaw, tuâl dâwiha ṭan emaw a theih dâwn lo va. Isuâ hnêna kan inpe lo a nih vêk chuan, kan duh thû rêng emaw, ni lo emaw a hmêlma lamah kan ṭang tihna a ni ang.

`“Keimâ hminga avângin mi zawng zawng huât in ni ang; nimahsela, a tâwp thlenga tuâr peih apiang, chu mî ngêi chu chhandamin a awm dâwn a ni” (Mt 10:22). Eng tiang chiahin nge a tâwp thlenga tuâr thei tûrin i inpeih le?`