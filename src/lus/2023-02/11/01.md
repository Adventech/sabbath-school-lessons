---
title:  'Pathian Chhinchhiahna Leh Sakawlh Chhinchhiahna: Ṭhen 1-Na'
date:  03/06/2023
---

> <p>Chângvawn</p>
> “Chutichuan, vântirhkoh dang, Pathian nung chhinchhiahna kenga khawchhak lam aṭanga lo chhuak chu ka hmû a. Ani chuan khawmuâl leh tuifinriat tihchhiat theihna a pêk vântirhkoh palîte hnênah chuan aw ring takin, ‘Kan Pathian chhiahhlawhte chu an chala kan chhinchhiah kim vek hmâ chuan khawmuâl te, tuifinriat te leh thing te chu la tichhe rih suh u’ tiin a hrilh a” (Thupuan 7:2, 3, NKJV).

### Bible Châng Chhiar Tûr
Mt 27:45–50; Lk 5:18–26; Eph 2:8–10; Thup 13:15–17; 14:4, 12.

Sakawlh chhinchhiahna nêna inzawmna nei tâwpna huna thil thlengte kan han zir hian thil pakhat pawimawh êm êm lo lang a awm a. Chû chu Pathianin hnâ a thawh dân leh mihringte hmêlma Setana hnathawh dân inang lo lutuk hi a ni.

Krista leh Setana indona tawnna nasa tak thleng mêkah hian an thu inchuh ber chu rinawmna, thuneihna leh chibai bûkna a ni a. Sakawlh thiltihtheihna chungchâng hrilh lâwkna, Thupuan 13 te, kî te tak tê chungchâng hrilh lâwkna Daniela 7-a te leh “boral fapa” chungchâng hrilh lâwkna 2 Thesalonika 2-te hi Pathian thuneihna chuhpuitu, a laka rinawm tûra mihringte phût vê ngawttu leh chibai bûkna suâk tichhuaktu chanchin sawina vek a ni. Hêng an mi sawia hian tharum hmangin leh, tihluihna hmangin mihringte chu chibai a inbûktîr dâwn a, a châng chuan thamna leh lâwmmante pawh a tawktarh bawk ṭhîn ang.

Chutih lâiin, Pathian lalramin mîte a hmin theihna hmanraw pui ber chu hmangaihna a ni vê thung a. Pathian mîte hlimna leh lâwmna sâng ber chu sakawlh chibai bûk ni lovin, Pathian zâwk chibai bûk a ni. An tâna a inhlan nasatzia an hriat avângin anni pawh a tân an inhlân lo thei lo. Tâwpna hunah chuan sakawlh chhinchhiahna kan dawn vê loh theihna tûra min vêng thei thil pakhat chiah a awm dâwn a, chû chu Isua hmangaih a ni. Hê hmangaihna hi a ril lutuk a, a laka atâ eng mahin min ṭhen hrang thei lo vang.

Tûn kâr zirlâiah hian hêng thûte hi kan luh chilh dâwn a ni.