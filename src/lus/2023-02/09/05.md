---
title:  Rinawm Tûra Sâwmna
date:  24/05/2023
---

Thupuan bûa kan hmuh sâwmna hi Pathian laka rinawm tûra sâwmna hmanhmawh thlâk tak a ni a. Chû sâwmna chu hmeichhe pahnih entîrna hmangin khâikhâwm a ni. Pathian mîte chu hê thutak leh dâwt thu indo tawnna kal mêkah hian hnehin an awm dâwn ta emaw tih mai tûr châng a awm ṭhîn a. Nimahsela, a tâwpah chuan hnehna an chang ngêi dâwn tih Pathianin a tiam.

`Mt 16:18 leh Thup 17:14 te hi khâikhin la. Isuan a kohhran chungchânga zirtîrte thu a tiâm chu eng nge ni?`

Krista chu a kohhran innghahna lungpui nghet tak a ni a. A kohhran chu a Thûin a zirtîrtea innghat leh a Thlarauin a hruai a ni. Chutih lâiin, Babulon erawh hi chu kan hmuh tâk ang khân, mihringte siam chawp zirtîrna leh thurochhiaha zung kaih a ni vê thung a. Sâkhaw hruaitu, Pathian Lehkhabua kan hmuh Pathian duh dân âia mihring ngaih dân leh thurochhiahte dah chungnung zâwktu apiang chuan Babulon buaina kha an châwm lian zêl tihna a ni.

Hmâsâng Babulon hun lâi khân kohhran leh sawrkâr chu kal dûn leh thuhmun a ni a. Lal Nebukadnezzara kha a tempula awm a lalṭhutthlênga a han ṭhut tawh kha chuan pathiante tân thusawitua ngaih a ni ṭhîn. Ṭum khat pawh, hê Babulon lalber hian Pathian dik tak pawisa lovin a khuâ leh tui zawng zawngte chu a milim siam chibai bûk tûrin thu a pê a. Khâ kha Pathian mi rinawm, milem chibai bûk duh lotuten ni hnuhnunga an la hmachhawn tûr fiahna lo entîr lâwktu ṭha tak a ni (Dan 3 en la.)

Khawvêl chanchina a tâwp lam, ni hnuhnungah hian kohhran leh sawrkâr hi an la kal dûn leh dâwn a; thlarau lam Babulon hruaitu lû ber chuan Pathian âiawha thu sawituah a la inchhâl leh dâwn a ni.  A thusawi chu Pathian thû nia puângin a thupêkte pawh Pathian thupêk niin a sawi bawk ang a. Khawvêl chanchin liam tawhte kan chhui kîr chuan, Rome kohhran hotu lû ber pope-te khân leia Pathian âiawhtuah an lo inchhâl tawh ṭhîn tih kan hria ang.

Pope Leo XIII pawhin June 20, 1894-a thû a chhuahah chuan heti hian a sawi a: “Hê leiah hian Engkimtithei Pathian âi kan awh a ni” tiin. The Ferraris Ecclesiastical Dictionary pawhin heti hian a lo sawi vê leh bawk a: “Pope hi zahawm tak leh dinhmun sâng tak luah a ni a, mihring pângngâi vê mai a ni lo, Pathian a ni a, Pathian âiawhtu a ni.” Mahse, tirhkoh Paula chuan hetiang hian a lo sawi a: “Ani chuan Pathiana an vuah apiang leh sâkhua zawng zawng dovin, an chunga awm tumin a inchâwimâwi ang; chutichuan, Pathian biak ina ṭhûin Pathian ang hiâlin a intâr chhuak dâwn a ni (2 Thes 2:4).

`“Babulon-ah” pawh hian Pathian mi rinawm tak tak an awm vê tho a ni tih kan sawi tawh a. Chuti a nih chuan, eng vângin nge hê kohhran chanchin kan sawi dânah hian kan fîmkhur hlê a ṭûl a, eng vângin nge a mi mal ang chuan tû mah thiam loh kan chantîr ngawt loh a finthlâk?`