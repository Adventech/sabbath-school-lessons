---
title:  Kohhran Inang Lo Tak Pahnih
date:  21/05/2023
---

`Thup 12:17 leh Thup 17:14 chhiar la. Eng tiangin nge Pathian kohhran chu sawi fiah a nih a, engtin nge chu kohhran chu Setanan a beih?`

Kum za bi tinah khân Pathian chuan a laka rinawm tlat ṭhîn mi a nei zêl a. Chûng mîte chuan Pathian thupêkte an zawm tlat avângin mi rinawm nih an hlawh a ni (Thup 12:17). Hmun dangah chuan hêng mîte hi “koh te, thlan te, rinawm te” (Thup 17:14) ti pawha sawi a ni bawk.

`Thup 14:8 leh Thup 17:1, 2 chhiar la. Vântirhkohin thu urhsûn taka a puân chu eng nge ni a, hetiang thu puan khum a ngaihna tûra Babulonin thil a tih chu eng nge?`

Johana khân Thupuan bû hi kum zabi khatna tâwp lamah a lo ziak a. Hetih hun lâi hi chuan Babulon kha khaw ram, vaivutin a khuh bo vek tawh a ni. Johanan Thupuan bûa kan hmuh thuchahte hi a ziah lâi khân Thuthlung Hluia kan hmuh fo Babulon kha chu a awm tawh lo va, a hmâ kum tam takah tihchhiat a lo ni daih tawh.

Mahse, Thupuan bûah hian hmâsâng Babulon khawpui kha tâwpna huna Babulon entîrna atân hman a ni a. Babulon chu kohhran dik lo entîrna niin Thuthlung Hlui huna Babulon nên khân inanna tam tak a nei ang. Hmâsâng Babulon kaikhuaitu leh khalhtu zirtîrna dik lo tak takte tho khân tûn lâi huna thlarau lam Babulon pawh hi a kâihruai vê leh dâwn a ni.

Thup 17:1–6-ah chuan Johanan hmeichhe pakhat, puan sen duk leh sen lâr sin, sakawlh sen tak chunga chuang a hmuh thu a sawi a. Bible chuan he hmeichhia hi nawhchizuar tia sawiin, amah hmangaihtu dik tak Isua Krista chu a uiresan tawh a ni. Tirhkoh Johanan khawvêla hûhâng nei lian êm êm sâkhaw kalsual sawina atân hê hmeichhia hi a hmang a ni tih hria ila. A ṭawngkam chheh dân hi lo chîk mah teh: “leia lalte chuan ani chu an ngâi ṭhîn a, leia awmte pawh chu a mi ngaih chînna uain chuan hrâi ruihin an awm bawk ṭhîn” (Thup 17:2). Hrâi ruihin an awm amaw? “Rûi” tih ṭawngkam hi Bible-ah a ṭha zâwnga hman a ni ngâi lo hrim hrim a. A nih leh “inngaihna” tih hi? Hei pawh hi zirtîrna dik lo, thurin leh kalphung dik lo entîrna atâna hman ṭhin a ni.

`Babulon zirtîrna chuan hruaitûte leh mi pângngâite pawh a hmin vek tawh sî a. Eng nge himna awm chhun ni ta ang? (Eph 6:10–18 chhiar ang che.)`