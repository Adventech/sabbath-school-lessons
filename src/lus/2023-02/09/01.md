---
title:  Buâina Khawpui
date:  20/05/2023
---

> <p>Chângvawn</p>
> “Chûng chuan Berâmno chu an do vang a; Berâmno chuan, hotûte Hotu leh lalte Lal a nih avângin anni chu a hneh ang; A hnêna awm—koh te, thlan te, rinawm te chuan an hneh bawk ang,” (Thupuan 17:14).

### Bible Châng Chhiar Tûr
Sam 115:4–8; Jer 50:33–38; Mt 16:18; Thup 17:1, 2, 4–6, 15; 18:1–4.

Thupuan bû-ah hian hmeichhe pahnih hmangin indona ropui thupui khâikhâwm a ni a. Hmeichhe pakhat chu nî-a inthuâm niin (Thup 12), hmeichhe dang pakhat erawh chuan puan sen duk leh sen lâr a sin vê thung (Thup 17).

Thup 12-ah hian hmeichhe pakhat, nîa inthuâm kan hmû a, a inthuâmna êng tak hian Kristâ ropuina entîr. Hê hmeichhia hi amah hmangaihtu Isuâ lakah a rinawm tlat a. Zirtîrna dik lo zuiin a intibawlhhlawh ngâi lo. Bible-ah hian hmeichhe thianghlim tih chu Isuâ mo emaw, kohhran dik emaw sawina a ni ṭhîn a. Zâwlnei Jeremia pawhin, “Zion fanû chu nula hmêlṭha tak leh duhawm tak nên tehkhin a ni” (Jer 6:2, NKJV) tih thu sawiin, “Zion fanu” tih emaw, hmeichhe rinawm tih emaw chu, Pathian mîte sawina atân a hmang a ni (Ephi 5:25–32 leh Hos 2:20 pawh en rawh.)

Chutih lâiin, kohhran kal sual erawh chu nawhchizuâr emaw, uirêna emaw nên a tehkhin vê thung a. Ezekiela chuan Israel hnam helna leh rinawm lohna chungchâng sawiin, “Nupui uirê chîng, mahni pasal âia mi dang mutpui zâwk ṭhîn i ni” (Eze 16:32, NKJV) a ti.

Tûn kâr zirlâiah hian hêng Thupuan bûa kan hmuh hmeichhe pahnihte chanchin hi kan en ho dâwn a, thutak leh dâwt indona pawh thûk deuh zâwkin kan luh chilh bawk ang.