---
title:  Thinurna Uain Chu
date:  22/05/2023
---

`Thup 17:1, 2, 15 leh Thup 18:1–4 chhiar la. Eng tianga nasain nge Babulon zirtîrna chuan ram a lâk tawh?`

Kohhran dik lo chuan ram hrang hrang a luh chilh tawh a, a bumna thûte chu mi tam takin a pawm tawh bawk. Setanan a hlauh ber chu chanchin ṭhâ hi “hnam tinrêng te, chi tinrêng te, ṭawng tinrêng te leh mi tinrêngte” (Thup 14:6) hnêna puan darh a ni a. “Hê ram chanchin ṭhâ hi khawvêl zawng zawngah hril darh” (Mt 24:14) a nih tak tak pawh a hlâu hlê bawk. Chuvâng chuan, “leia awmte” (Thup 17:2) rilrû hnehna tûr a nih dâwn phawt chuan a tih theih apiang tih zêl a tum dâwn a ni.

Thup 17:2 hian Babulon thurûk chu sawi fiah chhunzawm zêlin, leia lalte nên an “inngâi” tih a sawi a. Inngâi tih chu eng nge ni a awmzia? Nupa kâr ni lova mipat-hmeichhiatna hman hi inngaihna chu a ni. Kohhran kalsualah chuan kohhran leh sawrkâr an ṭang dûn a. Chutih lâiin, kohhran dikah erawh chuan, kohhran leh Isua an inpumkhat tlat vê thung. Kohhran kal sual chuan thuneihna leh thiltihtheihna a duh avângin leia lalte leh hotute a betlawn ṭhîn a. A thuchhuahte miin an lo ngaih pawimawh theih nân sawrkâr ṭanpuina a ngên ṭhîn. A lû berah Isua a pawm loh avângin a hnên atâ chakna dawn pawh a tum lo rêng a, chu âi chuan sawrkâr thuneitute biak ṭhat lamah a ram ṭang ta zâwk ṭhîn a ni.

Thup 17:2-ah hian Babulon chanchina thil ngaihnawm tak awm dang a sawi leh a: “Leia awmte pawh chu a mi ngaih chînna uain chuan hrâi ruihin an awm a.” Thuthlung Thar lehkhabuahte hian grêp tui fîr, dâwidim telh miah loh chu kan sualte chhandamna atâna krawsa lo luâng chhuak Kristâ thisen thianghlim entîrna atân hman ṭhin a ni a (Mt 26:27–29). Lk 22:20-ah pawh heti hian Isuan a sawi: “Hê no hi ka thisena thuthlung thar chu a ni,” tiin. Chanchin ṭha uain thar leh fîr chu tihdanglam a nih a, Pathian Thuin min hrilhte chu sâkhaw hruaitu mihringte zirtîrna nêna thlâkthleng a nih hian “Babulon uain-ah” a lo chang ta ṭhîn a ni (Mat. 15:9 en ang che.)

Vawiin zirlâi innghahna Bible châng pakhat zâwk hian Pathianin a mîte chu Babulon chhûng atâ chhuak tûra a hrilh thû kan hmû a. Ṭawngkam danga sawi chuan, Babulon sâkhua hi dik lovin, a kalphung pawh ṭha lo hlê mah se, a tuâm chin a zâu tham tawh lutuk a, Pathian mi rinawm, amah pawhin “ka mîte” (Thup 18:4) tia a kohte meuh pawh kum eng emaw ti chhûng chu a lo ta neih vê hman a ni. Nimahsela, hê kohhran dik lo leh kalsual, a sual leh dik lo êm avânga tlu thuai tûr, “ramhuaite awmna hmun” leh “sava bawhhlawh leh tenawm tinrêng kulhbîng lo ni ta” (Thup 18:2) aṭang hian Pathianin a koh chhuah hun a lo la thleng ang.

`Vântirhkoh pathum thuchah puângtute hian Babulon aṭanga Pathian mîte koh chhuah hnâ a thawhnaah eng nge tih theih kan neih le?`