---
title:  Zir Belhna
date:  26/05/2023
---

“Thupuan 14 thuchah, Babulon tlâwm thu puânna hi tûn hmâa thianghlim tak ni ṭhîn, tûnah erawh lo kalsual ta sâkhaw pâwlteah hmehbêl tûr a ni. Hê thuchah hian Pathian rorêl hun lo thlen tâk thu puan hnua puan a nih avângin, ni hnuhnunga mi tûr a ni tih a chiang a; chuvâng chuan, Roman Kohhran chauh kâwk bîk a ni thei lo, a chhan pawh hê kohhran hi chu kum za tam tak chhûng tlâwm tawh dinhmuna a lo din sa reng tawh vâng a ni.”—Ellen G. White, Indona Ropui, p. 382.

Daniela 3—hmâsâng Babulon rama “Lal Nebukadnezzara rangkachak milim din chu bawkkhupa chibai bûk” (Dan 3:5) tûra thu pêk Hebrai tlangvâl pathumte chanchin—hi nihnunga thlarau lam Babulonin “milim” chibai bûkna thupêk a chhuah huna thil lo thleng tûr lo entîr lâwktu, a chhinchhiahna a ni a (Thup 13:15; 14:9, 11; 16:2; 19:20; 20:4 en ang che).  Thil ngaihnawm deuh mai chu Nebukadnezzaran Hebrai tlangvâlte bawhchhiattîr a tum thupêk pahnihna tho hi thlarau lam Babulon pawhin a thlâk danglam tâk pahnih zînga pakhat a ni—ani chuan hunte leh dân chu tihdanglam a tum dâwn sî a (Dan 7:25).

Thupêk dang pakhat a thlâk danglam bawk chu eng nge ni? E le, thupêk palîna hi maw le. Hê thupêk phei hi chu kan hmuh tâk ang khân chibai bûkna chungchânga inhniâlna tichhuaktu ber a ni lehnghâl a. “Lei leh vân te, tuifinriat leh a chhûnga awm zawng zawngte chu siam a, a ni sarih nia châwl ta a” (Ex 20:11, NKJV; en tel tûr Thup 14:7 pawh en bawk ang che) chu chibai kan bûk dâwn nge nia, sakawlh leh a lem chibai kan bûk zâwk ang tih thûa duh kan thlan ngei a la ngaih hun tûr buâina hnuhnungah pawh fiahna a la ni dâwn a ni.

**Sawi Ho Tûrte**:

`Babel In Sâng leh tûn lâi huna thlarau lam Babulon hian eng nge inzawmna an neih? Hêngte hian inanna lâi an neihte chu eng nge ni?`

`Engtin nge ngaih dân inkalh tak pahnihte hi kan tuahrem theih ang? Isua khân a kohhran hnênah thuneihna a pe ngêi mai a, chutih rual chuan, sâkhaw lama kan nun tawnte hi thlarau lama hruaitute kuta dah erawh a hlauhawm hlê thung. Kohhran thuneihnain thuneihna a neih theih chinte chu eng nge ni?`

`Engtin nge Babulon sualnate zînga pakhat, milem biakna chu milimte leh milemte hmâa va kûnna ringawt hi a nih lo tih kan hriat theih ang? Eng tiang kawngtein nge Protestant-te ngei pawh hi milem biaknaah chuan an tlûk luh vê theih tho le?`

`Daniela 3 leh hê bunga chibai inbûk luihtîrna leh ni hnuhnunga lo thleng tûr chungchânga vaulâwkna kan hmuhten inanna lâi an neihte chu eng nge?`