---
title:  'Babulon: Milem Biakna Hmunpui Chu'
date:  25/05/2023
---

“Babulon khaw ropui thurûk” chu eng nge ni tih kan hriat theihna tûr thil dang pakhat a la awm a, chû chu milem biakna a nih kha a ni. Hmâsâng Babulon sâkhuaah khân a laimu ber chu milem biakna a ni a.

`Jer 50:33–38 leh Jer 51:17, 47 chhiar la. Hêng Bible chângahte hian hmâsâng Babulon mîten milem an biak dân leh milem an biak avânga Pathianin an hrem dân eng nge i hmuh?`

Jer 50 leh 51-te hian Median-ho leh Persian-hoten Babulon an la tihboral vek tûr thû a lo sawi lâwk a. Hetianga tihboral a nih chhan tûr pakhat chu milem an bia kha a ni. Babulon mîte chuan hêng milem an biakte hi an pathiante entîrna niin an ngâi a. An pathian limte chibai bûkna leh serh leh sâng thilte chu sâkhaw thil thianghlim a ni an ti. Pathiante chu temple-ah an dah hêng an lim chhûngahte an chêng a, chuvângin, milimte tihchhiat emaw, rawk emaw chu Pathian duhsakna chânnaah an ngâi. Babulon Thar hun lâi pawh khân Kaldai ram lal Marduk-apla-iddina II chu Assuria lal Sennakeriba sipaite laka Babulon pathiante lim humhim tumin Mesopotamia chhim lama awm chirh dûm hmunah a tlânchhia a ni an ti. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] pp. 35–43).

Bible-a kan hmuh Pathian zâwlneite hian hêng nunna pawh nei hlei lo milemte chibai bûkna leh Siamtu Pathian chibai bûkna inan lohzia an sawi ṭhîn a. Siamtu Pathian hi chu a nung mai pawh ni lovin, nunna petu pawh a ni bawk (Jer 51:15, 16, 19).

`Ex 20:4–6 leh Sam 115:4–8 chhiar la. Hêng chângte hian milem biak chungchâng engtin nge an sawi?`

Thlarau lam Babulonin a zirtîr milem biakna hi thing leh lungtea siam milim hmâa va kûn ringawt âia ril zâwk chu ni tho mah se, chibai bûk inkhâwmnaa milim eng eng emaw a seng lût vê hian hmâsâng Babulon nên khân a inzûl thui hlê tih tih erawh a tilang a. Chibai bûkna atâna milimte hman hi, “zahna kan lantîr mai a ni” tiin sawi mâwi eng mah se, Thu Sâwm Pêka a pahnihna bawhchhiatna a ni tho tho, a chhan pawh Thlarau Thianghlimin kan thinlunga chatuan thilte a rawn dah lût tûr chu a lo dâl bâkah, nunna pawh nei hlei lo milimte tluk leka Pathian ropuina a tihhniâm bawk vâng a ni. Hêng milimte biakna hi, kum zabi palîna vêlah khân milem betute tâna Kristian sâkhua zawm vê a awlsam zâwk theih nân tiin Kristiannaah lâk luh ṭan a ni a. Vânduaithlâk takin, hêng milimte hnênah hian Pathian chauhin a dawn tûr zahna leh châwimâwina chu pêk a ni vê ta fo mai a ni.