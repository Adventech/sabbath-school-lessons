---
title:  Thurûk, Babulon Khaw Ropui
date:  23/05/2023
---

`Thup 17:4–6 chhiar la. Hêng Bible chângte hian hê kohhran kal sual nihphung hi engtin nge an sawi?`

Kan hmuh tâk ang khân, Thup 17 hian Kristian kohhrana hmâsâng Babulon sâkhaw zirtîrna tam tak seng lûttu sâkhaw kal sual chanchin a sawi a.

“Babulon nihna dik tak hre thiam tûr chuan Bible-a chanchin ziahna hmasa ber Genesis bû hi kan zir leh phawt a ngâi ang. Mesopotamia ram chhim lam bial Sinar phâizâwlah khân a lo inṭan a, chû chu tûn lâia Iraq ram hmâr lam khu niin, hmânah kha chuan ‘Babylonia’ tiin an sawi ṭhîn. Hemi hmunah hian Babel In Sâng kha sak a ni a, khâ in sâng kha mihringten anmahni an intodelh tâwk a, an invênghim thei a, Pathian tel lo pawhin an awm thei tih entîrna atân an sak a ni ([Gen] 11:1–4).”—Ángel Manuel Rodríguez, paper entitled “The Closing of the Cosmic Conflict: Role of the Three Angels’ Messages,” p. 43.

Hmâsâng Babulon rama awm Babel In Sâng kha Pathian Thû pawisak loh vânga sak a ni a. A satute khân anmahni hming tihropui nân an sâ a ni. Mahse, chu chu Pathianin ṭhâ a tih loh avângin an ṭawng a rawn tihhransak ta a. Heti hian Genesis bû chuan a sawi: “Chuvângin, a hming chu Babel an ti a, LALPAN anniho chu lei chung zawng zawngah chuan a tidarh ta a” (Gen. 11:9).

Hê sâkhaw kalphung dik lo êm êmna chu “mi thianghlimte thisen leh Isuaa avânga martarho thisena a rûi” (Thup 17:6, NKJV) hi a ni a—hei hian Babulon nunrâwnzia pawh a tilang nghâl bawk (Is 49:26 en la).

Thlarau lam Babulon hian mihring zirtîrnaa innghat, mihring ngaih dân beh chhana din, mihring thurochhiahin a châwm sâkhua a entîr a. A nihna takah chuan mihring siam chawp sâkhua, sâkhaw hruaitu ropui leh thiltithei tak tute emawin an din a ni. Chû kohhran chuan Isuan a din kohhran, tharum thawhna ni lovin, hmangaihnaa din kohhran leh chanchin ṭha thiltihtheihna chu a do dâl tlat bawk.

Thupuan bû hian hêng kohhran pahnihte chanchin hi a sawi a. A hmasa zâwk hi Isuaa ring pumhlûm ṭhak leh a Thû-a innghat a ni a. A hnuhnung zâwk erawh hi chu mihring thuneihna leh sâkhaw hruaitute-a innghat a ni vê thung. Pakhat hi a pawimawh bera Krista dah a, chhandam nihna atân pawh a khawngaihna, a inhlanna leh a tlanna siam rin chhan hmiahna a ni a. Pakhat dang erawh hi chu chhandamna atâna Krista rin chhan tawpna hnâwl a, a âia kohhran thurochhiah rin chhanna a ni vê thung.

`Engtin nge Babulon zirtîrna hriat mai harsa sî, entîr nân, Pathiana innghat lova, keimahnia innghah tum tlatna ang chîte lak aṭang hian kan lo invên theih ang?`