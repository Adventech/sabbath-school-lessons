---
title:  Pathian Chu Hlâu Ula, Châwimâwi Rawh U
date:  15/04/2023
---

> <p>Chângvawn</p>
> “Mi thianghlim, Pathian thupêk âwihtûte leh Isua zuitu rinawmte tân hetah hian chhel a ṭûlzia a lang” (Thupuan 14:12).

### Bible Châng Chhiar Tûr
Gen 22:12; Thuh 12:13, 14; 1 Kor 3:16, 17; Kol 3:1, 2; Heb 12:1, 2; Thup 14.

Denmark mi lehkhabu ziaktu hmingthang tak, Søren Kierkegaard-a chuan hetiang hian tehkhin thu hmangin tâwpna hun chungchâng a sawi a:

Ennawm chhuahna hmun in lian tak pakhata inbuatsaihna pindanah hian kângmei a chhuak palh hlauh mai a. Lemchan entîrtute zînga tel vê fiamthu thiam pakhat chu rawn tlân chhuakin, anmahni lo thlîrtu mipuite hnênah chuan, Rang takin tlân chhuak rawh u; hê in hi a kâng a niâ! tiin a hrilh a. Mipui lam chuan fiamthû a thawh emaw an lo ti a, chutianga han tih chu an lemchan entîrah khân tel vê rêng nia ngâiin kut an lo bêng dur dur mai a. Tlân chhuak rawh u! Tlân chhuak nghâl rawh u! tiin a han âu nawn leh a. Mahse, a âu rin poh leh amah lâwma kut lo bêng ri leh âuthâwm chu a ring ting mai bawk sî! Kierkegaard-a chuan hetiang hi khawvêl tâwp dân tûr pawh niin ring a; a awmzia chu, mi tam zâwk hi chuan tâwpna hun chungchâng kan han sawi hian, fiamthû emaw lo tiin min nuihzât dâwn a ni.

Khawvêl tâwpna leh chumi hmâa thil lo thleng tûr kan sawi ṭhinte hi fiamthû a ni hauh lo va. Khawvêl hian Tuilêt hnûa buaina namên lo ber chu a hmachhawn ngei dâwn. Petera phei kha chuan Tuilêt thawnthu kha tâwpna chhinchhiahna anga sawiin, khawvêl hmasâ kha tui hmanga tihboral a lo ni tawh a, tâwpna hunah erawh chuan “vânte khi nasa taka rîin a boral ang a, thil bulte chu mei sa taka em ralin a awm tawh ang a, lei leh a chhûnga hnathawh awmte pawh a kâng ral vek dâwn a ni” (2 Pet 3:10) a ti. Bible hian eng thil nge lo thleng tûr tih chiang takin min hrilh tawh a, tûnah hian kan lo inbuatsaih sauh sauh a ṭûl hlê a ni.