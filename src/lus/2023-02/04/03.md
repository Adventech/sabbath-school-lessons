---
title:  Pathian Hlâuva A Thu Zâwmin
date:  17/04/2023
---

Bible hian Pathian hlâu tih ṭawngkamin a kawh dang pawh a sawi a.

`Deut 6:2; Sam 119:73, 74; leh Thuh 12:13, 14 chhiar la. Hêng Bible chângten Pathian kan hlauha thil lo thleng ṭhîn an sawi chu engte nge ni?`

Hêng thûte hian Pathian hlâu tih leh a thupêkte zâwm tih inzawm dân a sawi a. Pathian hlâu tih awmzia chu ‘Amah zahna thinlung pû’ tihna niin, chu chuan a thu âwih tûrin mi a hruai ṭhîn. Vân chuan khawngaihnaa chhandam tawh zawngte chu Pathian thupêkte zâwm thuâi tûrin a sâwm a ni (Eph 2:8–10). Khawngaihna chuan Pathian thupêk zâwm lo tûrin min chhuah zalên ta a ni lo va. Dân zawm tûr kan nihna lak atâ ni lovin, dânin thiam loh min chantîrna lak atâ min chhuah zalên a ni zâwk.

Khawngaihna chuan thil sual kan lo tih tawhte avânga thiam loh chang kan nihna lak atâ min chhanchhuak a ni mai lo va, Pathian ṭih tûr leh a thûte zâwm thei tawh tûrin chakna min pe nghâl bawk. Heti hian Paula chuan a lo sawi a: “A hming avânga rinna chu hnam tin zînga mi âwihtîr tûrin Amah avâng chuan khawngaihna leh tirhkoh nihna kan chang ta,” (Rom 1:5) tiin.

Mi ṭhenkhat chuan khawngaihnaa chhandam kan nih avângin Pathian dân hi chu kan zawm a ṭûl tawh lo niin an ngâi ṭhîn a. Thuâwih ṭûlna miin an sawi chuan dân zawm ṭhat avânga thiam chan tumah an puh thuâi mai ṭhîn. Ka mamawh awm chhun chu Isua a ni an ti leh ngawt mai zêl a. Mahse, an mamawh awm chhun chu eng Isua ber nge ni ta ang? Anmahnin an siam chawp Isua nge ni a, Pathian Lehkhabuin min hrilh Isua zâwk hi?

Pathian Lehkhabua kan hmuh Krista chuan a nungchâng târ lanna Pathian dân hi namnûl tûrin mi A zirtîr ngâi lo rêng rêng a. Pathian Lehkhabua kan hmuh Krista chuan tu nge a nih tih leh, hê khawvêl tân hian eng nge ruâhmanna a neih tih chiang lehzuala min hrilhtu Bible thurinte hi pawisa lo tûrin mi a hruai ngâi lo.

Pathian Lehkhabua kan hmuh Krista chuan a zirtîrnate hi pawimawhna nei hran lo pî-pûte thurochhiahte âia hnuaihnung zâwk angin mî a ngaihtîr ngâi rêng rêng lo. Krista chu thurin dik zawng zawng lo lan chhuahna a ni a. Thutak tîsâa lo chang niin, a taka lo nung chhuak thurin chu a ni.

Thupuan bûa kan hmuh sâwmna hnuhnung ber hian Isua ring a, Isuan min pêk a tum zawng zawngte chu a zavâia lo chang vek tûrin min sâwm a. “Pathian hlâu” tûra mi sâwmin, chu chu Pathian hlâu nun leh thuâwihna nun kan lo neih theihna tûra min thuâmtu a tlanna thiltihtheihna rinnaa târ lan a ni.

`Eng tiangin nge Isua thu sawi—“In taksa tihluma thlarau tihlum thei lotute chu hlâu suh ula; Gehenna-a thlarau leh taksa tiboral theitu chu hlâu zâwk ang che u” (Mt 10:28) tih hian Pathian hlâu tih awmzia hre thiam thei tûrin min ṭanpui?`