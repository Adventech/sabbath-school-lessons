---
title:  Pathian Châwimâwi Rawh U
date:  19/04/2023
---

Thuthlung Hlui lehkhabuten “Pathian châwimâwi rawh u” tih ṭawngkam a hman ṭhin dân kan zir chian chuan, vântirhkoh pakhatna thuchaha kan hmuh ang chiah tho hian, Pathian rorêlna chungchâng sawinaah deuh zêl (ah chauh ni lovin) hman a ni tih kan hre thei ang (Jos 7:19; 1 Sam 6:5; Jer 13:15, 16; Mal 2:2). Chutiang chuan, Thup 19:1, 2-ah pawh hman a ni a: “Halleluiah! Chhandamna te, ropuina te, thiltihtheihna te leh châwimâwina te chu LALPA kan Pathian tâ a ni! A rorêlna dânte chu a dikin a fel vêl vek sî a” (NKJV).

`1 Kor 3:16, 17; 1 Kor 6:19, 20; leh 1 Kor 10:31 chhiar la. Hêng Bible chângten Pathian kan châwimâwi theih dân tûr kawng khat min hrilh chu eng nge ni?`

Tirhkoh Paulan a sawi dân chuan kan taksa hi Pathian biak bûk, Pathian Thlarau chênna hmun, Pathianin A chên chilh a nih avânga thianghlim Pathian biak in a ni. Pathian Lehkhabu hian kan nun kawng tinrênga Pathian châwimâwi tûrin min sâwm a. Pathian chu kan nuna hmun pawimawh ber changtu a nih chuan kan ei leh in dânah a ni emaw, kan thawmhnaw inbel duh dânah a ni emaw, nuâm kan tih zâwngah a ni emaw, mi dangte nêna kan inkûngkaih dânah a ni emaw, Amah châwimâwi kan châk êm êm ṭhîn dâwn a ni. A duh zâwng ang kan tih a, khawvêl hnêna a hmangaihna nungchang kan lantîr hian Amah chu kan châwimâwi tihna a ni a. Chutianga tih chu tâwpna huna rorêlna lo thleng mai tûr nghâktute kan nih avângin kan tân a pawimawh lehzual êm êm a ni.

`Rom 12:1, 2 chhiar la. Paulan duhthlanna siam chungchânga min sâwmna chu eng nge ni?`

Grik ṭawnga ziak Thuthlung Thar bû-ah chuan he lâi thûa taksa tih hi somata a ni a. Hê thumal hian taksa, rilrû leh thinlung—a zavâiin a huâm vek a ni. Sapṭawng Bible lehlin pakhat, The Phillips chuan “rawngbâwlna âwm rêng” tih ṭawngkam hi “rilrû leh tih tak zeta Pathian chibai bûk” tiin a letling a. A awmzia chu, kan thil tih zawng zawnga “Pathian hlauh” leh “Pathian châwimâwi” kan tum a, kan rilrû, kan taksa leh kan thinlung te A hnêna kan pêk hian rilru leh tih tak zetin Amah chibai kan bûk tihna a ni. Chu bâkah, Pathianin ro A la rêl dâwn a nih tih hria a, a thû kan zâwm pawh hi thil tih âwm tak a ni hrim hrim bawk.

`I taksa kha eng tih nân nge i hman ṭhin le? I taksa khân Pathian i châwimâwi a ni tih a lan theih nân eng thil nge tih theih i neih?`