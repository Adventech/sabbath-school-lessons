---
title:  Zir Belhna
date:  21/04/2023
---

Heb 7:25-a Paula thu sawi ropui tak, Isua chu kan Puithiam Lalber a nih thû a sawinaa, “Amâ zâra Pathian hnêna lo kalte chu a tâwpkhâwk thlengin a chhandam thei bawk a ni” tih hi ngun takin ngaihtuah la. A tâwpkhâwk thlenga chhandam thei mâw a nih? “Tâwpkhâwk” tia an lo lehlin Grik ṭawng thumal hian a kawh chu “khat, famkim, pumhlûm” tih a ni a. Min Chhandamtu chu Isua a ni a; keinin kan tih vê tûr chu A hnêna tlûk luh leh A hnehna lo chan tawh chu lo ta neih vê a ni. Keimahniah ni lovin, Amahah chuan rinna i nghat ang u.

“Thupuan bû-a kan hmuh ‘Pathian hlâu ula’ tih ṭawngkam hi a khauh hlê mai. Pathian chuan Amah leh mihringte tâna ruahmanna a siam dâltu sual sipaite chu a la hneh ngei dâwn. Chuvângin, hê ṭawngkam pawh hi Pathian ropui leh thiltithei a nih ang ngêia Amah thlang tûra mihringte a sâwmna hnuhnung ber a ni tiin kan sawi thei ang (cf. [Thup] 14:9–11).

Hê hlauhna hi tûnah hi chuan râpthlâk tihna leh khurh zawih zawihna ang zâwngin a la thawk rih lo thung a, hlim leh lâwm tak leh, Pathian hmangaihna nêna Pathian dân zawmna, Amah chauh chibai bûknaah a lo lang chhuak ṭhîn zâwk (cf., [Thup] 6:14–17).

Chutiang taka chibai kan bûk tûr leh a laka kan rinawmna tûr chu eng thil mah leh tû mah an awm lo va. Dik tak phei chuan, duh thlan tûr dang a awm lo hrim hrim a ni zâwk. Hê lei leh vân pum pui huâp indona ropui thleng mêka lo inlan vê dang awm chhun chu tihborala la awm mai tûr Setana thiltihtheihnain thil a tihte hi a ni (Thup 16:13, 14; 17:14; 20:11–15). Chuvâng chuan, LALPA ṭih tûra sâwmna thû hi sâwmna lâwmawm tak a ni a . . .  Amah nên chatuana hlim taka kan chên hova, a ropuina hmâa kan la din vê ngêi theih nân, Pathian lamah i ṭang vek ang u.   ([Thup] 21:3–4; [Thup] 22:3–5).”—Ángel Manuel Rodríguez, “The Closing of the Cosmic Conflict: Role of the Three Angels’ Messages,” p. 27.

**Sawi Ho Tûrte**:

`Lei leh vân pum pui siama chelhtu Pathian thiltihtheihna ropuizia hi ngaihtuah teh. Vân zâuzia khi a chhût pawh kan chhût chhuak thei lo a ni a; chuti a nih chuan Siamtu ropui tûrzia phei chu engtin nge kan hriat thiam phâk teh lul ang ni? Keimahni âia a ropui tûrzia leh thil a tih theih tûrzia hi ngaihtuah la. Chu Pathian chuan eng tikah emaw kan chungthû a la ngaihtuah dâwn maw? Engtin nge hêng thilte hian “Pathian ṭih” tih awmzia hre thiam thei tûrin min ṭanpui le?`

`Bible-in thianghlimna a tih leh hnehna chang tih thû a sawi te hi kan han sawi ho ni khua hian dân zawm ṭhat avânga thiam chang nih tum mai a awl vê thei a. Engtin nge chutiang chu kan pumpelh theih ang? Hê leiah hian hnehna eng eng emaw lo chang vê ṭhîn pawh ni la, eng vângin nge krawsa Kristan kan tân hnehna a lo chan tawh kha chhandam nih kan inbeisei theihna chhan tûr awm chhun a ni reng tho?`

`Eng vângin nge sual hnehna thutiam tam tak kan nei chung hian, kan hlawhcham leh fo tho mai le? Isuan kan entawn tûr a lo hnutchhiah felna, keimahni tâ pawh a ni vê thei tia min lo tiam kha engati nge kan ta neih theih ṭhin loh âw? Pathianin min lo tiam tawh keimahnia hna thawh tûr a neihte a thawh theih loh chhanah hian eng nge tih sual kan neih le?`