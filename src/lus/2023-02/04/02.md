---
title:  Pathian Hlâu Ula
date:  16/04/2023
---

Keimahni chhuân tâna Thupuan bûin a tum ber chu, Isuâ lo kal leh thuâina tûr atâna mîte lo buatsaih leh, khawvêl hnêna Isuâ ni hnuhnung thuchah puâng darh tûra Amah nêna min thawh hotîr a ni. Thupuan bû hian Pathian ruâhmanna siamte chu puângin, Setanan ruâhmanna a lo neih vête pawh a chapchârsak nghâl vek bawk a. Pathian sâwmna hnuhnung ber, mihringte hriat mâkmawh thuchah hmanhawh thlâk êm êm leh, chatuan daih tûr ni bawk chu min hrilh a ni.

`Thup 14:7-a kan hmuh tirhkoh Johanan tâwpna hun thuchah hmanhnawh thlâk a sawi hi chhiar la (Gen 22:12; Sâm 89:7; Thuf 2:5; Thuh 12:13, 14; Eph 5:21 te pawh chhiar bawk ang che.) Eng thu pawimawh tak nge min hrilh sawi ang che.`

Grik ṭawnga ziah Thuthlung Thar bû-ah chuan Thup 14:7-a “hlâu” tih thumal hi phobeo a ni a. Hetah hi chuan Pathian hlâu tûra hrilhna anga hman ni lovin, Amah chu zah a, châwimâwina hlân tûra sâwmna ang zâwkin a hmang.  Pathian laka rinawm tluân ṭhakna leh a duh zâwng ti tûra inpumpêkna chungchâng a ni a. Mahni ni lovin, Pathian zâwk ngaih pawimawh bera neihna a ni. Lucifera chuan a rilrû-in, “Vânah ka chho ang a, Pathian arsîte chung lamah khian ka lalṭhutphah ka [han] châwisâng ang; inkhâwmna tlâng, hmâr tâwp rêta awmah chuan ka [va] ṭhû ang a; chhûm âia sâng zâwkahte khian ka chho vang a, Chungnungbera ang maiin ka awm dâwn a ni” (Is 14:13, 14) a ti a. Hemi ep chiah, a letling chiah hi “Pathian hlâu” tih awmzia chu a ni.

Krista vê thung kha chu “Pathian ni mah sela. . . . Amah leh Amah a intitlâwm ta zâwk a, mihring anga lo awmin a inngâitlâwm a, thi khawp hiâla thu zâwma awmin, krawsah a lo thi ta hial a ni” (Phil 2:6, 8, NKJV).

Indona ropui pawh hi a nihna takah chuan, Pathian thû kan zâwm dâwn nge zâwm dâwn lo tih chungchâng a ni ber mai. Lucifera kha chu mahni hmasial tak leh indah chungnung êm êm a ni a. Amâ thû ni lo chu tû thû mah zawm a tum miah lo. Lalṭhutthlênga Ṭhûa laka inphah hniam âi chuan, lalṭhutthlêng luahtu zâwk nih ngei a tum tlat mai a nih kha. A tâwi zâwnga sawi chuan, Pathian hlâu tih awmzia chu kan ngaihtuahnaa Amah dah pawimawh hmasa tihna a ni a. Mahnî hmasialna leh chapona thlâuhthlain, Amâ tân chauha nung tûrin i inpê ang u.

Pathian hlauh/ṭih hi thil pawimawh tak a nih chhan chu vântirhkoh pakhatna kâ aṭanga lo chhuâk thu hmasa ber a nih vâng a ni a. Kan zâwm ngei pawh a ngâi ang.

`Pathian hlauh chungchânga i lo dâi hriat vê tawh thilte a awm em? Engtin nge mi dangte hnênah an pawm thiam tûr zâwng takin “Pathian hlauh” chu thil ṭha tak a ni tih i hrilh fiah ang?`