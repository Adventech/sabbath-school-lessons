---
title:  Thupuan Bûin A Sawi Hnehtûte
date:  20/04/2023
---

“Hêng mîte hi Pathian thupêk zâwmtu leh Isuâ rinna neitute an ni” (Thup 14:12). Hei hi ni hnuhnunga Pathian mi rinawmte awm dân tûr a ni a. Mahse, hmânah a ni emaw, tûnah a ni emaw, Pathian thupêkte kan zawm theih dân kawng awm chhun chu Isuâ rinna avâng chauhin a ni thung. Kan Bible châng târ lan hian “Isuaa rinna nghat” tiin a sawi lo tih lo hre hre phawt ila. Isuaa rinna nghah chu thil paiwmawh êm êm ni tho mah sela, “Isuâ rinna” tih ṭawngkam hi chuan kawh dang a nei tlat. Hê rinna hian Krista kha Setana thlêmna hautak ber berte hneh thei tûrin a lo ṭanpui tawh a nih kha.

Rinna chu ringtu tinte hnênah a thlâwna pêk ṭheuh a ni a. Kan thinlunga Thlarau Thianghlimin a dah rinna chu a taka kan han hman chiah hian a lo ṭhang lian zêl ṭhîn a. Setana thlêmnate kan do zawh theihna chhan pawh keimahni theihna vâng ni lovin, keimahni chhûnga hna thawktu mi nung Kristâ thiltihtheihna vâng zâwk a ni a. Keimahnin thil kan tih theih êm vâng ni lovin, Amah Kristan thil a tih theih êm avâng zâwka hnehna chang thei mai kan ni.

Aman hnehna a lo chan tawh avângin keini pawhin hnehna kan chang vê thei a. Amah chu hnehtu a nih avângin keini pawh hnehtu kan ni vê thei. Chutiang zêlin, thlêmna lakah hnehna hlado a lo chham tawh avângin keini pawh hian thlemna lakah hlado kan chham vê thei a ni.

`Heb 4:14–16 leh Heb 7:25 chhiar la. Hnehtu nih theihna kawng leh “Pathian hlâu va, amah châwimâwi” nun neih theih dân chu eng nge ni?`

Pathian Fapa Isua khân Setana thlêmnate a lo hneh tawh a. Pathian thutiam ringhlel tûra thlêmna te, Pathian duh dâna intulût duh bîk lo tûra thlêmna te leh, a Pâ thiltihtheihnaa innghat lo tûra thlêmna te a lo hmachhawn tawh a nih kha. Isua hi kan rin a, Amah kan thlîr a, Amah kan rin chhan ngam a nih phawt chuan, Amah ang bawkin hnehtu kan ni vê thei ang. Isua hi kan eng kima eng kim a ni a, vântirhkoh pathum thuchah pawh hi Ama chungchâng vek a ni. Thupuan bu thuchah hi tlâwmna thû ni lovin, hnehna chan thû zâwk a. Isuâ khawngaihna leh a thiltihtheihna azâra hnehna changtute chanchin min hrilh a ni.

“Hneh” tih ṭawngkam hi Thupuan bûah hian vawi 11 hman a ni a. Kum zabi pakhatna aṭanga keimahni hun thlenga Kristian kohhran dinhmun entîrtu, kohhran pasarihte chanchin hi kan chhiar chuan chhuân tinah ringtu, Johanan “hnehtu” tia a sawite an awm zêl a ni tih kan hria ang. Tâwpna hun a lo thlen hunah chûng “hnehtute” chuan Pathianin a lo tiam tawh zawng zawngte kha an la chang vek dâwn a ni (Thup 21:7). Hei hi dân zawm ṭhat avânga thiam chan tumna a ni lo tih lo hria ila. Isua Kristâ zâra hnehna niin, Isuâ nun ṭha famkim leh fel famkim chauh chu chatuana nunna thutiam petu a ni. Thil ṭhâ min tihtîrtu rinna a ni a. Chu rinna chuan ringtute nun siam ṭhâin khawngaihna a chantîr bawk ṭhîn.

`I nunah khân hneh i châk êm êm thilte a awm em? Engtin nge kan thil châk zâwngte chu a takin kan tih ngei theih ang? Thupuan bûin “hnehtute” a tih hi kan lo nih vê theihna tûra kailâwn kan zawh ngâite chu engte nge ni?`