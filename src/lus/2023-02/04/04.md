---
title:  Pathian Dah Pawimawh Hmasa Berin
date:  18/04/2023
---

Tûn lâi khawvêl, mi tinin anmahni nawmsakna tûr an ûm tlân ṭheuh tawhna hunah hian, vânin min sâwmna chu mahni ringawt inngaihtuahna leh mahni inhampuâr tumna sal lak atâ tâl chhuak a, Pathian chu dinhmun pawimawh ber luahtîr a ni. Mi ṭhenkhat ngaihah chuan sum leh pâi hi mihring nuna thil pawimawh ber a ni a. Mi dang ngaihah chuan nawmsakna emaw, thiltihtheihna emaw a ni vê thung a. Mi ṭhenkhat ngaihah erawh chuan infiamna emaw, music emaw, intihhlimna emaw pawh a ni ang. Thupuan bû-a kan hmuh thuchah hi chu Pathian hlâu, zah leh châwimâwi tûra sâwmna a ni a. Amah chu thil dang zawng âiin kan dah hmasa zâwk tûr a ni.

`Mt 6:33; Kol 3:1, 2, leh Heb 12:1, 2 chhiar la. Hêng Bible chângte hian kan nuna Pathian dah pawimawh hmasak ber chungchâng engtin nge an sawi hlawm?`

Khawvêl buaina hnuhnung bera thu inchuh ber ni tûr chu tuin nge kan rilru thunun zâwk tih a ni dâwn a.  Pathian lakah rinawmin, a duh zâwng thilte chu tih kan tum tlat em?

Indona ropuia inbeihna hnuhnung ber chu kan ngaihtuahna thununtu nih inchuha sual leh ṭha inbeih tawnna a ni. Heti hian tirhkoh Paula chuan min lo hrilh a: “Hê rilrû, Krista Isua pawhin a put kha nangmahni pawhin pu vê rawh u” (Phil 2:5, NKJV) tiin. Kan rilrû hi mihring kan nihna anga kan kulhbîng a ni a. Kan thiltih chi hrang hrangte lo chhuahna bul a ni bawk.

“Rawh u” tih ṭawngkam hian a kawh chu “phal” tih emaw, “thlang” tih emaw a ni a. Duhthlanna thiang tak hman hnûa thil ti tihna a ni. Kristâ rilrû ang pu vê tûra duhthlanna siam tih awmzia chu Isuan kan rilrûa chatuan thilte a rawn dah a, kan ngaihtuahna a rawn thunun lo phalsak tihna a ni a. Kan thiltihte hian kan ngaihtuahnaah eng nge awm tih a lantîr ṭhîn? Pathian hlâu tih awmzia chu kan nuna Pathian dah pawimawh hmasa ber tihna a ni.

Kan ngaihtuahnate hi thunun a ngâi a nih tih kan hriat lâi chuan, thunun a harsa lêm lo. Nimahsela, thil ṭhâ leh dik, “leia thil awmte ni lovin, chung lama thil awmte” chauh kan ngaihtuah tûr a ni tih kan lo hriat reng loh châng hian, kan rilrûin—suala tlu tawh a lo ni miâu tawh bawk sî nên—khawvêl thilte a lo ngaihtuah leh daih zêl mai bawk sî a. Chuvâng tak chuan, Paulan a lo sawi ang hian, Pathianin thilpêk thianghlim tak duh thlan theihna zalên min pêk hi hmangin, vân lam thilte chauh ngaihtuah kan tum luih vê ṭâng ṭâng a ngâi rêng a ni.

`“A tâwp berah chuan ûnaute u, a dik apiang te, a zahawm apiang te, a fel apiang te, a thianghlim apiang te, a duhawm apiang te, a thang mâwi apiang te—ṭhatna rêng a awm a, fakna rêng a awm phawt chuan—chûng chu ngaihtuah rawh u” (Phil 4:8). Paulan ti tûra min hrilh hi engtin nge kan tih theih ang?`