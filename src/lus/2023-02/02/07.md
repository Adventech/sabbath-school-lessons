---
title:  Zir Belhna
date:  07/04/2023
---

“Kan thil hmuh leh ngaihtuah azîra kan rilrû leh thlarau nun a lo danglam ṭhîn hi thil nihphung pângngâi vê rêng a ni. Kan rilrû chu zâwi muângin, a luahtu thilte rem tûrin a insiam rem chho vê zêl mai ṭhîn a. A ngainat leh zah zâwngte zûl zuiin a awm vê thuâi ṭhîn. Mihring hi thianghlim a tih emaw, ṭhâ a tih zâwng emaw, thutak nia a ngaih emaw pêlin a ṭhang thei ngâi lo. Amah chu sâng ber leh ropui ber, dik ber nia a inngâi tlat a nih chuan, dinhmun sâng zâwka hlân kâi chu sawi loh, dinhmun hniam zâwkah a tla thûk tiâl tiâl zâwk ang. Pathian khawngaihna chauhin mihring hi a châwi sâng thei a. Mihring chu Amah maia awm tûrin hnutchhiah ni se, hniam lam a pan zêl lo thei dâwn lo va ni.”—Ellen G. White, Indona Ropui, p. 555.

Kan rilrua chî kan tuh ang zia zêlin kan nungchang leh mîziâ a lo danglam ṭhîn a. Chutianga a lo danglam ṭan dân chu lo hmuh leh lo hriat thiam mai harsa tak a ni ṭhîn. Chi ṭhâte chu tuh la, tichuan rah ṭhâ i chhuah ang. Chutih lâiin hê khawvêl chi ṭha lo leh sualna chîte hi i tuh a nih erawh chuan, i nungchangah hê khawvêl sual rahte chu a lo lang chhuak thung ang. Pathian leh thlarau lam thil hlû leh pawimawhte ngaihsak lohna chî kan tuh a nih chuan, chawlawlna rah kan seng ang a—thlarau thil rêng rêng ngaihsak lovin, ngaihṭha vê satliah ringawtin, a tâwpah beidawng leh sîin kan awm dâwn a ni.

Chuvâng chuan a nia, Eng tik nîah emaw tihduhdahna hnuhnung ber chu a lo thleng ang a, “sakawlh chhinchhiahna” pu tûra intih luih hun pawh a lo thleng ngei ang. Mahse, chutiang a lo thleng hunah chuan thil dikte chu ka ti mai dâwn alâwm tituten kawng hlauhawm tak an thlan ṭhin rêng ni. Pathian chuan tûnah ngêi hian a hnêna kan nun hlân tûrin min sâwm a. Thlarau Thianghlim sâwmna kan chhân har poh leh, Pathian thu âwih kan harsat lehzual sauh ang. Chû mai pawh chu a ni lo, kan tân Setana dâwt thûte âwih mai a awlsam lehzual bawk dâwn a ni.

**Sawi Ho Tûrte**:

`Thup 14:14–20 chhiar la. Hê thû hian khawngaihnaa chhandam tih leh khawngaihnaa ṭhang lian tihte hi a inzawm dân engtin nge a sawi?`

`Thlâiten ṭhanna atâna mamawh an neihte sawi ho ula, tichuan thlarau lama kan ṭhan zêlna tûra thil pawimawh awmte nên khâikhin rawh u. Eng engte nge inang awm? A awmzia chu, thlâite an ṭhan dân aṭang hian keimahni thlarau nun ṭhan zêlna tûra pawimawhna nei eng thil nge zir chhuah tûr awm?`

`Pathianin duhthlan theihna min pêk leh, keimahni zalênna kan neih hi a danglamna a awm em? Eng vângin nge a danglamna hriat chu Kristian nuna kan ṭhan len zêlna kawngah a pawimawh?`

`Kristâ lo kal lehna an nghah mêk lâi hian, eng vângin nge “Mihring Fapa” tih ṭawngkam hi rorêlna huna kan thlamuânpui tûr a nih? Eng vângin nge mihring, keimahni ang bawk ni vê tho chu rorêlnaah kan âiawhin a ding dâwn a ni tih hriat hi kan tân thu lâwmmawm tak a nih?`