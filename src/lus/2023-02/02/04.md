---
title:  Vâna Rorêlna Chu
date:  04/04/2023
---

`Thup 14:14 leh Tirh 1:9–11 chhiar la. Eng nge a inanna awm?`

Johanan “Ka han en a, ngâi teh, chhûm vâr ka hmû a, chhûm vâr chungah chuan Mihring Fapa ang tak ṭhû ka hmû a” (Thup 14:14) tih thû a sawi a. Vâna Isua hruai chhoh a nih khân, zirtîrte khân vân lam an thlîr chho reng a, “chutia an thlîr reng lâi chuan chhûmin an hmuh phâk lohah a hruai bo ta” (Tirh 1:9) a nih kha. Isua chu vântirhkoh rualten an hruai chho va, vântirhkoh rualte nên bawk a la rawn kîr leh dâwn a ni. Amah hruai chhotu vântirhkohte chuan heti hian a zirtîrte hnênah khân an sawi a: “Hê Isua, in hnên atâ vâna hruai chhoha awm hi, vâna A chho in hmû ang bawk hian Amah ngei hi A lo kal leh ang” tiin (Tirh 1:11).

He lâi thû-ah hian Pathian thutak a inphûm a ni tih kan lo hmu thiam em aw? Hê “Isua,” “Mihring Fapa,” Nazaret khaw tuallâi khu tak lo zawh ve tawh ṭhîntu, Jerusalem kawtthlêr lûn lâiahte rawng lo bâwl tawhtu, Israel ram thingtlâng khaw hrang hranga damlo awmte lo tidam tawhtu, Galili ram mual pâwng nuâm tak tak chunga thu lo hril tawh ṭhîntu ngei kha a lo kal leh dâwn a ni.

Dan 7-ah pawh Mihring Fapa chu rorêlna lalṭhutthlênga a la ṭhut tûr thû kan hmu bawk.

`Dan 7:9, 10, 13, 14 chhiar la. Eng vângin nge Daniela khân Isua chu “Mihring Fapa” tia a sawi? A hma lama kan sawi tâkte kha rilru-ah hre reng la, “Mihring Fapa” chu rorêltu tûr a nih tih thû i hriat hian i thlâ a muâng sawt em?`

Dan 7:9, 10 hian Danielan vân rorêlna ina thil awmte leh mi awmte a hmuh thû min hrilh a. Chumi hmunah chuan vântirhkoh a sâng a sâng an awm a, lalṭhutthlêng hmâah sîng hmun sîng an ding bawk. Tichuan, rorêlna an han ṭan ta a, vântirhkohten kan nun dân zawng zawng an lo chhinchhiah vekna lehkhabute chu, lei leh vân zawng zawng hmâah an han kêu va. Chutah, Mihring Fapa chu Hmâkhawsânga, Pa Pathian hnênah chuan A va kal a, A hnên aṭangin A chatuan lalram chu A va dawng ta a. Chû rorêlna chuan lei leh vân zawng zawng hmâah Pa, Fapa leh Thlarau Thianghlim ṭangrualin mihring zawng zawng hi chhandam an nih theih nân thil tih theih awm zawng zawng chu an ti vek a ni tih a târ lang a. Mi thianghlimte chuan thiam an chang tih a puân bâkah, Amah Pathian ngêi pawh Setanan dik lo taka a puh chhiatna lakah A fihlîm vek a ni tih a tichiang ta bawk a ni (Job 1–2; Sam 51:1–4).

`I nun dân zawng zawng kha Pathian hmâah pho lan vek a la ni dâwn tih thû hi ngun takin ngaihtuah la. Chuti a nih chuan eng nge i beisei awm chhun ni ta ang? (Rom 8:1.)`