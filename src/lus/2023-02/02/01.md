---
title:  Pathian Khawngaihna Thuchah Hnuhnung Ber
date:  01/04/2023
---

> <p>Chângvawn</p>
> “Tin, ka han en a; ngâi teh, chhûm vâr ka hmû a; chhûm  chungah chuan Mihring Fapa ang tak hi, rangkachak lallukhum khuma favah hriam tak kenga ṭhû ka hmu bawk a, Tin, vântirhkoh dang, Pathian biak in aṭangin a lo chhuak a, chhûm chunga ṭhû hnênah chuan aw ring takin, ‘I favah kha phawrh la, ât rawh; ah a hun tawh sî a; khû, lei buh a ngui tawh khû’ a ti a,” (Thupuan 14:14, 15).

### Bible Châng Chhiar Tûr
Mt 16:27; 24:14; Mk 4:26—29; Tirh 1:9—11; Thup 14:14—20; 16:1.

Pathian chuan a mîte hi rawn biain, anmahni hun atâna hriat tûr ṭûl thutak awm apiang a rawn hrilh zêl ṭhîn a. Tui lo lêt tûr thû kha a hmâ daihin a lo puâng lâwk a (Gen 6:7), Isua lo pian tûr thû leh, mi sualte tlan nâna a thih tûr thû pawh kha a lo sawi lâwk sa vek bawk (Dan 9:24–27). Tin, rorêl lâwkna a thlen tûr thu hi a lo hrilh sa vek tawh bawk a (Dan 7:9, 10; 8:14), Kristâ lo kîr leh hmâa thil thleng tûrte pawh a lo hriattîr lâwk vek bawk (Thup 12–14). Chutiangin, hêng ni hnuhnung, mihringte chanchin tâwp lamah pawh hian, khawvêl hnênah leh A mîte hnêna puan darh tûr thuchah pawimawh bîk a rawn pe leh ta a. Chû thuchah chu tâwpna hun atâna thuhchah hmanhmawh thlâk êm êm, khawvêla awm zawng zawngten an hriat vek tûr niin, vântirhkoh pathumten vânlaizâwla thlâwk chungin a rawn puang ta a ni.

Vântirhkoh pathumte thuchah hi Isuâ khawngaihna thuchah hnuhnung ber a ni a. Thiam kan chan theihna tûr te, tihthianghlima kan awm theihna tûr te leh, a tâwpah tihropuia kan awm theihna tûrin, keimahni felna rin chhan lova, Isuâ felna rin chhan zâwk tûrin min sâwm a ni.

Mahse Krista chu thlangin a hnêna inpêk leh a thu zawm chu kan thlang ngêi tûr a ni thung a. Tûna duhthlanna kan siamte hian kan hmâ lawka lo thlêng tûr buaina hnuhnung bera duhthlanna kan siamna kawngah nghawng a nei dâwn a ni. Chuvângin, tûn hi inbuatsaihna hun a ni e.