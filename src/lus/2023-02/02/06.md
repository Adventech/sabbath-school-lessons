---
title:  Chi Tuh Tinten Rah An Chhuah
date:  06/04/2023
---

Thup 14 hian rah seng chi hnih a sawi a. Rangkachak buh rah seng tih hian mi felte entîrin, grêp rah seng tih erawh hi chuan mi fel lote emaw, boral tûrte emaw a entîr vê thung. Hêng rah seng tûr chi hnihte hi a ṭuah dûn hlê tawh a. Chi tuh zawng zawngte chu lo ṭhang puitling vekin, an rah seng hun a lo ni ta.

`Thup 14:17–20 chhiar la. “Pathian thinurna grêp sâwr khur” tih ṭawngkam hi eng nge ni a awmzia? Thup 14:10; 15:1, leh Thup 16:1-te pawh en tel ang che.`

“Vântirhkoh dang, mei chunga thuneitu chu mâichâm aṭangin a lo chhuak a” (Thup 14:18). Hê vântirhkoh hi Pathian rorêlna hnuhnung ber a thlen huna mi sualte kâng raltu tûr mei thupetu a ni. Rahte chu seng tûrin a hmin tawh a. Sual chuan a thlen tûr chin a thleng tawh a. Helna pawhin Pathian khawngaihna ramri kham a pêl ta bawk. Sualna leh thil ṭha lo chi hrang hrangte chu tûn hmâ pawhin a lo thleng tawh ṭhîn tho a; mahse, khawvêl a tâwp hmâ hian nasa zâwkin leh tam zâwkin a rawn thleng leh ang. Hmangaih Pathian chuan kan tâna A tih theih thil zawng zawng chu A ti vek tawh a; kan sualte thâwi nân Amah ngei krawsah A rawn inhlân hial a nih kha. “Amahah chuan Pathian felna kan lo nih theihna tûrin sual rêng rêng hre lo chu Pathianin keimahni avângin sualah a siam a” (2 Kor 5:21; Gal 3:13 pawh en bawk ang che).

Krawsa thihna âia ropui leh hlu zâwk kha Pathian tân tih theih dang a awm em le? Khawngaihna hian Thlarau Thianghlim hnâwl nawn fo ṭhîntu tlanna atân tih theih dang eng mah a nei tawh lo.

Thup 14 hi hrilh lâwkna thuchah hmanhmawh thlâk êm êm chu a ni a. Chi tuh zawng zawngte chu a rah seng hun a lo thleng ta. Buhte chu seng tûrin a hmin tawh a, chutiangin grêp rahte pawh ah tûrin a hmin ṭuah hlê tawh bawk. Pathian mîte chuan lei leh vân pum pui hmâah a khawngaihna, a lainatna, a hmangaihna hmêl an pho lang a. Chutiangin, suahsualna fâte pawhin duhâmna, tîsa châkna, îtsîkna leh huatna an lantîr vê thung. Pâwl pakhata awmte hian Isuâ nungchang an lantîr lâiin, pâwl pakhat danga mîte erawh hi chuan Setana nungchang an pho lang vê thung a ni.

Vâna awmte khian Pathian mîte nungchanga felna puan chhuah chu an rawn hmu dâwn a, chutiang nungchang chu tûn hmâ zawng kha chuan an lo la hmu ngâi rêng rêng lo. Pathian mîte nungchanga Kristâ felna puan chhuah a nih lâi hian, Pathian laka helnain rah a chhuah zawng zawngte pawh pho lan vek a ni dâwn a. Suahsualna, thil ṭha lo, dân bawhchhiatna te chu mihringte hmâah leh vântirhkohte hmâah a kimchangin târ lan a ni ang. Sual leh ṭhâ, thil dik leh dik lo, thuâwihna leh thuâwih lohna inan lohzia chu mihringte leh vântirhkohten chiang takin an hmu thei tawh dâwn a ni.

`Engtin nge sual leh ṭhâ chu i thliar hran theih ang? Eng vângin nge sual leh ṭha hriat hran theih leh thliar hran thiam chu a pawimawh êm êm le? (Heb 5:14 en ang che.)`