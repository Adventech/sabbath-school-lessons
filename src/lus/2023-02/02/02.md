---
title:  Chatuan Duhthlannate
date:  02/04/2023
---

Thup 14 thû hi suala tlu tawh leh hel hmang khawvêl, kum sâng ruk vêl chhûng zet sual leh thil ṭha lo chi hrang hranga lo inchiah pil tawh hnêna Isuâ khawngaihna thuchah hnuhnung ber a ni a. Hê leia chêng mihring zawng zawng hian duhthlanna hnuhnung ber, sût leh theih miah tawh loh tûr ni bawk chu an la siam ṭheuh dâwn a, chû chu: Isua lama ṭang nge kan niha Amah dotu kan ni zâwk tih a ni ang. Thupuan bû-in min hrilh Kristâ felna thuchah, sual thiam loh chantîrna lak atâ leh, kan nuna sualin min thunun tlatna lak atâ min chhanchhuahna thû hi lei pum puiah hian a ri nawn fo dâwn a ni.

`Mt 24:14 chhiar la, tichuan Thup 14:6 nên khâikhin ang che. Isuan a lo kîr leh hmâ lawka khawvêl zawng zawnga chanchin ṭha puan chhuah vek a nih tûr chungchângah eng thutiam nge a zirtîrte a pêk?`

Isuan, “hê ram chanchin ṭhâ hi khawvêl zawng zawngah hrilin a awm ang” (Mt 24:14) tih thû a lo sawi kha Thupuan 14:6-a kan hmuh, ni hnuhnung atâna Kristâ thuchah hnuhnung berah hian a thlen famkimna kan hmû a. Chutih hunah chuan chanchin ṭhâ hi “hnam tinrêng te, chi tinrêng te, ṭawng tinrêng te leh mi tinrêng te” hnênah tlângâupui a ni dâwn a ni.

Thup 22-ah hian Isuan a lo kal thuâi tûr thû vawi thum ngawt a sawi a (Thup 22:7, 12, 20). Chû thû a sawi pah chuan hei hi a sawi tel bawk: “Mi fel lo chu fel lo takin awm chhunzawm zêl sela, mi bawlhhlawh pawh bawlhhlawh zui zêl rawh se; chutiang bawkin mi fel chu fel chhunzawm zêl sela, mi thianghlim pawh thianghlim zui zêl rawh se,” (Thup 22:11, NKJV) tiin.

Thupuan bû hian mi tinin Kristâ lamah an ṭang dâwn nge, Amah dodâltu an ni zâwk dâwn tih thû-ah duhthlanna an la siam ṭheuh dâwn tih pawh min hrilh bawk a. Ni e, nî tin hian “thil tê tham tê tê-ahte” pawh kan duhthlanna hmangin Isuâ lamah kan ṭang nge nia, Amah dotu kan ni zâwk tih kan lantîr ṭhîn a nih rêng hi. Tûna an nuna duhthlanna dik lo siam fo ṭhînte hi buâina hnuhnung ber a lo thlen hunah chuan, Isua lamah an rawn ṭan thar leh thut a rinawm loh; a chhan pawh chutih hunah chuan khawvêl sual tak hi Amah do tûrin an ṭang rual vek tawh dâwn sî a.

Johanan, “Pathian kan hmangaihna chu hei hi a ni: a thupêkte kan zawm hi,” (1 Jn 5:3) a lo tih ang khân, tûnah hian, vawiinah leh nî tinin Krista leh A thupêkte laka rinawm tlat chu kan thlang ngei tûr a ni. Heti hian Ellen G. White-i pawhin a lo sawi a: “Isuan kan nungchâng hi a lo kal leh hunah a rawn tidanglam dâwn lo va. Kan nî tin nun dânte hian nakîna kan la chan tûr chu a tichiang chho zêl zâwk a ni.”—Ni Hnuhnunga Thil Thlengte, p. 295.

`Eng tiangin nge Pathianin kan nungchang a tihdanglam ṭhin? Khawngaihnaa kan lo ṭhan chhoh zêl theihna tûra hmanrua a hmante chu engte nge ni? Isua kan lo an zual deuh deuh theihna tûra Thlarau Thianghlimin mî a siam danglam zêl theih nân keimahni hian eng nge lo tih vê theih kan neih?`