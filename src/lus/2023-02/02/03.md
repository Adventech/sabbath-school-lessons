---
title:  Mihring Fapa A Lo Kîr Leh
date:  03/04/2023
---

Thupuan 14-ah hian A mîte leh khawvêl hnêna LALPÂ ni hnuhnung thuchah pawimawh tak chu kan hmû a. Chû thuchaha a pawimawh lâi ber chu Isua lo kal lehna niin, Amâ thutiam, “Mihring Fapa hi thiltihtheihna ding lama ṭhûa, vân chhûm zînga a lo kal in la hmu dâwn a ni” (Mk 14:62) tih kha a lo thlen famkimna a ni ang.

Thup 14:14 chhiar la. Leia rawn kîr Isua sawina atâna Johanan ṭawngkam a hman chu eng nge ni? Eng vângin nge chu ṭawngkam chu a hman?

Isua khân “Mihring Fapa” tih ṭawngkam hi Amâ nihna sawina atân vawi 82 zet a lo hmang a. A nihna hrang hrangte zînga A duh ber pakhat a ni nghê nghê. Hê ṭawngkam hi keimahni ang bawk a ni vê tih târ lan nân a hmang ṭhîn a. Ani chu kan dinhmun hre thiam Chhandamtu, thlêmna kan tawh angte lo tâwk vê leh, fiahna kan tawn angte pawh lo pal tlang vek tawh a ni. A buatsaih vân ina min hruai hâwtu tûr “Mihring Fapa” a ni a. Min lam tûra lo kal Isua hi kan zînga lo chêng vê reng tawh ṭhîn, Isua tho kha a ni. Ani chu keimahni ang bawk a nih vê avângin, min tlan tûrin a tling tâwk a. Chutih rual chuan, keimahni ang bawk a nih vê miâu avângin Setana thlêmna tawrhhlelhawm ber berte pawh kha a lo tuâr a; mahse, hnehna a chang ta a ni.

**Matthaian Mihring Fapa Isuâ chanchin a sawina Bible chângte aṭanga kan thil zir chhuah theihte chu eng nge ni?**

`Mt 16:27`

`Mt 24:27, 30`

`Mt 25:31, 32`

Hêng thû-ahte hian thil pawimawh tak tak pathum a awm a, chûngte chu:  1) Isua, Mihring Fapa chu A vântirhkohte nên ropui takin a lo kal dâwn.  2) Berâmte leh kêlte A thliar hrang dâwn (a awmzia chu ro a rêl dâwn tihna a ni).  3) Chatuan atân hnam tinte leh mihring zawng zawngte chan tûr rêl fel a ni dâwn.

`“Mihring Fapa” tih awmzia leh hemi ṭawngkamin Kristâ mihrinna a sawi dân chu ngaihtuah la. Pathian ni mah se, keimahni ang lo ni vê-in, keimahni anga thil sual ti vê tho erawh a ni lo thung. Hei hian eng tiangin nge Pathianin min hmangaihzia a hriattîr che a, i harsatna tawhte lakah khân hnehna a chantîr thei che a ni tih a hriattîr bawk che?`