---
title:  Hnehtu Lallukhum Chu
date:  05/04/2023
---

Johanan Isua chu “Mihring Fapa, a lû-a rangkachak lallukhum khum leh a kuta favah hriâm tak keng” (Thup 14:14, NKJV) tiin a sawi a. Grik ṭawnga “lallukhum” tih an sawina chu stephanos niin, chutiang lallukhum chu hnehna changtûte hnêna an pêk ṭhin lallukum a ni. Entîr nân, miin intlâksiaknaah chak ber nihna hauh ta se, stephanos an pe ṭhîn a, chutiang lallukhum chu châwimâwina, ropuina leh hnehna chang entîrna a ni.

Isuan zahna leh hmualphona entîrtu hlîng lukhum a lo khum tawh a. Mihringte hmuhsit leh hnâwl hnû a lo ni tawh bawk. Mîten sawi chhiain an lo nuihzat tawh ṭhîn a, chil hial an chhâk khum tawh bâkah, vuâk leh sawisak pawh a lo tuâr hrep tawh bawk a ni. Nimahsela, tûnah chuan ropuina lallukhum a khum ta thung a, lalte Lal leh hotute Hotu niin a lo kal leh ta a ni.

`Thup 14:15 leh Mk 4:26–29 chhiar la. Hêng Bible chângahte hian eng thil thuhmun nge kan hmuh? Eng chungchâng nge an sawi vê vê?`

Vântirhkoh pakhat chu Pathian awmna hmun, Pathian biak in ropui tak aṭangin a lo chhuak a. Chû vântirhkoh lam chu hâwiin heti hian Pathianin a sawi a: “I favah hriam tak kha phawrh la, leia grêp hrui rah bâwrte khu zuk ât rawh; grêp rahte khu a hmin ṭuah tawh khu” tiin. A sawi awmzia chu, “Kal la, i fâte khu an vân inah rawn hruai hâw tawh rawh” a tihna a ni.

Isuan hê leia rawng a bâwl lâi khân, a thil sawi tum tichiangtu atân lo neih lam nêna inzawmna nei thil eng eng emaw tehkhin thû a sawi ṭhîn a. A mîte nuna chanchin ṭha chî a tuh chu a lo ṭhang lian zêl a ni tih entîrna atân pawh, rah seng tûra hmin tawh tih ṭawngkam a hmang fo mai.

“Chi tuh lo ṭiâk chuan thlarau nun inṭannna a entîr a, thlâi kûng lo ṭhang lian zêl chuan Kristian nun lo ṭhang chho zêl hi a entîr bawk. Leilung dân ang tho hi khawngaihnaah pawh thil thlen dân a ni a; ṭhan lenna a awm lo a nih chuan nunna pawh a awm thei lo. Thlâi chu a ṭhang lo a nih chuan a thi ngê ngê ṭhîn a. Thâwm eng mah nei lo leh a ṭhang lâi tak hmuh theih sî lova a lo ṭhang chhunzawm zêl tho ang hian, Kristian nun pawh hi zâwi muânga lo ṭhang chho zêl a ni tûr a ni. Chutianga ṭhanna rahbi hrang hrang kan rah pah chuan, kan nun hi a lo famkim chho vê zêl dâwn a; kan tâna Pathian thiltum chu kan hlen zêl a nih chuan, hmasâwnna tûr a awm chho zêl ang. Tihthianghlimna hi dam chhûnga lo thleng chhunzawm reng tûr a ni a. Mawhphurhna hlen theih kan lo neih tam ang zia zêlin, thil tawn pawh a lo zâu deuh deuh ang a, chutiangin kan hriatna pawh a lo pung zêl bawk dâwn a ni.—Krista Tehkhin Thûte, pp. 65, 66.

Rangkachak buh hmin tih chuan khawngaihnain a siam ṭhat tawh, hmangaihnain a tihphûr thar, Kristâ hming ropuina atâna a thu âwih taka nungte a entîr a. Chutiang mîte thinlung chu Isuâ thinlung nên pumkhat niin, an duhzâwngte pawh Isuâ duhzâwng ang a lo ni vê ta ṭhîn a ni.

`Ellen G. White-i thu sawi, “ṭhanna rahbi hrang hrang kan rah pah chuan kan nun hi a lo famkim chho vê zêl dâwn a ni” tih hi eng nge ni a awmzia ni ang? Keimahni thil tih dik lohte leh nungchang fel tâwk lohnate kan han hmuh hian, a thu sawi awmzia hi eng tiangin nge kan lo hriat thiam le?`