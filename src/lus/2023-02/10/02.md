---
title:  Mihringte Ngaiha Ṭha Nîa Lang Kawng
date:  28/05/2023
---

Ni hnuhnunga thil thleng tûr a sawinaah Isua khân hetiang hian vaukhânna thu khauh tak a lo sawi a: “Krista derte leh zâwlnei derte an lo chhuak dâwn sî a, chûng chuan chhinchhiahna leh thilmakte an ti ang, thei ang sela, thlante meuh pawh an tihder theih nân” (Mk 13:22) tiin. Heti lâia “thlante” a tih hi tute nge ni? Hê thû a sawi hnû hian, “A vântirhkohte chu, tâwtawrâwt ri nasa tak nên a tîr chhuak ang. Anni chuan a thlante chu kâwlkil lî atâ—vân tâwp aṭanga a tâwp lehlam thlengin—a lâwr khâwm ang” (Mt 24:13) tih thû a sawi leh bawk a. Ni hnuhnunga bumna chu do lêt a hautak tham dâwn khawp mai a, mi rinawm tak takte meuh pawh bum thlûka awm mai hlauhthâwnawmah a ding dâwn a ni. A hlauhawm dâwn hlê mai!

`Thup 12:9 chhiar la. Setanan a bum chu tute nge ni? Hemi chângin a sawi hi eng nge ni a awmzia?`

Thil chiang tak awm chu, Pathianin hmân atâ tawh mi rinawm a lo nei tawh ṭhîn a, ni hnuhnungah pawh a laka rinawm tlat mi eng emaw zât a nei dâwn tih hi a ni. Amaherawhchu, hemi chânga a thu chheh dân hi ngun taka kan thlîr chuan, Setana bumna hian khawvêl a tuâm hneh hle dâwn tih kan hre thei ang.

`Thuf 14:12 chhiar la. Hemi chânga vaukhânna thu khauh tak kan hmuh chu eng nge ni?`

Mihringte hi keimahni ngeiin eng nge dika eng nge dik lo, eng nge ṭhâa eng nge ṭha lo tih kan thliar hran a, chumi anga kan nun theih nân kan chhia leh ṭha hriatna hmang ṭheuh tûrin hrilh kan ni ṭhîn a. Nimahsela, Pathian Lehkhabu chuan kan zavâi hian mi sual leh chhe lailet dêr vek kan nih thu a sawi bawk sî (Jer 17:9; Rom 3:9–18). Chuvângin, keimahni hriatna maia innghat kan nih chuan eng tikah emaw kawng dik lo kan la zawh ngê ngê dâwn a, thil dik lo kan la ti ngêi dâwn tihna a ni. Chutiang chuan hmân aṭang tawh khân mi tam tak chuan thil dik ti ni ngeia inhriain thil dik lo tam tak an lo ti tawh a. Anmahni ngaiha “kawng dik ni âwm taka lang” an lo ti tawh ṭhîn tihna a nih chu.

Mahni chhia leh ṭha hriatnaah innghat lovin, keimahni hi Pathian Thû-ah chuan kan intulût zâwk tûr a ni a; chutichuan, Thlalarau Thianghlim hnêna kan inpêk hunah a Thû aṭang hian thutak leh dâwt thû, thil dik leh dik lo, thil ṭha leh thil sual kan thliar hrang thei ang. Keimahni finna leh hriatna maia kan innghat a nih chuan, Setana tâna bum thlûk awlsam tak kan ni mai dâwn a ni.

`Mi, anmahnin dik dika an hriat ang emaw, a ni loh pawhin, Pathian duh dân ni ngeia an hriat ang emawa thil ti, mahse thil sual tak tak ti ni sî i hriatte kha ngaihtuah la. Hêng thil lungchhiat thlâk tak takte aṭang hian eng nge zir chhuah theih kan neih?`