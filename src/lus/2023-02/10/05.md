---
title:  Rinawm Tûra Sâwmna
date:  31/05/2023
---

Thup 14-a kan hmuh vântirhkoh pahnihna thuchah chu “Babulon khaw ropui chu a tlâwm ta, a tlâwm ta” tih a ni. Thup 17-ah hian thlarau lam Babulon entîrtu hmeichhia chu puan sen duk leh sen lâra inthuâmin sakawlh sen tak chungah a rawn chuâng a, a uain no chu kengin khawvêl hi a zirtîrna dik lo tak tak chuan a hrâi rûi tih kan hmû a. A awmzia chu kohhran leh sakawr a la kal dûn dâwn tihna a ni. Dik lohna chuan hnehna a chang a. Ramhuaite chuan mîte bum tûrin thilmak chi hrang hrang an ti a. Khawvêl buaina hnuhnung berah chuan a invawm lût ta a ni.

Hetih lâi hian Pathian mîte erawh sawi chhiat, nuihzat, rahbeh leh tihduhdahin an awm vê thung a; nimahsela, Krista-ah leh a Thlarau Thianghlim thiltihtheihna azârah an thutiamah chuan an ding nghet tlat tho thung. Hremhmun thiltihtheihnate leh sual sipaite chuan Kristâ laka an rinawmna an phehsak thei lo va. Amahah chuan a him tlat a. Ani chu an “inhumhimna leh an chakna, [an] mangan lâia ṭanpui vartu hnâi reng a ni” (Sam 46:1).

Pathian chuan tâwpna huna chêng a mîte chu a Thû-in a sawite laka rinawm thar leh tûrin a sâwm a. Isuâ ṭawngṭâina thû pawh, “Anni chu thutakin tithianghlim rawh, i thû chu thutak a ni,” (Jn 17:17) tih a nih kha. Mihringte ngaih dân emaw, thurochhiah emaw hi ni lovin, Pathian Thû-in a sawi thutak zâwk hi hê lei chanchina hun khirhkhân lâi ber kan pal tlang lâia min hruaitu tûr Hmâr Arsî chu a ni.

Standard Manual for Baptist Churches tih lehkhabu ziaktu Dr. Eward T. Hiscox-a chuan hê thu mak tak mai hi a lo sawi a. Kum 1893 khân Baptist pastor rual pung khâwmte hmâah thû sawiin, hetiang hian Kristian kohhrana Sunday serhna a lo luh ṭan dân a hrilh:

“Sunday serhna hi milem biakna sâkhua aṭanga lo kal niin, ni pathian hming châwia sak a ni a, tichuan sâkhaw kal sual pope-in [Kristian kohhranah] seng lûtin serh a remti a, chu mai ni lovin, Protestant kohhrante hnênah pawh an thil serh atân a rochun vê bawk a ni!”— Edward Hiscox, before a New York ministers’ conference, Nov. 13, 1893.

`Eze 20:1–20 chhiar la. Ezekiela thuchah laimu ber chu eng nge ni? Eng tiangin nge Sabbath kan serh hi Pathian lakah kan rinawmna tilangtu a nih?`

Eze 20 hi an milem biakna thilte kalsan tûr leh, pathian lemte âia Siamtu chibai bûk zâwk tûra Israel mîte sâwmna thû a ni a. Hetih lâi huna chibai an bûk hi “Aigupta mîte pathiante” a ni. Vântirhkoh pathum thuchahah pawh hian Pathian chuan “Babulon khaw ropui chu a tlâwm” tâk avângin “Siamtu chu chibai bûk” tûrin min sâwm ve leh a. Kan hriat angin, Sabbath leh rinawm taka Sabbath kan serhna hian tâwpna huna thil thleng tûrahte chuan awmze thui tak a nei ngêi dâwn a ni.

`Eze 20:1–20 thû aṭang hian keimahni tân eng zirlâite nge zir chhuah tûr awm le (1 Kor 10:11 pawh en bawk la.)`