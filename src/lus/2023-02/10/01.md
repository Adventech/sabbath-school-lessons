---
title:  Setana Bumna Hnuhnung Berte
date:  27/05/2023
---

> <p>Chângvawn</p>
> “Anni chu thutakin tithianghlim rawh, i thû chu thutak a ni sî a,” (Johana 17:17).

### Bible Châng Chhiar Tûr
Eze 8:16; 20:1–20; 1 Thes 4:16, 17; Thup 12:9; 16:13, 14; 18:4, 5.

America ram khawpui pakhat, Chicago-ah chuan September thlâa tûk nuâm leh mâwi ber pakhat a ni âwm e. Nî chu Michigan Dîl chungah a rawn êng ruih mai a, a piah lawka awm kawngpui pahnih, Kennedy leh Eisenhower-te chu zawhtu an tam êm avângin traffic pawh a jam hiâl a ni. Hetih lâi tak hian alâwm Chicago khawpuia chêngte tirâlkhêl êm êmtu thawnthu lungchhiat thlâk tak a lo thleng tâk ni. Mîte chu mak tak maiin a lo dam lo ta sup sup mai a, an zînga ṭhenkhat phei chu damdâwi mûm chi khat, Tylenol an ei hnû rei vak lohah an thi ta mai bawk sî. Chû an damdâwi ei chu an han en chiang a, mûm tinah chuan tûr hlauhawm tak, potassium cyanide a lo awm chu niin! Mi mâwl leh sual tak pakhatin chûng damdâwi mûm chhûngah chu hê tûr hi a lo dah a lo ni a. Mahse, vawiin thleng hian a titu chu man chhuah a la ni lo.

Kan sawi tâk ang khân, Thupuan bû chuan “leia awmte” hian tûr hlauhawm tak, “Babulon uain” tia sawi chu an la in dâwn tih min hrilh a. Chû uainah chuan thurin dik lo tak tak, a tâwpa thihna min thlentu tûr a awm. Amaherawhchu, khawvêl hi a damna tûr dawmdâwi pêk ni lovin kalsan a ni dâwn lo thung a. Hê thlarau lam tûr laka a lo invênna atân “vântirkoh pathum thuchah” hi pêk a ni.

Tûn kâr zirlâiah hian Babulon bumnate chauh ni lovin, Babulon bumnaten a thlen tûr thihna chungchâng leh, chumi laka chhandam kan nih theihna tûra Isuâ ruahmanna pawh kan thlîr tel dâwn a ni.