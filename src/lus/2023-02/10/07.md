---
title:  Zir Belhna
date:  02/06/2023
---

Thupuan bûa kan hmuh “Babulon khaw ropui” tih ṭawngkam hian tâwpna huna sâkhaw kal sual hrang hrangte inzâwm khâwm a kâwk a. . . . ‘Babulon khaw ropui’ tih hming hi thâwk khum Pathian Thû chuan sâkhaw pathum—pope kaihhruai kohhran, Protestant kohhran kal sual leh thlarau biakna inzawm khâwmte sawi nân a hmang. . . . ‘Babulon’ tih ṭawngkam hrim hrim hi chuan a member-te a kâwk vê chiah lo va, a pâwla leh chumi pâwla an hruaitute chu a kâwk ber zâwk. A member-te hi chu ‘tui tam tak’ tia sawi a ni”—(Thup 17:1, 15).”—The SDA Bible Commentary, vol. 7, pp. 851, 852.

“Zirtîrna dik lo tak tak pahnih: mihringte hian thlarau thi thei lo kan nei tih leh, Sunday hi ni thianghlim a ni tihte hmang hian Setanan mi tam tak a la bum dâwn a. A hmasa zâwk hian thlarau biakna atân kawng a sial lâiin, a hnuhnung zâwk hian Roman Kohhran ngainatna a siam vê thung.”—Ellen G. White, Indona Ropui, p. 588.

Thuthlung Hlui lehkhabûte kan chhiar chuan mi thi tawhte thlarau biakna hian Babulon sâkhuaah khân dinhmun pawimawh tak a chang a ni tih kan hre thei ang. Babulon mîte chuan mihringte hian thlarau thi thei lo kan nei a ni tih a ring nghet hlê a. Mi an thih chiah hian, an thlarau chu an taksa aṭanga chhuakin thlarau khawvêlah a kal nghâl niin an ngâi. Mahse, thlarau thi thei lo awma rinna hi Pathian Lehkhabuin min zirtîr dân a ni vê lo thung a.

The Jewish Encyclopedia chuan hetiang hian rin dân dik lo tak, thlarau thi thei lo awm tlat nia ngaihna hi a lo chhuah dân chiang takin a sawi: “Taksa a thih hnûah thlarau erawh a la nung chhunzawm zêl nia rinna hi . . . Pathian Lehkhabu Thianghlimah hian khawiah mah sawi lan a ni lo hrim hrim a. . . . Juda-te zînga thlarau thi thei lo awm nia rinna lo luh dân chu Grik mîte nêna an intlawh pawh tawn aṭang chiah khân niin, chutah pawh a tilârtu ber Plato-a thuziakte aṭangin a ni. Plato-a hian Babulon mî leh Aigupta mîte ngaih dân chawhpawlhna Orphic thurilte leh Eleusinian thurilte hmangin hê ngaih dân hi a lo nei a, chutichuan nasa takin a theh darh ta a ni.”—Kaufmann Kohler, The Jewish Encyclopedia, “Immortality of the Soul,” (1906).

**Sawi Ho Tûrte**:

`Eng vângin nge thihna chungchânga thutak hi hriat thiam a pawimawh êm êm a, chumi hriat thiamna chuan eng lakah nge mi a vên? Eng vângin nge chumi chu a thlamuân puiawm êm êm bawk?`

`Setana bumna ṭhenkhat hi chu hriat thiam a harsa vak lêm lo va, chutih ruâl chuan hriat mai harsa tak tak pawh a awm tho bawk. A khawiah mah hian mi a bum thlûk loh nân engtin nge kan lo invên theih ang?`

`In class-ah Sunday zirlâia zawhna, mi ṭhenkhat chuan Pathian thû, Bible-a puân chhuaha awm hi an zâwm emaw tiin thil sual an ti hluah tih chungchâng kha sawi ho ula. Engtin nge hei i sawi fiah ang? I sawi fiahnaah chuan Pathian dân hian engtin nge a ṭanpui ang che?`