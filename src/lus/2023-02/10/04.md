---
title:  'Babulon: Ni Pathian Biakna Hmunpui'
date:  30/05/2023
---

Ni pathian biakna hi Aigupta ramah te, Assuria ramah te, Persia ramah te leh Babulon ramah te khân thil langsâr tak a ni ṭhîn a. James G. Frazer-a chuan a lehkhabu, The Worship Nature-ah hetiang hian a lo ziak: “Hmâsâng Babulon ramah khân eng tik aṭangin nge an lo chîn ṭan tawh tih pawh hriat lohin nî hi pathian angin an lo be tawh ṭhîn a ni.”—Volume 1, p. 529.

Mak kan ti a ni maithei a, mahse, Babulon mîten ni pathian an lo biak ṭhinna hian Thuthlung Hlui hun lâia Pathian mîte pawh kha hminin, Pathian chibai an bûknaah ni pathian mîte tih dân an seng lût vê fo mai.

`Eze 8:16 leh 2 Lal 23:5, 11 chhiar la. Zâwlneiten ni pathian biaknain Israel ram leh Juda rama huhâng a neih dân an sawi chu eng nge ni? (Rom 1:25 pawh en bawk ang che.)`

Daniela dam ruâlpui zâwlnei Ezekiela khân Pathian mîte zînga ṭhenkhat chu Pathian biak in lam hnuchhawnin an ding a, khaw chhak lama ni lo chhuak chu an bia tih a sawi a. Hê mîte hian ni Siamtu Pathian chibai bûk lovin, a nî zâwk chu chibai an bûk ta hlauh mai a ni.

Thup 17-ah hian Babulon zirtîrnaten (ni pathian biakna pawh telin) Kristian kohhran a la rawn luh chilh hun tûr chungchâng Johanan a sawi a. Kum zabi palî-na tîr lama Constantine-a Kristiana a rawn inleh khân, Rom Lalram chhûngah lâwmna nasa tak a thlen a. Ani kha ni pathian betu niin, chu sâkhuaah chuan a ruh hlê a ni. Chanchin ziaktu hmingthang tak, Edward Gibbon-a chuan heti hian a lo sawi a: “Nî khi [khatih lâi Rome Lalramah khân] Constantine-a kâihruaitu leh vênghimtu hneh theih loh nia ngâiin mi zawng zawngin an be ṭhîn a ni.”—The History of the Decline and Fall of the Roman Empire, bung 20.

A.D. 321-ah khân Constantine-a hian “Sunday serhna dân” hmasa ber chu a lo siam a. Chû dân heti hian a sawi: “Hê Nî, ni thianghlim leh zahawm takah hian Rorêltute leh khawpuia chêngte chu châwl se la, hnathawhna hmun zawng zawng pawh khâr vek ni bawk rawh se.”—Edict of Constantine, A.D. 321.

Hê dân hi Constantine-a khua leh tui zawng zawngte Sunday serhtîr vekna tûr dân chu a ni chuâng lo va; chutih ruâlin, Rome lalrama chêngte rilruah khân Sunday serh ṭûl tihna a tuh ṭan tho thung a ni.

Hemi hnû daih hian lal dangte leh pope-te chuan sawrkâr thupêkte leh kohhran inkhâwmpui thurêlte hmangin Sunday chu Pathian chibai bûkna ni bîk atâna hman a ni theih nân hmâ an la chhunzawm zêl a. Vawiin thleng hian Kristiante zînga a tam zâwk chuan an la serh chhunzawm ta zêl a nih hi. Heta ṭang pawh hian mi tam zâwkin thil eng emaw an rin emaw, tih emaw vâng maiin chu thil chu a dik tihna a ni chuâng lo tih kan hre thei a. Thu dik tak ni sî a, lem erawh har tak a ni âwm e.

`Kristian kohhran tam zâwkten Sunday an serh tawh dân hi ngaihtuah la. Hei hian Setana bumnate hi âwih mai a awlzia engtin nge a tihlan? Mi thîte awm zui dân chungchâng ang bawk khân, hê bumna laka kan himna tûr awm chhun chu eng nge ni?`