---
title:  'Dâwt Upa Tak: Thih Theih Lohna'
date:  29/05/2023
---

`Thup 16:13, 14 leh Thup 18:2, 23 chhiar la. Hêng Bible chângahte hian thlarau biakna chungchâng sawina eng engte nge awm?`

Hêng a ṭawngkam hman: “ramhuaite awmna hmun” tih te, “ramhuai thlarau” tih te leh “dâwi” tih te hian ramhuai thiltih a kâwk vek a. Chutiang chu a nih avângin, ni hnuhnunga bumna râpthlâk tak tak pahnih lo chhuak tûr zînga pakhat zâwk, “mihringte hian thlarau thi thei lo kan nei” tih zirtîrna chungchânga vaukhânna min lo pe lâwk pawh hi a mak vak lo rêng a ni (Ellen G. White-i lehkhabu ziah, Indona Ropui, p. 588 en la).

A nihna tâkah chuan hê dâwt thû hian mi tam tak a bum thlu tawh a ni tih kan hre vek a. Kristiante zîngah ngêi pawh a tam zâwk daih hi chuan mihringten thlarau thi thei lo kan nei tih an ring tlat tawh mai a nih hi. Kan lo thih hian, chhandamte chu vân lamah thlâwk chho nghâlin, boral tûrte erawh hremhmun lamah an liam thla vê thung niin an ring a. Thuhriltu ropui tak, Billy Grahama a thih pawh khân, “Tûnah chuan Billy Grahama hi vânramah, Isuâ hnênah a awm tawh a ni” tia an sawi kan hre ṭhîn ngei ang. Hetiang thû hi pulpit tlâng aṭang te, zirna in chhûngah te leh mi thi vûina hmunah te an sawi ṭhîn a ni.

`Thuh 9:5; Job 19:25–27; 1 Thes 4:16, 17; leh Thup 14:13 chhiar la.  Pathianin A mîte hnêna thlân piah lam nun chungchâng chiang taka a hrilh chu eng nge ni? Khawihah nge beiseina kan hmuh ang?`

Babulon bumna langsâr tak pakhat chu thihna chungchânga thil dik lo mi hrilh hi a ni. Mihringte hian thlarau thi thei lo kan nei ni âwma mi zirtîrin, chu chuan thlarau biakna kawng a sialsak ruâk mai a. Mi thîte hi eng emaw ti takin an la nung zui zêl a, keimahni pawh min la rawn be thei a ni tih i ring a nih chuan, Setana bumna thang dang tam takte laka atâ hi engtin nge i him theih ang? Mi tu emaw, i nû thi tawh emaw, i fâ thi tawh emaw nia i hriat ngei kha i hmâah rawn lang thutin rawn be ta mawlh mawlh mai che se la, i thil hmuh leh i ri hriat chuan a bum thlu awlsam ngawt lo vang che em ni?

Hetiang hi a lo thleng tawh a, tûnah hian a thleng mêk a, ni hnuhnungah pawh a lo la thleng leh ngêi dâwn. Hê bumna laka kan himna tûr awm chhun chu Bible-in min zirtîrah hian nghet taka din tlat a ni a. Bible-in mi thîte chu Isuâ lo kal leh hmâ chuan tui takin a lo muhîl rih a ni tih a sawi hi kan pawm thlat mai tûr a ni.

`Tûn lâi thlarau biakna hi in hnam rin dânah eng tiangin nge a lo lan chhuah vê? Eng vângin nge Pathian Thû-in a sawi vawn tlat hi kan himna kawng awm chhun a nih?`