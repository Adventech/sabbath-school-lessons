---
title:  Thuâwihna Atân Khawngaihna
date:  01/06/2023
---

Puân sen duk leh sen lâra inthuâm, sakawlh sen tak chunga chuâng hmeichhia chuan a uain no chu kengin khawvêl hi Babulon zirtîrna dik lo tak takte chuan a hrâi rûi a. Ellen G. White-i chuan hê “Babulon uain” chungchâng hi sawiin, heti hian a lo ziak: “Hê uain hi eng nge ni? E le, a zirtîrna dik lote maw lê! Khawvêl hnênah hian thupêk palînain a sawi Sabbath ni lovin, Sabbath suak zâwk a pê a, Setanan Eden huana Evi a lo hrilh tawh zirtîrna dik lo êm êm, ‘mihringte hian thlarau thi thei lo kan nei’ tih kha a rawn zirtîr thar vê leh bawk a ni.”—Ellen G. White, Review and Herald, Dec. 6, 1892.

Hê zirtîrna dik lo tak mai hian mi maktaduai tam tak chu a hmin tawh a. Chuvângin, hê zirtîrna dik lo kalpuitu kohhrana la awm mêk a mîte chu a rang thei ang bera chhuak tûrin Pathianin a sâwm a ni.

`Thup 18:4, 5 chhiar la. Tlâwm tawh hnû Babulon kohhrana la awm mêk mi tam takte hnêna Pathianin sâwmna pêk chu eng nge ni?`

Kan sawi tâk ang khân (mahse, sawi nawn leh a ngâi ṭhîn a), Pathian mî ni vê tho sî mi tam tak chu milem biakna thil leh Bible zirtîrnate chawhpawlhtu kohhran huâng chhûngah an la awm a. Chûng mîte chuan Pathian Lehkhabuin a sawi thutakte hi an hre thiam rih tlat lo. Pathianin hmangaih taka a sâwmna thû chu, “Ka mîte u, a sualnaahte in tel lohna tûr leh, a hremnate in hmuh vê lohna tûrin, a chhûng atâ chhuak rawh u” (Thup 18:4) tih hi a ni a. A chiang kêk kâwk hlê mai.

`1 Jn 3:4 chhiar la, tichuan Rom 14:23 nên khâikhin ang che. Engtin nge Bible hian sual hi a hrilh fiah? Engtin nge hêng Bible chângin a sawite hi kan tuah rem ang?`

Sual chu Pathian dân bawhchhiatna, Pathian dânin a sawi zawm lohna a ni a. Mîin Pathian dân a zawm theihna kawng awm chhun chu Kristâ thiltihtheihna rin chhan tawp mai a ni. Keini hi chu mi chak lo, derthâwng, zâm mai ṭhîn leh mi sual kan ni a. Mahse, rinnaa Krista kan han pawm chiah hian, a khawngaihna chuan kan tûn hma sualte kha ngâidamin thiltihtheihna nên min thuâm ta a.

“Khawngaihna leh tirhkoh nihna” chu min lo chantîr ta ṭhîn a ni (Rom 1:5). Pathian mî ni vê tho sî, mahse Pathian dân zah lo leh zâwm lo kohhrantea awm hnêna Vânin sâwmna a pêk chu rinnaa lo pên chhuah tawp phawt a ni a. Hetih lâi hian Sabbath serhtu kohhran Adventist-te hnênah pawh sâwmna a pe vê tho mai: mahni pawimawh berah indahna leh mihring taka dân zawm tumna bânsanin, sualin thiam loh min chantîrna leh min awp beh tlatna lak atâ min chhanchhuaktu Kristâ khawngaihna rinchhan a, thuâwih tak leh Pathian ṭih taka nung tûrin min duh a ni. Israel mîten Pathian dân an zawm ṭhatna kha khawvêl hnêna thuhretu an nihna pawimawh tak a ni a (Deut 4:6), chutiang chiah chuan keini pawh kan rinawmna hi thuhretu kan nihna, Babulon aṭanga mîte kan hruai chhuah theihna hmanraw ropui tak a ni thei dâwn a ni.