---
title:  Messia Chu “Tan Chhum” A Ni
date:  03/05/2023
---

Hê kum 490 hrilh lâwkna hi Daniela leh Juda-te tâna pawimawh vê vê thil thleng nên a rawn inṭan a—chu chu Jerusalem tun dinna leh sak ṭhatna a ni. Jerusalem chungchângah hian thupêk eng emaw zât chhuah a lo ni tawh a, nimahsela, Ezra 7 kan chhiar chuan, B.C. 457-a chhuah thupêk chauh khân Juda-te chu an rama kîr leh a phalsak chauh ni lovin, an sâkhua din thar leh pawh a phalsak tel bawk tih kan hmû ang (Ezr 7:13, 27).

Artazerzia thupêk hi B.C. 457 favânga chhuah a lo ni kher kher hi chhinchhiah tlâk tak a ni a. Hê thupêk chhuah a nih kum, B.C. 457 aṭanga Messia thleng hi Danielan a sawi angin, hapta 69 emaw, kum 483 emaw a ni tûr a ni. B.C. 457 aṭanga chhiar ṭanin chhiar chho zêl ila, kum 483-na chu A.D. 27 a lo ni chiah ang.

Messia tih thumal hi a awmzia chu “hriak thiha” tihna a ni a. A.D 27 khân Isua Krista, Messia chu baptisma chantîr a ni (Mt 3:13–17 en ang che.). Kristan baptisma an chan kum tûr hi a hmâ kum za tam takah khân Danielan a lo sawi lâwk daih tawh a; tichuan, baptisma a chan hnû hian kum thum leh a chanve chhûng rawngbâwl hnâ a thawh kha a ṭan chiah a ni.

`Rom 5:6–9 chhiar la, tichuan, Dan 9:26 chhiar vê leh ang che. Hetah hian eng thutak ropui êm êm nge puan chhuahin awm?`

“Tichuan, hapta sawmruk leh pahnih a ral hnû-ah Messia chu tan chhum a ni ang a, Amâ tân erawh ni lovin” (Dan 9:26, NKJV). Messia chu “tan chhum,” khenbeh a ni dâwn a. Tan chhum, khenbeh a nih chhan erawh Amâ hlâwkna tûr a ni lo thung. Ṭawngkam danga sawi chuan, Kalvari krawsa Kristâ thihna kha Amâ tân ni lovin, keimahni tân a ni a tihna a ni a. Chuvâng chuan a lâwm, Paula pawhin, “Nimahsela, Pathian chuan a mi hmangaihna chu a lantîr a, mi sualte kan la nih reng lâi khân Krista chu kan tân a lo thi tawh a ni” (Rom 5:8, NKJV) tia a lo ziah rêng ni.

Dan 9:27-ah hian hapta laihâwlah (chu chu kum sarih chanvê-ah tihna a ni) Kristan inthâwinate leh thil hlante a tibâng vek dâwn tih thu kan hmû a. Hê hapta sawmsarihna laihâwl, A.D. 31-ah Krista khân krawsa a thihna hmangin a thisen nên chatuana thuthlung chu a nemnghet ta a, chumi achin chu hâlral thil hlante khân pawimawhna an nei ta lo a ni.

Hêng hrilh lâwknate hian Krista, Messia chu khenbeh a ni ang a, A.D. 31 nipui aṭang khân inthâwina leh hâlral thil hlante chuan pawimawhna pakhat mah an nei tawh dâwn lo a ni tih an lo puang a. Hêng hrilh lâwknate hi a kip a kâwia a rawn thleng dik fâi vekin, Kalhlên Kût lâi, puithiam lalberin Kalhlên Kût berâmno a hlan lâi takin Krista chu kan tân hlan a lo ni ta a nih kha.

`A chunga kan sawi tâkte khi rilrua hre reng chungin Mk 15:38 leh Mt 3:15, 16 chhiar ang che. Engtin nge hêng chângte hian Dan 9:24–27-a kan hmuh hrilh lâwkna hi hre thiam tûrin min ṭanpui?`