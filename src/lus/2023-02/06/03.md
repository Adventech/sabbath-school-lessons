---
title:  Ni 2,300 leh Tâwpna Hun
date:  01/05/2023
---

`Dan 8:17, 19, 26 chhiar la. Dan 8-a kan hmuh inlârna leh ni 2,300 hrilh lâwkna hi eng tikah nge a inṭan a, eng tikah nge a tâwp dâwn? Eng vângin nge a inṭan hun leh a tâwp hun tûr hriat chu a pawimawh êm êm?`

Mi ṭhenkhat chuan ni 2,300 tih hi a ngialngana lain, ni 2,300 tak tak ni tûrah an ngâi a. Tichuan, Dan 8-a ki te tak tê tih hi Seleucid lal, Antiochus Epiphanes-a (B.C. 216– B.C. 164), Jerusalem khawpui beia, Juda-te temple tihbawrhbângtu-ah khân—ni 2,300 chhûng ro a rêl hman lo chungin—an hmehbel bawk. Amaherawhchu, hê hrilh fiahna hi vântirhkohin hê hrilh lâwkna hi “tâwpna hun” chungchâng a ni tia a sawi nên khân a inkalh a. Antiochus-a kha tâwpna huna chêng a ni lo tih chu kan hre ṭheuh âwm e.

Dan 8-ah hian Gabrielan ni 2,300 hrilh lâwkna awmzia a hrilh fiah ta tih kan hmû a. Berâmpa, ki pahnih nei hian Medo-Persia lalram a entîr a; kêlpa hmul chhur mai hian Grik lalram a entîr vê thung (Dan 8:20, 21). Anni hnûa lalram lo ding chhuak vê leh chu, a hming sawi lang lo mah se, Rome a ni tih chiang takin a hriat a (Dan 8:9, 23, 24). Rome lalram bîk hi chu ṭhuâng hnih, sâkhaw lam leh politic lam angin a kal ang a; chu chuan “leiah thutak paih thlain” (Dan 8:10–12, 25) vâna Kristâ rawngbâwlnaah pawh han inrawlh a tum dâwn a ni (Dan 8:10–12).

Dan 8:14-a kan hmuh, bung 8-in a sawi tum ber ni bawk biak bûk tlen fâina chu Pathianin a thuneihna chuhpuitu leia lalte leh sâkhaw hruaitute chona a chhânna ni a. Pathianin sual avânga harsatna lo awm a chin felna kawng khat pawh a ni bawk.

Tûnah chuan Gabriela hi ni 2,300 hrilh lâwkna sawi fiah tûrin a inpeih ta. Daniela 8 tâwp lam kan chhiar chuan, Daniela hian ni 2,300 chungchâng inlârnaah hriat thiam loh lâi a nei a ni tih kan hmu a (Dan 8:27). Berâmpa chungchâng te, kêlpa chungchâng te leh ki tê tak tê chungchâng te kha chu sawi fiah vek a ni tawh a; a hmasa pahnih phei hi chu an entîr lalram nên lam a sawi vek tawh bawk (Dan 8:20, 21). Hetih lâi hian, biak bûk tlen fâi chungchâng erawh chu a la sawi fiah vê rih lo thung a.

Daniela 8-a lo lang vântirhkkoh Gabriela bawk kha Daniela 9-ah pawh lo lang lehin, heti hian Daniela hnênah a sawi a: “I dîl tirh khân thupêk a chhuak tawh a, hrilh tûr chein ka lo kal a ni, duhawm tak i ni sî a; chuvâng chuan, thil chu ngâithlâ la, inlârna chu hre thiam rawh” (Dan 9:23) tiin. Eng inlârna mâw? E le, ni 2,300 inlârna kha maw le. Hê inlârna chiah hi Daniela hnêna a la hrilh fiah loh awm chhun a ni a. Naktûkah chiang zâwkin kan sawi leh ang.

`Gabriela chuan Daniela hi “Duhawm tak i ni sî a” tiin a hrilh a. Hei hian lei leh vân inzawm nghehzia engtin nge min hrilh?`