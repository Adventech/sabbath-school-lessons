---
title:  Biak Bûk Tlen Fâina
date:  30/04/2023
---

Kan sawi tâk ang khân, Kristâ lo kal leh hmâin rorêlna a awm phawt a ṭûl a. Vântirkoh pakhatna khân aw ring takin a rorêl hun chu a lo thlen tâk thû a puâng a nih kha (Thup 14:7). Daniela Bû hian hê rorêlna hi eng tika ṭan nge tih min hrilh a.

`Dan 8:14 chhiar la. Danielan biak bûk tlen fâi a nih hun tûr a sawi chu eng tik nge ni?`

Juda mi tawh phawt chuan lei biak bûk tlen fâi tih awmzia hi an hre thiam vek a. Tlanna Nî-a thleng ṭhînin, chu chu rorêlna nî a ni nghâl bawk. Daniela hian biak bûk tlen fâi thû leh rorêlna chungchâng hi hre thiam êm êm tho mah se, hêng ni 2,300 chungchângah hian a buai ru deuh tlat thung a.

Dan 8:27 leh Dan 9:21, 22 chhiar la. Pathianin ni 2,300 hrilh lâwkna a hmuhtîr khân engtin nge Daniela kha a awm? Eng thil nge Pathianin a tân a rawn tih?

Daniela 8 tâwp lamah Daniela chu a châu va, inlârna a hmuh chu mak a tih êm êm thû leh, tu ma’n a awmzia an hriat thiam loh thû kan hmû a (Dan 8:27). Mak a tih êm êm inlârna chu ni 2,300 chungchâng hi a ni (inlârna dang zawng kha chu a awmzia sawi fiah vek tawh a ni a; Dan 8:19–22 en ang che). Bung dawt leh chiah, Dan 9-ah hian vântirhkoh Gabriela chu ni 2,300 hrilh lâwkna awmzia hrilh fiah tûrin Daniela hnênah a lo kal thû kan hmû a. “Aw Daniel, hriat thiamna fing tak neihtîr tûr chein ka lo chhuak a nih hi” (Dan 9:22) tiin a hrilh a nih kha.

A lo ngaihruat dân âia zâu daiha Gabrielan a ṭawngṭâina a rawn chhân tâk avâng chuan mak a ti hlê mai. Hun pawimawh tak tak lo thleng tûrte chu hrilhin, Messia lo kal hun tûr pawh a hriattîr nghâl a, rawng a bâwl ṭan kum tûr leh, râwng taka tihhlum a nih kum tûr nên lam a hrilh bâkah, Dan 8-a kan hmuh biak bûk tlen fâina nêna inzawm thil thleng tûrte zawng zawng pawh a hrilh ta vek bawk a. Ṭawngkam danga sawi chuan, Kristâ thihna leh rorêlna hi ṭhen hran theih miah loha inzawm nghet a ni kan ti thei ang.

`Eng vângin nge Dan 9:24–27-a kan hmuh Isuâ thihna leh Daniela 8:14-a kan hmuh rorêlna hi inzawm tlat a nih? Hê a inziawmna hian thutak ropui min zirtîr chu eng nge ni?`