---
title:  Kum 1844
date:  04/05/2023
---

Kum 2,300 hrilh lâwknaa a tîr lam kum 490-te hi hmâsâng Juda hnam tân leh, Messia lo kalna atân ruât a ni a. A kum dang zawng erawh hi chu Pathian mî, Juda-te leh Gentail-te tân ruât ni vê thungin, hemi chhûng hian vân biak bûk tlen fâi a nih dâwn bâkah, Krista chu a ṭum hnihna atân a lo kal leh ang.

A tîr lam kum 490 hi Messia lo kal ṭum khatna chungchâng niin, chu chu A.D. 34 khân a tâwp a. Kum 2,300 aṭanga kum 490 kan paih chuan kum 1810 a la bâng ang. Hêng a la bâng zawng kum 1,810 hi chu Pathian mîte tâna dah a ni vê thung a. A.D. 34 aṭanga kan chhiar ṭana kum 1,810 kan belh chuan A.D. 1844 a lo ni chiah dâwn a ni.

Biak bûk tlen fâi emaw, din thar leh emaw chungchâng leh, tâwpna huna rorêlna awm tûr thû a sawina êngah Pathian chuan mî zawng zawng hnênah a hmangaihna lo chhâng lêta, a khawngaihna lo pawm a, a thu âwih taka nung tûrin sâwmna hnuhnung a siam bawk.

`Lev 16:16 chhiar ang che. Biak bûk tlen fâi a ngaih chhan chu eng nge ni a, chu chuan chanchin ṭha chungchâng eng nge min hrilh?`

Israel mipuite sualna, an bawhchhiatna avângin lei biak bûk kha tlen fâi a ngâi ṭhîn a; mahse, ran thisen hmang chauha tlen fâi theih a ni thung. Keimahni hunah pawh chutiang tho chu a ni. Chhandamtu kan mamawh a, Chhandamtu nun chu Tlanna Nîa an talh rante thisen khân lo entîrin, chu chu rorêlna kan pal tlang theihna kawng awm chhun a ni.

`Lev 23:26–29 chhiar la. Pathianin rorêlna nîa a mîte ti tûra a hrilh chu eng nge ni a, chu chu keini tûn lâi huna mîte tân hian eng nge a pawimawhna awm?`

Israel mîte khân “an rilru an tihrehawm” tûr a ni. Hê ṭawngkamin a sawi awmzia chu, an inngâitlâwm ang a, an thinlungte an fiah ang a, an sualte an puâng ang a, an sim ang a, puithiam lalberin lei biak bûk a tlen fâi mêk lâi chuan, anmahni tlêng fâi tûrin Pathian an lo sâwm vê tûr a ni.

`Dan 7–9 leh Thup 14 te hi rorêl hun lo thleng mai tûr atâna inbuatsaih a ṭûlzia sawina vê vê a ni a. Kum 1844 aṭang khân rorêlna hunah kan chêng reng tawh a ni. Thupuan bûa kan hmuh vântirkoh pakhatna chuan, “A rorêl hun chu a lo thlen tâk avângin” (Thup 14:7) tiin a puâng a. Chuti a nih chuan, vawiinah hian “kan rilru kan tihrehawm” em le?`