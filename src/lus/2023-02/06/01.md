---
title:  A Rorêl Hun Chu
date:  29/04/2023
---

> <p>Chângvawn</p>
> “Tûn lâi thil awmzia in hriat avâng leh, muhîl thawhharh a hun tawh tak zet tih in hriat avângin chû chu ka sawi a ni; tûnah chuan kan rin tirh lâi âi khân kan chhandamna chu a hnâi ta zâwk sî a. Zân hi a ral lek lek tawh a, khuâ a vâr dâwn ta e,” (Rome 13:11, 12).

### Bible Châng Chhiar Tûr
Lev 16:16; Ezr 7; Dan 8, 9; Mt 3:13–17; Mk 15:38; Rom 5:6–9.

Kum eng emaw zât liam ta khân chanchinbu lâr tak, National Geographic chuan United States-a awm Yellowstone National Park-a ramngaw zâu tak a kan thû a chhuah a. Mei a mih hnû chuan, forest department mî leh sâte chu tlângah lâwnin, kângmeiin thil a tihchhiat dân an en kual a. An zînga pakhat chuan thing bula sava pakhat kâng râwp vek hi a hmû a. A thil hmuh chu râpthlâk a tiin a awm a tinuâm lo hlê a ni.

A tiang ken chuan a han thâi let a, chu vêleh a note pathumte chu rang takin an pui thi tawh thla hnuai aṭang chuan an lo tlân chhuak nghâl a. Anmahni hmangaihtu an pui chuan chhiatna nasa tak a lo thleng mêk a ni tih hriain, thing zung thlâr phênah a hruai a, chutah chuan a thla hnuaiah a awp khâwm ta a ni. Amâ sahimna tûr chauh ngaihtuah se chuan a thlâwk bo daih thei reng a; mahse, a no la sên tak takte chu a kalsan thei sî lo. Hetiang chiah hian Kristan min hmangaih êm êm a, a thlazâr hnuaiah chuan him takin kan awm thei a ni.

Pathian rorêlna meipui chuan Kalvari tlângah khân Krista a kâng a, Kristaa awmte chu a bo a bâng awm lovin, a thla zâr hnuaiah chatuan atân an him ang. Krawsah khân Krista chu thiam loh chantîr, mi sual angin a chungthû rêl a ni a, chu avâng chuan keini hi vân lalram khuâ leh tui ṭha leh fel taka ngaih kan lo ni thei ta. Ani chu thil sual titu anga a chungthû rêl a ni a, chuvâng chuan chatuan atâna bo hlenna tûr meipui râpthlâk tak lak atâ kan lo zalên thei ta a ni.