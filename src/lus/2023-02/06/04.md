---
title:  Vântirhkohin Daniela Hnêna A Sawi Chu
date:  02/05/2023
---

`Dan 9:23 chhiar la. Vântirhkohin ti tûra Daniela a hrilh chu eng nge ni? Eng vângin nge a thil sawi hi Dan 8:14-a kan hmuh biak bûk tlen fâi tih awmzia kan hriat thiam theih nân a pawimawh?`

Vântirhkoh khân Daniela hi “thil chu ngaihtuah a, inlârna chu hre thiam tûrin” a hrilh a. Eng thil nge a ngaihtuah ang? Eng inlârna nge ni a hriat thiam tûr chu? (Dan 9:23). Dan 9-ah hi chuan eng inlârna mah sawi lan a ni vê lo va; chuvângin, Gabrielan a sawi pawh hi Dan 8-a kan hmuh, zâwlnei Danielan a awmzia a hriat thiam loh ni 2,300 inlârna (Dan 8:27) kha a ni tih a chiang hlê.

`Gabriela hian Dan 9:24–27-ah pawh ni 2,300 hrilh lâwkna chungchâng bawk a la sawi chhunzawm ta zêl a. Isuâ nun leh a rawngbâwlna thil thleng tûr a sawite chu eng nge ni hlawm?`

Hê hrilh lâwkna tîr lam hi chu Pathian hnam thlan, Juda-te nêna inzawm a ni a. “I mîte leh i khawpui thianghlim tân chawlhkâr sawmsarih dah/ruât a ni” (Dan 9:24, NKJV) a ti. Bible hrilh lâwknaah chuan ni khat tih hi kum khat tihna angah ngaih a ni ṭhîn a (Eze 4:6; Num 14:34). Daniela bû leh Thupuan bû-a entîrna kan hmuh hian, hrilh lâwkna hun entîrna pawh kan hmu tel zêl ṭhîn. Heti lâi chângah pawh hian ni khatin kum khat a tlûk zêl tih dân kan hman theih chhan pakhat chu, thil thleng tinte hi a thlen hun tûr nia lo sawi lâwkah chat chat zêl a lo thlen vek vâng a ni a (naktûkah chipchiar zâwkin kan sawi leh ang). Hê dân hi kan hmang a nih chuan, hapta 70 tih chu ni 490 tihna a ni a. Hrilh lâwknaa ni khat chu kum khat nên intluk anga ngaih a nih avângin ni 490 hi kum 490 tihna a lo ni ta a ni.

Gabriela hian kum 490 chu “tan chhum” a nih thû Daniela a hrilh a (Hê ṭawngkam hi Hebrai thumal, chathak tih aṭanga lâk niin, “tichiang,” “dah hrang” ti tea lehlin ṭhin a ni). Eng aṭangin nge tan chhum a nih? Hun hrilh lâwkna dang awm chhun, Dan 8:14-a kan hmuh ni 2,300 aṭang chauhin a ni thei tih a chiang a. Hê kum 490, hun hrilh lâwkna hi Dan 8:14-a hun hrilh lâwkna nên khân inzawm niin, chu hrilh lâwkna chu Daniela 8-a la hrilh fiah loh awm chhun leh, Dan 8-a hun hrilh lâwkna awm chhun ni bawk. Chutiang chuan, hê hrilh lâwkna nên hian Gabriela chu Daniela hnênah a lo kal a, bung 8-a a hriat thiam loh ni 2,300 hrilh lâwkna chungchâng kha a rawn hrilh fiah ta ni tih kan hmû.