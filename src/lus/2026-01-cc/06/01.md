---
title:  Kristian Martar Hmasa Ber
date:   31/01/2026
---

> <p>Chângvawn</p>
> “Stephana chu ngilneihna leh thiltihtheihnain a khat a, mi zîngah thilmak leh chhinchhiahna ropui tak a ti thîn a. Nimahsela, sal chhuakho te, Kurini khuaa mi te, Alexandria khuaa mi te inkhâwmna an tiha mi, mi thenkhat leh Kiliki rama mi te, Asia rama mi te inkhâwmnaa mi, mi thenkhatte chu an lo thawk a, Stephana chu an rawn hnial a. Nimahsela, a finna leh a sawipuitu Thlarau chu an let thla thei ta lo va” (Tirhkohte 6:8–10).

### Chhiar Tûr
Tirhkohte 6:8–15; 7:44–59.

### Zir Zauna
Tirhkohte Thiltih, bung 10, 11.

### Thu Êng

“Pathian sawi chhiaah an puhna chhâng tûra Stephana rorêltute hmaa a din lâi chuan a hmêl chu thianghlim takin a lo êng chhuak a. ‘Rorêltuho thu zawng zawngte chuan Stephana an en reng a, a hmêl chu vântirhkoh hmêl angin an hmû a.’ Mi tam tak he êng hmutute chu an khûr a, an hmaite pawh an hup a, mahsela, ring duh lo leh mi luhlul, rorêltute chuan an awm dân chu an thlâk duh chuang lo.”—Tirhkohte Thiltih, p. 88.

### Engtin Nge I Ngaih?

Mipui tihhlimna hmuna changtute hian mipui en rawn an hlawh reng hi hrehawm an tih deuh thin thu an sawi ve fo. Mi lâr lo ni ta lang, a hnuaia eng thu hi nge buaithlâk deuh ber ang:

- i bungrua lâk tum ni âwm an awm tuau tuau?
- miten i bawlhhlawh bâwm an hâi deuh chhen?
- thlalatuten engtik lâi pawha (24/7) an châng reng?
- chanchinbu miten i chanchin dik lo taka an chhuah?
- ngâisângtuten autograph an lo dîl deuh reng mai?

### I Hria Em?

Hmanlâi Juda dân kenkawh dânah khân lunga inden hi inhremna chi khat a ni a. Pathianin Israelte tana Mosia hnêna dân a pêk zîngah khân, pathian dangte be tûra thian te, lâichîn te, leh chhûngkaw mite hruaitu chu lunga denhlum tûr a ni (Deuteronomi 13:6–8). Stephana erawh kha chu chutiang lo zawng taka a chet vânga lunga den a ni—ani kha chuan chibai bûkna dik lo dodâlin, Isua kha an nghahfâk, chibai bûk tûr dik tak chu a ni tih a târ lang a ni.

### Bible Thawnthu

Stephana chu ngilneihna leh thiltihtheihnain a khat a, mi zîngah thilmak leh chhinchhiahna ropui tak a ti thîn a. Nimahsela, sal chhuakho te, Kurini khuaa mi te, Aleksandria khuaa mi te inkhâwmna an tiha mi, mi thenkhat leh Kiliki rama mi te, Asia rama mi te inkhâwmnaa mi, mi thenkhatte chu an lo thawk a, Stephana chu an rawn hnial a.

Nimahsela, a finna leh a sawipuitu Thlarau chu an letthla thei ta lo va. Mite an tham a; chu mite chuan, “Mosia leh Pathian a sawichhiat kan hria,” an ti a.

Mite, upate, lehkhaziaktute an fuihpawrh a, Stephana an bei a, an man a, rorêltute hnênah an hruai a; hretu derte an siam a, chu mite chuan, “He mi hian he in Thianghlim leh Dân hi a sawichhe fo thîn a; he Nazareth Isua hian he in hi a thiat ang a, Mosia dân min pêkte kha a tidanglam dâwn tih a sawi kan hria,” an ti a.

Rorêltuho thute zawng zawng chuan Stephana an en reng a, a hmêl chu vântirhkoh hmêl angin an hmu a.

“A lem a hmuh anga siam tûra Mosia hrilhtuin a ruat ang khân, min thlahtuten thlalêrah khân hriattîrna puan in chu an nei a. Chu bawk chu min thlahtute thlah leh pawhin an nei chhâwng zêl a, Pathianin min thlahtute hmaa Jentail a hnawh chhuahteho ram an luah lâi khân Josua luh rualin an luhpui a; Davida lo awm thleng khân chutah chuan a awm ta reng a.

Chu Davida chu Pathian mithmuhin duhsak tlâkin a awm a, Jakoba Pathian tan awmna siamsak a dîl a. Nimahsela, Solomonan in chu a saksak ta zâwk a ni. Nimahsela, Chungnungbera chu kuta sak inahte a awm ngâi lo; zâwlnei chuan:

Lalpain, ‘Vân ka thutphah a ni a, Lei ka kephah nghahchhan a ni: In eng angin nge mi saksak ang? Ka chawlhna hmun pawh eng nge ni?

Keima kutin hêng thil engkim hi ka siam lo vem ni?’ a ti e, tia a sawi ang khân.

“Mi tihmawh, thinlung leh beng tan lohte u, kumkhuain Thlarau Thianghlim in dodâl fo ve; in thlahtute tih ang zêl khân in ti thîn. In thlahtuten zâwlneite zîngah tu nge an tihduhdah loh ni? Mi Fel tak lo kal tûr thu hrilh lâwktute kha an tihlum a; chu Mi Takzet chu mantîrtu leh thattute nangmahni hi tûnah in ni asin—Dân, vântirhkohte pêk chhâwn kha, hmu zeta zâwm si lote u!” a ti a.

Chûng thu chu an hriatin an thin a khei ta a, Stephana chungah chuan an ha chang an thial a. Nimahsela, ani chu Thlarau Thianghlima khat a ni a, vân lam a en tlat a, Pathian ropuizia leh Pathian ding lama Isua ding a hmû a: “Ngâi teh u, vân inhawngte ka hmû a, Pathian ding lama Mihring Fapa ding pawh ka hmu,” a ti a.

Chutichuan, anni chu aw ring takin an au va, an beng an hup a, rual takin an bei chiam a, khua ata chu an hnawt chhuak a, lungin an dêng a, a hretute chuan tlangvâl pakhat a hming Saula ke bulah chuan an puante an dah hlawm a.” (Tirhkohte 6:8–15; 7:44–58, NIV)

### Thawnthu Atangin

A hmain he thawnthu hi i lo chhiar tawh ngâi em? Tûna i han chhiar takah hian, i rilru sûkthlêk chu târ lang ang che. Bible thawnthu hi chhiar chhuak la, rilru boruak sâng deuh nia i hriatna lâiah chuan ‘X’ dah zêl ang che. He thawnthu-ah hian tute nge mi pawimawh zual deuhte? Engati nge thil makte titu Stephana chungah khân Juda hruaitute rilru a buai tlat mai ni le?

A thu khawi lâiah nge Isua chu a lo chet ve a? Chu tak chu eng nge a pawimawhna? He Bible thilthleng atang hian eng zirlâi pahnihte nge i zir chhuah theih ang?

Stephana denhlum leh Isua khenbehnaah khân eng thil thuhmunte nge i hmuh?

### Thu Pawimawhte

“Vân atangin âwin, ‘Heti hian ziak rawh: ‘Tûn hnuah chuan mitthi, Lalpaa thite chu an eng a thâwl ang; Thlarauvin, ‘A ni, an thawhrimnate chu an chawlhsan tawh ang; an thiltihte chuan a rawn zui ve dâwn si a,’ a ti e,’ a tih ka hria.” (Thupuan 14:13, NIV).

“Nimahsela, ani chu kan bawhchhiatnate avângin hliamin a awm a, kan khawlohnate avângin vuak thitlinin a awm a; kan thlamuanna tûra thununna chu a chungah a tla a; a vuakna vualtea tihdamin kan awm ta,” (Isaia 53:5, NIV).

“A ni, tu pawh Krista Isuaa Pathian ngaihsaka awm tum apiang chuan tihduhdahnate an tuar bawk ang,” (2 Timothea 3:12, NIV).

“Isuan a hnênah, ‘Kei hi thawhlehna leh nunna chu ka ni; tû pawh mi ring chu thi mah sela a nung leh ang,’ a ti a,” (Johana 11:25, NIV).

“‘Hêng thu hi in hnênah ka sawi tawh hi, keimahah hian in thlamuanna tûrin. Khawvêlah hian hrehawmin in awm thîn; nimahsela, thlamuang takin awm rawh u, keiin khawvêl ka ngam ta,’ a ti a” (Johana 16:33, NIV).

### Hriat Zui Atân

“Stephana martarna hian a hmutute zawng zawng rilru a khawih nasa ngêi mai. . . . A thihna chu kohhran tan chuan fiahna nasa tak a ni ngêi mai. Nimahsela, martar rinawmzia leh rinna leh a hmêla ropuina êng hmutu, Saula chuan piantharna a lo neih phah ta hlauh mai le.”—Tirhkohte Thiltih, p. 90.

### Mahni Nun Nêna Dawh Zawm Tûr

#### Sabbath

- Chhiar Tûr: 2 Timothea 3:12
- Engtin Nge I Ngaih? tih kha i chhâng zo em? Mi lâr lo ni ta lang, eng thilin nge ti thinrim ber ang che? Mi phukphak lo tak takten an ûm zui zêl lo hlauh che chu a lâwmawm e. Eng le khaw le, Krista zui a, koh i nihna rinawm taka nunpui i nih chuan, dodâlna eng emaw chu i tawng ngêi ang. Bible-ah Johana 15:18–27 chhiar la. Nangma tawng kauchhehin, khawvêlin Krista zuitute an tihnawmnah chhan tûr thu hlâwm hnihin ziak ang che.

#### Sunday

- Chhiar Tûr: Isaia 53:5
- Bible Thawnthu tih i chhiar hnuin, Thawnthu Atangin tih huam chhûnga zawhnate kha ti zo ang che. Stephanan a rinna hum tûra a beihnaah khân kha bâk kha thil awm a awm. Tirhkohte 7:1–53 chhiarin, a bâk thu hriat tum ang che. Tum khata chhiar atan a sei deuh a nih chuan, zîngah chhiar lehin, tlâi lamah i chhiar zo mai dâwn nia. Stephana khân amah ngêi pawhin a pawm rinna thu tanin thu a sawi a. Juda hruaitute leh an thuihruaite chuan thinrim takin a thusawi zawh an nghâk hrâm hrâm a. Thinrim insûm zo lo an nihna tûr eng thil nge Stephanan a sawi?

#### Thawhtanni

- Chhiar Tûr: Tirhkohte 6:8–10
- He zirlâi Chângvawn hian Stephana dinhmun a târ lang a ni ber mai. Pathian hmangaihin, mi hmingtha tak a ni a, thusawi thiam, thilmakte pawh ti thîn a ni. Jerusalem-a Stephana rawngbâwlna ropui tak report an hriatin, Judaten eng ang taka dodâl tûrin nge i ngaih?
- Chângvawn thu angin, Stephana finna leh thiltihtheihna hnâr kha eng nge ni? Nang, i finna hnâr chu eng nge ni ve? Pathian nêna hun i hman tlêm chuan, i finna leh chakna hnâr tiin i chhâl ngam tak tak dâwn em ni?

#### Thawhlehni

- Chhiar Tûr: Johana 16:33
- Tûn kâr zirlâi Thu Êng chhûnga Ellen G. White-i thusawi lâk chhuah dinhmunah khân mahni indah chhin la. Thlîrtu mipui thinrimten an hual khup che a. An hmaa rilru dam diaia ding chu thinrim, kutthlâk duh hruaituten an thut hual khup a. Thenkhat phei chuan an melh tha peih tawh lo va, thu a sawi lâi chuan an kête an lo per deuh tawn tawn a ni.
- Dictionary lamah ‘radiant’ tih awmzia zawng ang che. A awmzia chu hetah hian i ziak dâwn nia:
- Mi tu emaw, hmêl êng deuh phât mai hmu ta lang, a chunga kut thlâk emaw, tihnat duhna emaw i nei a ngem? Engati nge Juda hruaituten Stephana tihhlum ngêi tuma an beih? Chutianga chêttîrtu chu eng nge ni?

#### Nilaini

- Tûn kâr zirlâi Thu Pawimawhte tih kha chhiar la. Chûng zînga pahnih emaw chu vawng nghâl ang che.
- Tirhkohte 7:54–56 chhiar la. Stephanan vân lam a thlîr khân tu nge a hmuh?
- Engati nge Pathianin Stephana thih hmaa khatiang thil kha hmuh a phalsak nia i rin?
- Stephana khân Johana 11:25-a Isua thusawi kha zirtîrte hnên atangin emaw, Isua zuitu dangte hnên atangin emaw a lo hre tawh pawh a ni maithei e. Isua thawhlehna kha a ring a; mahse, Pa hmaa Isua ding a hmuh khân a rinna chu a nemnghet a ni. A thi thuai tawh dâwn tih a inhre nâin, eng tikah emaw chuan a lo la tholeh ang a, Krista zuitu rinawm dangte pawh an tholeh ang tih a hria a ni.

#### Ningani

- Chhiar Tûr: Johana 11:25
- Stephana chungchâng rêl leh tihhlumna khân Pathian mite tihduhdahna meipui a dep kâi a. Chu thila puipa tak pakhat chu tlangvâl Saula a ni. Nakin hnua lo pianthar a, Isua zuitu a nih takah chuan ‘Paula’ tih a ni a; Isua zuitute a lo tiduhdah kha a inchhîr hlê a ni. Paula thil sawi chu Tirhkohte 26:9–11-ah hmuh theih a ni.
- Khatih lâi kha chuan Kristiante a tiduhdah kha Pathian thu anga tî-ah a inngâi a. Pathian dodâla che a ni zâwk si. Nang Pathian lamtang i ni em? Engtin nge i sawi theih? Engtin nge Stephana kha thawhlehna beisei chunga a thih? Engtin nge Stephana thihna zârah Isua chanchin tha chu thehdarh a lo nih tak zâwk?

#### Zirtawpni

- Chhiar Tûr: Thupuan 14:13
- Stephana kha a thlâwna thi a ni lo. A nun khân ringtu tihduhdah tuarte a fuih phûr a, tûn thleng pawh hian a la ni ta zêl. Thupuan 14:13 hian Lalpaa thite thiltih felte chuan anmahni a la zui zêl dâwn tih min hriattîr a ni.
- I ni tin nun kawng i zawh lâiin he zawhna hi ngaihtuah ang che. Engtianga hriat zui nge i hlawh ve dâwn? Pathian ropuina tûra he leiah hian sûlhnu hnutchhiah tûrin a tanpuina dîl ang che.