---
title:  Ram Hla Takah Kal Rawh
date:   07/02/2026
---

> <p>Chângvawn</p>
> “Unaute u, manah ka inngâi lo. Amaherawhchu he thil pakhat hi ka ti thîn–hnung lama thil awmte chu theihnghilha, hma lama thil awmte chu banin, Krista Isuaa Pathian chung lam koh chhan lâwman hmu tûrin, tiam chin lam chu ka pan tâlh tâlh a ni” (Philipi 3:13–14).

### Chhiar Tûr
Tirhkohte 9:1–18.

### Zir Zauna
Tirhkohte Thiltih, bung 12, 13, 14.

### Thu Êng

“Saula piantharna chhinchhiahnaah hian thil pawimawh tak pêkin kan awm a, chu chu kan hre reng tûr a ni. Saula chu Krista nên an inhmachhawn a, hna pawimawh ber mai thawk tûra a ‘bêl ruat’ a ni; mahsela, a hnathawh tûr chu Lalpan vawi khatah a hrilh mai lo. A thiltih tum chu a tihtawpsak phawt a, a sualzia a inhriat chhuahtîr a; nimahsela, Saulan, “Eng ti tûrin nge min duh le?” ti a a zawh khân Chhandamtu chuan zâwttu Juda pa chu a kohhran hnên lamah a tîr a, chutah chuan ama chungchânga Pathian duh dân chu a dawng ang tih a hrilh a ni.”—Tirhkohte Thiltih, p. 107.

### Engtin Nge I Ngaih?

Winter Olympics chu kumin (2026), February 4–24 hian Italy, Beijing-ah neih mêk a ni a. He hun hi infiamna chi hrang hranga a thiam leh thei chungchuangte fuan khâwmna niin, hemi atân hian—leh anmahni tân pawh a ni ang, kum eng emaw zât chhûng an lo inbuatsaih tlauh tlauh hlawm a ni

Tehfung atan 1=tûl thlâwt, 5=tûl vak lo tihna ni se, a hnuaia thute hi Sochi khawpuia infiam mite inbuatsaih nâna pawimawh i tih dân angin Nambar han pe teh le:

- chawlh
- ei leh in hrisêl
- ruahman leh tum hlen tûrte
- lo tih chhin thin
- tumruhna

### I Hria Em?

Hmânlâi Grik khawvêl dung leh vâng fangin, Paulan Isua Krista zâra chhandamna chanchin tha chu a lo puang tawh a ni tih i hria em? Ani khân Grik mite infiam dân chungchâng chu a hre viau mai a. Dik takin, Bible ziaktu mi dang zawngte âiin infiamna lam tawngkam hi Pathian hnên lam pana zin mêk nên tehkhin nân a hmang nasâ a ni. A hun hnuhnung lam a lo hnaih takah khân, a kaihhruai thin Timothea hnênah lehkhathawn ziakin: “Inbeihna tha chu ka bei tawh a, ka intlânsiakna chu ka zo ta, rinna chu ka vawng reng,” a ti a ni.

### Bible Thawnthu

“Saula erawh chuan Lalpa zirtîr ho a vau thu leh thah a tum thu a la chhâk chhuak ta cheu va, Puithiam Lalber hnênah a kal a, Damaska khuaa inkhâwmna in zawng zawnga mite hnêna pêk tûrin lehkhate a dîl a, Kawnga mi chu tu pawh a hmuh chuan hmeichhia pawh, mipa pawh, Jerusalem khuaah phuar chunga a rawn hruai theihna tûrin.

A kal lâiin, Damaska khua a thlen dâwnin, thawklehkhatan êng, vân ata a vêlin a lo êng ta phut a; leiah a tlû a, a hnênah, “Saula, Saula, nangin engati nge mi tihduhdah hi?” tiin âw a hria a.

Ani chuan, “Lalpa, tu nge i nih?” a ti a. Lalpa chuan, “Isua, i tihduhdah hi ka ni e; Nimahsela, tho la, khua-ah lût rawh, tichuan, i tihtûr an lo hrilh ang che,” a ti a. A hnêna kal vete chu dang rengin an ding a, âw zawng an hre naa; nimahsela, tu mah an hmu si lo va.

Saula chu lei ata chu a tho va; a han meng a, eng mah a hmu thei ta lo va; tichuan, a kutah an kâi a, Damaska khuaah an hruai lût a. Ni thum khaw hmu lovin a awm a, eng mah a eiin a in lo va.

Damaska khuaah chuan a hming Anania zirtîr pakhat a awm. Lalpa chuan mumang angin a hnênah, “Anani” a ti a. Ani chuan, “En teh, Lalpa, heta hi ka awm,” a ti a.

Lalpa chuan a hnênah, “Tho la, kawtthlêr, ‘Ngîl’ an tihah chuan kal la, Juda inah, Tarsa khuaa mi, a hming Saula zâwt chhuak rawh; ngâi teh, a tawngtâi mêk a ni a; a hming Anania mi pakhat lûta a mit tivâr tûrin a chungah kut nghatin a hmu tawh e,” a ti a.

Anania chuan, “Lalpa, chu mi chu Jerusalem khuaa i mi thianghlimte chunga a tihsual tamzia thu mi tam tak kâah ka hria a ni! Hetah pawh i hming lam apiang phuarna tûrin puithiam lalte hnên ata thu a hmu reng asin,” a ti a, a chhâng a.

Nimahsela, Lalpa chuan a hnênah, “Kal mai rawh; Jentail te, lal te, Israela thlahte hnêna ka hming put luh nâna ka bêl ruat a ni a lâwm; ka hming avângin hrehawm engtia nasâ nge a tuar tûr amah ka la hriattîr dâwn a ni,” a ti a.

Anania chu a va kal a, inah a lût a; a chungah a kut a nghat a, “Ka nau Saul, i mit vârna tûr leh, Thlarau Thianghlim khata i awm theih nân, Lalpa, i lo kalna kawnga i hnêna inlâr Isua khân mi rawn tîr a ni,” a ti a.

Thâwklehkhatan a mit ata phuhlip ang a tla ta nghâl a, a mit a vâr leh ta a; a tho va, baptisma a chang ta a.” (Tirhkohte 9:1–18, NIV)

### Thawnthu Atangin

He siamthatna thu ngaihnawm taka i thil hriat thar lâite chu chhinchhiah la. Paula chanchin hi i lo hre ve tawh ngâi rêng em? Ani chu Hmânlâi Rom Lalram chhûnga Isua hmangaihna thuchah puangtu a ni. Ama chanchina thil ngaihnawm zual deuh lâi chu eng nge ni?

Damaska kawnga Pathianin kawng a dâlsak hma zawng khân eng nge Paulan a tih zui zêl? Eng tawngkam hmangin nge a chungchâng sawi a nih?

He thua lo lang ve mi dangte chu tute nge ni? Eng nge an lo tih ve? Tûnah, Baraba khân Paula tan eng nge a tih? Anania ve thung khân?

Saula pianthar hma awm dân hretute khân engtin nge amah kha an ngaih? Kha khân Saula chu a tihnual em?

He Bible thilthleng hian Isua chungchâng eng nge min zirtîr? Engati nge Pathianin Saula kha eng emaw chen a mit a tihdelsak?

### Thu Pawimawhte

“Tinungtu chu thlarau a ni, tîsâ chu eng mahah a tlâktlâi lo; in hnêna thu ka sawite hi thlarau a ni, nunna pawh a ni.” (Johana 6:63, NIV).

“Thuhnuairawlhte chu rorêlna felah a hruai ang a; thuhnuairawlhte chu ama kawng chanchin a zirtîr bawk ang.” (Sam 25:9, NIV).

“Chutichuan, unaute u, Pathian khawngaihna avâng hian, inthâwina nung leh thianghlim leh Pathian lawm tlâk ni tûrin, in taksâ chu inhlânah ka ngên a che u; chû chu in rawngbâwlna âwm rêng a ni. He khawvêl dân ang hian awm suh ula; Pathian duhzawng, a tha leh lawm tlâk leh that famkim chu in hriatfiah theih nân, in rilru a thara awmin lo danglam zâwk tawh rawh u.” (Rom 12:1, 2, NIV).

“Ding lama in pên veleh emaw, vei lama in pên veleh emaw, in bengin in hnung lama thu, ‘Hei hi kawng a nih hi, tah hian kal rawh u,’ tiin a hre zêl ang.” (Isaia 30:21, NIV).

“Bawhchhiatna zêptute chu an hmuingîl lo vang a, zêp lova inpuanga hawisantute chuan zahngaihna an hmû ang.” (Thufingte 28:13, NIV).

### Hriat Zui Atân

“Sual sim Farisai tawngtâinate chu a thlâwn mai lo. A thinlung chhûng ril ber leh a ngaihtuahna thûk tak mai chu Pathian khawngaihna chuan a tidanglam a; a theihna ropui zâwkte chu Pathian chatuan remruatna nên an lo inrem ta a.”—Ellen G. White, Tirhkohte Thiltih, p. 106.

### Mahni Nun Nêna Dawh Zawm Tûr

#### Sabbath

- Chhiar Tûr: Johana 6:63
- Tûn kâr zirlâia Engtin Nge I Ngaih? tiha tihtûrte kha ti zo la. Engtin nge an pawimawh dân indawt chu i ziah? A khawi chu nge pawimawh i tih tak ber? Infiam miten khâng thil pangâte kha an tih vek chuan, an chan tûr chu ropuina a ni mai. Thlarau lam siamthatna erawh chu a dang deuh thung. Hêng ang: danglam tûra kohna te, Isua Krista pawm tûra kohna, mimal Chhandamtua pawm tûra kohna, Kristaa nun thar thlîr thiamna, Pathian tihlâwm châkna, tawngtâi, Bible zir leh rinna thu mi dangte hrilh chhâwn, a khawi mah hi a bâng thei lo. Siamthatna kawng zawh tûrin heta kan târ lan tak zînga a khawi hi nge pawimawh ber ang? Sawifiah la.
- Tûnah Johana 10:9 chhiarin, a chhânna hmuh tum ang che. Hei hi Paulan a zinkawng zawh tan nâna a hman chu a ni.

#### Sunday

- Chhiar Tûr: Sam 25:9
- Bible Thawnthu i chhiar hnûin, Thawnthu Atangin tih chhûnga zawhnate chhâng la. He thu ngaihnawm tak hi i chhiar hnûin, Isuan a hnungzuitute dodâltu a buaipui chu mak in ti deuh mai thei e.
- Tûn kâr zirlâia Paula chanchin i chhiar tak chinah, Isuan Paulaa a thil hmuh niawma i ngaih chu mahni tawng kauchhehin ziak la. Pathianin hmantîr a duh eng theihnate nge Paulan a neih?
- Nun hlui chu engang pawh lo ni se, Pathianin min tidanglam theihzia chungchâng eng nge Paula chanchinin min zirtîr?

#### Thawhtanni

- Chhiar Tûr: Philpi 3:13, 14
- Tûn kâr zirlâi Chângvawn hi Paula lehkhathawn ngaihnawm tak atanga lâk chhuah a ni a. Hmânlâi Grik khawpui pakhat, Philipi khuaa Kristian kohhran member-te chungchâng a târ lang a. Heta infiamna lam chungchâng sawina a hman hi chhinchhiah la. Lâwmman dawng tûra theihtawp chhuah, la dawng chiah si lo ang a ni.
- He lâi thuah hian intlânsiaknaa tlân tûra tlân dân thiam pawimawh thu a chuang a. Chângvawn chhiar lehin, thiamna chu eng nge ni tûra i ngaih leh Kristian nuna a inhmeh dân chu ngaihtuah ang che.

#### Thawhlehni

- Chhiar Tûr: Thufingte 28:13
- Tûn kâr zirlâi Thu Êng-a thu lâk chhuah hi chhiar manhla tak a ni. Tûnah, ‘bêl ruat’ a nih avângin Saula piantharna tûrin Pathianin a thawhsak tih kan hmu ta a ni. Mahse, eng atana thlan nge a nih? Damaska kawnga a nun lo inlumlet ta thawka Saula rilruah khân a awm ngei ang.
- Rawngbâwlna bîk atan Pathianin Paula a buatsaih a. Chuta tan chuan kohhran chhûngkaw pêng khat nih a ngâi phawt a ni. Mahni tawng kauchhehin, Pathianin kohhran chhûng zînga Paula awmtîr tûl a tih leh, rilru inzawn tlâng ringtute nih tûl a tihchhan ni âwm chu sawi fiah teh.

#### Nilaini

- Tûn kâr zirlâia Thu Pawimawhte chhiar la. Pahnih khat chu vawng ang che. Paula piantharnaa thil mawi leh duhawm tak chu Isua Krista hnêna a intu lût hmiah mai kha a ni pakhat a, chutianga intukluhna chungchâng chu Thu Pawimawhte tiha Rom 12:1, 2-ah târ lan a ni. Mahse, chu bâk pawh Paula chu a kal zêl a. Isua hriatna neih a châk êm avângin, chîk leh uluk takin Bible, Thuthlung Hlui thu a zir ta a ni. Pathianin ni tûra a duh ang ngêia than puitlin chu Paulan a duh a ni.
- A hnu kum eng emaw zâtah Paulan Philipi mite hnênah a nun dân chungchâng a hrilh a. Chu chu Philipi 1:21-ah chhiar ang che. Engtin nge Paulan a nun dân a sawi?
- Paula nun siamthatu Isua Krista thiltihtheihna hnuaiah intu lût ang che!

#### Ningani

- Chhiar Tûr: 2 Timothea 4:8 leh Rom 8:38, 39
- A lo pianthar tak hnua Paula nun kha awlsam tak a ni. Thutak chu a nih angin a ni mai tûr a ni. 2 Korinth 11:25–28 chhiar la. Engati nge Paulan harsatna tam tak a tuar hrâm hrâm thin? Engati nge a bânsan mai loh?
- 2 Timothea 4:8 leh Rom 8:38, 39 te en leh la, Paula chakna thurûk hmuhchhuah tum ang che. I nuna harsatna hmachhawn tûrin Pathianin chutiang chakna tho chu a hlui ve che a ni.

#### Zirtawpni

- Chhiar Tûr: Isaia 30:21
- Nuna kawng dik lo lam panin i kal mêk em? Pathianin i tana a ruahman kawng zawh zêl chu i duh em? Chû kawng dik chu i thlan theih nân, tûnah hian tawngtâiin Pathian tanpuina i dîl nghâl dâwn lo’m ni? Pathian hnêna duh ang anga tawngtâina hlan hi inthlahrung suh ang che. Paulan Pathian hnêna, “Eng ti tûrin nge min duh le?” tia a zâwt ang khân i zâwt ve thei! Tichuan, i tum ram thleng tûrin Pathianin a hruai zêl ang che! Amah chu rinchhan zêl ang che. (Jeremia 29:11).