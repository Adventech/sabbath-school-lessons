---
title:  Rinnain A Thawk
date:   07/03/2026
---

> <p>Chângvawn</p>
> “Kan rinna leh Pathian Fapa hriatna kawngah chuan Lalpaa kan puitlin a, Krista famkimna lenzia tluka kan awm thlengin, hei hi chhunzâwm zêl a ni ang. Chutih hunah chuan naupang chhia anga puitling lo kan ni tawh lo vang. Zirtîrna thar thli tin rêng vawrh leh len kâwi vêl kan ni tawh hek lo vang” (Ephesi 4:13–14).

### Chhiar Tûr
Tirhkohte 17:1–34; 18:1–17.

### Zir Zauna
Tirhkohte Thiltih, bung 22; 23; 24.

### Thu Êng

“Mi ropui zâwkte thleng tûra beihna rêng rêngah hian Pathian tana thawktu chuan rinna chak tak a mamawh a ni. A langah chuan a harsat hmêl viau thei, mahsela, hun thim berah pawh chung lam atangin êng a lo awm a ni. Pathian hmangaihna rawngbâwltu chakna chu ni tinin tih thar zêl a ni ang. An hman tûrin Tawpneilova hriatthiamna chu a awm reng a, a thil tumte an kenkawhnaah chuan an tisual lo vang. Kan khawvêl chîmtu thimna zîngah chuan Pathian thutak chu êntîr tûr a nihzia hre rengin, hêng thawktute hian an rin tantirhna chu a tawp thlengin an vuan nghet tlat tûr a ni.”—Tirhkohte Thiltih, p. 216.

### Engtin Nge I Ngaih?

He lehkhabu, Kingdom Education tihah hian Glen Schultz chuan heti hian a sawi: “Mi mal nun lungphûmah hian a rinnate kan hmû a. Hêng rinnate hian a thil ngaihhlutte chu siamin, a thil ngaihsânna chuan chutiangin a chêttîr ta thîn a ni,”* tiin. Mahni tawng kauchhehin ‘thurin’ tih leh ‘ngaihhlutte’ tih hi hrilh fiah ang che.

Thurin chu

Ngaihhlutte chu

### I Hria Em?

“Hla thu mawi tak leh mite hriatna leh ngaihtuahna khawih danglam thei leh, tilâwm thei thufing tak tak, an ni tin nun khawih thei mang si lote chu hmang tawh lo vin, thutak pawimawh tak mai thinlunga a lo luh theihna tûrin Paula chuan thu mawl leh hriatthiam awl tak maite chu a lo hmang ta zâwk a. Thutak sawi tlawr thiamna chuan mite rilru chu a tilâwm viau mai thei a, mahsela, hetianga thutak sawina hian dam chhûng indona beinaah hian ringtu chu chaw pawimawh tichaktu leh tinghettu chu a pe lo mai thei bawk. Thlarau indona neitu leh fiahna tâwktû mamawh ber mai chu Kristianna dân bulpui inzirtîrna fel leh dik tak mai chu a ni.”—Tirhkohte Thiltih, p. 225.

### Bible Thawnthu

“Unaute chuan a zân a zânin Paula leh Sila chu Beroia khuaah an kaltîr ta nghâl a; chutah an va thlen chuan Judate inkhâwmna inah an lût a. Chuta mite chu Thessalonika khuaa mite âi chuan an lo tha zâwk a, chutichuan, rilru lâwm takin thu chu an pawm a, an thusawi chu a dik leh dik loh hriat nân ni tin Pathian Lehkhaah an zawng thîn a. Chutichuan, chûngho chuan mi tam takin an ring ta a; Grik hmeichhe zahawmte leh mipate pawh thahnem takin an ring ta bawk a.

Nimahsela, Thessalonika khuaa Judahote chuan Paulan Beroia khuaah Pathian thu a hril tih an hriat veleh chutah pawh chuan an va kal a, mipuite an fuih pawrh a, an tibuai leh ta a. Chutichuan, unauten tuifinriat thlenga kal tûrin Paula chu an tîr chhuak ta nghâl a. Sila leh Timothea erawh chu chutah chuan an la awm reng a. Paula hruaitute chuan Atheni khaw thlengin an hruai a; Sila leh Timothea chu theihtâwpa a hnêna kal thuaina tûr thuchah kengin an hâw ta a.

Paulan Atheni khuaah anni chu a lo nghah lâi chuan, khua chu Pathian lema khatin a hmû a, a rilruin a helh ta a. Chutichuan, inkhâwmna inah Judate leh Pathian ngaihsakte a hnial thîn a, dâwr hmunah pawh chuta lo awm apiangte chu ni tin a hnial bawk thîn. Epikuria mi leh Stoik mi zînga mi fing tute emaw pawhin ani chu an rawn hnial a. A thenin, “He mi kam tam hian eng nge sawi a tum?” an ti a. A thenin, (Isua thu leh Thawhlehna thu a hril avângin,) “Ram dang pathiante thu hriltu a ni âwm e,” an ti a. Ani chu an chelh a, Areopagi-ah chuan an rawn hruai a, a hnênah, “He zirtîrna thar i sawi thin hi min hriattîr thei ang em? Thil mak eng emaw kan bengahte i rawn thlen a ni; chutichuan, hêng thil awmzia hi hriat kan duh e,” an ti a.

Atheni khuaa mi zawng zawng chu, an khuaa mikhual awmte pawh, an hman châng apiangin thu thar tawh phawt chu sawiin emaw, a ngâithla talin emaw an awm chawt thîn rêng a ni. Paula chu, Areopagi lâi takah chuan a ding a, a sawi a. “Nangni Atheni khuaa mite u, engkimah sâkhaw ngaihsak tak mi in ni tih ka hria e. Ka lên paha in chibai bûkate ka en lâiin, maichâm pakhat, a chungah, ‘Hriat Loh Pathian Tan’ tia ziak ka hmu a ni. Chutichuan, hre lova chibai in bûk thina kha, chû mia thu chu ka hrilh che u a nih hi. Pathian, khawvêl leh a chhûnga thil zawng zawng siamtu chu lei leh vân lal a nih avângin kuta sak inahte a awm lo va; thil tlachham angin mihring kuta rawngbâwlsakin a awm hek lo, amah ngei chu engkim hnêna nunna te, thâwkna te leh thil zawng zawngte petu a ni zâwk e. Lei chûng zawng zawnga awm tûrin bul hmun khat vekin hnam tin mi a siam a, an tan hun bîte a ruat a, an awmna rite pawh a khamsak a,

Pathian an zawn a, an dap an dap a, an hmuh mial theih nân; nimahsela, ani chuan min hlat lo theuh si a. Amah avângin kan nung, kan che, kan awm a ni si a; nangmahni hlaphuahthiam tute emaw pawhin, ‘Keini pawh a thlahte kan ni si,’ tia an sawi ang khân.

Chutichuan, Pathian thlahte kan nih a hnûin, Pathian pangti chu rangkachak te, tangka te, lung te mihring themthiam leh remruata chherte ang hi emaw tih, kan rin tûr a ni lo ve.

Chutichuan, Pathianin kan hriat loh lâite a haider thîn a; nimahsela, tûnah hian ram tina mi zawng zawng sim tûr thu a pe ta a ni, ni a tiam avângin; chu mi ni-ah chuan a mi ruata chu, leia mite fel takin a ngaihtuahtîr ang; chu chu Pathianin amah chu mitthi zîng ata kai thovin, mi zawng zawng hnênah a hriattîr tawh a ni,” tiin.

Mitthi zîng ata thawhlehna thu chu an hriat veleh a thenin an nuihsan a; a thenin, “He thu hi i hnênah kan la ngâithla leh ang e,” an ti a. Chutichuan, Paula chu an zîng ata a chhuak ta a.

Nimahsela, mi tute emaw a hnênah an tel ta tlat a, an ring ta a; chûng zînga thenkhat chu Areopagi-a mi Dionusia leh hmeichhe pakhat a hming Damari leh an hnêna mi dangte nên chuan an ni.” (Tirhkohte 17:10–34, NLT)

### Thawnthu Atangin

Paula rawngbâwlna tha taka lo dawngsawngtû mi chi hrang hrangte kha ziak chhuak la. A dawtah, amah hnartute ziak leh ang che. Khatianga lo dawnsawn dân inang lo tak an nihna tûra an rilru sûkthlêk leh thurin danglamna chu eng nge ni?

Beroia khaw mite leh Thessalonika khuaa mite kha khaikhin la. Miten ka hnêna Pathian leh Bible chungchâng an sawiin, a khawi khuaa mite kha nge ka an deuh zâwk thin?

Paulan khawpuia milim tam tak a hmuhin a rilru a buai deuh tlat mai. Kan vêla mite Pathian ngaihsak lohzia kan hmuhin kan rilru a mangang ve em? Chutiang ni tûr kan ni em? Sawi fiah la.

A hmaa thu lâk chhuah pumpuiin ‘târ lan’ a tum tlângpui chu eng nge nia i ngaih? Thu hlâwm khatin han khaikhâwm dâwn teh. Chutiang thu hmanga i khaikhâwm chhan chu i thiante hnênah i hrilh dâwn nia.

Paulan Atheni khuaa mite a tîtîpui dân atang khân, ringlotute kan kungkaihpui dân tûr eng nge kan hriat theih ang?

### Thu Pawimawhte

“Chumi avâng chuan Isua hmingin mi tin–vâna mite, leia mite, lei hnuaia mite nên an thingthit nân leh, Pa Pathian tihropuina tûrin, ‘Isua Krista chu Lal a ni,’ tiin lei tin rêngin a puan nân, Pathianin ani chu nasa takin a châwimawi ve ta thung a, hming zawng zawnga hming chungnung ber chu a pe ta a,” (Philipi 2:9–11, NIV).

“ ‘Nimahsela, Thlarau Thianghlim chu in chunga a lo thlen hunah thiltihtheihna in la nei ang; tichuan, Jerusalem khuaah te, Judai leh Samari ram khaw tinah te, kâwlkil thleng pawhin ka thuhretute in ni ang,’ a ti a,” (Tirhkohte 1:8, NIV).

“Tû pawh amah ring chu thiam lohvin an awm lo vang, tû pawh ring lo chu tûn apangin thiam lohvin an awm, Pathian Fapa mal neih hming an rin loh avângin,” (Johana 3:18, NIV).

“Chatuana nunna in nei tih in inhriat theih nân nangni Pathian Fapa hming ringtute hnênah hêng thu hi ka ziak a ni,” (1 Johana 5:13, NIV).

“Chutichuan, rinna chu hriatna avângin a lo awm thîn a, hriatna chu Krista thu avângin a lo awm,” (Rom 10:17, NIV).

### Hriat Zui Atân

“Thutak, rinawm taka zawngtute chuan an thurin ngaihthlâkte chu Pathian thu nên khaikhinin, fîmkhur takin an zawng ang.”—Tirhkohte Thiltih, p. 207.

“[Beroia mite] Pathian thute chu ngun taka an zawn leh, châng dangte an khaikhin vêl lâi chuan vâna vântirhkohte chu an bul vêlah an lo awm a, an rilrute ti–êngin, an thinlungte chu an lo hnehsak thîn a ni.”—Tirhkohte Thiltih, p. 206.

### Mahni Nun Nêna Dawh Zawm Tûr

#### Sabbath

- Chhiar Tûr: Johana 3:18
- Nangma nunah, rinna leh thlarau lam thil ngaihhlutte zawngte hian thutlûkna siam kawngah i nunah awmzia neiin i hria em? Chuti lo ni se, engtin?

#### Sunday

- Chhiar Tûr: Rom 10:17
- Bible Thawnthu chhiar la, chutah Thawnthu Atangin tih chhûnga zawhnate kha hmang tangkâi la; hei hi mahni inzâwt zui ang che: Tûnhma lama thil ka la hriat ngâi loh eng thil chu nge ka zir thar? Engtin nge chû chuan Pathian leh Bible ka kungkaihpui dân a tih danglam tak?
- He châng hian Pathian chungchâng eng nge a hrilh che? Nangma chungchâng eng nge a hrilh che? Pathian leh nangma kâra inlaichînna chungchâng eng nge a hrilh bawk che?

#### Thawhtanni

- Chhiar Tûr: Ephesi 4:13, 14
- Pathian nêna inlâichînna duhawm tak neih vâng hlâwkpuina têl theih tûr târ lan nân tûn kâr Chângvawn thu hi then sawm ang che. Inlâichînna thûkzia hi kan inkawmngeih leh inrintawn dân hian a hril viau mai thîn. Mi mal taka Pathian hriatna kan neih loh chuan, amah nêna kan inlâichînna chu puarpâwlêng mai a ni ang. Engtin nge Pathian nêna in inlâichînna chu i sawi ang? Puarpâwlêng deuh mai nge ni a, ni tina amah nêna inbiak pawhna hmanga ataka chang zêl thîn zâwk?
- Pathian leh mi dangte nên pawha kan inlâichînnain a tum chu puitlin a ni. Tûn kâr zirlâi Chângvawn hian puitlinna kawng zawh dân tûr: Isua Krista hriatna leh rinnaa inpumkhat tlânna hmangin a ni tih min hrilh. Engtin nge chûng thilte chu kan inlâichînnaah kan lantîr thin?

#### Thawhlehni

- Chhiar Tûr: Tirhkohte 1:8
- Thu Êng tih chhûnga thu lâk chhuahte kha chhiar la. Chutah Tirhkohte 18:17 chhiar zui la. Pathian thutiamte chungchângah eng thutlûknate nge i siam theih?

#### Nilaini

- Tûn kâr zirlâia Thu Pawimawhte i chhiarin, a khawi thute khân nge i thinlung han dek deuh bîk le? I vawiin nun nêna inhmeh deuh bîk riauva i hriatna chhan chu eng nge ni?
- Engtin nge Thu Pawimawhte thu hian ‘Lalpaa puitling’ tûra a tanpui che?

#### Ningani

- Chhiar Tûr: Philipi 2:9–11
- Pathian hmangaihna leh ngaihdamna thuchah mi dangte hnêna hrilh tûrin Pathian nêna ataka inlâichînna kan lo neih ve tawh mimal testimoni sawi hi a sâwtpuiawm thei viau mai. Kristian i lo nih dân leh khawsak zui zêl dân testimoni in pâwla sawi tûrin inbuatsaih lâwk ang che. A hnuaia kawhhmuhna thu behchhanin, minit 3 vêl sawi i tum dâwn nia:
	- Nun hlui—Krista hriatna ka neih hmaa ka nun dân
	- Piantharna—Krista ka lo rinchhan tak dân
	- A hnuah—Ka lo danglam zui tak zêl dân.

#### Zirtawpni

- Chhiar Tûr: 1 Johana 5:13
- Miten zirnaa grade tha zâwk nei tûr te, hna thawh lama hmasâwn zêl tûr te, an taksa leh inkûngkaihna hmasâwntîr tûrin theihtawp an chhuah thîn a. Chutih lâiin, an thlarau nun lam an hlamchhiah leh hlauh si. Thlarau lam thila thang zêla Pathian nêna in inlâichînna a than zêl theihna tûrin engtin nge hun leh thâ i peipun zêl ang?

_*Glen Schultz, Kingdom Education (Nashville: LifeWay Press, 1998), p. 39._