---
title:  Rawngbâwl Tûra Inkhuarna Hmunpui
date:   21/02/2026
---

> <p>Chângvawn</p>
> “Chutichuan, unaute u, hre rawh u; amah avâng chuan sual ngaihhnathiamna thu in hnênah hrilh a nih hi; tû pawh a ring apiang engkimah ama thiam chantîrin an awm, chûngah chuan Mosia dânin thiam chantîrin in awm thei lo ve.” Tirhkohte 13:38, 39.

### Chhiar Tûr
Tihrkohte 11:19–26; 13; 14:1–26.

### Zir Zauna
Tihrkohte Thiltih, bung 16; 17; 18.

### Thu Êng

“Gentailten chûng chû chu an hriatin an lâwm a, Pathian chu an châwimawi a; chatuana nung tûra ruat apiang chuan an ring ta a,” tiin. Krista chuan Pathian fate anga a lo hriatpui tak avâng chuan an lâwm êm êm mai a, thinlung lâwm êm êmin thusawi chu an ngâithlâ a. Ringtute chuan chanchin tha thuchah chu thahnemngâi takin mi dangte hnênah pawh chuan an hrilh chhâwng ve leh zêl a, tichuan, “Lalpa thu chu, chûng lâi ram zawng zawngah chuan a darh ta a ni.”—Tihrkohte Thiltih, p. 155.

### Engtin Nge I Ngaih?

Kum zabi sawmhnih pakhatnaah pawh hian kum zabi khatna ang thovin kohhran chuan Tirhchhuahna Thupêk Ropui khawvêl pum puia hlen tûrin chonate a la hmachhawn zui ta zêl a. Ram la zui zêl tûra rawngbâwlna kan manthiam dân leh chumi chungchâng kan mimal rilru sûkthlêk nêna inkungkaih, a hnuaia thute hi chhun zâwm tûrin hun tlêm tal hmang ang che:

1. 	Mi tuin emaw ram thim beih thu a han sawi hian,\
Ka . . .
2. Non-adventist emaw, Kristian dangte emaw hnêna thuhretua tan chungchâng hian min . . .
3. Ka tân chuan, ram thim rawngbâwlna chu . . .

### I Hria Em?

Khawvêl mihring bitna deuh deuh hi Kristiante tlêm zualna a ni tlat zêl mai. Chûng bialte chu 10/40 window an ti a. He bial huam chhûng ram leh hnamte hriat i nei em? He bial huam chhûngah hian tawng hrang lian tak tak 230 chuang a awm a; chûng zînga tawng hrang 75-in Adventist-ten chanchin tha kan thehdarh mêk a ni (www.awr.org). Kohhran ram thim rawngbâwlna hmalâk dân hriat nân: www.adventistmission.org lo en zui ang che. Isua thutiam angin, a lo kal lehna chhinchhiahna chu ‘Chhandamna chanchin tha’ khawvêl hnam tin hnêna puan a ni a, chumi zawhah chuan tâwpna a lo thleng ang (Matthaia 24:14.)

### Bible Thawnthu

“Stephana avânga an tihduhdaha darhte kha, Phoiniki ram te, Kupra Thliarkâr te, Antiokei khua te thlengin an kal a, Judate hnênah chauh lo chuan tu hnênah mah thu chu an hril lo zêl a. Nimahsela, an zînga a then chu Kupra thliarkâr leh Kurini khuaa mite an ni a, chu mite chuan Antiokei khua chu an thlenin Grikte hnênah pawh thu an sawi a, Lalpa Isua Chanchin Tha chu an hrilh ve ta a.

Lalpa kutin anmahni a tanpui a; mi tam takin an ring a, Lalpa lam chu an hawi ta hlawm a. An chanchin thu chu Jerusalem khuaa kohhran awmte bengah chuan a lo lût ta a; chutichuan, Antiokei khaw thleng chuan Barnaba chu a tîr chhuak ta a. Ani chu a va thleng a, Pathian khawngaihzia chu a hmuh chuan a lâwm hlê a, thahnemngâi taka Lalpa vuan reng tûrin an zain a fuih ta a.

Barnaba chu mi tha tak a ni a, Thlarau Thianghlim leh rinnaa khat a ni. Mi tam takin Lalpa hnênah an tel belhchhah ta a. Barnaba chu Saula zawng tûrin Tarsa khuaah a kal a; a hmuh chuan Antiokei khuaah chuan a rawn hruai a. Kum khat zet kohhrante inkhâwmnaah chuan an tel ve thîn a, mi tam tak an zirtîr bawk thîn a. Antiokei khuaah chuan a ni, zirtîr teho chu “Kristian” an tih hmasak ber ni.”

Antiokei khuaa kohhranho awmte zîngah chuan thu hriltute leh zirtîrtute an awm; chûng chu Barnaba te, Sumeona ‘Nigera’ an tih te, Kurini khuaa mi Lukia te, lal Heroda unau tûr Manaina te, Saula te an ni.

Lalpa rawng an bâwl a, châw an nghei lâiin Thlarau Thianghlimin, “Barnaba leh Saula hi anmahni ka ruat chhan ti tûrin mi tihhransak rawh u,” a ti a. Chutichuan, Thlarau Thianghlim tirh chhuahin an kal a, Selukai khuaah an chhuk a, chuta tangin Kupra Thliarkârah lawngin an kal a. Salamis khuaa an awm lâiin Juda inkhâwmna inahte Pathian thu an hril thîn a; . . . .

Thliarkâr chu Paphos khaw thlengin an fang chhuak a. . . .

Paula chu a hote nên chuan Pafos khua atang chuan lawngin an kal a, Pamphulia rama Perga khua an thleng a; anni chu Perga khua ata an kal zêl a, Pisidia rama Antiokei khua an thleng a; Chawlhniin inkhâwmna inah an lût a, an thû a.

Dân Lehkhabu leh zâwlneite Lehkhabu chhiar zawhin, inkhâwmna in hotuten an hnênah mi an tîr a, “Unaute u, mite fuihna thu eng emaw in neih chuan sawi rawh u,” an ti a. . . .

“Paul leh Barnaba chu an chhuahin Chawlhni lehah chûng thu chu sawi leh atan an ngên a. Inkhâwmhote chu an tîn veleh Judate leh an saphun Pathian ngaihsak zînga mi tam takin Paula leh Barnaba chu an zui zêl a; anni chuan an lo bia a, Pathian khawngaihnaah chuan awm reng tûrin an fuih a.

Chawlhni lehah chuan a khua thâwin Pathian thu ngâithla tûrin an rawn inkhâwm a.. . . .

“Jentailte chuan chûng thu chu an hriatin an lâwm a, Pathian thu an châwimawi a, chatuana nung tûra ruat apiang chuan an ring ta a. Lalpa thu chu, chu mi ram khawvêlah chuan a darh ta a.” (Tirhkohte 11:19–26; Tirhkohte 13, NIV)

### Thawnthu Atangin

Jerusalem ni lo vin, Antiokei khua zâwk chu, ram thim rawngbâwlna nei tûra an inkhuarna hmunpui chu a ni zâwk a. Chutiang a nih chhan thenkhat chu in lo hre tawhin, in ziak chhuak thei a ngem?

Jerusalem kohhranin Antiokei khuaa rawngbâwl tûra Barnaba kha an tirh chhan ni tûra i ngaih chu eng nge ni? Engati nge “Kawnga Mite” chu “Kristian” an tih? Chu chuan an nungchang leh mizia eng nge a târ lan?

Ram thim rawngbâwlna nei tûra inbuatsaih dân eng zirlâi nge Bible-in min hrilh? “Ringtute zîng” atanga khawvêla che chhuak tûra tih dân tûr chu ziak chhuak teh. Isua chungchâng chanchin tha bial thara luhpui tûra Barnaba leh Paula te tih dân chu eng nge ni?

### Thu Pawimawhte

“Tichuan, Barnaba chu Saula zawng tûrin Tarsa khuaah a kal a; a hmuh chuan Antiokei khuaah chuan a rawn hruai a. Kum khat zet kohhrante inkhâwmnaah chuan an tel ve thîn a, mi tam tak an zirtîr bawk thîn a. Antiokei khuaah chuan a ni, zirtirteho chu “Kristian” an tih hmasak ber ni.” (Tirhkohte 11:25, 26, NIV).

“Chutichuan, unaute u, hre rawh u; amah avâng chuan sual ngaihhnathiamna thu in hnênah hrilh a nih hi Mosia dâna thiam in chan theih lohna zawng zawngah khân,” (Tirhkohte 13:38, NIV).

“Dân Lehkhabu leh zâwlneite Lehkhabu chhiar zawhin, inkhâwmna in hotuten an hnênah mi an tîr a, ‘Unaute u, mite fuihna thu eng emaw in neih chuan sawi rawh u,’ an ti a.” (Tirhkohte 13:15, NIV).

“Lalpa thu chu, chu mi ram khawvêlah chuan a darh ta a.” (Tirhkohte 13:49, NIV).

### Hriat Zui Atân

“Khawpui lian tak tak tea vaulâwkna thu sawi tûr hian pastor-te chauh hi an tâwk lo. Pathianin pastor-te chauh hi a ko lo, . . . leh talen hrang hrang nei mimir, Pathian thu hria a, aA khawngaihna thiltihtheihna hretute pawh hi khawpui la thlen lohnate mamawh ngaihtuah tûr hian a ko bawk a ni. Hun a liam duak duak a, thawh tûr tam tak a la awm si.”—Ellen G. White, Tirhkohte Thiltih, p. 142.

MAHNI NUN NÊNA DAWH ZAWM TÛR:

#### Sabbath

- Chhiar Tûr: Tirhkohte 13:38
- Engtin Nge I Ngaih? tiha ram thim rawngbâwlna i ngaih dân chu târ lang la. Chutianga i chhân chhan tak chu eng vâng nge ni? I ngaih dân hlen chhuak tûrin eng nge i tih theih ang?

#### Sunday

- Chhiar Tûr: Tirhkohte 11:25, 26
- Bible Thawnthu leh Thawnthu Atangin tih kha ennawn leh la. Barnaba leh Paula kha ‘Zin chhuah Hmasaka’ zin dûn an ni a, mahse, mahni maia che an ni bîk lo. Anni pahnih kha ‘koh’ an ni a. Chutichungin, ringtu unaute leh kohhran upaten Lalpa tirh a nihna an nemnghehpui hma loh chuan a che bawrh bawrh mai chuang lo. Ram thim rawngbâwlnaah meuh pawh, Paula leh Barnaba te khân an hmunpui Antiokei lama malsâwmna leh tawngtâisak nate an ngâi thupui hle a. Chanchin tha an hrilna hmun lama ring tharten thlarau lam thila an thlâwpna leh fuihnate pawh an ngâi hlu hle a ni.
- Hei hian Pathianin min kohna anga chetna tûr hrilhfiah chungchângah, kohhran hian pawimawh tak a neihzia eng nge min zirtîr tûr ni ang? Kohhran rawngbâwlna hun puma thawktu kan ni emaw, Krista taksa pêngte kan ni emaw, mi mal takin mawhphurhna chin kan neih theuhzia eng nge min hrilh?

#### Thawhtanni

- Chhiar Tûr: Tirhkohte 13:38, 39
- “Chutichuan, unaute u, hre rawh u; amah avâng chuan sual ngaihhnathiamna thu in hnênah hrilh a nih hi; tû pawh a ring apiang engkimah ama thiam chantîrin an awm, chûngah chuan Mosia Dânin thiam chantîrin in awm thei lo ve.” Hêng thute hi Paulan Pisidia ram Antiokei sunagog-ah a puang a, hei hi a rawngbâwlna leh thuhril thupui a ni. Eng ram mi pawh niin, eng tawng hmang pawh ni ila, kan rilru sûkthlêk chu eng ang pawh ni se, khawvêl puma mite hian beiseina thuchah hi kan mamawh theuh mai!
- Ram inawpna dân te, sakhuana leh ram chhêngchhe kal harsatna avângte pawhin ram thim rawngbâwltute hian hmun tam tak chu an luhchilh thei lo. Khawi ram leh hnam zîngah pawh rawngbâwlna nei dâwn ilang, chûng mite hriatthiam theih tûr zawnga kan thuchah kan her rem a ngâi thîn a ni.
- Khawpui lianah chêngin, mahni chî leh hnamte zîngah thu kan hril thei pawh a ni ang, chutiang lo zawng pawh chu lo ni ta se, engtin nge kan kiang vêla mite hnênah he beiseina thuchah hi kan hriattîr theih dân tûr ni ang?

#### Thawhlehni

- Chhiar Tûr: Galatia 4:18
- Thu Êng chhûngah khân mi mal leh khawtlângah pawh ni se, he beiseina leh ngaihdamna thuchah hi mite kan hrilh phawt chuan a tha zawngin nghawng eng emaw tak a ni thîn tih kan hmû a. Krista taksa pêngte kan nih angin unau angin kan intuk khâwm thîn a, kan inchâwmin, rinnaa thang zêl tûrin kan intanpui bawk a, Kan thil hriatte mahniin kan kawmpui mai ngâi lo tih chu Pi White-i thuziak atang pawhin a chiang hlê. Kristian hrisêl leh kohhrante chuan Krista hnêna beiseina thar leh hlim leh lâwmna an chan tharte chu hlim takin mi dangte an hrilh ve thuai zêl thîn a ni. ‘Thahnemngâi’ tih hi ngaihtuah teh. Nangmah leh in kohhran khân in khawtlâng leh chenna vêlah thahnemngâi takin thu in theh darhin i hria em? Lalpa tâna in thahnemngaihna in lantîr theih dân tûr kawng thenkhat chu engte nge ni ang?

#### Nilaini

- Chhiar Tûr: Tirhkohte 13:15, 49
- Hetah hian kohhran hmasâten rawng an bâwl dân ziarâng tlêm kan hmu thei a—atîrah khân Juda zînga Isua ringtute an ni ber a, Stephana denhlum a nih hnû khân tam tak chu Jerusalem atangin hmun hrang hrangah an tlân darh a; thenkhat chuan Rom Lalram kawngpui paltlang, Antiokei hi an lo thleng a, chû chu rawngbâwl tûra inkhuarna hmunpui a lo ni ta a ni. Paula leh Barnaba te khân Pisidia rama Antiokei khuaahte thu an hril a, ngaihnawm an tih êm avângin Sabbath lehah phei chuan a khaw nâwtin thu ngâithla tûrin an lo kal ta hial a ni! Chutiang chu kohhran chanchinah, vawiin thleng hian a ni ta zêl a: Eng nge kan sawi, engtin nge kan sawi tih hian kan thuchah hmanga miin Chhandamtu an ngaihvenna tûr hi a hril thui hlê a ni!

#### Ningani

- Chhiar Tûr: Isaia 60:1
- In chenna vêla mite kha engtiang kawngtein eng chanchin tha hmanga in pawh theih dân tûr ni ang? Sikul kalna leh thawhna hmuna mite hnênah engtin nge chanchin lâwmawm chu i hrilh chhâwn ang? He hmun hi Pathianin thawk tûra a kohna che hmun chu a ni dâwn lo’m ni? Tuipui râla Sâptawng zirtîr tûra kalte hi ram thar, hnam dangte thiana siam leh Isua chanchin hrilh theihna kawngte pawh a ni dâwn lo’m ni?

#### Zirtawpni

- Chhiar Tûr: 1 Petera 2:9
- Bible-a chona pawimawh pakhat chu, Bible atanga kan thil hriat leh zir chhuah takte hi eng emawti kawnga tanlâkpui tûra ngen kan ni. Hêng thute hi ngaihnawm kan lo tih satliah mai atan an ni ve lo va, a taka kan nunpui atana entawn tûr an ni zâwk. Isua pawhin, “Kal la, chutiang chuan va ti ve rawh,” (Luka 10:37, NIV) tiin min hrilh. Tûn kâr chhûng hian eng thilte nge kan zir chhuah tak a, chûng chu atakin kan hmang tangkâi dâwn lo’m ni?