---
title:  Beisei Bo Kâra Beiseina
date:   14/03/2026
---

> <p>Chângvawn</p>
> “Lalpa ngei chu au thâwm nên, vântirhkoh chungnung ber âw nên, Pathian tawtawrâwt ri nên, vân atangin a lo chhuk dâwn si a; Kristaa thi tawhte chu an tho hmasa ang a; chu mi hnuah chuan keini nunga lo la awm rengate hi, boruakah Lalpa hmuak tûrin anmahni rualin chhûm zîngahte khian lâk chhohvin kan awm ang; chutichuan, kumkhuain Lalpa hnênah kan awm tawh ang. Chuvângin, hêng thu hian inthlamuan tawn rawh u” (1 Thessalonika 4:16–18).

### Chhiar Tûr
Tirhkohte 18:18–28; 1 & 2 Thessalonika.

### Zir Zauna
Tirhkohte Thiltih, bung 25; 26.

### Thu Êng

“Paula chuan a tûl dân ang zêlin leh kohhran awm dân ang zêlin thu a sawi thîn. Heti hian an hnênah a hrilhfiah ta a, “Unaute u, thlarau mite hnêna sawi angin in hnênah thu ka sawi thei lo va, tîsa mite hnêna sawi angin in hnênah ka sawi zâwk kha. Kristaa nausênte hnêna sawi ang maiin. Châw ni lo vin, hnutêin ka châwm che u kha, châw in la ei theih loh avâng khân; a ni, tûnah pawh in la ei thei ta lo fo a ni,” tiin. 1 Korinth 3:1, 2. Korinth khuaa ringtu tam takte chuan zirlâi zirtîr a tumte chu an hrethiam mawh êm êm mai a. . . . Khawvêl thil hriatna lamah engang pawhin fing sela, Krista hriatna lamah chuan nausên mai an la ni.”—Tirhkohte Thiltih, p. 242.

### Engtin Nge I Ngaih?

Hêng thute hi i pawmpui nge pawmpui lêm lo?

- Isua lo kal lehna tûr hi ka ngaihtuah ngâi meuh lo, hla tak a la ni si a.
- Isua lo kal lehna tûr hian ka tûnlâi nunah eng awmzia mah a nei lo.
- Isua chu lo kal lehin chatuan nunna min pe dâwn tih hriatna chuan nun uluk tûrin min tanpui.
- Ka thih hun chu ka tawp hlenna tûr a ni dâwn lo va, Isua lo kal leh hunah ka ngaih êm êm, Isua ringtute nên kan intâwk khâwm leh ang tih ka ring tlat a ni.

### I Hria Em?

“Ngaihven rengtu Kristian chu thawk rengtu Kristian a ni; chanchin tha hmasâwn zêlna tûrin a tihtheih ang zawng zawng chu thahnemngâi taka ti tûrin a zawng reng a. A Tlantu a hmangaihna a lo punzia ang zêlin a mihring puite a hmangaihna pawh a lo pung ve zêl a ni. A Hotupa angin harsatna tam tak a nei a; amaherawhchu, chûng harsatnate chuan a rilru chu ti khaw lo vin, a thinlunga muanna chu a tichhe thei chuang lo. Chûng fiahna chu tha taka a lo tuar chhuah phawt chuan, amah chu a rawn tifîmin, a tithianghlim ang a; Krista nêna inpâwlna duhawm zâwk a rawn neihtîr ang tih a hria a ni. Krista tuarna tâwmpuitute chuan a thlamuanna chu an tâwmpui ve ang a, a tawpah chuan a ropuina pawh an chang ve ang.”—Tirhkohte Thiltih, p. 234.

### Bible Thawnthu

“Chutichuan, unaute u, a tawp berah chuan in awm dân tûr leh, Pathian in tihlâwm dân tûr (tûna in awm dân ang hi), kan hnên ata in lâk ang khân in ngah lehzualna tûrin, Lalpa Isua-ah chuan kan ngênin kan fuih che u a ni. Lalpa Isua zârah chuan eng thute nge kan pêk che u kha in hre si a.

Pathian duhzawng, in thianghlimna tûr chu hei hi a ni, inngaih bânsan ula; Pathian hre lo Jentail hote anga hur kawng châk lovin, thianghlim leh châwimawiin mahni bêl vawng thiam theuh ula; chumi kawngah chuan tu ma’n bawhchhiain a unau chungah thil tha lo ti suh sela; Lalpa chu chûng ang thil titu zawng zawng phuba latu a nih avângin—keini pawhin kan hrilh lâwkin kan hriattîr tawh che u ang khân.

Pathianin bawlhhlawh tûrin min ko si lo va, thianghlimah min ko zâwk a ni. Chuvângin, a pawisa lotu chuan mihring pawisa lo a ni lo va, Pathian, a Thlarau Thianghlim pe thîntu che u chu a pawisa lo a ni zâwk. Amaherawhchu, unaute hmangaih kawng thu chu ziaksak in ngâi lo ve, inhmangaih tawn tûrin nangmahni ngei Pathian zirtîrin in awm si a.

Makedonia ram puma unau zawng zawngte chungah pawh chutiang chuan in tî a, nasa lehzuala ti zêl tûrin kan ngên a che u. Kan hrilh ang ngei che u khân phîlî ruai lovin mahni hnâ theuh nei tlatin, mahni kut ngei hmangin hnâ thawk rawh u; tichuan, miten an ngâisâng ang che u a, eng mah tlâkchham in nei lo vang.

Nimahsela,, unaute u, mi dang beiseina reng nei lote anga in lungngaih loh nân, muhîlte chanchin in hriat loh kan duh lo ve. Isua a thi a, a tholeh ta tih kan rin si chuan Isuaa muhîl tawhte chu Pathianin ama rualin a rawn hruai ve bawk ang. Hei hi Lalpa thuin in hnênah kan sawi a ni. ‘Keini Lalpa lo kal thlenga nunga lo la awm rengate hian, muhîl tawhte chu kan lehkhalh tawp lo vang,’ tih hi. Lalpa ngêi chu au thâwm nên, vântirhkoh chungnung ber âw nên, Pathian tawtawrâwt ri nên, vân atangin a lo chhuk dâwn si a; tin, Kristaa thi tawhte chu an tho hmasâ ang a; chu mi hnûah chuan keini nunga lo la awm rengate hi, boruakah Lalpa hmuak tûrin, anmahni rualin chhûm zîngahte khian lâk chhohvin kan awm ang; chutichuan, kumkhuain Lalpa hnênah kan awm tawh ang. Chuvângin, hêng thu hian inthlamuan tawn rawh u.” (1 Thessalonika 4, NIV)

### Thawnthu Atangin

Paulan lehkhathawn a ziah chhan ber chu eng nge ni?

Thlarau lam thila an thanna tûrin eng thilahte nge Paulan Thessalonika mite a fuih?

Isua lo kal leh huna thil thleng tûr Paulan a sawi, khâng mite tana a pawimawh viau chhan chu eng nge nia i rin?

Hetiang thu bengvâr thlâk tak hriatna khân an mimal nun theuh kha eng tiangin nge a nghawng i rin? Engtin nge an thil thlîr dân a lo danglam tak ang?

Engtin nge kha thil hriatna khân an ngaih dân thlâk a, phûrna a siamsak theih ang? Nang pawh engtin nge tidanglam a, a tihphûr ang che?

Isuaa thawhlehna beiseina nei lo ni ta lang, eng ang takin nge nun i thlîr dân a lo danglam ang?

### Thu Pawimawhte

“Mi felte leh fel lote thawhlehna a awm ang tih Pathian lamah ka beisei a, hênghote pawh hian chûng chu an âwih ve bawk si a; chu mi avâng chuan Pathian hnên lamah leh mihring hnênah pawh rilru sual lo mawlh hi vawn fo ka tum thîn,” (Tirhkohte 24:15, 16, NIV).

“Beiseinain a ni, chhandamin kan awm ni; nimahsela, hmuh theih reng beiseina hi beiseina a ni lo ve. Miin a hmuh theih reng chu engati nge a la beisei thin?” (Rom 8:24, NIV).

“Rinna hi thil beiseite awm ngeia hriatna, thil hmuh lohte hriatfiahna a ni,” (Hebrai 11:1, NIV).

“Lâwmman a awm ngei dâwn si a, i beisei chu tihbovin a awm lo vang.” (Thufingte 23:18, NIV).

“Chutichuan, chutiang beiseina kan neih avângin engkim huai takin kan sawi chhuak thîn a ni,” (2 Korinth 3:12, NIV).

### Hriat Zui Atân

“He khawvêlah hian mi tam takin, ‘Kristan a lo kal leh ngêi dâwnzia entîrtu thilte mihringte hnêna a lo sawi lâwkte hi’ an maimitchhînsan tlat mai a. An hlauhna chu tihreh vek an tum a, chutih lâi chuan tawpna chhinchhiahnate chu rang takin an lo famkim zut zut mai si a; vân chhûm zînga Mihring Fapa lo kalna hun chu khawvêl chuan a lo hnaih ta hlê mai.”—Tirhkohte Thiltih, p. 233.

### Mahni Nun Nêna Dawh Zawm Tûr

#### Sabbath

- Chhiar Tûr: Tirhkohte 24:15, 16
- Isua lo kal lehna tûr chungchâng hi kan hre châmchi a, pawimawh lua pawhin kan ngâi ta meuh lo ni âwm a ni. Mahse, vawiin hi ngaihtuah teh. Isua lo kal ta mai se, engtin nge ni dâwn? Thihna hi kan tawp hlenna tûr ni dâwn se, engtin nge ni ang? Kan hmangaih kal tate hi hmuhleh lo tûr ni ta ilang, chatuana then hlen tûra thlah liam lo ni ta ila, engtin nge ni ang? Kan thihna hi kan tawp hlenna tûr lo ni dâwn ta mai se, he leia kum tlêm tê kan han dam ve hian eng awmzia nge a neih ang? Chutianga ngaihtuahna chu a thawpik thlâk teh ang! Chîk taka i ngaihtuah chuan, Isua a lo kal leh ang a, thlân atangin min kâitho leh ang tih chu thu lâwmawm tak a ni! Isua a lo kal leh dâwn tih rinna chuan i vawiin nunah eng awmzia nge nei tûra i ngaih?

#### Sunday

- Chhiar Tûr: Rom 8:24
- “Kan hrilh ang ngei che u khân, fel taka nun hi in tum ber lo ni se: mahni hna theuh nei tlatin, mahni kut ngei hmangin hnâ thawk rawh u; tichuan, pawn lam miten an zah ang che u a, mi dang tû mah rinchhan lo vin in awm thei ang.” (1 Thessalonika 4:11, 12, NIV).
- Thessalonika mite hnêna Paula thurâwn hi chîk takin ngaihtuah la. Engtin nge in chhehvêla mite zah leh ngaihsân ni tûra i nun theih ang? Mite zah nih leh mi lâr nih hi a danglam em?

#### Thawhtanni

- Chhiar Tûr: 1 Thessalonika 4:16–18
- Hêng chângte hian Isua lo kal leh huna mi thite kaihthawh an nih tûr thu min hrilh a. He thu hi hria a, infuih tawn nâna hmang thîn tûrin thu min râwn a ni. He lei damchhûng bâk nun a la awm dâwn tih hriatna hmangin engtin nge mi dangte kan fuih phûr theih ang? Engtin nge he thu hi pawmawm taka kan puan chhuah theih dân tûr? He lei damchhûng nun bâk hi a la awm dâwn tih hi nangma nun hmang khân mi dangte i kawhhmuh theih ang?

#### Thawhlehni

- Chhiar Tûr: Thufingte 23:18
- Paulan mi chi hrang hrangte hnêna thu a hril dân chungchâng chu Ellen White-in a sawi fiah a. Korinth mite kha Kristian nausên mai an la ni a, Kristian puitling zâwkte mamawh phuhrûk tûr anga tihsak theih an la ni lo. ‘Hnute tuia châwm an la ngâi’ tih Paulan a sawi. Chumi vâng chuan an hlu lo deuh emaw, an dinhmun a hniam deuh tihna emaw a ni chuang lo. Keini âiin nausênte hi hlu lo bîkah kan ngâi chuang lo va, tanpui ngâi tak an la nih avângin kan ngaihsak êm êm zâwk thîn a ni! I thiante hnêna thu i sawi chângin an thlarau nun hrethiam tak chungin i sawi thîn em? Mahni hi Kristian puitling tawh angin i inngâi em? Thlarau nuntawng lama thang zêl tûrin eng nge i tih theih ang?

#### Nilaini
- Thu Pawimawh chhûnga Bible chângte hian beiseina thu, beiseinain kan nuna thil a tihte a târ lang a. Isua i rinna avângin eng beiseina nge i neih? Engtin nge ngaihdamna, vânram, leh chatuan nunna beiseinain i nun a tih danglam? Engtin nge i neih ang beiseina la nei ve lo nun leh nangma nun chu a danglam? Beiseina chuan kan ti thei tûr kan ngaih âia nasa zâwka ti chhin tûra pên chhuak tûrin huaisenna min pe thîn! Vawiin hian eng thil chu nge Pathianin ti chhin tûra duh chea i rin?

#### Ningani

- Chhiar Tûr: Korinth 3:12
- Paulan Thessalonika leh Korinth mite a tih dân atang hian mite mamawh dân ang zia zêlin mahni lam a insiam rem thîn tih kan hmu thei a. Pathianin min siam chhan ang taka dik taka awm kan duh a, engti kawng maha inhnûkhniam lo tûra min duh lâiin, mi dangte tana rawng bâwlsak kawngah hi chuan zau ve deuh tûrin min duh si a ni. Mi tinin mamawh hrang theuh an nei. Thenkhat chu han nuih sêih pawh a tâwk thei a. Thenkhat erawh chu tihtak zeta tîtîpui pawh an ngâi thei. Thenkhat chuan chaw ei tûr emaw, kawrlum emaw te pawh an mamawh thei. Mi dangte hi thil tihsak theihna remchâng a awm em tiin en tum hrâm thîn ang che. Eng mamawhna ang chî nge i phuhrûksak theih ang?

#### Zirtawpni

- Chhiar Tûr: Hebrai 11:1
- Nun hi, he leia kum 70 vêl dam tûr ngawt a ni lo. A theih anga tam sum khawl emaw, thil tam tak paltlang ngawt pawh a ni lo. Pathianin a khat liama nung tûra min duhsak lâiin, chû chu mi dangte hekna tûra ti tûr chu kan ni si lo. Tûn kâr zirlâi i chhiar hnûin, Isua chu lo kal lehin, mi thite a kâitho anga, a hnênah kan chêng ve tawh ang tihna hian danglamna a thlensak che em? Nun thlîr dân thar i neih phah em? Mi dangte thlarau nuntawng lamah mawhphurhna neiin i inhria em?