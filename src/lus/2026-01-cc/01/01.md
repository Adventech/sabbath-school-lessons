---
title:  Thu Hnuhnungte leh Thuhretute
date:   27/12/2025
---

> <p>Chângvawn</p>
> “Ani chuan an hnênah, ‘Pain a hun leh a ni, ama thu thua awma a ruat chu, nangni lo hriat tûr a ni lo ve. Nimahsela, Thlarau Thianghlim chu in chunga a lo thlen hunah thiltihtheihna in la nei ang; tichuan, Jerusalem khuaah te, Judai leh Samari ram khaw tinah te, kâwlkil thleng pawhin ka thuhretute in ni ang’ a ti a” (Tirhkohte 1:7, 8).

### Chhiar Tûr
Tirhkohte 1:1–11.

### Zir Zauna
Tirhkohte Thiltih, bung 1, 2, 3.

### Thu Êng

“Kohhran hi mihringte chhandamna tûrin Pathian chuan a hmang a. Rawngbâwl tûra ruahman a ni a, khawvêl pum puia Chanchin Tha thlen hi a hna ber a ni. A tîr atang rêngin Pathian chuan a famkimna leh a tlin tâwkna chu a kohhran hmangin khawvêlah tihlan a tum a. a kohhran member-te thim atâ chhuak a, a êng mak taka lût tûra a kohte chuan a ropuina chu an lanchhuahtîr tûr a ni.”—Tirhkohte Thiltih, p. 7.

### Engtin Nge I Ngaih?

Khawi lâi ram bialin nge ram lâk rawngbâwlna mamawh deuh bera i rin? (A hnuaia mite zînga mamawh zual deuha i hriatte chu an mamawh dân indawt tûra i ngaih dânin, 1—mamawh ber atanga 7—mamawh lo ber thleng han pe teh):

- Kan tualchhûng kohhranah
- Kan thenawm vêlah
- Kan sikulah
- Kan khawpui chhûng lamah
- Kan thingtlâng khaw lamah
- Kan chenna bial chhûnga lehkha chhiar thei lote
- Khawvêl kan la luh loha bial chi leh hnama Bible la nei ve lote

Hetianga i indawttîr chhan hi eng nge ni?

### I Hria Em?

Tûnah hian khawvêlah hian tawng chi hrang lian deuh chin ngawt pawh 6,912<sup>1</sup> lâi a awm tih i hria em? Chûng zînga tawng hrang 2,251 lâite chuan mahni tawngin Bible pawh an la nei ve lo. Chûng tawng chi hrang 2,251 hmangtu mi maktaduai 193 lâite chuan Krista chanchin tha chhiar tûr pawh an la nei ve lo<sup>2</sup> a ni.

<sup>1</sup> Accessed from www.ling.upenn.edu/courses/ling001/world_languages.html on June 19, 2013.

<sup>2</sup> Accessed from www.assistnews.net/Stories/2007/s07110178.htm on June 19, 2013.

### Bible Thawnthu

“Theophil, hmana lehkhaah khân, Isua thiltih leh a zirtîr tantirh zawng zawng thu kha ka ziak a ni; Thlarau Thianghlim tanpuia a tirhkoh thlante hnêna thu a tiam zawha vâna hruai chhohva a awm tâk ni thlenga thu kha. Chu tirhkohte hnênah chuan hrehawm chu a tuar hnuin hriatna tam takin nungin a inentîr a, ni sawmli zet an hnênah a inlâr a, Pathian ram thu a sawi thîn.

An awm khâwm a pâwl ve a, “Jerusalem khua kalsan suh u, Pa thil tiam ka sawi in hriat kha lo nghâk rawh u,” a ti tlat a. “Johana khân tuiin a baptis thîn a, nimahsela, ni rei lo tê-ah Thlarau Thianghlimin baptisma in chang ang,” a ti a.

Anni chuan an rawn inkhâwmin a hnênah, “Lalpa, tûnah em ni Israelte hnênah ram i pêk leh dâwn?” an ti a, an zâwt a. Ani chuan an hnênah, “Pain a hun leh a ni, ama thu thua awma a ruat chu, nangni lo hriat tûr a ni lo ve.

Nimahsela, Thlarau Thianghlim chu in chunga a lo thlen hunah thiltihtheihna in la nei ang; tichuan, Jerusalem khuaah te, Judai leh Samari ram khaw tinah te, kâwlkil thleng pawhin ka thuhretute in ni ang,” a ti a.

Chûng thu chu a sawi zawhin an hmuh reng chûngin, vâna hruai chhohvin a awm a; chhûmin an hmuh phâk lohvah a hruai bo ta a. A chhoh lâia vân lam an en reng lâiin mi pahnih, puan vâr sinin, an kiangah an lo ding a; chu mite chuan, “Galili rama mite u, engati nge vân lam ena in din reng? He Isua in hnên atâ vâna hruai chhohva a awm hi, vâna a chho in hmu ang bawk hian amah ngei hi a lo kal leh ang,” an ti a.

Olivet Tlâng an tih atâ chu Jerusalem khuaah an kîr leh ta a; chu mi tlâng chu Jerusalem khaw kiang a ni a, Chawlhnia kalna tâwk chauh a ni. An luhin, an awmna pindan chûngnungah chuan an chho va—Petera leh Johana nên, Jakoba leh Andria nên, Filipa leh Thoma nên, Bartholomaia leh Matthaia nên, Alphaia fapa Jakoba leh Simona, Zealot pâwla mi leh, Jakoba fa Juda nên an ni. Chûngho zawng zawng chu hmeichhia tute emaw leh Isua nu Mari nên, Isua ûnaute nên, rilru hmunkhata thahnem ngâi taka tawngtâiin an awm reng a.” (Tirhkohte 1:1–14, NIV)

### Thawnthu Atangin

He Bible thawnthu hi chhiar la, pawimawh zual deuh a i hriat pathum chu a hnuaiah thâi/rîn ang che. Pawimawh deuh bîka i hriatna chhan chu eng nge ni?

Tirhkohte bu ziah chhan hming târ lan Theophila hi tu nge ni a? Lukan Thuthlung Thar kohhran chungchâng a ziah dân kalhmang eng nge a sawi?

He thu-ah hian vân a lâwn dâwna a zirtîrte hnêna Krista thusawi hnuhnung pawh târ lan a ni a. Hêng thute leh Matthaia 28:19, 20-a a thuchah hnuhnung kha khâikhin ang che. A inthuhmunna leh a danglamna chu engte nge ni?

“Thilthlâwn pêk Tiam” kha eng vanga Jerusalema nghâk tûra tih nge an nih i rin? Chu thilthlâwn pêk chu eng nge ni a, zirtîrten an zînga a hringhrâna Krista a awm tâk loh hnua hna an thawh dân tûr eng hriatna nge an neih?

Engtin nge ‘thuhretu’ tih awmzia hi i hrilh fiah ang a, eng thu chu nge an hriatpui tûr chu ni?

Eng vânga Jerusalem khuaa tan tûr nge an nih i rin? Engtin nge Jerusalem chu Judai leh Samaria ram bâkah kâwlkilte nên a danglam?

### Thu Pawimawhte

“‘Chutichuan, kal ula, hnam tina mi zirtîrahte siam ula, Pa leh Fapa leh Thlarau Thianghlim hmingin baptis ula, thu ka pêk zawng zawng che u pawm tûrin zirtîr rawh u. Ngâi teh u, kei kumkhuain, khawvêl tâwp thleng pawhin, in hnênah ka awm zêl ang,’ a ti a.” (Matthaia 28:19, 20, NASB).

“Lawnga a chuan dâwn lâi takin ramhuai man hnua khân Isua hnêna awm reng a ngên a. Nimahsela, Isuan a phal lo va, a hnênah, ‘I inah, i thiante hnênah hâw la, Lalpan i tân thil a tihsak che hi a ropuizia leh a khawngaihzia che hi va hrilh rawh,’ a ti ta zâwk a. Tichuan, a kal a, Dekapoli khuaahte chuan Isuan a tân thil a tihsak ropuizia chu a tlângâupui ta a; mi zawng zawng chuan mak an ti hlê a.” (Marka 5:18–20, NKJV).

“Thuchah a hnên ata kan hriata in hnêna kan hrilh chhâwn tûr che u chu hei hi a ni: Pathian chu êng a ni a, amahah chuan thim rêng rêng a awm lo.” (1 Johana 1:5, NKJV).

“Hriattîrna chu hei hi a ni, Pathianin chatuana nunna min pe a, chû mi nunna chu a Fapa-ah a awm a ni. Fapa chu neitu chuan nunna chu a nei; Pathian Fapa nei lotu chuan nunna chu a nei lo. Chatuana nunna in nei tih in inhriat theih nân nangni Pathian Fapa hming ringtute hnênah hêng thu hi ka ziak a ni.” (1 Johana 5:11–13, NKJV).

“Chanchin Tha chu ka zahpui si lo va; tu pawh a ring apiangte tân chhandamna tûra Pathian thiltihtheihna a ni si a; a tîrin Juda mi tân a ni a, Grik mi tân pawh a lo ni leh a.” (Rom 1:16, NASB).

### Hriat Zui Atân

“Eng hun lâi pawhin LALPAN vengtute a nei a, chûngte chuan an hun lâi theuhah hriatpuitu hna an thawk theuh a ni.”—Tirhkohte Thiltih, p. 9.

### Mahni Nun Nêna Dawh Zawm Tûr

#### Sabbath

- Chhiar Tûr: Matthaia 28:19, 20
- Engtin Nge I Ngaih? tih chhûnga thu kha chhiarin, chhâng ngêi bawk ang che. Thuhretua tanna tûra hmun/bial pawimawh hmasa ber chu eng nge nia i ngaih?
- He tirhchhuahna thupêk hi i chhiarin, Krista thu i chhânna chu eng nge ni? He thupêk/kohna hi nangma nunah chhâng/hlen tha tâwk mêkin i inngâi em?

#### Sunday

- Chhiar Tûr: Marka 5:18–20
- Bible Thawnthu i chhiar hnu-ah Thawnthu Atangin tiha zawhnate hmangin zir leh ang che. Zawhnate chhiar a i chhân pahin, eng thupui pawimawhte nge a thu atangin i hmuh? Hêng thute Isuan a sawi a, chutah vân lama a chhoh a an hmuh theih tâk lohah khân zirtîrten eng rilru nge an put? Nangma nunah, Pathianin chiang leh fiah taka a kohna che châng tawhin i inhria em? Isua chu nangmah hlat deuh taka awm a, eng kawng nge i zawh dâwn tih inhriat mai loh châng te i nei em? Tih tûr mumal hriat loh châng atân he thu atang hian eng fuih phûrna thu nge i chan theih ang?

#### Thawhtanni

- Chhiar Tûr: Tirhkohte 1:7, 8
- Tûn kâr Chângvawn hian Pathian chuan a chanchin khawvêl hnêna hriattîr a ruahman tih a puang a. Zirtîrten Jerusalema thuhretua tan chungchâng an ngaihtuah lâia chona hmachhawn tûra an suangtuah theih âwmte ngaihruat la. Chu chu an tân eng ang taka insênso thlâk nge ni ang? Puithiam lalte leh mipui nâwlpuiin Krista an ngaihtheih lohna a la nasa hlê a. Chumi hnua an tih leh tûr chu Judea leh Samaria ram biala chanchin tha puan a ni. Samari miten an ngaihtheih loh dân chu namên lo hlêin an hria. Tuin nge an thusawi ngâithla ang? Engah nge an vei tel ang? Engtin chuan nge kâwlkil thleng thlenga Krista chanchin chu an puan theih ang? Kan tûnlâi khawvêlah hian, hetianga rawngbâwlna chhâwng thum hi han ngaihtuah teh. A bial khawi chu nge rawngbâwl harsa bera i rin? Eng vâng nge?

#### Thawhlehni

- Chhiar Tûr: Isaia 43:10–12
- Thu Êng tiha Tirhkohte Thiltih bu thu lâk chhuah kha chhiar la, miten in kohhran an ngaih dân nên khaikhin ang che. In khawtlâng tâna in chêtna tinrêngah hei hi thupui berah engtin nge in neih zêl theih ang? Mi dangte tâna thuhretua tan kawnga thahnemngâi thei tak tu nge hriat in neih? Mi dangte tâna thuhretua tan kawnga thawk hlâwk deuha in hriatte sâwm chungchâng ngaihtuah tlâng teh u.

#### Nilaini

- Thu Pawimawh tihah hian Krista tâna khawvêl hnêna thuhretua tang tûra kohna thu kan hmû a. Thu thenkhat hi tirhkohte sawi a nih lâiin, thenkhat hi chu amah chu Chhandamtu atâna pawmtute hnêna Krista thupêk ngeite an ni thung. Bible atanga hêng thute in chhiar lâiin, a eng thu ber hi nge i tân awmzia han nei thar deuh bîk? Pathian chuan mi mal takin eng thu nge hrilh chea i inhriat?

#### Ningani

- Chhiar Tûr: 1 Johana 1:5
- Tûn kâr zirlâi hi tholeh Krista tâna thuhretua tang tûra inpeih thu a ni ber. I tâna Kristan awmzia a neih dân mi dangte hnêna hrilh tûra inpeih tih chu remchânna awm apiang bawh zui nghâl tûra inbuatsaih tihna a ni. I testimoni sawi dân tûr chuan hetiang hi a zui maithei e:
	1) Engtin nge Krista i lo hriat a, nangma mimal Chhandamtua pawma i lo rinchhan tâk?
	2) Engati nge mi tin hian Krista chu zui ve theuh tûra duh thlanna an siam ngâi i tih?
	3) Tûna nangma nunah Kristan eng danglamna nge a thlensak che? I chhânna tanchhan atâna Bible châng behchhan neih pawh a pawimawh ang. I testimoni sawi chu Bible-ah zep tha la, remchânna a awm leh hunah i hmang tangkâi dâwn nia.

#### Zirtawpni

- Chhiar Tûr: Rom 1:16
- Mi dang tuten emaw Krista hmangaihna an chan mi dangte hnêna an hrilh chhâwn i lo hriat ve tawh thenkhat kha ngaihtuah la. An thil sawi chuan nangmahah nghawng eng nge a neih? Remchâng i tawn tuma mi dangte hnêna Krista rinna thu i sawi kha târ lang la. Mi dangte pawh tûra Pathian hruaina engtin nge i chan? Krista i rinna thu mi dangte hrilh chhâwnnain, Pathian nêna in lên dunna a tih sâwt dân mi dangte hrilh ve hi eng nge i ngaih dân?