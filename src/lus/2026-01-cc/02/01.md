---
title:  Tiam Lâwk Thilthlâwnpêk Chu
date:   03/01/2026
---

> <p>Chângvawn</p>
> “Thâwklehkhatan vân ata ri, thlipui tleh angin a lo thleng ta phut a. Chû chuan an thutna in chu a tikhat ta vek a; lei te, amaha insem darhin, mei angin an hnênah a lo inlâr ta a. An chungah chuang theuh va, an zain Thlarau Thianghlimin an khat ta vek a, Thlarauvin a tawngtîr ang zêlin tawng dangin an lo tawng ta a” (Tirhkohte 2:2–4).

### Chhiar Tûr
Tirhkohte 2:1–39.

### Zir Zauna
Tirhkohte Thiltih, bung 4, 5.

### Thu Êng

“Miin thlarau lam hlimna sâng tak eng hun mak takah pawh lo nei se la, chu chuan Kristian a nihna a tilang chuang lo. Thianghlimna chu chutiang hlim vakna chu a ni bawk hek lo. Pathian hnêna kan duhna pêk hi a ni zâwk; Pathian kâa thu tin chhuak anga nun hi a ni a, harsatna leh thimna kârah pawha hun nuam lâi ang bawka Pathian rinna hi a ni. Pathian duhzawng anga awm leh, hmuh theiha kal lova, rinnaa kal te, Pathian rinchhan tlatnate leh a hmangaihnaa chawlhte hi a ni zâwk.”—Tirhkohte Thiltih, p. 45.

### Engtin Nge I Ngaih?

Luka 11:13-ah, Isuan Pathian chu kan ‘Pa’ a nih thu a sawi a.

1. A sawi dânin, kan fate hnêna thil tha pêk nachâng kan hriat ang âiin, Pathian chuan a Thlarau Thianghlim min pêk a châk zâwk tih a ni. He thu hi eng angin nge i ngaih?
2. Thlarau Thianghlim chuan eng nge ngaihsak tûra a pêk che?
3. Thlarau Thianghlim hian thalâite tan eng nge hlui tûr a neih?
4. Engati nge Thlarau Thianghlim i duhna chhan tûr?

### I Hria Em?

Thilthlâwn pêk inpêknaah hian tawng kauchheh pakhat “deadweight cost” an tih mai, University of Pennsylvania-a economics professor, Joel Waldfogel-a chher chhuah chu a awm a. Thilpêk atân chêng 50 man thil kan inpêk hian, a lo dawngtu chuan chêng 50 kan sên an chiah kha chuan a lo ngaihlu lêm lo thîn a. Dâwrah an han hmuh chuan, “Hei chu chên 50 man a lo lo vang! Hetiang atan hian $ 20 bâk ka insêng ni vang!’ an ti rilru thîn a. Chutiang chuan kan sum sên leh a dawngtuin a lo ngaih hlut dân inthlauhna ($ 30) chu ‘deadweight loss’ an tih chu a ni. Keini hian thilthlâwn pêka Thlarau Thianghlim kan dawng chu eng angin nge kan ngaihhlut ve?

Israel hnam thlahtu bulte lo kâihruaitu, Kaleba leh Joshua te hnêna rinna leh huaisenna lo petu, tirhkohte hun lâia kohhran hnathawh lo tichaktu thiltihtheihna tho khân chhuan tina Pathian fa rinawm awmte chu a lo chhawmdâwl thîn a. Hun thim lâia Waldensian Kristianten Kohhran siam thatna atâna kawng an lo buatsaih theih chhan pawh kha Thlarau Thianghlim thiltihtheihna zârah tho hian a ni. Tin, he thiltihtheihna tho hian tûnlâi huna chanchin tha hriltu pâwl hrang hrangte din a nih theih nâna kawng lo zawngtu mi fing leh puitling tak takte hnathawh kha a lo hlawhtlintîr bawk a. Chutiangin, hnam zawng zawng leh mi zawng zawngin Bible an lo chhiar theih nân tawng hrang hranga lehlin hna thawh theihna kawng a hawnsak bawk. “Vawiinah pawh hian Pathian chuan a kohhran hi khawvêla a duh zâwng hriattîr a nih theih nân a la hmang a hmang zêl a ni.”—Ellen G. White, Tirhkohte Thiltih, p. 53.

### Bible Thawnthu

“Pentikos ni a lo thlenin, an zain hmun khatah an awm khâwm vek a. Thâwklehkhata’n vân ata ri, thlipui tleh angin a lo thleng ta phut a. Chu chuan an thutna in chu a tikhat ta vek a; tin, lei te, amaha insem darhin, mei angin an hnênah a lo inlâr ta a. An chungah chuang theuh va, an zain Thlarau Thianghlimin an khat ta vek a, Thlarauvin a tawngtîr ang zêlin tawng dangin an lo tawng ta a.

Vân hnuaia hnam tin zîng ata Pathian ngaihsak Judate Jerusalem khuaah an châm a. Chu ri chu an hriat veleh mipui an rawn inkhâwm a, mi tinin an tawng chu mahni tawng theuhvin an lo hriat avângin an rilruin an lo buai a. An za chuan an mangang a, mak an ti hle a, “En teh u, hênga tawngte zawng zawng hi Galili rama mi an ni lo vem ni? Engtin nge kan zaa kan tawng pianpui anga kan hriat theuh? Thenkhat Parthai hnam te, Medai hnam te, Elamitai hnam te kan ni a; thenkhat Mesopotamia rama awm te, Judai rama awm te, Kappadokia rama awm te, Ponto rama awm te, Asia rama awm te, Frugia rama awm te, Pamphulia rama awm te, Aigupta rama awm te, Kurini khaw kiang vêla Libua rama awmte kan ni a; thenkhat Rom khaw khual—Judate leh an saphunte nên—kan ni a, thenkhat Kret Thliarkâra mi leh Arab rama mi kan ni si a; nimahsela, Pathian thiltih ropuite an sawi, mahni tawng theuhvin kan hriat si hi!” an ti a.

An za chuan mak an ti hle mai a, a ngaihna an hre lo va, “Hêng hi engti zia nge ni?” an inti a. Thenkhatin an nuihsan a, “Uain thar an rûi a nih hi,” an ti a.

Nimahsela, Petera chu sâwm leh pakhatte nên an ding za a, ani chuan aw ring takin an hnênah a sawi a, “Nangni Judai rama mite u, nangni Jerusalem khuaa awm zawng zawngte u, hêng hi hria ula, ka thu pawh ngâi rawh u. Hêngho hi in rin angin an rûi lo ve, fehrehsân lâi chauh a nih hi. Hêng hi zâwlnei Joelan a sawi kha a ni zâwk: Pathianin,

‘Ni hnuhnungahte chuan heti hi a ni ang a, Mi zawng zawng chungah ka Thlarau ka leih ang a; Tichuan, in fapa te, in fanu ten ka thu an hril ang a; In tlangvâlten inlârnate an hmu ang a, In putarten mumangah an mang ang a; A ni, chûng ni-ahte chuan ka bâwihpa te, ka bâwihnute chungah pawh, Ka Thlarau ka leih ang a, ka thu an hril ang, Tin, chûng lam vânah thilmak te, Hnuai lam leiah chhinchhiahna te ka hmuhtîr ang a; Thisen te, mei te, meikhu hû te nên: Ni thimah a chang ang a, Thlâ thisenah a chang ang a, Lalpa ni ropui tak leh hmingthang tak chu A lo thlen hmain; Tin, heti hi a ni ang a, Tu pawh Lalpa hming lam apiang chu an him ang,’ a ti e, a tih kha.

“Nangni Israel mite u, hêng thu hi hre rawh u: Nazareth Isua, Pathianin amah hmangin in zîngah thil ropui te, thilmak tak te, chhinchhiahna te a tih khânin a hriat chiantîr che u kha; nangni ngeiin chûng chu in hre si a; kha mi kha Pathian rêl tlat leh hriat lâwk angin an mantîr a, nangnin mi sualte kutin krawsah in khêngbet a, in tihlum ta a.

Kha mi kha, Pathianin thihna phuarnate chu a phelhsak a, a kaitho ta a; amah chu thihna chelh hlen rual a nih loh avângin.

Tin, Davida chuan a thu a sawi a, ‘Ka hmaah kumkhuain Lalpa chu ka hmu thîn a, Ka mangan loh nân ka ding lamah a awm a ni; Chuvângin ka thinlung a hlim a, Ka lei pawh a lâwm a;

Chuvângin ka tîsa pawh beisei takin a awm bawk ang. Ka thlarau mitthi khuaah i hnutchhiah lo vang a, I mi thianghlim tawihral i phal hek lo vang a, Nangin nunna kawngte mi hriattîr a Nangin i hmêlin lâwmin mi tikhat ang,’ tiin.

“Unaute u, chi thlahtu Davida thu hi hlau lovin in hnênah ka sawi thei e; ani zawng a thi a, phûm pawh an phûm tawh alâwm, a thlân pawh tûn thlengin kan hnênah a la awm reng a. Ani chu zâwlnei a ni a, Pathianin a thalbêa mi tu emaw a thutphah chungah a thuttîr dâwn tih chhechhamin a sawi tih a hria a; tichuan, chûng chu a lo riat lâwk reng avângin Krista thawh leh tûr thu a sawi a ni, ‘Mitthi khuaa hnutchhiahin a awm hek lo, a ruang pawh a tawih hek lo,’ tiin.

Chû Isua chu Pathianin a kai tholeh ta rêng a ni, chu chu a hretu kan zain kan ni e. Pathian kut ding lamah châwimawiin a awm a, Thlarau Thianghlim tiam chu Pa hnên ata a hmu a, in hmuh leh in hriat hi a han leih a nih hi.

Davida zawng vânah a lâwn chho lo a ni, amah ngeiin, Jehovan ka Lalpa hnênah ‘Ka ding lamah thu reng rawh, I hmêlmate i kephah nghahchhana Ka siam hma loh zawng,’ a ti e, a ti zâwk a nih kha.

“Chutichuan, Isua in khenbeha ngei kha, Pathianin Lal leh Krista ni fawmin a siam ta tih Israel hnam tinin hre mawlh rawh se,” a ti a.

Chûng thu chu an hriatin an thinlunga chhun ang an lo ni ta a, Petera leh tirhkoh dangte hnênah chuan, “Unaute u, engtin nge kan tih tak ang?” an ti a.

Petera chuan an hnênah, “Sim ula, in sual ngaihdam nân Isua Krista hmingin baptisma chang theuh rawh u; tichuan, Thlarau Thianghlim pêk hi in hmû ang. A tiam kha nangni tan pawh, in fate tan pawh, hla taka mi zawng zawng tan pawh, Lalpa kan Pathianin a hnêna a koh apiangte tan a ni e,” a ti a. (Tirhkohte 2:1–39, NIV)

### Thawnthu Atangin

Thlarau Thianghlim khân zirtîrte tan eng nge a tihsak?

Engtin nge mipuite khân Petera thusawi an dawnsawn tak?

Zirtîrte khân Thlarau Thianghlim hnên atangin mi mal taka hlâwkna tûr an têl nge, mi dangte tanpui kawnga sâwtpui tûr thil chauh an dawng zâwk niin i hria?

Rûnpui taka Thlarau Thianghlim sûrtîrna nghawng chhuah lo hretû mipuite khân lo pawm dân hrang hrang an nei tlat mai hlawm a. Chûng chu engte nge ni?

Kha thil thleng kha ataka hmutû lo ni ve ta lang, engtin nge i dawnsawn i rin?

Thlarau Thianghlim thilthlâwn pêk dawng tûrin mipuite khân eng nge an tih ngâi niawmin Peteran a sawi? Engati nge chû chu pawimawh viau tûra i rin?

### Thu Pawimawhte

“A nih leh, in taksa chu, in chhûnga awm Pathian hnên atanga in hmuh, Thlarau Thianghlim in a ni tih in hre lo em ni le? Mahni ta pawh in ni lo,” (1 Korinth 6:19, NIV).

“Kei zawngin simna turin tuiin ka baptis thîn che u a; nimahsela, ka hnunga lo kal tur chu keimah aiin a ropui zâwk a, a pheikhawk keng tlâk pawh ka ni lo ve. Ani chuan Thlarau Thianghlim leh meiin a baptis ang che u,” (Matthaia 3:11, NIV).

“Chumi lâi chuan a mite chuan Mosia hmasâng nite chu an hre reng a, heti hian an ti, Tuifinriat atanga a berâm rual vengtute nêna anmahni hruai chhotu kha khawiah nge? A thlarau thianghlim an zînga dahtu kha khawiah nge?” (Isaia 63:11, NIV).

“Thlarau Thianghlim kan hnêna min pêk khân Pathian hmangaihna chu kan thinlunga a leih tawh avângin beiseina chuan a timualpho lo va” (Rom 5:5, NIV).

“A pa Zakaria chu Thlarau Thianghlimin a lo khat a, a sawi lâwk a,” (Luka 1:67, NIV).

### Hriat Zui Atân

“Thlarau Thianghlim tiam hi eng hunah pawh leh eng hnam hnênah pawh pêkin a awm reng a. Krista chuan a Thlarau hnathawh ropui tak chu amah zuitute hnênah a tâwp thlengin a awm zêl dâwn a ni tih a puang a.” —Ellen G. White, Tirhkohte Thiltih, p. 42.

### Mahni Nun Nêna Dawh Zawm Tûr

#### Sabbath

- Chhiar Tûr: Rom 5:5
- Nang khân engati nge Thlarau Thianghlim i mamawh chhan tûr? I tân eng hlâwkna têl tûr nge awm?
- Rom 5:5 hian Thlarau Thianghlimin kan thinlunga Pathian hmangaihna dahin, beiseina min pê tih a sawi. Hma lam hun atan eng beiseina nge i neih? Thinlung ril taka i thil duh chu eng nge ni?
- Mi tam takin he leia inlâichînna duhawm leh tlo neih an châk thîn. Chutiang inlâichînna chu Pathian nên kan nei thei tih kan hria a, mahse, chu chuan mihringin thian kan mamawhna a luahlân chuang lo. Thlarau Thianghlim zâra Pathian hmangaihna kan chanin, mi dangte kan hmangaih theiin, mahni–hmasialna tel lo inlâichînna hrisêl leh duhawm zâwk kan nei thei. Engtin nge Pathian tih dân zuina chuan kan dam chhûng daih tûr hlimna min pêk theih?

#### Sunday

- Chhiar Tûr: Tirhkohte 2:14–21
- Pathianin Thlarau Thianghlim a sûrtîr khân, a miten thil mak tak takte an ti a! A lo thlîrtu mipui dawnsawn dân erawh a inang lo nual thung. Thenkhatin an hrethiam lo va, thenkhatin “Zu an rûi a ni!” tiin an nuihzât bawk a. Mite hian an thil hriatthiam loh hi an nuihzât deuh châwk. Mi danglam bîk deuh i nihna nuihzât i nih i tawng tawh ngâi em? Kristian i nihna angin engtin nge i dawnsawn? Vawiin zirlâia Petera chhânna kha en teh.

#### Thawhtanni

- Chhiar Tûr: Tirhkohte 2:2–4
- Chângvawn-ah khân Thlarau Thianghlimin hriat than loh tawngtea tawng theihna a pêk thu kan hmû a ni.
- Kan ni tin nunah tawng dang kan mamawh êm êm lêm lo nâin, tawngkam hmanga chauha kan biak pawh theih tûr mite erawh an awm nual. Mi dangte han biak hlauhthâwn deuh chângte i nei thîn em? I sikul lamah biak ngâi vak lohte i nei em? Tawng dang hmanga inbe tûrin ram dang mi pan kher pawh a ngâi lêm lo. Mite kâr dawh zâwm tûrin Thlarau Thianghlimin thil min tihsak thei. Engtiang kawng dangin nge miten nangmahah Pathian an hmuh theih anga, neih ve an châk theih ang? ‘Tawng danga’ tawng theihna thilthlâwn pêk pe tûr chein Pathian hnênah dîl nghâl ang che!

#### Thawhlehni

- Chhiar Tûr: 1 Petera 4:11
- Eng emaw chângin Kristiante hian Kristian dik tak ni tûr chuan thil danglam eng emaw deuh tak, nikhaw hre lo va bawhkhup emaw, tawng hriat loha râk vêl emaw te tûl tlatin an ngâi thîn. Hei hi thutak atanga inhruai bona mai a ni! Kristian nihna chu chutiang bâk deuh chu niin, ‘ni tin nun’ khawih thil a ni zâwk. Eng ‘ni tin nun’ thilahte nge Pathian chu i rinchhan zâwk ang?

#### Nilaini

- Chhiar Tûr: 1 Korinth 6:19
- Pathianin Thlarau Thianghlim pêk min tiam a. Kan duhna ril ber leh hlimna tlo tûr chu min pe dâwn a ni. Chûng chu Pathianin a hria a. Mamawh bîk neiin Pathianin min siam a, chûng chu kan neih theih nâna a hnên lam hawi tûrin min duh. Pathianin Thlarau Thianghlim pêk min tiamin, chu chu keini leh mi dangte tana malsâwmna tûr a ni tih kan hre tûr a ni. Thinlung taka i thil duh ber chu eng nge ni? I tâna Pathianin thil a khêksak che chu hmu tûrin i inpeih tawh em?

#### Ningani

- Chhiar Tûr: Sam 139:7–10
- Thlarau Thianghlim hi beihpui thlâkna leh Bible zirna vêlah chauh hian em ni a chêt thin? Thlarau Thianghlim chuan piangthar lote chauh a tuipui nge, nang pawh a tuipui hlê zâwk che? Nangma ni tin nun eng lâiahte khân nge Thlarau Thianghlim chu lo che thîn tûra i duh le?

#### Zirtawpni

- Chhiar Tûr: Matthaia 3:11
- Tûn kâr zirlâi i zir tak hnu hian, engtin nge nangma nuna Thlarau Thianghlim hna thawh chu i hmuh le? A tanpuina zârah eng thilte nge i tih belh theih ang? I thlamuanna leh hlimnate kha Pathianin thil a tihsak che târ lanna ropui tak a ni. Thil ropui tak a khêksak che chu hmuhtîr tûra Pathian hnêna a Thlarau Thianghlim dîl tûrin i huaisen tâwk em? Engtin nge i kiang vêla mite tan Pathian hnêna thil tawn ropui tak i neih entîrnaah i tan theih ang?