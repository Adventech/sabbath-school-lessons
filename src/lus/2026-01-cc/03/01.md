---
title:  Isua Târ Langin
date:   10/01/2026
---

> <p>Chângvawn</p>
> “Petera leh Johana huaizia chu an hmuhin, lehkha thiam lo, mi mawl tak an ni tih an hriatin mak an ti hlê a; Isua hnênah an awm tawh tih an hre ta a” (Tirhkohte 4:13).

### Chhiar Tûr
Tirhkohte 3; 4:1–31.

### Zir Zauna
Tirhkohte Thiltih, bung 6.

### Thu Êng

“Chhandamtû vân lâwn hnû-ah pawh khân vân awmpuina, hmangaihna leh ênga khat chu an zîngah la awm reng hian an hria a. Mi mala awmpuina ngei a ni. Isua, Chhandamtu, an zînga kal a, thusawi a, tawngtâi ve, an thinlunga beiseina leh thlamuanna thusawitu leh muanna thuchah sawitu ngêi chu, chûng thil a sawi lâi ngêi chuan an hnên ata vâna lâk chhohin a awm ta a. Vântirhkohten tawlâilîrin amah an lâk chhoh lâi chuan an hnênah he thu hi a sawi: ‘Kei, kumkhuain, khawvêl tawp thleng pawhin in hnênah ka awm zêl ang,’ Matthaia 28:20. . . . He leia an hnêna a awm lâi âi khân tûnah hian an inzâwmna chu a lo chak ta zâwk a. Krista hmangaihna te, ênna te leh thiltihtheihna te chu an hnêna a awm tlat avângin, miten an en a, mak an tih theih nân anmahniah chuan a lo êng chhuak ta a ni.”—Tirhkohte Thiltih, p. 57.

### Engtin Nge I Ngaih?

Mi dangte hnêna Krista chanchin hrilh kawnga a dawta thute hi sâwtpuiawm lo ber (No. 1) atanga sâwtpuiawm ber (No 10) thlengin number han pe teh le:

- Khawpui kawtthlêr lûn lâia thuhril
- Thlarau lam thil survey neia in tin tlawh lâwr
- Inkhâwm tûra thian sâwm
- Entîrna hmanga nun tha taka nun
- Rawngbâwla zin chhuah daih
- Kristian thuchah chuanna kawr hâk
- Biak ina thian hruai
- Mahni pâwla ka rinna thu sawi
- Thian thlarau mite nêna vah chhuah
- Chanchin tha chuanna lehkha sem chhuah

### I Hria Em?

“Huaisen taka tirhkohte thu sawi puithiamten an han hmuh chuan ‘Isua hnênah an awm tawh a ni’ tih an hria a.’ Krista hmêl danglamna lo thlen hnu-ah chuan zirtîrte chanchin heti hian ziah a ni, chû thil ropui tak lo thlen tawpah chuan, “Isua chauh lo chu tû mah dang an hmu lo,”3 tiin. “Isua chauh” he thu-ah hian kohhran hmasate chanchin chhinchhiaha lo awm nunna leh thiltihtheihna thurûk a awm a. Zirtîrten Krista thute an hriat hmasak bernaah amah an mamawhzia an hre nghâl a. Zirlâiten an zirtîrtu atanga zirlâite an zir ang maiin, a hnên atang hian chatuan thutak chu ni tinin an dawng a ni.”—Tirhkohte Thiltih, p. 56.

### Bible Thawnthu

“Petera leh Johana chu behliang mûn hunin tawngtâi hun lâi chuan Pathian biak ina lût tûrin an chho va. Patling tu emaw a pian tirh ata kebâi an rawn zâwn a, chu mi chu biak ina lûtte hnêna kutdawh atân, biak in kawngkhâr, ‘Mâwi’ an tih bulah chuan ni tin an muttîr thîn a ni a; chu mi chuan Petera leh Johana Pathian biak ina lût tûr chu a hmu a, kut a dawh a.

Peteran ani chu a en reng a, Johana pawhin; tin, Peteran, “Min han en rawh,” a ti a. Ani chuan an lakah eng emaw hmuh a beisei a, a han en a. Nimahsela, Peteran, “Tangka leh rangkachak eng mah ka nei lo; Nimahsela, ka neih chhun ka pê ang che: Nazarett Isua Krista hmingin kein kal tawh rawh,” a ti a.

a kut ding lam a chelh a, a kai tho ta a; tin, thâwklehkhata’n a kete leh a kheimit ruhte chu a lo chak ta nghâl a. Ani chu a zuang tho va, a ding a, kein a kal tan ta a. Kea kal kal leh, zuang zuang leh, Pathian fak chung zêlin biak inah chuan a lût ve ta a. Kea a kal leh Pathian a fak chu mi zawng zawngin an hmû a; biak in ‘Kawngkhar Mâwi’ bula kut dawha thu thîn kha a ni tih an hria a; a chunga thil thleng chu mak an ti êm êm a, an buai hle mai a.

“A tûkah chuan an hotu te, upa te, lehkhaziaktu te, puithiam lalber Ana te, Kaiapha te, Johana te, Alexandria te, Puithiam Lalber chî zawng zawngte pawh Jerusalem khuaah an awm khâwm a.

Petera leh Johana te chu a lâiah an dintîr a, “Eng tihtheihnain nge, tu hmingin nge hêng hi in tih?” an ti a, an zâwt a. Tichuan, Petera chu Thlarau Thianghlimin a khat a, an hnênah, “Mi zawng zawng hotute u, upate u, mi chak lo tihthat thu-ah, ‘He mi hi eng vângin nge a lo dam tak?’ tiin vawiinah hian min chhuahchhâl chuan, nangni zawng zawngin hre rawh u, Israel mi zawng zawng pawhin hre rawh se, Nazareth Isua Krista, kraws-a in khenbeh, Pathianin mitthi zîng ata a kaihthawh leh kha, amaha hming ngeiin he mi hi hetah in hmaah damin a ding ta a nih hi.

Nangni in satute u, in lung paih, a kila lung tangkâi ber lo ni ta kha amah hi a ni e. Mi dang tu ma hnênah chhandamna a awm lo; vân hnuaia mihring sak zîngah, min chhandam tûr hming dang rêng a awm lo,” a ti a.

Petera leh Johana huaizia chu an hmuhin, lehkha thiam lo, mi mâwl tak an ni tih an hriatin mak an ti hle a; Isua hnênah an awm tawh tih an hre ta a.” (Tirhkohte 3:1–10; 4:5–13, NIV)

### Thawnthu Atangin

Bible Thawnthu tih hi chhiar la, hêng zawhnate hi chhâng nghâl ang che:

Tirhkohte 3:1–10 Pathian faka hlim taka i zuan hnuhnung ber kha engtik khân nge ni? Eng nge lo thleng?

Pathian faka, hlim taka i zuan vêl hnuhnung ber kha engtik khân nge? Eng nge lo thleng a? “Nazareth Isua Krista hminga” kebâi tihdam a nih thu Peteran a sawi uar viau chhan kha eng nge nia i rin?

Kha zeng pa kha Isua tana engang thuhretu ni thei tûrin nge i ngaihruat? Isuan i chunga thil a tihsak tak che chungchânga i testimoni chu khatianga mi hnehthei kha a ni ve em? Eng vâng nge a nih/a nih loh?

Tirhkohte 4:5–13-a puithiam te, temple police te, Sadukai te, leh Sanhedrin-te Isua chanchin liam taa an chet vêl dân kha ennawn la (en tûr: Luka 22:1–6, 47–71; Johana 18). Enga ti nge he tihdamna hian anni chu a tihbuai deuh tlat?

Luka 20:2-a zawhna leh châng 7-naa zawhnate khâikhin la. Engati nge he zawhna hi Juda hruaitute tân a pawimawh?

Engtiang kawngin nge Peteran Luka 21:12–15-a Isua zawhna a thlen famkimtîr? Tirhkohte 4:13 thu hi nangma tawng kauchhehin ziak chhâwng teh.

### Thu Pawimawhte

“‘Mi hriat a, mi rin a, amah chu ka ni tih in hriat theihna tûrin, nangni hi mi hriatpuitute in ni, ka chhiahhlawh ka thlana pawh chu,’ LALPAN a ti; ‘ka awm hma chuan Pathian rêng rêng din an awm lo va, ka awm hnûah pawh an awm hek lo vang.’” (Isaia 43:10, NIV).

“Thih thlengin rinawmin lo awm rawh, tichuan, nunna lallukhum ka pe ang che.” (Thupuan 2:10).

“I thute chu tihlan a ni a, ka ei a, I thute chu ka tan lâwmna leh ka thinlung hlimnaa ni; Aw LALPA, Sipaihote Pathian, i hming kan pu ta si a.” (Jeremia 15:16, NLT).

“Chumi-ah chuan Grik mi leh Juda mi, serhtan leh tan loh, awze mite, Skuthia mi te, bâwih te, bâwih lo te pawh a awm theih lo; Krista chu engkim ni zâwkin, engkimah a awm bawk a ni.” (Kolosa 3:11, NIV).

“Isuan an hnênah, ‘Mi zui rawh u, tichuan, mihring mantuah ka siam ang che u,’ a ti a.” (Marka 1:17, NIV).

### Hriat Zui Atân

“Krista zirtîrte chuan an tlin lohzia inhriatna thûk tak an nei a; inngaihtlâwmna leh tawngtâinain an chak lohna chu a chakna nên an zâwm a, an mâwlna leh a finna inzâwmin, an tlin lohna leh a felna inthlun zâwmin leh an retheihna leh a hausakna ren rual loh chu an inzâwmtîr tlat bawk a. Chutianga tihchak leh thuam an nih hnu chuan tîm miah lovin Hotupa rawngbâwl tûrin an kal chhuak ta a ni.”—Tirhkohte Thiltih, p. 50.

### Mahni Nun Nêna Dawh Zawm Tûr

#### Sabbath

- Chhiar Tûr: Isaia 43:10
- In kohhran member-ten rinna an lo neih dân hriat nân mi thenkhat chu zâwt hlawm teh u. Kan thawnthuah hian thil inang tlâng deuh zawng ula. Tute vânga Krista hriatna lo nei nge an nih hlawm, thian te, chhûngte, pastor, zirtîrtu, tirhkoh te zârah em ni? Engtiang kawnga thuhretua tan chu nge thawk hlâwk deuh?
- Chûng bâkah chuan nangma thlarau nun chanchin pawh târ lang ang che. Nangma nuna Krista tana thuhretua lo tang chu tu nge ni? Engtiang zawnga rawngbâwlna ang chî chu nge nangma tan khân pawm awm deuh ber? Eng vâng nge?

#### Sunday

- Chhiar Tûr: Marka 1:17
- Bible Thawnthu leh Thawnthu Atangin tihte chhiar la. Bible châng târ lan pawimawh pahnihte ngaihtuah la, a hnuaia zawhnate hi ngaihtuah zui ang che:
- “Rangkachak leh tangkarua ka nei lo; mahse, ka neih chhun chu ka pe ang che.”
	- A khawi chu nge Pathian hnêna hlan awl i tih zâwk: tangka sum nge mahni zâwk? Eng vâng nge?
	- Thlarau lama zeng hri vei i thian tû emaw tan eng nge i hlui theih ang?
	- Kha tihdamna tel lo khân Petera thuhretûa a tanna kha a thawk sâwt viau tho a ngem? Sawifiah la. Engtiang kawngtein nge mi dangte rawng va bâwlsakna hian tûnlâia rawngbâwlna a tihchak sauh thin?
- “Isua hnênah an awm tawh a ni tih an lo hre ta a.”
	- Mi tu emaw, Isua nêna hun hmang tam i ngaihtuah chângin, rilruah tu nge lo lang?
	- Mahni inzâwt teh: Engtin nge Isua nêna hun hmannain min tihdanglam?
	- A dik nge dik lo: Isua nêna hun i hman thin chuan, thuhretûa i tanna lamah a tanpui ang che. I chhânna sawifiah la.

#### Thawhtanni

- Chhiar Tûr: Tirhkohte 4:13. Chângvawn chungchâng hi Pi White-i chuan heti hian a sawi: “Krista hmêl danglamna lo thlen hnû-ah chuan zirtîrte chanchin heti hian ziah a ni, chu thil ropui tak lo thlen tawpah chuan, ‘Isua chauh lo chu tû mah dang an hmu lo.”—Tirhkohte Thiltih, p. 56.
- Petera leh Johana te “nun leh thiltihtheihna” kha tûnlâia keimahni nunah neih theih a ni ve em? Engtin nge chû thiltihtheihna chu kan neih ang? Kohhran hmasa huna tirhkohte ang khân kebâi tihdamna ang chi kha kan beisei thei a ngem? Khatiang thilmak kha kan tih ve loh hian Isua nên inzâwmna kan nei ve lo tihna em ni dâwn? Sawifiah la.

#### Thawhlehni

- Chhiar Tûr: Jeremia 15:16
- Tûn kâr zirlâia Thu Êng tih leh I Hria Em? tihte kha chhiar la, “Isua chauh” tih thupui a taka i nunpui theih dân tûr kawng hrang hrangte han ziak chhuak teh:

#### Nilaini

- Thu Pawimawhte tih chhûng thu kha chhiar la. Nangma nun han phawk chhuak deuh bîk pakhat chu thlang ang che. Enga ti nge chu châng chu a pawimawh bîk deuh chhan? Chu châng chu vawiin hian a taka i nunpui theih dân tûr ngaihtuah ang che.

#### Ningani

- Chhiar Tûr: Kolosa 3:11.
- Engtin nge mimal taka Kalvaria Krista nêna intawnnain i vawiin nun a khawih danglam che?

#### Zirtawpni

- Chhiar Tûr: Thupuan 2:10
- Ellen White-in Petera lo pianthar dân chiang zâwkin min hrilh, hetiangin:
- “Kebai tihdam tûkah khân biak in hotu dangte, Ana leh Kaiapha te chu thubuai sawina tûrah chuan an inhmu a, tang hote chu an hmaah an rawn hruai a. Chu lâi pindan ngêi mai leh, chû mite ngêi hmaah chuan Petera chuan zahthlâk takin a Lalpa chu a lo phatsan tawh a. Ama thubuai ngêi mai an han sawi dâwn ni chuan hêngte hi a rilruah a lo lang leh uar uar mai a. Tûnah hian a dâwihzepna siam thatna hun remchâng a lo nei ta a ni.
- “A Lalpa thubuai an sawi lâia Petera tihdân lo hre rengtute kha hetah hian an awm ve bawk a, chûngte chuan thihna leh tan ina khunga vauna chuan a tihzam theih ngêi an ring a, an lo lâwm hle mai. Nimahsela, Petera, a Lalpan a mamawh lâi taka phattu, thil ti phut phut leh mahni inring tâwk êm êm mai chu, tûna Petera thubuai enfel tûra lo kal Juda Rorêltute hmaa ding nên hi chuan inang lo tak a ni. A tlûk hnuah khân a lamlêt tawh a. Chapo leh inchhuang mi a ni ta lo va, mi fel leh mahni inring lutuk mi a ni tawh bawk hek lo. Thlarau Thianghlimin a khat a, he thiltihtheihna tanpuina hnuaiah hian a lo phatsan hming chu châwimawiin a kalsualna chu siam that a lo tum ta a ni.”—Tirhkohte Thiltih, p. 55.
- Petera tan pawha a lo tihsak tawh ang a, Pathian tana thuhretu huaisen nihtîr tûr chein eng nge ngâi ang?