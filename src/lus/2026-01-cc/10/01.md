---
title:  Keini leh Anni
date:   28/02/2026
---

> <p>Chângvawn</p>
> “‘Rilru hretu Pathianin keini min pêk ang bawk khân Thlarau Thianghlim an hnênah pe vein, an chungah a lâwm tih a hriattîr a; keini leh anni thlei bîk lovin rinin an rilru a tithianghlim a. Chutichuan, min thlahtu leh keini zawh tawh loh nghâwngkawl kha tûnah zirtîr hote chunga nghah tumin engati nge Pathian fin in hnial kalh le? Anmahni rin ang bawk hian keini pawhin Lalpa Isua khawngaihna avânga chhandam tûr niin kan inring si a,’ a ti a” (Tirhkohte 15:8–11).

### Chhiar Tûr
Tirhkohte 15:1–17.

### Zir Zauna
Tirhkohte Thiltih, bung 19; 20; 21.

### Thu Êng

“Mihringte thurochhiahte leh inkaihhruainate chuan thutak tihlan tawhte chu a luahlân tûr a ni lo. Mihringte chuan kohhranah eng dinhmun pawh chang se, an ngaih dân leh duh dân ringawt chuan chanchin tha thuchah hmasâwnna chu a dâl tûr a ni lo.”—Tirhkohte Thiltih, p. 178.

### Engtin Nge I Ngaih?

A hnuaia thute hi i pawmpui nge pawmpui lêm lo?

- “Chi leh hnam inthliarna âi chuan tihdân hlui thlah duh lohnate hi harsantna min thlen tamtu a ni ta zâwk mah.”
- “Ngaihsak duh lohna âiin dân zâwma chhandam nih tumna hi a hlauhawm ta zâwk.”

Engtin nge kohhranin harsatna a hmachhawnte hian mihringin harsatna a hmachhawn mêkte chu a târ lan? I chhânna sawi fiah ang che.

### I Hria Em?

Juda mi ni ve lo tawh phawt an sawina chu ‘Jentail’ tih a ni. Sâptawnga ‘ethnic’ tih an sawi tobul chu Grik tawngin ‘ethnos’ a ni a, chû chu hnam te, mipuite sawina a ni. Mahse, Judate erawh chu hnam dangte lakah an induh deuh larh a. Pathian ruahman dân kha chuan Judate chu khawvêl mi zawng zawngin Pathian hriatna an neihna tûr kawngkâ a ni. Chutih lâiin, mi tam tak chuan a tum ni lo vin, a hamthatna ngawt kha chan an tum zâwk si a, chû chuan inthliarna: chhûnglam mi (Juda) leh pawnlam ni ‘Jentailte’ nihna a thlen ta si a ni.

### Bible Thawnthu

“Mi tute emaw Judai ram ata an lo chhuk a, “Mosia dân anga serh in tantîr loh chuan chhandam in ni thei lo vang,” tiin unaute chu an zirtîr a. Chutichuan, Paula leh Barnaba chu anmahni nên inhnial namên lo va an inhnial a, an inkhin tlat avângin, Paula leh Barnaba chu an zînga tute emaw nên, chu thubuai chungah chuan Jerusalem khuaa tirhkohte leh upate hnênah chho tûrin an ruat a.

Chutichuan, kohhrante chuan an han thlah a, anni chuan Jentailte hawi kîr lehzia thu chu hril zêlin, Phoiniki ram leh Samari ram an fang chhuak ta a; tichuan, unaute zawng zawng an tilâwm êm êm a. Jerusalem khua chu an han thlen chuan kohhranho te, tirhkoh te, upate chuan an lo lâwm a; Pathianin anmahni hmanga thil a tih zawng zawngte chu an hrilh a.

Nimahsela, Farisai pâwla mi ring ve tute emaw an tho va, “Jentailte chu an serh tan tûr a ni, Mosia dân âwih pawh an hnênah tiam kher tûr a ni,” an ti a. Tirhkohte leh upate chu, chu mi thu chu ngaihtuah tûrin an inkhâwm a. An inhnial chiam hnûin Petera a tho va, an hnênah:

“Unaute u, Jentailten keima kâa Chanchin Tha thu hriaa âwih tûra Pathianin hmana in zîng ata mi ruatzia kha in hria e. Rilru hretu Pathianin keini min pêk ang bawk khân, Thlarau Thianghlim an hnênah pe vein an chungah a lâwm tih a hriattîr a; keini leh anni thlei bîk lovin rinin an rilru a tithianghlim a. Chutichuan, min thlahtu leh keini zawh tawh loh nghâwngkawl kha tûnah zirtîr hote chunga nghah tumin, engati nge Pathian fin in hnial kalh le? Anmahni rin ang bawk hian keini pawhin Lalpa Isua khawngaihna avânga chhandam tûr niin kan inring si a,” a ti a.

Tichuan, mipui zawng zawng chu an ngâwi reng a, Barnaba leh Paulan Pathianin anmahni hmanga Jentailte zînga chhinchhiahna leh thilmak a tih thu kha an hrilh chhûng zawng an ngâithla a.

An sawi zawhin Jakoban a sawi ve thung a: “Unaute u, ka thu ngâithla rawh u, Pathianin ama hming pû atan an zîng ata mite la chhuak tûrin Jentailte a kan tan tirh dân thu chu Sumeona hian a sawi ta a. Chûng thu leh zâwlneite thu hi a inhmeh a ni:

‘Chûng zawhah chuan ka kîr leh ang a, Davida bâwktê chim kha ka siam leh ang a, A chhe lâi apiang pawh ka rem chho leh ang; Mi dang, Jentail zawng zawng ka hming mi tâwmhote chuan, Lalpa an zawn nân Chu bâwktê chu ka tungding ang’ tiin.” (Tirhkohte 15:1–17, NIV)

### Thawnthu Atangin

Bible thawnthu khi chhiar la, thu sawi tum hriatthiam nâna pawimawh zual deuha i hriat lâite chu a hnuaiah thâi zêl ang che.

He thawnthua târ lan mi mal leh mi chi hrang lo lang zawngte chu thai bial hnan zêl ang che.

Khatih hun lâia Thuthlung Thar kohhrana sakhaw thila inpâwlhona tangkâi deuhte târ lang teh.

Jentail ringtute chu an serh tan tûr tih ngiattu ‘mi tute emaw’ tih kha tute nge ni? Thlarau lam thila thupuia an neih eng nge i hmuh?

Engati nge Paula leh Barnaba te kha Jerusalem-ah an kal a, Jerusalema tirhkohte hnêna thurâwn pe tûra an kal kawngah eng vanga Jentailte chenna ram paltlang nge an nih i rin? Châng 10-naa Peteran ‘nghâwngkawl’ a sawi kha eng tihna nge ni?

Peteran Kristian kohhran hruaitute hnêna thu a sawi hnûin, Paula leh Barnaba te pawhin kal kawnga Jentail ringtute nêna an thil tawnte pawh an sawi belh a. Engtin nge khâng thute khân pungkhâwmho chungah huhâng a neih i rin? Khâng chanchinte kha engang takin nge thutlûkna kan siam kawngah a pawimawh ve? He thu hmang hian tûna keini hnênah hian Pathianin eng nge sawi tum nia i rin?

### Thu Pawimawhte

“Chuvângin, khawngaihnain a nih theih nân rinna avângin a nih hi, thlahte zawng zawng chuan thutiam chu mathei lova an hmuhna tûrin, dân nei mite chauhvin an hmu lo vang a, Abrahama neih ang rinna neite pawhin an hmu bawk ang. Mitthite tinungtu leh, thil awm lote awm anga sawitu, a rin Pathian mithmuhah chuan Abrahama chu kan zaa pa a ni.” (Rom 4:16, NIV).

“Kâwlkila mi zawng zawng pawhin an hre leh ang, LALPA lam an hawi tawh ang a; Hnam tina chi tin, i hmaah an kûn ang. Ram chu LALPA ta a ni a; Hnam tin chunga rorêltu a ni si a.” (Sam 22:27, 28, NIV).

“ ‘Malsâwmsaktu apiang che chu mal ka sâwm ang a, ânchhe lawhtu che chu ânchhia ka lawh ang; nangmahah chuan leia hnam tin an la thawveng ang,’ a ti a.” (Genesis 12:3, NIV).

“Chu chu, tisa fate chu Pathian fate an ni lo va, thutiam fate chu Abrahama thlaha ruat an ni zâwk tihna a ni.” (Rom 9:8, NIV).

“Krista ta in nih chuanin Abrahama thlah, thutiam anga roluahtu tûrte in ni.” (Galatia 3:29, NIV).

### Hriat Zui Atân

“Lalpa kawng zawh lo va, ringtu âiawhte inkhâwmpui thu tih tlûknate nêna inrem taka kal fîmkhur hlê a nih loh chuan, mawhphurhna leh hun remchâng a neih tam zawh poh leh, a thiltih sual chu a nasa ting mai ang.”—Ellen G. White, Tirhkohte Thiltih, p. 177.

### Mahni Nun Nêna Dawh Zawm Tûr

#### Sabbath

- Chhiar Tûr: Rom 4:16
- Engtin Nge I Ngaih? tih huam chhûng thu kha chhiarin, zawhnate chhâng ang che. Tûn kâr zirlâi hian thupui hrang hrang: hnam dang ngaihtheih lohna te, chanchin tha hmalâkna te, dân zâwma chhandam nih tumna te, kohhran chhûnga nihna chuh te, leh thil dangte pawh a huam tel a. Zirtîr tharte leh kohhran rawngbâwlna nun hi i bihchian poh leh, harsatna awmte chu i hrechiang ting mai ang. Khatih lâia harsatna an hmachhawn lian ber chu hnam dangte ngaihtheih lohna leh thurochhiah chungchângte a ni maithei. Tûnlâi pawh hian chutiang deuh tho chu niin i hria em? Mahse, engtin nge chû chu kan hnâwl hret hret zêl? Mi dangte an nihna dik tak anga kan hmuh theih nân kan thinlung leh rilru lamah eng danglamna nge kan neih ngêi tûra i ngaih?

#### Sunday

- Chhiar Tûr: Sam 22:27, 28
- Bible Thawnthu chhiar la, Thawnthu Atangin tih huam chhûnga zawhnate hmangin, zirna kaihruai ang che. He thu hi kohhran nihna dik tak enna niin, Krista rawngbâwlna hlen tûra thawha harsatna leh dâlna chinfel ngâi enna a ni.
- Engtin nge Thuthlung Thar huna kohhran beihna leh inbiaknate angte kha, in chenna lam khawvêlah pawh in hriat ve thin? Engtiang kawngtein nge hei hi khawvêl puma mihringte harsatna a ni ve tho? Koh kan nihna anga kan hlen tûr hnâ thupuia kan neih theih nân khata rorêl inkhâwm atang khân eng nge kan zir chhuah theih ang? He thu atang hian Pathianin eng nge zirtîr che tum nia i rin? 

#### Thawhtanni

- Chhiar Tûr: Tirhkohte 15:10, 11
- Chângvawn thu hian mi tin tan chhandamna kawng chu thuhmun a ni tih uar takin a sawi a. Krista tana rawng bâwlnaah hian “Anni leh keini” tih hi a pumpelh theih tak tak loh. Ringtute an awm lâiin, ring lotute pawh an lo awm ve zêl tho va. Chûng mite kan en dân tûr chu Pathianin min chhandam dâna innghat a ni tûr a ni. Pathian khawngaihna tarmit hmangin khawvêl mite chu harsatna hrang nei, mahse, tuam dam theih tûr angin kan hmu thei. Krista zawnga lo kalte chanchin i ngaihthlâkin, engtin nge i lo dawnsawn tlângpui thin?

#### Thawhlehni

- Chhiar Tûr: Genesis 12:3
- Thu Êng chhûng thute chhiarin, an thu pawmpui ve thei lote hriat tum ang che. Chutihlâiin, Kristian nuna thil lo tih than tangkâi takte leh ‘thurochhiah’ thenkhatte danglamna hrilhfiah la. Mi tin hian tih duhzawng leh ngaihtheih loh chu kan nei deuh theuh a, mahse, engtin nge chûng chu kan en khûm a, bote zawn hnâ chu thupuia kan neih theih ang? I ngaihhaih liam hauh loh tûr ngaihtheih loh thilte leh tih duhzawng thenkhat chu engte nge ni hlawm?
- Krista hnêna mite i hruai thlen theih nâna mahni thil tih duh zawngte sira hnâwl tute nge hriat i neih? Engtin nge an tih?

#### Nilaini

- Tûn kâr zirlâia Thu Pawimawh hian ringtute leh ring lo, chanchin tha thuchah la hre ve lote inlâichînna a târ lang a. In chenna lam khawvêl ram thima Krista thuchah puanga chhuak mai tûr mi thahnem takte hnêna thuchah sawi tûr i lo ni ta a. An hnêna hriattîr makmawh tûra i ngaih Bible châng pawimawh panga thlang ang che. I tâna châng pawimawh bîk, mahni mimal Chhandamtua Krista la pawm lo i thian hnêna sawi tûr thaa i ngaih chu chhinchhiah la. Mi dangte hnêna Pathian khawngaihnaa chhandamna mimal nuntawng hmanga kawng hawnsak tûr chein tawngtâiin dîl ang che.

#### Ningani

- Chhiar Tûr: Rom 9:8
- Tûn kâr zirlâi hian mi thahnem tham tak chhandamna atana thawktute thawh rah chungchâng a târ lang a. Khâng mite tan khân awmzia nei viau lo se chuan khatiang harsatna kha a chhuak lêk lo tûr. Tûna in kohhranin harsatna a hmachhawn mêk, Thuthlung Thar kohhran pawhin a lo hmachhawn tawh chu chu ngaihtuahin, eng thil tangkâi tak nge i tih theih ang? Paula leh Barnaba, Jakoba leh Petera te tana harsatna chinfelna kawng khat chu rawngbâwlna thupuia neih zêl chu a ni. Thumal 50 hmanga in kohhran rawngbâwlna chungchâng sawi tûr ni dâwn la, eng nge i sawi ang? Thil dik nia in hriat leh in rin chu behchhanin, rawngbâwlna thu ziak la, i hmuh nawn fo theih tûrin Bible kârah i zep tha dâwn nia.

#### Zirtawpni

- Chhiar Tûr: Galatia 3:29
- He thawnthu hi chhiar la, Isua unaupa Jakoba leh Petera hmêl landân tûr âwm leh, thian thar Paula leh Barnaba-te hmêl tûr âwm pawh suangtuah ang che. Ringtute rorêl inkhâwmpuia lo tel deacon te, leh upate kha ngaihruat la. Thenkhat kha chu hun puma rawngbâwltu te, dâwrkâi te leh hnathawh mumal nei lo, Kristian lo ni vete pawh an ni ang. ‘Bible’ pawh a la awm lo va, miten lehkhathawn an ziak thîn a, thil thleng leh hman lâia thleng tawhte pawh an inhrilh a. Khatih lâi kohhran leh tûnlâi kohhran hi a dang teh chiam lêm em? Engtiang kawngtein nge a la thuhmun tho dân?