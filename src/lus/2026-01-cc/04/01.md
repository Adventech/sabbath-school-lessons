---
title:  Thutak leh Nangmah
date:   17/01/2026
---

> <p>Chângvawn</p>
> “Nimahsela, mi pakhat a hming Anania, a nupui Saphiri nên an awm a; Anania chuan ram a hralh a, a nupui hriatin a man a then a zêp ta a; tin, a then a rawn keng a, tirhkohte ke bulah chuan a dah a” (Tirhkohte 5:1, 2).

### Chhiar Tûr
Tirhkohte 4:32–5:11

### Zir Zauna
Tirhkohte Thiltih, bung 7

### Thu Êng

“Anania leh Saphiri te chungchâng thu-ah hian Pathian lakah dâwt sawina chu rang taka hrem a ni a. Hetiang sualna ang hi a hnu lama kohhranah pawh tih nawn a ni a, keini hunah pawh hian hetiang ang hi a la ni fo. Amaherawhchu, Pathian duh lohna entîrna chu tihlan nghâl mai ni lo mah sela, tirhkohte hun lâi ang bawk khân, a mithmuhah chuan he sualna hi a la nêp chuang lo. Vaulâwkna chu pêk a ni ta; he sualna hi Pathianin a huatzia chu amah ngêiin a lo tilang chiang ta a, chuvângin, vervekna leh duhâmnaa inpête chuan an thlarau chu an tichhia a ni tih an hre tûr a ni.”—Tirhkohte Thiltih, p. 67.

### Engtin Nge I Ngaih?

Eng nge i ngaih dân—Y (yes) or N (no)?

- Zirlâi pakhatin entawn lovin tha takin a ti.
- Thutak hi tih dân tha ber a ni reng.
- Infiam mi thil dik lo va tî chu na taka hrem tûr a ni.
- Rinawm zêl hi a fuh.
- Rinawm ve ve loh chuan thian tha tak a nih theih loh.
- Ngâwi reng chungin dâwt sawi a nih theih tho.

### I Hria Em?

“Pathian chuan chanchin tha puan darhna tûr chuan a mite thilpêkte leh an rawngbâwlna chu a mamawh a. Thawhlâwmte leh sâwmapakhatte hi Lalpa hnathawhna tûra sum hnârte chu an ni. Mihringte hnêna sum leh pai a kawltîrnaah hian Pathian chuan sâwmapakhat chu a hauh a. Hei âia tam pawh hi a duh chuan an pe thei a ni. Amaherawhchu, Thlarau Thianghlimin an rilru a tihharh a, eng emaw zât pêk tûra thu tiam a nih tawh hnuah chuan, thu tiamtu chuan chutianga hlân tûra tih tawh chu lâk kîr leh theihna dikna a nei tawh lo. Mihringte hnêna thutiam pawh hlen ngêi a tûl si chuan Pathian hnêna thutiam phei chu hlen ngêi a tûl lehzual dâwn lâwm ni? Mihringte nêna ziaka inremna thutiam mah hlen ngêi a tûl si chuan chhia leh tha hriatna atang ngêia thutiamte chu a tûl lo bîk dâwn em ni?”—Tirhkohte Thiltih, pp. 65, 66.

### Bible Thawnthu

“A ringtu mipuite chu rilru hmun khat leh ngaihtuah hmun khatin an awm a: an zînga pakhat mahin an sum neih, ‘Ka ta bîk a ni,’ an ti lo; thil zawng zawng an intâwm zâwk thîn. Tirhkohte chuan âwihawm takin Lal Isua thawh leh thu an hriattîr thîn a; an zaa chungah khawngaihna nasa tak a awm a. An zîngah pawh tlachham tu mah an awm lo; ram te, inte nei apiangin an hralh a, an thil hralhte chu a man an rawn keng a, tirhkohte ke bulah an dah thîn a; an châkkhâi daih tâwk theuhvin an sem theuh thîn a.

Josefa, tirhkohten Barnaba an tiha chu (chumi hming awmzia chu, “Thlamuanna Fa” tihna a ni a,) Levia chi, Kupra thliarkâra mi a ni a, a lo neih chu hralhin a man a rawn keng a, tirhkohte ke bulah a dah ta a.

Nimahsela, mi pakhat a hming Anania, a nupui Saphiri nên an awm a; Anania chuan ram a hralh a, a nupui hriatin a man a then a zêp ta a; a then a rawn keng a, tirhkohte ke bulah chuan a dah a.

Nimahsela, Peteran, “Anani, Thlarau Thianghlim bum tûr leh, ram man a then zêp tûrin engati nge Setanan i thinlung a tihkhah le? A awm chhûng zawng khân i ta a ni reng lo vem ni? I hralh hnû pawh khân i thu thuin a awm lo vem ni? Enga ti nge hêng thu hi i rilrua i ngaihtuah? Mihring bum i ni lo ve, Pathian bum i ni zâwk e,” a ti a.

Anania chuan chûng thu chu a hriat ia a tlû a, a thi ta a; a hria apiangin an hlau ta êm êm a. Tlangvâlhote chu an tho va, an tuam a, an zawn chhuak a, an phûm ta a.

Dârkâr thum lâi emaw chinah chuan a nupui chu, thil awmzia chu hre lovin a lût a.

Peteran a hnênah, “Mi hrilh rawh, ram chu heti zât chauhvin maw in hralh?” a ti a.

Ani chuan, “Aw, heti zât chauh hian a ni,” a ti a.

Peteran a hnênah, “Engati nge Lalpa Thlarau fiah nân in inthurual ni? Ngâi teh! I pasal phûmtute kephah chu kawngka bulah a lo awm ta, nang pawh an zawn chhuak ang che,” a ti a.

Thâwklehkhata’n a ke bulah chuan a tlu ta nghâl a, a thi ve ta a; tlangvâlhote chu an lo lût a, ani chu thiin an rawn hmû a, an zawn chhuak a, a pasal kiangah chuan an phûm ta a. Kohhranhote zawng zawng leh chûng thu hria apiangte chuan an hlau ta êm êm a.” (Tirhkohte 4:32–37; 5:1–11, NIV)

### Thawnthu Atangin

Bible Thawnthu hi chhiar la, hêng zawhnate hi chhâng ang che:

Tirhkohte 4:32–35

Kohhran hmasa huna eng thil khân nge i rilru han dek deuh ber? Khatih hun lâia mite khawsak phung ang ziarângte kha nunpui tûrin kohhran hian eng nge a tih ngâia i rin?

Tirhkohte 4:36, 37

Barnaba khân ram hralhin, “a man chu tirhkohte ke bulah a dah” tih kha chhinchhiah la. (Ringtu dangte pawhin an ram hralh man chu an ti ve a ni, châng 35 en la.) Tawngkam dang chuan, a tûl dân ang anga hman atan a pe a ni. Tirhkohte hnênah, “Pathian lalram din nân he sum hi khawiah nge mamawh a nih in hria a; nangmahni ring tâwkin in ke bulah ka dah e,” an ti a ni ber. Chutiang rilru pu chunga pêk leh, Anania leh Saphiri te pêk ve dân danglamna kha khaikhin teh.

Tirhkohte 5:1–11

He thawnthua i thin han tithawng ber chu eng nge ni? Eng vâng nge?

### Thu Pawimawhte

“Chuti chauh pawh a ni lo va, Lalpa ropuina tûr leh kan inpeihzia entîr tûra a rawng kan bâwl he khawngaihna thu-ah hian kan hnêna khaw fang ve tûra kohhranho pâwlte ruat ve rêng a ni bawk a. A rawng kan bâwl he thilpêk kawngah hian tuman min dem lohna tûrin kan fîmkhur a; Lalpa ngaih chauhvah ni lovin, mihring ngaih pawha thil mawi kan ngaihtuah lâwk thîn a ni.” (2 Korinth 8:19–21, NIV).

“LALPAN ram a pêk che u in awmnaah in unaute zîngah rethei an awm chuan in unau retheite lakah chuan in rilru tikhauh suh ula, kawm hek suh u,” (Deuteronomi 15:7, NLT).

“Mi rethei khawngaih chuan LALPA a pûktîr a ni a, A thiltih that chu a rûl ang!” (Thufingte 19:17, NLT).

“In rilru putzia chu tangka ngâinatna tel lo ni rawh se; in thil neih chhun chungahte chuan lungâwi rawh u; amah ngeiin, ‘Engtikah mah ka thlahthlam tawp lo vang che a, kal pawh ka kalsan tawp lo vang che,’ a ti si a.” (Hebrai 13:5, NLT).

“Isuan a hnênah, ‘Tha famkima awm i duh chuan, kal la, i neih chu hralh la, pachhiate hnênah pe rawh; chutichuan, vânah ro i nei ang; tin, lo kal la, mi zui ang che,’ a ti a.” (Matthaia 19:21, NLT).

### Hriat Zui Atân

“Sum leh paia mihringte malsâwm thîntu chu Pathian a ni a, a hnâah hmasâwnna an neih theih nân hetiang hian mal a sâwm thîn a ni.”—Ellen G. White, Tirhkohte Thiltih, p. 66.

MAHNI NUN NÊNA DAWH ZAWM TÛR:

#### Sabbath

- Chhiar Tûr: Hebrai 13:5
- Engtin Nge I Ngaih? tih chhûnga zawhna i chhânnate kha ngaihtuah la. I chhânnaah zaa zain ka chiang bal i tihte chu thâi bial hnan la. “Yes” or “No” hmanga i chhân, i chian chiah si lohte chu a hnuaiah thâi zêl ang che.

#### Sunday

- Chhiar Tûr: 2 Korinth 8:19–21
- Bible Thawnthu huam chhûnga hêng ang: rinawmna te, vervekna leh thilpêk chungchâng zirtîr nia i hriatte chu a hnuaiah thâi rin zêl la. A thu atang hian rinawmna chungchâng eng nge kan zir chhuah theih ang?
- Vervêkna chungchâng eng nge kan zir theih ang?
- Thil pêk chungchâng eng nge kan zir theih?

#### Thawhtanni

- Chhiar Tûr: Tirhkohte 5:1, 2
- Chângvawn chhiar la, hêng zawhnate hi chîk takin ngaihtuah ang che:
	- Anania leh Saphiri te nupa kha an thil neihte hralh a, a man chu tirhkohte ke bula dah tûr ngiat an ni em?
	- Eng thil sual chu nge an tih?
	- A sualna khân khatiang hremna kha a phû em? Eng nge i ngaih dân?_

#### Thawhlehni

- Chhiar Tûr: Deuteronomi 15:7
- Thu Êng tih chhûnga Ellen White-i thu ziah târ lan hma chiah thu hi chîk takin ngaihtuah teh:
- “Chiangkuang lo leh duhdah takin thutak chu sawi mai mai ni suh se. Thutak, tha taka sawi thin hi nundân phunga neih ni rawh se. Mahni hmasialna avânga thutak pawh dik lo taka lâkkâwi mai maina hian rinna a tichhe thîn a ni. “Chutichuan, in kâwng chu thutaka hrêngin ding rawh u.” Ephesi 6:14. Thu dik lo sawitu chuan a thlarau chu dâwrpuiah tlâwm takin a hralh a ni. A dik lohna chu rei lo tê atan a chhawr pawh a ni thei a; dik taka a tih chuan dik lo taka a tih âi chuan a sumdâwnna chu a hlâwk lo zâwk ni pawhin a hria a ni thei e; mahsela, tû mah a rin loh hun a lo awm mai dâwn a. Dik lo taka a tih thin avângin mite thusawi pawh a ring thei tawh thîn lo a ni.”—Tirhkohte Thiltih, p. 67.

#### Nilaini

- Thu Pawimawh tiha Bible châng târ lante kha chhiar la. Châng tina a sawi tum tak chu hriat tum ang che. Tichuan, hêng chângten an târ lan thupui chu i ziak chhuak dâwn nia.

#### Ningani

- Chhiar Tûr: Thufingte 19:17
- Kei hi engang taka rintlâk nge ka nih? Engtin nge mi dangten keimaha rinna an nghah hi ka châwm puitling chhoh zêl ang? Engtin nge Pathian ka rinna ka chher ang? Engtin nge Pathianin min rinna hi ka châwm puitlin ang?

#### Zirtawpni

- Chhiar Tûr: Matthaia 19:21
- Massachusetts Institute of Technology (MIT) dean of admissions, Marilee Jones-i chu a bâng a. A bân chhan chu, kum 28 kal ta a he department-a a luh theihna tûra a lehkha pawimawh (résumé) theh luh kha a dik tâwk loh vâng a ni. A document lama a lan dân chuan Jones kha, New York zirna in hmingthang tak tak: Albany Medical College, Union College leh Rensselaer Polytechnic Institute atanga graduate a ni. Mahse, a nihna takah chuan, ani kha Rensselaer-ah kum khat chhûng chauh part-time student a ni si a ni!
- Pi Jones-i chuan MIT website-ah heti hian thu a chhuah ta a ni: “Kum 28 kal ta a MIT ka dîl khân ka degree dik lo takin ka târ lang a, tûna ka hna thawk tûra ka dîl pawhin ka document tidik tûra huaisenna ka nei si lo. Hei hi pawi ka ti takzet a, MIT huang chhûnga awmte leh pawn lama min tantute leh min lo ring vetute bâkah, hamthatna dang min petute pawh ka tih beidawn avângin pawi ka ti êm êm bawk a ni,” tiin.
- Pi Jones-i chuan kum 1997 khân dean of admissions hnâ chelhin, a thawhnaah chuan mi chungchuang anga ngaih a ni. Lehkhabu chi hrang hrang a ziak nual a, chûng zîngah chuan: Less Stress te, More Success tihte pawh a tel. Hetiang hian a ziak bawk: “Eng emaw châng chuan rinawm hi a harsa thîn a, a chhan chu khawi emaw lâia bumna ti tûra thlêmna vâng a ni ber ang. Mahse, ‘thil thleng chu a thleng tawh’ tih hre reng la, kan thil pêk chhuah tawh chu kan chungah a lo lêt leh zêl thîn a ni.”*
- Heti hian han inzâwt teh:
	- Pi Jones-i chanchin atang hian thil zir chhuah ngêi tûr ka nei em?
	- Keima nunah hian hrehawmna min la thlen leh thei tûr tihsual ka lo nei tawh em?
	- Engtin nge eng mah zêp lova ka nun theih ang? 

_*Tamar Lewin, “Dean at MIT Resigns, Ending a 28–Year Lie,” New York Times, April 27, 2007._