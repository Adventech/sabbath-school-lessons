---
title:  Thiltihtheihna. Chhelna. Thiltum.
date:   24/01/2026
---

> <p>Chângvawn</p>
> “Miin keimah avânga an hau che u a, an tihduhdah che u a, dâwta sual tin rênga an hêk hunah che u, in eng a la thâwl ang” (Matthaia 5:11).

### Chhiar Tûr
Tirhkohte 5:12–6:7

### Zir Zauna
Tirhkohte Thiltih, bung 8, 9

### Thu Êng

“Juda hnam hruaitute chuan Ama hnam thlante tana Pathian thiltum chu an lo tifamkim thei ta lo. Thutak kawltute chuan Lalpan an laka a beisei chu an lo rinawm loh san ta, chuvângin Pathian chuan a hna thawk tûrin mi dangte a lo thlang ta a. Hruaitu mitdelte chuan an thurin duh êm êm thin tihbo tumtute chu an haw ta hlê mai a, thinrimna dik nei nia an inngaih tlat avângin theihtawpin an bei ta a ni. Thu chu an hrethiam zan kher lo thei a ni tih leh, Pathian Lehkha thute chu an hrilhfiah dik lo mai thei tih leh, an bel dik lo mai thei a ni tih pawh an ngaihtuah duh lo. Ngaihtuahna hloh thaktute angin thil an ti a.”—Tirhkohte Thiltih, p. 70.

### Engtin Nge I Ngaih?

A hnuaia thute hi chhiar la, i pawmpui emaw, pawm lo emaw, i ngaihdân chu nambar-in chhâng teh: 1= Pawm thlap, 2= Pawm, 3= Pawm lo, or 4= Pawm lo hulhual:

- Engtik lâi pawhin mi dangte hnêna Isua ka hriatna chungchâng sawi tûrin ka inring tâwk reng.
- Engtik lâi pawhin mi dangte hnêna Pathian thu sawi nuam ka ti reng.
- Ka that vena lâi leh tanpui ka ngaihna lâi ka inhria.
- Engang boruak hnuaiah pawh, ka thian Kristian ni ve lote lam pawhin Pathian ka hmangaih tih an sawi thei zêl thîn.

### I Hria Em?

“Tihduhdahna leh inhauhna chuan khawvêl thiante chu thentîr mah sela, Krista hmangaihna ata chu a thentîr ngâi lo. Thutak avânga hauhna tuartu chu thlêmna thlipuiin a beih vêl lâi ang khân a chhandamtu chuan nasa takin a hmangaih reng a ni.”—Tirhkohte Thiltih, p. 75.

### Bible Thawnthu

“Puithiam Lalber leh a thiante zawng zawng an lo thawk a (chûng a thiante chu Saddukai pâwl an ni a,) an îtsik êm êm a, tirhkohte chu an man a, vântlâng tân inah an khung ta a. Nimahsela, zânah Lalpa vântirhkoh pakhatin kawngkharte chu a rawn hawng a, a hruai chhuak a, ‘Pathian biak inah va ding ula, mi hnênah hêng Nunna thu zawng zawng hi va sawi rawh u,’ a ti a.

Chû thu chu an hriatin khawvâr hun lâi vêlin Pathian biak inah chuan an va lût a, an zirtîr ta a.

Nimahsela, Puithiam Lalber leh a thiante chu an lo kal a, rorêltuho leh Israel thlahte upaho zawng zawng an ko khâwm a, tirhkohte chu rawn hruaitîr tûrin tân inah chuan mi an tîr a.

Nimahsela, tiangkengtute chu an va kal a, tan inah chuan anni chu an hmu si lo; tichuan, an kîr leh a, “Tân in chu him taka inkhârin, a vêngtute pawh kawngkhâr bulah dingin kan hmu si a; Nimahsela, kan han hawng a, a chhûngah tu mah kan hmu si lo!” tiin an hrilh a.

Pathian biak in hotu leh puithiam lalten chûng thu chu an hriatin, “Hêng hi eng ti takin puang ang maw?” tiin an thu-ah chuan an mangang ta êm êm a.

Mi pakhat a lo kal a, an hnênah, “Ngâi teh u, tân ina mi in khungte khân Pathian biak inah dingin mi an zirtîr ka ti!” tiin a rawn hrilh a.

Tichuan, hotu chu tiangkengtute nên chuan an va kal a, vântlâng an hlauh avângin tlang takin an rawn hruai a, chutilo chuan lunga den an hlau va. An rawn hruai thlen chuan rorêltuho hmaah chuan an dintîr a. Puithiam Lalber chuan an hnênah, “He hming hian zirtîr loh tûr kan tih tlat tawh che u kha; hre rawh u, in thu zirtîrin Jerusalem khua in tihkhah vek tawh hi, chu mi tihhlum bul chu tumtîr min tum a nih hi le,” tiin a chhâl a.

Nimahsela, Petera leh tirhkohte chuan, “Mihring thu âiin Pathian thu kan zâwm zâwk tûr a ni,” an ti a, an chhâng a. (Tirhkohte 5:17–29, NIV)

### Thawnthu Atangin

Engati nge sâkhaw hruaitute kha “îtsîknaa an khah”? Hetiang rilru hi nangma nunah a awm ve em? Awm ta se, engtin nge?

Tirhkohten, “Mihring thu âiin Pathian thu kan zâwm zâwk tûr a ni!” tiin an sawi. He thu behchhan hian, Pathian thupêk chu engte nge ni rêng le? “Mihringte thupêk? Chu eng nge ni ve thung?

Eng harsatnate nge tirhkohten an hmachhawn? Engtin nge Pathianin a chinfelsak? Hei hian Pathian chungchâng eng nge a hriattîr che?

Harsatna an hmachhawn tirhkohte chhân lêtna chu eng nge ni? Keima nuna harsatna lo thlengte hi chutiang chuan ka lo hmachhawn ve tho em?

Harsatna ka hmachhawn chin felna tûrah, vawiin atanga hun lo kal zêl tûrah tih dân danga ka tih dân tûr kawng khat chu eng nge ni ang?

### Thu Pawimawhte

“Pathianin hlauhna thlarau min pe lo va, thiltihtheihna leh hmangaihna leh rilru fel tak neihna thlarau min pe zâwk si a. Chutichuan, kan Lalpa thu hriattîrna chu zahpui suh la, kei, ama mi tang pawh hi mi zahpui hek suh ang che. Chanchin Tha avânga hrehawm hi Pathian thiltihtheihna angzia ziain mi tuarpui zâwk ang che. Ani chuan kan thiltih angte ni lovin, ama ruat leh khawngaihna ang zâwkin min chhandam a, kohna thianghlimin min ko bawk a; chu khawngaihna chu leilung pian hmain Krista Isua-ah chuan min pêk a ni tawh,” (2 Timothea 1:7–9, NIV).

“Amahah chuan engkim siam a ni a, vâna awmte, leia awmte nên siam a ni,” (Kolosa 1:16, NLT).

“Kan hrehawm nêp tak, tûn mit khap kâr chhûng chauhva awm tûr hian ropuina nasa tak chatuan atan min siamsak nasa tulh tulh a ni; thil hmuh theihte hi en lovin, thil hmuh theih lohte chu kan en zâwk si a; thil hmuh theihte chu rei lo tê atan a ni a, thil hmuh theih lohte erawh chu chatuan atan a ni si a,” (2 Korinth 4:17, 18, NIV).

“Chuti chauh chu ni lovin, kan hrehawmnaah pawh lâwmin i awm ang u, hrehawmna chuan chhelna a siam a, chhelna chuan hriat fiahna a siam a, hriat fiahna chuan beiseina a siam tih kan hre si a” (Rom 5:3, 4, NIV).

“‘Nangni lama ka rilru putzia chu ka inhre si a, in hun hnuhnung tawpah chuan beiseina pe tûr che uin, thil tha lo ni lovin, thatna ka ngaihtuah asin!” (Jeremia 29:11, NIV).

### Hriat Zui Atân

“Krista avânga tihduhdahna lo tuar tawhte chakna thurûk chu eng nge ni le? Pathian nêna inzâwm tlatna, Thlarau Thianghlim leh Krista nêna inzâwm tlatna hi a ni.”—Ellen G. White, Tirhkohte Thiltih, p. 75.

### Mahni Nun Nêna Dawh Zawm Tûr

#### Sabbath

- Chhiar Tûr: 2 Korinth 4:17, 18
- Tirhkohte 5-ah chuan, “mipa leh hmeichhe tam zâwkte chuan Lalpa an ring ta zêl a” tih kan hmû (Tirhkohte 5:14, NIV). Krista hming an tan tlat avângin tirhkohte chu tantîr leh vuak an ni chungin, mipuiten Krista ringin an pawm zêl tho a ni. Eng nge a chhan?
- Engtin Nge I Ngaih? tih chhûnga zawhna chhânna tûr i ngaihtuahin, miten Krista ringa an pawmna chhan ber ni tûra i ngaih chu eng nge ni? I chhânna sawi fiah la.

#### Sunday

- Chhiar Tûr: Rom 5:3, 4
- Bible Thawnthu tih chhiarin, Thawnthu Atangin tih chhûnga zawhnate hmangin zir la, zirtîrte hmangaihna leh Pathian an rinngamna a lo thûk tial tial a, vuak an tuar chung pawh a “chu hming avâng chuan mualpho tuar tlâka ruat an nih avânga lâwm hlê” (Tirhkohte 5:41, NIV) chunga an chhuah tak thute pawh ngaihtuah ang che. An testimoni khân tûnah hian nangmahah eng angin nge huhâng a neih?

#### Thawhtanni

- Chhiar Tûr: Matthaia 5:11
- Mi thenkhat chuan Matthaia 5:1–12 thu hi rinna rilru puthmang “tûr” angin an sawi thîn. Tûn kâr zirlâi Chângvawn hi khatiang Isua thusawi kharna thu kha a ni. Tuten emaw ‘Felna avânga tihduhdah tuar’ an nih avânga malsâwmna lo thleng engte nge hmuh i lo neih ve tak? In class-ah i sawi dâwn nia.

#### Thawhlehni

- Chhiar Tûr: Tirhkohte 6:1–7
- Thu Êng chhûnga Tirhkohte Thiltih bu thu lâk chhuah kha chhiar la. An tâna Pathian thil tum leh ruahman hnartute chungah eng nge thleng tûra i ngaih? Mahni theihnate hriaa Pathian hnâ atana hmangtute hi engtin nge ni thung ang? Eng theihna leh thiamnate nge i neih?

#### Nilaini

Thu Pawimawhte tih chhûnga Bible chângte i chhiarin, a khawi chuan nge i thinlung han khawih deuh bîk? Enga ti nge chû châng chu i tûnlâi nun nên inhmeh deuh riauva i hriat?

#### Ningani

- Chhiar Tûr: 2 Timothea 1:7–9
- Thil dik i tih avânga tute emaw nuihsawh/sawisêl i tawng tawh ngâi em? Thil dik ti tûr hian huaisen a ngâi a, buaina leh harsatna intawng buak pawh thil awm thei a ni. Tha lo taka min titute ngâidam tûrin chakna a ngâi. He huaisenna leh chakna hi Pathian atanga chhuak a ni. Hausak leh hmingthan lam pawh a ni lo. Changkân leh hmêlthat lam pawh a ni chuang lo. Ringtute nuna lo chêng thîn Thlarau Thianghlim mawlh chu a ni ber mai! Engtin nge chû chakna tui hnâr chu i dâwt theih ang? Pathian chakna chu i dawn zui zêl theih nân ni tinin eng thilte nge i tih zui zêl ang?

#### Zirtawpni

- Chhiar Tûr: Kolosa 1:16; Jeremia 29:11
- Thinlung zawng zawnga Pathian kan zawnin, eng thil dik nge kan tih ang tih emaw, eng thil tum neiin nge kan chet ang tih enmaw lungkhuam a ngâi lo, amahin a lo lang zui mai zâwk thîn. Mahse, chutiang ni tûr chuan, kan thinlung leh rilrute hi A chakna hnâr: Thlarau Thianghlimin a khat hmasa tûr a ni. Pathian chakna rinchhan lehzual tûrin eng nge i tih belh ngâi? Engtin nge thupui bera i neih theih ang?