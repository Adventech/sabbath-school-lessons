---
title:  Mi Tlêm Zâwkte Chawkphûrin
date:   21/03/2026
---

> <p>Chângvawn</p>
> “Pathianin Paula kutin thilmak namên lo tak a tihtîr a; chutichuan, a taksa ata inhrûkna puante emaw, fênthuah te emaw damlote hnênah an rawn keng a, an nate a reh thîn a, an kawchhûng ata ramhuaite pawh an chhuak thîn a” (Tirhkohte 19:11, 12).

### Chhiar Tûr
Tirhkohte 19–20:1

### Zir Zauna
Tirhkohte Thiltih, bung 27; 28

### Thu Êng

“Inngâitlâwm leh zirtîr theihna rilru an neih tlat avângin hêng mite hian buh sengna hmuna thawktute anga kal chhuak tûrin hriatna an lo nei tawh a. Kristiante tâna entawn tûr zirlâi hlu tak chu an lantîr a. Zirtu dinhmuna awm tûrin mahni an inrintâwk lutuk avângin mi tam takte chu nun dân tha leh duhawm lamah hian hma an sâwn chak lo thîn a ni. Pathian thu hriatna nasa tak an neih avângin an lungâwi tâwk a. An rinna leh an lo tih thin dân chu thlâk an duh lo va; chuvângin êng ropui zâwk hmu tûr pawhin eng mah an ti duh lo.”—Tirhkohte Thiltih, pp. 253, 254.

### Engtin Nge I Ngaih?

“Mi zawng zawng hi i tihlim vek reng thei ngâi lo,” tia an sawi hi i hre tawh ngâi em? Mipui zîngah chuan, engtik lâi emaw chuan nangmah hmangaihtu leh hawtu che an awm ve zêl ang a. I thutlûkna siam mak leh âwm lo ti taka ngâitu pawh an awm lâiin, hla tak atanga lo ngâisâng ru viau che pawh an awm tho dâwn a ni. Chutih rualin, thil hi inchawih lo riau va hriat châng pawh a awm ang! Tute emaw chuan do rawn ta vek chea ngaih chângte i tawng tawh em? En bîk deuh chea hriat châng te? Chutiang chu eng nge a chhan ni tûra i ngaih?

### I Hria Em?

“Krista zuitute chu thahnemngâi taka finna zawngtu an nih phawt chuan an la hriat ngâi miah loh thutak khurpuiahte chuan hruai an ni ang. Pathian hnêna inpumpêkte chu Pathian kuta kaihhruai a ni ang. Mi hnuaihnung tak leh thilpêk pawh dawng lo a ni thei e, mahse, hmangaihna leh rinna thinlung nêna Pathian duhzawng a hriat ang chu a zâwm phawt chuan a thiltihtheihhnate chu tihthianghlim, tihropui leh tihchak a ni ang a, a theihnate chu tihpun a lo ni ang. Vân lama finna zirlâite a lo khawlkhâwm zêl ang a, thupêk thianghlim tak chu a hnênah kawltîr a ni ang. Pathian châwimawina tûrin a lo nung thei tawhin, khawvêl tan malsâwmna a lo ni thei bwk ang.”—Tirhkohte Thiltih, p. 254.

### Bible Thawnthu

“Chûng lâi vêl chuan Kawng avâng chuan mi buai namênin an buai ta lova. Mi pakhat, a hming Demetria, tangkarua chhera tangkaruaa Diani lem siamtu chuan, a siam thiamte hnênah inhlawhfakna tam tak a pe thîn a; chu mi chuan anni chu a ko khâwm a, an hnathawh ang thawktute nên; an hnênah, “Pûte u, he hnâ hi kan hausakna a ni tih in hria e.

Hetah Ephesi khua chauhvah hian ni lovin, Asia ram khawvêl zawng zawng thâwah pawh he Paula hian,‘Kuta siam pathiante hi pathian an ni lo,’ tiin mi tam tak a thlêmthlû a, a pakaitîr zo tawh a ni tih nangni ngei pawhin in hmuin in hre bawk a; chutichuan, kan hnathawh a lân ang tih a hlauhawm chauh hi a ni lo va, pathiannu ropui tak Diani biak in pawh hi an rawn ngâi tlâwm ang a, Asia rama mi zawng zawng leh khawvêla miin an biak thin hi, a ropui tehlul nên, a tlâwm ang tih a hlauhawm bawk a ni,” a ti a.

Chûng thu chu an hriat veleh an thinur ta êm êm a, “Ephesi khuaa mi Diani hi ropui tak a ni!” tiin an au va. Tichuan, a khuain an buai ta vek a, Gaia leh Aristarka, Makedonia rama mi, Paula hnungzuitute chu an man a, a rualin ennawm inah an tlânpui chiam a. Paulan mipui zînga luh a tum chuan zirtîr hoten an phal lo va. Asia ram hotu berte zînga thenkhat tute emaw Paula thiante an ni a, a hnênah mi an tîr a, ennawm inah chuan lût lui lo tûrin an thlêm chiam a.

Awm khâwmhote chu an buai a, mi tam zâwkin an inkhâwm chhan pawh an hre lo va, chuvângin thenkhat thu pakhatin an au va, thenkhat thu dangin an au va. Mipui zînga mi thenkhatin Alexandria chu an thiamna thu sawi dân tûr chu an hrilh a, Judaten ani chu mi hma lamah an nam phei a. Alexandria chuan a kutin a zap a, mi zawng zawng hnênah chuan an thiamna thu sawi a tum a.

Nimahsela, ani chu Juda mi a ni tih an hriat veleh, dârkâr hnih lâi aw rual takin, “Ephesi khuaa mi Diani hi ropui tak a ni!” ti hlîrin an au an au va. Khaw lehkhaziaktuin mipui chu a uidaih zawh chuan, “Ephesi khuaa mite u, Diani ropui tak biak in leh vân atanga milem tlâ kha, Ephesi khuaa mite hi a vengtu in ni tih tu nge hre lo awm ni? Chutichuan, hêng thu hi hnial rual a nih loh ahnuin, in ngawi reng tûr a ni, thu dâwn lovin eng mah in ti tûr a ni lo. Hêng mi, heta in rawn hruaite hi, biak in suamhmangte an ni hek lo, kan pathiannû sawichhetu lah an ni hek lo.

Chutichuan, Demetria leh a thian themthiamte pawhin tû lakah pawh thupawi an neih chuan, thupawi sawina inte chu hawn sâ a ni a lâwm, lal âiawhtute pawh an awm a; inchhâl rawh se. Thil dang pawi nei reng in nih chuan inkhâwm pangngâiah an rem ang. Vawiinah bengchhen avâng hian chhâl hlauhawmin kan awm tak hi a bul awm si lovin; chuti chu a ni si a he inkhâwm chhan hi eng mah kan sawi theih dâwn loh hi,” a ti a.

Chutiang thu a sawi zawh chuan awm khâwmhote chu an tîntîr ta a.” (Tirhkohte 19:23–41, NIV)

### Thawnthu Atangin

Demetria kha khatianga Paula chunga a awmna chhan chu eng nge ni? Khawpuia mite khatianga an au chiam chhan kha Paulan engto vin i ring em? Engati nge? Khawpui ziaktuin mipui thinrim a hmachhawn kha huaisen thlâk i ti em? Engati nge? Mipui sosâng a tidaih theih chhan kha eng nge nia i rin?

“Mipui bengchhêng hote khân thil awmzia tak pawh an hre lo” tih a ni a. Khatianga sosâng tûra mi dangte tihdân an zui ve ngawt chhan kha eng nge ni ang?

He thu atang hian mipui nawrna natzia chungchâng eng nge kan zir theih ang?

### Thu Pawimawhte

“Thu ka pê che a ni lâwm ni? Chak tak leh huai takin awm rawh. Hlau suh la, zam hek suh; LALPA i Pathian chu i kalna apiangah i hnênah a awm zêl dâwn a lâwm,” (Joshua 1:9, NIV).

“Petera leh Johana huaizia chu an hmuhin, lehkha thiam lo, mi mawl tak an ni tih an hriatin mak an ti hlê a; Isua hnênah an awm tawh tih an hre ta a,” (Tirhkohte 4:13, NIV).

“Kawngka zîmah chuan lût rawh u; boralnaa kalna kawngkâ chu a zau va, a kawng pawh a zau bawk a, chu mi lama lût chu tam pawh an tam hlê a ni,” (Matthaia 7:13, NIV).

“ ‘In rin duh loh chuan, tihnghehin in awm thuai lo vang,’ tiin ti rawh,’ a ti a.” (Isaia 7:9, NIV).

“Sipai pâwlhovin mi beih tumin mi ep reng mah sela, Ka thinlung hian a hlau lo vang; Ka chungah indona lo chhuak mah sela, Chuti pawhin ka ring tlat ang,” (Sam 27:3, NIV).

“Keima hming avângin mi zawng zawng huat in ni ang; Nimahsela, a tawp thlenga tuar peih piang chu, chu mi ngêi chu chhandamin a awm ang,” (Marka 13:13, NIV).

### Hriat Zui Atân

“Krista zuitu chu, ‘Puitling a, Krista famkimna lenzia tluk a,” (Ephesi 4:13) a than zêl dâwn chuan Nunna Chhang chu eiin, Chhandamna Tui chu a in tûr a ni. Engkimah Pathian thu zirtîrnate chu a ngaihvenin, inring rengin a tawngtâiin, a thawk tûr a ni.”—Tirhkohte Thiltih, p. 255.

### Mahni Nun Nêna Dawh Zawm Tûr

#### Sabbath

- Chhiar Tûr: Sam 27:3
- Tute pawhin beih rawn che ni maia inhriat châng i nei tawh ngâi em? Tlâk tlâina nei lo, thil tihâwm lo takte titû ti anga ngâi che nia inhriat chângte i nei tawh em? A chhan leh vâng chu eng pawh lo ni se, mi tlâktlâi lo tlêm te zînga mi nia inhriat chu a thlamuan thlâk vak lo rêng a ni. Kristian kan nih chuan, kan rinna anga nun leh din ngheh harsatna hmunte pawh i tawng ve tawh a ni mahnâ. Sam 27:3 chuan: “Sipai pâwl hovin mi beih tumin mi ep reng mah sela, Ka thinlung hian a hlau lo vang; Ka chungah indona lo chhuak mah sela, Chuti pawhin ka ring tlat ang,” (NIV) tiin a sawi.
- Mal tan deuh riau vin inhre mah la, dikna tana ding duh mi i ni em? Engtin nge zam lo leh inrinna nei chunga i tih theih ang?

#### Sunday

- Chhiar Tûr: Joshua 1:9
- Tûn kâr zirlâiah hian, hausak tum deuh mai, chumi vânga Paula dodâltûa tang ta mi pakhat kan hmû a. Paulan tû mah a tina ngâi lo. Dik takin, ani k ha chuan hmangaihna leh nun thianghlima nun thu a tlângaupui zâwk a! Kha buaina pawh kha mi pakhat a milim hralh a tlâk hniam vânga buaina chawkchhuaktû tih a ni tih hriatna pawh a nei lo. Dinhmun hlauhawm tak chu a ni. Eng emw châng chuan khawvêl pum hian min do rawn ta emaw tih mai awl tak tûr a ni a, chû pawh chu keini tihsual vâng pawh a ni si lo. Kan tih dik leh tih that vângte pawh a ni zâwk mah ang. Engtin nge i vêl dinhmun a duhawm loh viau lâi pawhin, thil dik ti zui zêl tûra Pathian i rinchhan theih ang?

#### Thawhtanni

- Chhiar Tûr: Tirhkohte 19:11, 12
- Tûn kâr Chângvawn hian Paula hmanga Pathianin mite thatna tûra thilmakte a tihsak chungchâng min hrilh a. Engang hun harsa hnuaiah pawh Paula kha mi inngâitlâwm leh thil dik ti tûra tumruh tak a nih avângin amah hmangin Pathianin thilmakte a tithei a ni. Mite chu tihdam a, mi hlim zâwka siam an ni ta. Rem i tih phawt chuan, i thiante leh kawm thinte tan pawha thilmak tihsakna tûrin Pathianin a hmang thei che tih i ring em? Miten nangmah an hmêlhriat che avânga mi hlim zâwk an nih theih dân tûr chu engtin nge ni ang? Nangma nun avânga Pathian chenchilh nih an inhriat theih dân tûr a awm thei a ngem?

#### Thawhlehni

- Chhiar Tûr: Tirhkohte 4:13
- Ellen White-in Kristiante inngaihtlâwm a tûlzia uar takin a sawi a. Mahni lam âiin Pathian zâwk chu thupuia an neih a ngâi! Mahni lam thupuia kan inneih chuan, thil zuartu eng mah hralh thei ta lo ang kan ni ve mai ang. Pathian hman theih kan nihna tûrin, Ama zirtîr theiha kan tan a ngâi a; chutiang tûr chuan inpawtfan thei deuh nih pawh a ngâi bawk. Thil zir belh tûr hi a awm zêl a, chiang lehzuala manthiam tûr hi a awm reng a ni. Pathianin vawiin hian thil thar a zirtîr theihna tûr chein mahni lam lo inhawng ve deuh ang che.

#### Nilaini

- Chhiar Tûr: Matthaia 7:13
- Eng emaw châng chuan thil dik tih hi a awlsam vak lo. Kawng dik hi a dik lo âia zawh harsa zâwk fê ang te pawhin a lang thîn (Marka 13:13). Mahse, Pathian chuan mahni maia zawh tûrin min ti ngâi lo thung. Ani chu kan hnênah a awm a, min venghimin, kan ke pên tinah min tanpui zêl thîn. Pathianin ti tûra min ngen hlen tûr chuan huaisen ve deuhte pawh a ngâi châwk a. Mi dangte laka danglam bîk ni ngam tûr pawhin huaisen a ngâi thîn. Isua hnênah kan awm tawh a ni tih lantîr zêl tûr chuan Pathian pêk huaisenna kan neih a ngâi. I rinna eng emaw han phatsan dâwn deuh zak zak chângte i nei tawh ngâi em? Ding nghet thei tûra huaisenna chu Pathian hnênah dîl la, i inpêkna anga mal a sâwmsakna che chu hmuh tum thîn ang che!

#### Ningani

- Chhiar Tûr: Isaia 7:9
- A tam lam zînga awm hi a awlsam daih zâwk a. Mi lâr lo tlêm tête zînga awm âi chuan, thian zaho pawmpuia an zînga an tih ang anga awm chu nuam zâwk fê pawhin a lang thei. Thian rual ho zîngah rêng rêng hian, tlêma en dan deuh leh hmuh mawh deuh tuartu hi an awm châwk a. Mi tam zâwkte kalha din chu a khirh a, mahse, tû emaw tal a dinchhuah loh chuan thil hi a awm ngâi rengin a awm dâwn si a ni! Nang, i hmêlhriatte zîngah tû emaw tihduhdah emaw, han ‘bâwl’ rawn deuh emawte an awmin i hria em? Chûng mite thlavâng hauh/tan tûra din chu i ngam em? Chutiang a nih chuan mi tam zâwkte i dodâl a ngâi ngêi thung ang. Chutianga i chet ngam erawh chuan tû nunah emaw chuan danglamna ropui tak i thlensak ngêi dâwn a, i ngam dâwn em?

#### Zirtawpni

- Chhiar Tûr: Marka 13:13
- Pathianin thil pawimawha ding nghet tûrin min beisei a. Pathian nêna in inlâichînnaah, eng thilte nge ngâi pawimawh ber tûra Pathianin a kawhhmuh che? Eng nge dinpui tlâk? Mite hnêna a rawng kan bâwl Pathian ropui, ngilnei leh lâinatnaa khat târ lang tûrin nghet taka i din theih ang?