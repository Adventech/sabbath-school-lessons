---
title:  Piangthar Nih Fiahna
date:   14/02/2026
---

> <p>Chângvawn</p>
> “Ama ropuina leh thatna zâra min kotu, a chanchin hriat avângin a Pathian thiltihtheihnain nunna leh Pathian ngaihsakna lam kawngah chuan thil zawng zawng min pe si a” (2 Petera 1:3).

### Chhiar Tûr
Tirhkohte 12:1–23; 1 Petera; 2 Petera.

### Zir Zauna
Tirhkohte Thiltih, bung 15, 51, 52.

### Thu Êng

“Mahni inphatna nei a, vân chakna chiah rinchhana a awm hnu-ah Petera chuan berâmpu ni tûra kohna chu a dawng a. Amah a phatsan hma khân Krista chuan Petera hnênah heti hian a sawi, ‘I pianthar hunah nangin i unaute tinghet ang che,’Luka 22:32 tiin. Rinnaa lo la kal tûrte tana tirhkohin hnâ a la thawhna tûrah hian, hêng thute hi awmze nei tak leh hnathawhna tûra tangkâi tak an ni. He hna atân hian sualna te, tawrhnate leh simnate chuan Petera chu a lo buatsaih a. A chak lohna a hriat hma loh chuan ringtuten Krista rinchhan an mamawhna chu a hre thei lo”—Tirhkohte Thiltih, p. 460.

### Engtin Nge I Ngaih?

Hetah hian thil mak tih, khawngaihna leh hmangaihna chungchâng thu tlêm a chuang a. A khawi hi nge i rin hmiah chu thâi bial la. Tlêma i rinhlelh deuhte chu a zâwnah zawhna (?) dah zêl ang che.

- a. Thilmak tihte hi ka ring.
- b. Nun tin rêng hi thilmak a ni.
- c. Thilmak hi ringtute zîngah a thleng tam deuh.
- d. Khawngaihna hi man thiam sên theih pawh a ni lo.
- e. Khawngaihnaa chhandam ka nih hi zaa zain ka pawm.
- f. Pathianin mi zawng zawng hi angkhat vekin a hmangaih tih ka ring.
- g. Thlarau Thianghlima khatte chauh hian tihtak zetin mi dangte an hmangaih thei tih ka ring.

### I Hria Em?

Mi thiam tam zâwkte chuan Petera lehkhathawn pakhatna leh pahnihna hi amah ngêiin a ziahte a nih an ring. Asia Minor huam chhûnga chêng Juda Kristian, an rinna avânga tihduhdah tuarte hnêna a lehkhathawn a ni. Lehkhathawn Pakhatna hi thlamuanna leh fuihna thu niin, he khawvêla tawrhna zawng zawng kârah Isuan beiseina a pê tih thuchah a ni. Lehkhathawn pakhatna hi tihduhdahna kâra chhel taka rinawm tûra zirtîrin, a pahnihna chu kohhran chhûnga kalsualna chinfel dân tûr zirtîrna a ni thung.

### Bible Thawnthu

“Chutih lâi vêl chuan Lal Herodan kohhrante zînga tute emaw tihduhdah tumin a kut a lek ta a. Jakoba, Johana unau chu, khândaihin a sâthlum a. Chu chuan Juda-te a tilâwm tih a hriatin, Petera pawh chu man a tum leh zêl a. (Chûng nite chu chhang dâwidim telh loh ni a ni.)

A man hnuah chuan tan inah a khung a, sipai pâwl li, pali theuh zêlin a ven chhâwktîr a; Kalhlen Kût zawhin mi zawng zawng hnênah hruai chhuah a tum a. Chuvângin, Petera chu tan inah chuan a awmtîr rih a; nimahsela, kohhranhovin ama tan, thahnemngâi takin Pathian hnênah an tawngtâisak thîn a.

Heroda chuan a hruai chhuah dâwnin, chu mi zan takah chuan Petera chu sipai pahnih inkârah khaidiat pahnih bunin a muhîl a; a vengtute pawh kawngkhar bulah an awm a, tan in chu an veng a. Ngâi teh, Lalpa vântirhkoh pakhat a kiangah a lo ding a, ripah chuan êng eng emaw a lo êng a; Petera nâkah a bêng harh a, “Tho thuai rawh,” a ti a. A khâidiatte chu a kut ata a tla ta a.

Vântirhkoh chuan a hnênah, “Puan veng la, i pheikhawk bun rawh,” a ti a. Ani chuan chutiangin a ti a. Vântirhkoh chuan a hnênah, “I puan bât tha la, mi zui rawh,” a ti a. Petera chu a chhuak a, a zui ta a; vântirhkoh chêtzia chu atak a ni tih a hre lo va, mumanga a hmuh emaw a ti zâwk a.

Vengtu tawntirh leh a dawttu an pelh hnû chuan pawn chhuahna tûr thir kawngkhâr chu an va thleng a, chu chu an tan a inhawng chawp ta a; an chhuak a, kawtthlêr pakhat an pêl a; vântirhkoh chuan a kalsan ta nghâl a.

Petera chuan a harh veleh, “Lalpain a vântirhkoh a tîr chhuak a, Heroda kuta mi leh Juda mite beiseina zawng zawng ata mi chhandam tih tûnah dik takin ka hre ta,” a ti a.

A inngaihtuah zawhin, Johana, Marka an tih, chu mi nu Mari inah chuan a va kal a; chutah chuan tawngtâiin mi tam tak an lo awm khâwm a. Sumhmun kawngkhâr a kik veleh, a hming Rodi nula pakhat, chhâng tûrin a va kal a.

Petera âw a hriat veleh a lâwm avângin kawng chu hawng lovin a tlân lût leh ta zâwk a, Petera kawngkhar bulah a ding tih a va hrilh a. Nimahsela, anni chuan a hnênah, “I â ta a nih hi,” an lo ti a. Ani erawh chu, “Tih tak zet a ni,” tiin a tang tâlh a. Anni chuan, “A vântirhkoh a nih chu,” an ti a.

Nimahsela, Petera chuan a kik fo va; an han hawn chuan amah chu an hmu a, mak an ti hlê a. Chutichuan, ani chuan an ngawihna tûrin kutin a zâp a, Pathianin tân in ata amah a hruai chhuahziate chu a hrilh ta a. “Hêng thu hi Jakoba leh unaute va hrilh rawh u,” a ti a. A chhuak a, dang lamah a kal ta a. (Tirhkohte 12:1–17, NIV)

### Thawnthu Atangin

Bible Thawnthu chhiarin, hêng zawhnate hi chhâng zui ang che:

Châng 13–15-in sawi a tum ber chu eng nge ni?

Kha tawngtâi inkhâwmnaa ringtute khân rinna eng zât chiah nge an neih?

Khâng Kristiante tantu ukil lo ni ta lang, anmahni hum nân eng thu nge i sawi ang?

Peteran kawngkâ a kik a, amah a ni ang tih ring mai ngam lo va kawng an hawnsak hreh deuh tlat kha, châng 2-nain a sawi dinhmun vêl vâng a ni thei ang em?

Petera chhanchhuah a nihna tûrin an tawngtâina khân eng pawimawhna tak nge a neih? Sawi fiah la.

Petera tana Pathianin thil mak a tihsak chhan kha eng nge nia i rin?

Chu chuan Kristian kohhran hmasa huna Petera pawimawhzia eng nge a târ lan?

### Thu Pawimawhte

“Chûng zawng zawng bâkah chuan, vân khua leh tuite angin nung ula, in awm dân chu Krista chungchâng Chanchin Thâ nên inmawi rawh se. Chutichuan, nangmahni rawn kan tûr che uin ka lo kal emaw, in chanchin ka lo hre chauh emaw pawh ni se, thlarau hmun khata ding nghetin, rilru hmun khata Chanchin Tha rinna thu tana bei tlângin, dotute eng kawngah mah hlau lovin in awm tih, in chanchin ka hre thei ang.” (Philipi 1:27, NLT).

“A ni, aw Pathian, ka tara ka lu tuah hnû pawhin mi kalsan lul suh ang che; i chakna hi thangthar lehte hnênah leh, i thiltihtheihna hi lo la awm tûr apiangte hnêna ka hriattîr hma loh zawng.” (Sam 71:18, NLT).

“Nimahsela, ka tlânsiakna kawng ka hmabâk hlen tûr leh, Pathian khawngaihna Chanchin Tha hriattîr tûr, Lalpa Isua hnênah kha mi rawngbâwl hna ka hmuh kha thawk zo phawt ila, ka nun pawh thlâkhlelh tlâkah ka ruat lo ve.” (Tirhkohte 20:24, NLT).

“Tichuan, Isuan an sualte sima Pathian lam an hawi tak loh avângin, a thilmak tih tamna ber khuate chu a hau ta a,” (Matthaia 11:20, NLT).

“Tunge LALPA thiltih ropui takte chu sawi thei a, a fakna zawng zawng hriattîr vek thei le?” (Sam 106:2, NLT).

### Hriat Zui Atân

“Fiahna hi Krista sikula zirlâi pakhat chu a ni, lei mi bawlhhlawh nihna atanga Pathian fate tithianghlimtu a ni si a.... Harsatna leh dâlna lo thlengte hi thunun nâna a hmanraw thlante an ni a, hlawhtlinna tûra thu tiam leh ruat a ni.”—Tirhkohte Thiltih, p. 469.

### Mahni Nun Nêna Dawh Zawm Tûr

#### Sabbath

- Chhiar Tûr: Sam 106:2
- Engtin Nge I Ngaih? tih chhûnga zawhnate kha ennawn leh la. Zawhna i siam chhan chu a dawtah ziak zêl ang che.

#### Sunday

- Chhiar Tûr: Tirhkohte 20:24
- Tirhkoh Petera chanchin i hriat ang ang—tui chunga kêa kal te, Krista a phatsanna te, Lalpa Zanriah kîl dâwna a taksa pumpui sil tûra a tih leh a dang dangte pawh ngaihtuah la. Chutah a lehkhathawn Pakhatna leh Pahnihna chhiar zui ang che. Tirhkohte bu pawh a chanchin hriat belh nân thlîr zui thuak thuak ang che. A tâwpah, Bible Thawnthu-a tan in atanga chhanchhuah a nih thu chhiar leh la. Petera nun atanga thil zir tûr pathum, i sâwtpui tûrte chu engte nge ni tih ziak chhuak ang che.

#### Thawhtanni

- Chhiar Tûr: 2 Petera 1:3
- Chângvawn en nawn leh la. I thil mamawhte ziak chhuak ang che. Chutah, chângvawna thutiam chuang chu i taah pawm la, i mamawh zawng zawngte phuhrûksak tûr chein Pathianin a tihsak ang che tih ring tlat ang che

#### Thawhlehni

- Chhiar Tûr: Matthaia 11:20
- Thu Êng tih kha ennawn lehin, heta zawhnate hi chhâng la:
- Pathian hnên atanga kohna a dawn hmain engati nge Petera khân “mahni inphatna” nei tûra hruai nih hmasak a ngaih?
- Luka 22:32-a Isua thusawi khân Isua zirtîr a nih lâi khân Petera kha a lo la piangthar lo tih a kâwk thei em? Piantharna dik tak neih nân eng nge lo thleng ngêi ngêi tûr?
- Nangma ‘sualna, tawrhna leh simna’ hmang khân Pathianin eng atân nge buatsaih lâwk chea i inhriat ve?

#### Nilaini

- Thu Pawimawhte tih chhûnga Bible chângte kha chhiar la. Vawiin nangma nun han khawih deuh bîk chu thâi bial hnan la. Engati nge chu châng chu i tan awmzia a neih deuh riau? He chângin a fuih phûr ve theih tûr tû emaw chu ngaihtuah la, a lo chhiar ve atan (SMS) thawn ngêi ang che aw!

#### Ningani

- Chhiar Tûr: Sam 71:18
- Engtin nge kei hi “Kristian that famkimna lam pana rinnaa hma ka sâwn zêl?
- “Kum tam tak chhûng chu Petera chuan ringtute hnênah, khawngaihna leh thutak hriatnaah hian than zêl an mamawhzia a hrilh thîn a; tûnah hian a rinna avângin martara thi tûrin koh a ni thuai dâwn tih a inhria a, chuvângin ringtu tinte thlen theih tûr hamthatna hlu tak chu sawi lan leh tûlin a hria a ni. A rinnaah chuan nghet taka awm tlatin, tirhkoh upa tak chuan, a unaute chu Kristian nunnaa thil tumah chuan nghet taka awm tûrin a fuih a. Heti hian a ngên a, “Chuvângin, unaute u, a kohna leh a thlanna che u chu tinghet tûrin, taihmak chhuah lehzual rawh u; chûng chu in tih zawngin eng tikah mah in tlu lo vang. Chutichuan, Isua Krista kan Lalpa leh Chhandamtu chatuan rama luh theihna chu an pe ngêi dâwn si che u a,” tiin. Thutiam hlu tak a va ni êm! Kristian famkimna lam pana rinnaa hma lam a pan zêl hian, ringtu hmaah chuan beiseina ropui tak chu a awm a ni!”—Tirhkohte Thiltih, pp. 477, 478.
- “Kristian that famkimna” tih hi Pi White-i hian eng a tihna nge nia i hriat?

#### Zirtawpni

- Chhiar Tûr: Philipi 1:27
- Petera hnên atangin thilmak chungchâng eng nge ka zir chhuah theih ang?
- Khatiang thilmak thleng (tui chunga kea kal te, tan in atanga chhanchhuah, zeng kutdawh tihdam leh thil dang dang) Peteran a pal tlangte kha i tan pawha thleng thei ve tho a ni em? A nih dân emaw nih loh dân emaw sawi fiah la.
- Bible thawnthu zîngah Petera chanchin chiah hria lo ni ta lang, he thu hi engtin nge i sawi zâwm zêl ang?

Hmangaihna chu: