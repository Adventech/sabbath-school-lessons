### Primary Pâwl Thian Duh Takte u,

Hêng Sabbath Sikul zirlâite hi nangmahni duhsak êm êmtute’n an ziahsak che u a ni a. Nangmahni leh in chhûngte nên khân Pathianin a hmangaih che u tih leh, amah Pathian chanchin tam zâwk in lo hriat duhin an ziahsak che u a ni. Chutiang tho chu Pathian pawhin aduhsak che u a. A hmangaih êm êm che u a ni tih in hriat ngei hi a duh a ni.

Isua’n chatuan atâna in thian bul nih a duh a, chu vâng chuan amah leh a chanchin te chiang taka in hriat ve ngei hi a duh bawk a. Chutiang bawkin nangni pawh hi a thiana tang tûrin a duh bawk che u a ni.

Hêng zirlâite hmanga Pathian hmangaihna chungchâng in zir chhoh zêl lâiin, engtin nge amah in hmangaihna chu in lantîr theih ang tihte ngaihtuah thîn ang che u. Amah fakna hlate in sa ve thei a ngem le? In tawngtâinaahte Pathian ropui tak a nih thute hi in hrilh thei a ngem? Pathian hmangaihna chu in chhûngte, in unaute, pi leh pute leh nu leh pate chungah in lantîr thei a ngem? A nih leh in thiante leh in thenawm vêla mite tan in lantîr thei ang em?

In thinlunga Pathianin hmun pawimawh ber a chan reng theih ngei hi kan duhsakna che u a ni e.

_The Editors_

### Nu Leh Pate Hnêna Thuchah

Unau duhtak,

Hêng Primary Bible Study Guides hmang hian in fate’n Bible hman thiam dân an lo hriat theih nâna in tanpui theih bâkah, hêng zirlâite hi Pathian Thu atanga lak chhuah ngei an ni tih in kawhhmuh thei dâwn a ni. Hêng Bible zirlâi ngaihnawm tak takte hian Pathian khawngaihna ropui tak leh in fate ni tin nun chu a dawhzawm dâwn a. Sabbath Sikula an lo ngaihthlâk tawhte chuan awmzia a neih lehzual zâwk a, a taka in lama an nunpui theih nâna tanpui tûrin an mamawh CHE U a ni. Chutiang a nih avâng chuan ni tina zirpui ziah thei tûrin ruahmanna siam ngei ang che. In chhûngkuaa Pathian biakna in neihnaah zirlâite hi chhiar hovin, Bible beh chhana tih tûr awmte hi tihpui thîn ang che u.

Hêng zirlâi [GraceLink curriculum] pumpui hi Kristian than lenna atâna thil pawimawh tak tak pali—Khawngaihna, Pathian Chibai bûkna, Kohhran Chhûngkua, leh Rawngbâwlsakna—tha taka kalpui theihna atâna tih a ni. Chutianga kalpui a nih chuan, hêng zirtîrna kawnga thawk hlâwk thei takte hian hêng thilte hi atakin a chantîr dâwn a ni: Khawngaihna—Isua’n min hmangaih; Pathian chibai bûkna—Isua ka hmangaih; Kohhran chhûngkua—kan inhmangaih tlâng theuh; Rawngbâwlsakna—nang pawh Isua’n a hmangaih ve tho che.

Thla tin atân hêng thupui hrang hrang zînga a khawi ber emaw hi sawi uar bîk deuh a ni thîn a, mahse, chungah chuan khawngaihna hi rangkachak lazai angin zirlâi tinah zam chhuah vek niin, zirlâiin a tum bulpui chu a phuar khâwm tha hle a ni.

Nangmahni leh in fate nêna nuam ti taka a chanchin in zir chhoh zêlnaah Pathianin awmpuiin, malsâwm che u rawh se.

_General Conference Sabbath School Department_

### Primary Pâwl Hruaitute/Zirtîrtute Tân

Hetiang kaihhruaina siam a nih chhan chu:

A\. Hmawrhmuhna, naupangte’n kâr tluana an zirlâite phur taka an zir duhna tûrin Sabbath niin zir dân tûr hmang kawhhmuh lâwk thîn ang che.

B\. Sabbath Sikul class neih chhûng zawngin, Pathian khawngaihna thuchah pakhat, kan chhân lêtna tûra amah chibai bûk tûr kan nihzia lam thu sawi la, a nih loh leh, chu khawngaihna chuan mi dangte nêna inlâichinna duhawm tak min neihtîr a, Pathianin hmangaih taka a siam leh enkawl zui mêk khawvêl tâna rawngbâwlsakna nei tûra chakna min pêk dân sawi ang che.

C\. Naupanghote chu phur taka an zirlâite taima taka an zir thîn nân tih tûrte tûksak la; tichuan, thutak an lo zir tharte chu a taka nunpui an awlsam sawt mai ang. Chutianga an thil tawn chu, zirlâi khâikhâwmna neih huna thiam taka zawhna i siam hunah, phur taka chhângin an târ lang ang a; an thil tawnte hrilh fiah a lo nih chuan an thil hriat tharte chu a takin an nunpui tawh mai ang.

D\. Naupang tinte chu an zir thiam hma theih dân ber theuhin tihpui ang che. He zirlâi ruahman a nihdân hian intîrtîrna kalphung pangngâi indawt chu a zui a, chutiang hmang chuan tûrkâr chhûng atâna ‘thuchah’ an zir tûr chu dawh zawmin, an rilru leh suangtuahna pawh hîpsakin, i hmang tangkâi thei dâwn a ni.

E\. I thawhpuite chu an tangkâi theihna tûr zawngin tih tûr chanvo pe theuh thîn ang che. Pâwl te deuh chu mi pakhat pawhin an ho thei mai ang.