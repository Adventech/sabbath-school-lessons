---
title:  Zinkawng Tâna Thutiam
date:  30/06/2022
---

> <p></p>
> “Matheilovin ṭhatna leh ngilneihnain ka dam chhûng zawng hian mi zui zêl ang a; tichuan, Lalpâ inah kumkhuain ka awm reng ang,” (Sâm 23:6, NKJV).

Ruâm chhûngah emaw, hmêlmâte huâl vêl emawa kan awm laiin, hlamchhiah kan ni ta emaw tia inngâi tûra thlêm kan ni ṭhîn. ‘Pathianin thil min tihsak nei meuh lo anga ngaiin, min ṭanpui ni se chuan hetiang dinhmunah hian kan ding lêk lo vang’ tia ngaihtuah chângte pawh a awm thei. Davida erawh kha chuan chutiang zâwng chuan a ngaihtuah vê ngai lo!

`Harsatnate a tâwk chungin, Davida khân chiang taka a hriat eng thil pahnih nge Sâm 23:6-ah a sawi? (En tel tûr: Eph 1:4 ; 2 Pet 1:10 ; Heb 11:13-15 .)`

Bible lehlin ṭhenkhatah chuan “ṭhatna leh hmangaihna thlâwn ngai lo (thuthlunga Pathian intiamkamna) chuan ka damchhûng zawngin mi ‘zui zêl’ ang” tih a ni. Chutih laiin, a thu ṭobul lamah chuan, thiltih sawina thû hi chû âia thiltithei zâwk fê niin, “ṭhatna leh hmangaihna thlâwn ngai lo chuan ka damchhûng zawngin min ‘ûm zui’ zêl ang” tihna a ni. (Dik takin, heta Hebrai thiltih sawina thumal tho hi, hêng Bible châng, Gen 14:14 ; Jos 10:19 , leh 1 Sam 25:29 -ahte hian “ûm zui” tih kâwka hman a ni.)

`Ṭhatna leh hmangaihna thlâwn ngai lo chuan a ‘zui’ zêl che tih i ngaihtuahin, i rilrûah eng nge lo lang? Hetiang kawng hian Pathianin min ngaihsak chungchâng thû min hrilha Davidâ sawi tum tak chu eng ni tûrin nge i ngaih?`

Kawr ruâm chu thûkin, hmêlmate beihna chu diâu lo hlê pawh ni se, Pathian ṭhatna leh hmangaihna thlâwn ngai lo leh, zin kawng tâwp thlenga A kaihhruaina tûr chu rinhlelh ruâl a ni lo. Hêng thilte ngaihtuahna hian Kalvari paltlang theia Isua a siam a nih chuan, keini pawhin ngaihtuah thupui berah kan nei vê tûr a ni.

Chuti chungin, kan kuta thil awmte chungah zawhna tam tak kan neih châng a awm ṭhîn. Chutiang chinfel dân kawng ṭha ber chu, thu zirna lama Pathianin a tihtheih sawi dân lam ni lo vin, Davidâ tih dân anga tih vê kha a ni zâwk. Ani kha chuan Sam 23:6 -a târlan angin,kan Pathian chungchâng thutak, chhia leh ṭha hriatna fîm taka pawmna hmangin a ni.

`Pathian ṭhatna leh hmangaihna thlâwn ngai lo chuan min zui zêl dâwn tih târ lang thei tûr Pathian i hriatnaah eng finfiahna nge i neih? Eng finfiahna dang nge Bible aṭangin i belhchhah theih ang? Engtin nge Pathian enkawlna ringhlel rum rumte hnênah hei hi i hriattîr theih ang? Engtin nge Kraws chu hê ‘zui zêl’ entîrna ropui ber chu a nih?`