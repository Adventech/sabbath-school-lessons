---
title:  Zir Belhna
date:  01/07/2022
---

Chhiar tûr: Ellen G. White lehkhabu, Chatuan Nghahfâk-a “Pathian Berâm Vêngtu,” pp. 536-543.

“A tâwpa hnehtu tûrte chuan an sâkhaw lam nunah rilru chî-âina râpthlâk tak leh nun hrehawm tak an nei dâwn a; mahse, hei hi Kristâ sikula zir mêkte tân inthununna a nih avâng leh, a bawlhhlawh lai ṭhuah fai nân a ṭûl tlat avângin, an inrin tâwknate chu paih bo mai suh se. Pathian mîte chuan chhel takin hmêlma pa beihna leh a hmuhsitna tawrhhlelhawm takte chu tuâr chhuakin, an kawnga Setana’n harsatna a siamte chu an hneh zêl tûr a ni. . . .

“Mahse chung lam thlîr reng mî leh, harsatna avânga hnuâl mai mai ngai lo mî in nih phawt chuan, kawng lakah in châu vê mai lo vang ang a, ṭanpui tûr chea Isuâ kut rawn phar chhuak chu in hmu vat bawk ang. Tichuan  mahni inrintâwkna mâwl tak nêna kut lo phar chhuah vê a, A kut chaka inhruaitîr chu in tih tûr a ni mai. . . .

“Nungchang mâwi, inhmeh leh thiltithei tak nei tûrin Kristâ hnên atâ ṭanpuina in hmu thei ang. Chutiang nungchang nei mite aṭanga êng lo chhuak chu Setana pawhin tihngaihna a hre bîk dêr lo. Pathian chuan hna min tuk sak ṭheuh a. Mihring fak derna leh intihbingnaa inchâwm lian tûrin Pathianin eng mah min chhawp sak lo-chu mi awmzia chu Lalpa chaknaa ding vek tûr kan ni tihna a ni. Pathian chuan min châwi sân a, min tihropui a, A nungchang ṭha famkim min bel a, A lalrama lût vê tlâk kan nih theih nân, A thilpêk hlu ber, A Fapa meuh pawh min pê a ni.”—Ellen G. White, Ṭhalaite Hnêna Thuchah, (4th Edition, 2014), pp. 50, 51.

**Sawi Ho Tûrte**

`Nangmâ nuna ‘fiahna leh buai-manganna khirh’ tak lo thlengte chu, ‘Kristâ sikula inthununna’ eng chen nge i tân a lo nih?`

`Engtin nge ‘ruâm chhûnga awmte’ kan ṭanpuina, thlamuânna leh fuihphûrnate chu, an harsatnate paltlang thei tûra Berâmpu kawnga hruai dân pêng khat a nih? In kohhran khân, ṭanpui ngaite ṭanpui nâna Lalpâ hmanruâa ṭang tûrin eng thilte nge in tih theih ang?`

`In class-ah, engtin nge ‘ṭhatna leh zahngaihna’ chuan a ‘ûm zui’ zêl dân che u sawi ṭheuh ang che u. In nuntawng aṭang chuan eng zirlai nge in zir chhuah theih ang?`

`Kristâ thih dâwn hnaih lam, fiahna a paltlang lai kha ngaihtuah ula. Bible aṭangin emaw, Ellen G. White thuziak (Chatuan Nghahfâk) aṭangin emaw, a mihrinnaa Isuan khatiang thilte a paltlang theih dân eng nge in sawi theih ang? Engtin nge keini pawhin chû chu fiahna kan hmachhawn laiin entawnah kan hman theih ang?`