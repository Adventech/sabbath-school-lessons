---
title: '“Beisei Loh Tihkhawtlâina 2: Dawhkân Huâl Vêl”'
date:  29/06/2022
---

> <p></p>
> “Mi dotûte mit hmuhah ka hmâah hian dawhkân i buatsaih ṭhîn a; ka lû hi hriak i thih tawh a, ka novah hian a liam reng a,” (Sâm 23:5, NKJV).

Kan nun chhûng hian hmêlmâte nêna intawn châng pawh kan nei ngêi ang. Engtin nge anni chu in tih ṭhin? In hnâte tihchhiatsak tumtûte chunga phuba lâk dân tûr ngaihtuah a, muhîl thei lo va mu meng karin, in let in let tawh ngai em? Hmêlmâte chungah hian engtia tih tûr nge tih hi Kristiante tân pawh hriat a har ṭhîn a ni.

`Nangmâ nunah hmêlmâ eng ang chîte nge i lo neih? Nangmah tihnat tumtu leh i enkawlna hnuaia mîte chu engtin nge i chhân lêt? Kan hnêna Kristâ thusawi, Mt 5:44, emaw Paula’n Rom 12:18-21 -a a sawi emaw hi eng ang taka ṭhâin nge i zawm?`

Sam 23:5 -ah chuan, Davidan hmêlmâte chunga thil tih dân ngaihnawm tak min kawhhmuh a. Amâ tâna Pathianin thil A tihsakte chu, anni âi chuan ngaihtuah thupuiah a nei zâwk a. Tichuan amâ tâna dawhkân buatsaihsak tûrin Pathian chu a lo awm ṭhîn a ni.

Davida-te hun lai hnam tih dân phungah khân, khuâl lian an neih khân chawhlui kîlna tûr hmun a lo luh dâwnin a sâwmtûin a lû-ah hriak a thih ṭhîn a. Chutiang hriak chu olive hriak leh rimtui chawhpawlh a ni. Tichuan an khuâl lian chuan a ei sên ruâl loh tûra chhawp eitûr chu a kîl ta ṭhîn a ni.

`Engtin nge Sam 23:5 -a târlan, hêng thil pathum (dawhkân, hriâk, no) hian, kawr ruâm chhûng kan awm lai meuh pawha Pathian enkawlna chu hre chhuak ṭhîn tûra min ṭanpui?`

Paulan, “Kan buânte hi tîsâ leh thisen an ni sî lo, lalnate leh, thuneihnate leh, he thim chunga khawvêl rorêltute leh, vân hmunahte thlarau sualho awmte an ni zâwk e,” (Efesi 6:12, NRSV) tih min hriat nawntîr a. Kan hmêlmâte chu hmuhtheihte leh hmuhtheih lohte pawh an ni.  Duh ila, duh suh ila, chûng chuan min huâl vêl reng mai a. Chuti chungin, Berâmpu kianga kan awm lai chuan, Anî thil min hlui chu, hmuh theih hmêlmâ emaw, hmuhtheih loh emaw pawhin min rûksak thei lo a ni.

`Hmêlmâte huâl vêl nih laia Berâmpûin i chunga thil A tih dân chu târ lang la. Chutiang harsatna hnuaiah pawh chuan lâwmthu sawi thei tûrin chutiang hunah chuan eng nge i hmuh?`