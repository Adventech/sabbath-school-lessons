---
title:  Berâmpu Fiahna Chu
date:  25/06/2022
---

### Bible Châng Chhiar Tûr
Sam 23; Rom 12:18-21.

> <p>Chângvawn</p>
> “Ka nunna hi mi siam ṭhat ṭhîn a, Amâ hming avângin felna kawngahte mi hruai ṭhîn,” (Sâm 23:3).

Sophie chu a bedroom kawngkhâr nghêngin a ṭhu nghâl hnawk a. A mittui lo parawl ṭeuhin, a inhnîp zui nghâl hlawp hlawp a. “Engtin nge a tih theih? Engtin nge ni le âw!” Sophie khân a thinlung ti na êm êmtu thuthar a dawng chiah a. Tû emaw ṭhiana a ngaih, a zah leh rin êm êm ṭhin khân a hna thawh leh a hmingṭhâ tihchhiat tumin a lo rêl chiâm mai hi a lo ni a. A khum kianga Bible chu la lawkin, hê a thu hriat ṭhan tak mai chu a’n bih zui nghâl vat a: “Ka nunna hi mi siam ṭhat ṭhîn a, Amâ hming avângin felna kawngahte mi hruai ṭhîn. A ni, thihna hlim kawr ruâm zawh mah ila, thil ṭha lo rêng rêng ka hlâu lo vang; nang ka hnênah i awm sî a; I talhtum leh i tiangin mi thlamuân ṭhîn a ni,” (Sâm 23:3, 4, NKJV).

“Hei hi chu a ni thei lo tawp mai!” tiin amâ hriat tâwk têin a phun mawlh mawlh a. Mahse, chû thû chu phat ruâl a ni sî lo. Sâm bûa Berâmpû chuan A berâmte chu felna kawngahte a hruai ṭhîn a; mahse, hêng kawngte hi thihna hlim kawr lamah pawh a kuâl lût ni mai âwm a ni. Hetianga ṭhian ṭhâin a phatsanna, hê ruâm thim hi, Pathianin felna kawnga kal tûra A chherna a ni thei ang em?

****Zirlai Thlîr Lâwkna****: Eng hunahte nge thlarau lamah i ṭhan duân zâwk ṭhin—hun thâwlah nge, hun harsa hnuaiah zâwk?