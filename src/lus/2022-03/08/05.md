---
title:  Kan Manganna Zawngte A Hnên Thlenin
date:  17/08/2022
---

Mi ṭhenkhatten an ina chhinchhiahna an târ pakhatah chuan, “I lungkham theih laiin engati nge i ṭawngṭai kher ang ni?” tih hi a chuâng a. Pathian hnên pan a, kan thil veite hrilh âiin kan lungkham zing zâwk sî avângin keini tân chuan a nuihzatthlâk a ni.

Tû emaw chuan kan nun hi phuâr ang mai a nih vek hunin, Pathian hnêna hlânin, Amah chu inphlehtîr tûr niin a sawi a. Chutiang chu Pathianin min tihsak a châk hlê ang. Chuti chungin, tih ngaihna kan hriat loh thlenga harsatna kan inchai buaitîr ṭhîn sî hi chu a mak ngawt a ni. Engati nge tih ngaihna kan hriat loh hnûah chauh Lalpâ hnên kan pan ṭhin le?

`Chhiar tûr: 1 Pet 5:7. Peteran Sam 55:22 thû a sawi chhâwng a. Hetah hian kan tân eng thuchah pawimawh nge chuâng? En tel tûr, Mt 6:25-33.`

1 Pet 5:7 hi thu tluâng tak a ni. Thurûk inthup pawh a awm lo va, a sawi tum chu a chiang nghâl mai. Heta ‘nghat’ tih hi theh, paih, dah, pê tihnate pawh a ni thei a; chutiang chuan min tinatu nên inzawmna in nei ta lo ṭhîn a ni. Mahse, kan phurritte chu khawiah mah thehthang a ni sî lo. Kan lungkham pawh a bo mai hek lo. Kan Pâ vâna mî hnêna hlan a ni a, Ani chuan min chinfelsak a tiam a ni. Chutiang chu Isuan Matthaia ziaka min hrilh chu a ni. Hê thil kan tih loh chhan chu a khirh vâng ni a ni lo, a nihna takah chuan âwih awm lo khawpa awlsam a ni zâwk.

Thil chi hrang hrangin hlauhthâwnna min thlen a. Hnâ avâng te, beisei loh sawisêlna avâng te, duh loh leh hnâwl nia inhriatna avâng te, hrisêlna leh sum leh pâi engto vâng te, Pathian tâna ṭha tâwk lo va inngaih vâng te, ngaihdam ni lo va inhriat vâng te pawh a ni thei.

Eng pawh chu lo ni se, harsatna kan neih zui zêl chhan pakhat chu, mi tû emaw âia mahnia chingfel thei tûra kan inngaih vâng a ni. Mahse, Peteran chutiang ngaih dân chu ngaihtuah ṭha leh tûrin min sâwm a. Kan lungkham loh chhan tûr chu Pathianin min ngaihsak vâng a ni. Nûpa inṭhenna lo thlen dâwn lai emaw, ṭangkaina nei miah lo va kan inngaih lai emaw hian lo che tûrin Pathianin min la ngaihsak tho ang em? Bible chuan eng dinhmun aṭang pawha min siamṭha tûrin Ani chuan min ngaihsak tâwk tih min hrilh.

`Eng thilten nge tûnah hian engto neihtîr che? Thil buaithlâk tak emaw, lo thleng âwm tak emaw pawh ni se, Lalpâ tân thil harsa lutuk eng mah a awm lo. Harsatna lian ber ni zâwk chu, Pathianin kan harsatna chu hriain, min chilfelsak thei tih kan ring tho chungin, keimahni ṭha tihzâwngin min chinfelsak tih kan ring mauh sî chu a ni mai thei e. Nangmâ nunah chutiang chu dik fûin i hria em?`