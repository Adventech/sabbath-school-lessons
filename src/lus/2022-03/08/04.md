---
title:  Thawhlehna Thiltihtheihna
date:  16/08/2022
---

Thawhlehnain mihring chaklohna vânga harsatna a ching fel a. Isuâ nun, thihna leh thawhlehna chungchâng kan ngaihtuahin, Isuâ thihnaa thilthleng khân dân ang taka Pathian nêna inremna min siamsak chungchâng kan ngaihtuah ṭhîn a. Chû chu dik pawh a dik rêng a ni.

Chuti chungin, Thawhlehna khân chhandamnaah thil belhchhah bîk a nei a. Isuâ thawhlehnain awmzia a neihna chhan chu keini pawh kan la tho vê leh dâwn tih min kawhhmuh ngawt hi a ni lo. Thawhlehna zârah Isua kha Pâ dinglamah, lalna leh thuneihna neiin a awmtîr a. Hê thawhlehna thiltihtheihna ngêi hi, tûna kan tâna Pathianin thiltihtheihna lam neih theiha a siam tho chu a ni!

`Eph 1:18-23-ah Paulan Pathian thiltihtheihna chungchâng a sawi a. Hêng chângte hian Thawhlehna thiltihtheihna chungchâng eng nge min zirtîr? Hêng chângte aṭang hian eng beiseina leh thutiâmte nge i hmuh theih?`

Chunglam ṭanpuina zâr chiaha an hriatthiam theih tûr dîlin Paulan Efesi mîte a ṭawngṭaisak a:  1) Isuan min kohna anga siamṭhatna beiseina leh hmalam huna chatuan nunna tûr te;  2) kan tâna lantîr lo ni ta thiltihtheihna kan manthiamna tûr te a ni.

Paulan hê thiltihtheihna makzia chungchâng sawi fiah a tum a. Thiltihtheihna tûna kan neih theih hi, thlân aṭanga Isua kâitholehtu, nunna pe lehtu chauh ni lo vin, Pâ kut dinglama thiltihtheihna dinhmuna hlângtu tho kha a ni. Mahse, Paulan chutah chuan a la tâwpsan mai lo.

Thawhlehna khân Isua chu thiltihtheihna a pê ni mai lo vin, rorêl tûra thiltihtheihna leh, chatuan thleng pawha A mîten an la mamawh theih tûr tin rêng tihsak theihna pawh a ni!

`Nangmâ nunah, tholeh Isuâ thiltihtheihna i mamawhna laite ziak chhuak la. I zawh hnûah, nangmâ nuna a taka bel a nih theih nân ṭawngṭai zui ang che. Chutih laiin, engtin nge ṭha zâwka i tih theih ang a, nangmâ nuna zalên zâwka hê thiltihtheihna chêttîr tûrin eng thutlûknate nge i siam theih ang?`