---
title:  Isuâ Hmingin
date:  15/08/2022
---

> <p></p>
> “ ‘Nangnin ka hmingin eng pawh mi dîl chuan chu chu ka ti zêl ang’ ” (Joh 14:14, NKJV).

Isuan A zirtîrte kha hun rei a awmpui thei dâwn tawh lo va. Anmahni ṭanpuitu leh fuih phûr ṭhîntu chuan vânah a lâwnsan dâwn a, zirtîrte ngaihtuahna a buaiin, a châu ṭan ta a ni. Mahse zirtîrte khân Amah chu hmu zui thei dâwn tawh lo mah se, Isuan thutiam chhinchhiah tlâk ta a pe thung a ni.

Chhiar tûr: Joh 14:1-14. Châng 13 leh 14-in a sawi dânin, Amâ hminga kan dîl chuan ‘eng pawh’ min tihsak zêl dâwn tih min tiâm a. Hei vâng hian, kan ṭawngṭaina zawng zawng deuhthâw pawh chu “Isuâ hmingin, Amen” tiin kan khâr ṭhîn a ni.

`Hei hi i sawi chângin, a awmzia chu eng ni tûrin nge i ngaih tlângpui? Hetianga ṭawngṭai tûra Isuan min fuiha A tum tak chu eng nge ni? A thil sawi tum tak manthiam nân hêng chângahte hian eng hmâwrhmuhnate nge awm?`

“Isuâ hminga” kan dîlin, kan tân vân pum pui chu chêttîr a ni dâwn tih kan chiang ngam a ni. Kan kiang vêla vântirhkoh awmte chu kan hmu thei lo. Mahse, an awm a—kan ngennate min tihhlawhtlinsak tûra vân lalṭhutthlêng aṭanga Isuâ hminga rawn tirhte an ni.

Eng emaw chânga Isuâ hminga kan ṭawngṭaiin, kan mit kan han men tâkah chuan kan kiang vêl thil engkim lo danglam nghâl tûr angtein kan ngai a—mahse, a lo la ngâi reng mai sî. Chutih laiin, Isuan thlipui a hâu reh ang khân, Pâ thiltihtheihnain mak taka nghawng a neih nghâl theih tho laiin, Gethsemani (Huana) Pathian chaknain Isua a chelh zui zêl ang deuh khân, thâwm nei lo, hriat tham loh pawhin a lo thleng thei tho a ni. Eng emaw châng chuan lang sâr takin a lo thleng nghâl mai lo; mahse, chû chu Pathianin min thawhsak ta lo tihna chu a ni chuâng lo.

`Chhiar leh tûr: Joh 14:1-14. I chhiar pahin, Isuan hmâichhana thil hrilh che angin ngaihruât ang che. Hêng thutiâmte aṭang hian eng beiseina leh phûrna nge i neih thar theih? Chutih ruâla mahni inzawh tûr:  “Hêng thutiâmte keimâ tâna a lo famkimna tûr dâl thei chu eng thilte nge ni? Engtianga hmalâk thar nge ka tum ang?”`