---
title:  Pathian Hmuh Theih Loh Lâi Pawha Rinawm Cheu
date:  18/08/2022
---

Kan chunga thilthlengah tû mah rêngin min ngaihsak ta lo tia ngaihtuah hi hrehawm tak a ni. Pathianin min hre lo va, min ngaihsak hek lo tia ngaihtuah phei chu a mangan thlâk ber mai. Babulona Juda saltângte tân kha chuan, Pathianin an dinhmun A ngaihsak lo ni mai âwmin a lang a. Salah an la tâng reng a, an sualna avânga Pathian ensan niin an la inngai reng bawk a. Mahse, Isaian an hnênah thlamuânna thûte a sawi a. Is 40 hi an Pathian chungchâng Isaian ṭha taka a sawina thu mâwi tak a ni:  “Ani chuan berâm vêngtu angin a pâwl chu a châwm ang a, berâm note chu a bânin a pawm khâwm ang a, a ângchhûnga dahin a kalpui ang a, no hruai laite chu zawi tein a hruai dial dial ang,” (Is 40:11, NIV). Mahse hun eng emaw chen hnûah chuan, saltângten hetiang hian an ngaihtuah ta: Khawiah nge i awm, Aw Lalpa? Nang chu i la awm reng a, min ngaihsak zêl a ni tih finfiahna rêng kan hmu ta sî lo!

`Chhiar tûr: Is 40:27-31. Engtiang kawngtein nge Isaian Pathian chungchâng a sawi? Engtin nge hetianga Pathian chungchâng sawina hian an rin dân “Ka kawng hi Lalpâ laka thup a ni a, ro mi rêlna hi ka Pathian laka lâk bo a ni ta,” (Is 40:27, NIV) tih chu a chhân?`

Mi chi dang, Pathian laka an kawng thupsak ni âwma ngaih Estheri bûah a chuâng a. Hê bûah hian, Pathian chu vawi khat lek pawh târ lan a ni lo. Chuti chungin, anmahni nuâi chimit tûra thupêk tihdanglam theih loh laka A mîte chhanchhuak tûra Pathian chêtna lo thleng chungchâng hlîr a ni zâwk a. Hei hian hmânlai huna thilthleng chungchâng a sawi ngawt a ni lo va—hmalam huna Pathian mîte tiduhdah leh an chhiatna thlen tûra dân siam a nih leh hun tûr entîrna pawh a ni bawk (Thup 13:15). Chutiang thil râpthlâk chu lo thleng ta se, Pathianin A mîte chu kalsan tûr angin i suângtuah thei rêng em? Kan lo hlauh a ṭûl lo ve. Estheri chanchina A mîte chhanhimtu Pathian tho khân tâwpna huna buainaah pawh A chhanchhuak leh dâwn a ni.

`Saltângte hnêna Isaian Pathian chungchâng a sawi dân kan chhiar ta a. Pathian chu a bo ta a, anni chu a kalsan ta tih ringtûte hnênah engtin nge Pathian chungchâng i sawi ang? Engtin nge an mihring mita an chhehvêl an thlîr dân ni lo, rinna mita thlîr zâwk tûra anni chu i zirtîr theih ang?`