---
title:  Thlâi Chî Anga Thîin
date:  10/09/2022
---

### Bible Châng Chhiar Tûr
1 Sam 2:12–3:18; 13:1-14; Zak 4:1-14; Rom 12:1, 2; Phil 2:5-9.

> <p>Chângvawn</p>
> “Tih tak meuhvin, ka hrilh a che u, buh fang leia a tlâk loh va, a thih loh chuan a mal chauhvin a awm reng ṭhîn; a thih erawh chuan tam takin a rah ṭhîn” (Johana 12:24).

Isuan huit/buh fang leia a tlâk a, a thihna hmanga Pathian ruâhmanna hnuaia intukluh chungchâng sawi fiah nâna a hmang kha thil ngaihnawm tak a ni. Pakhatnaah, [leiah] a tla phawt a. A fang tlâ khân lei khawi hmunah nge a tlâk dâwn thuneihna rêng a nei lo. A tlâkna leilung leh a chhehvêlah pawh thuneihna a nei chuâng lo va, a lo ṭhang vê tawp mai a ni.

Pahnihna, nghah hun a awm a. Thlâi chî chu leiah a awm a, hmalam hunah engtin nge a awm zêl dâwn eng mah hriat a nei lo. Engtin nge hmalam hunah a la awm dâwn pawh a ‘suângtuah’ thei lo, buh/huit fang mai a ni.

Pathumna, thihna a awm. Thlâi chi fang a nihna anga a dinhmun him chu a kalsan phawt loh chuan engah mah a chang thei lo a ni mai. A ‘thih’ phawt a ngai; chû chu a hmâa a nihna pângngai kha a kalsan a ngai a; tichuan, thlâi chî a nihna aṭangin rahchhuah thei thlâi a lo ni thei dâwn a ni.

**Zirlai Thlîr Lâwkna**: Kan tân Pathian ruâhmanna chu a ṭha ber tih kan hriatin, engati nge pawm kan harsat viâu sî? Intukluhna entîrna eng nge Kristan min hnutchhiah? Engtin nge huit chî tehkhinna thû hi nangmâ nunah i bel ang?