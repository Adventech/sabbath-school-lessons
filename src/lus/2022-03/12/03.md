---
title:  Pathian Thiltum Hriat Hmâin Thihna A Lo Thleng
date:  12/09/2022
---

Kristian tam takte chuan tihtakzetin an nun atân Pathian ruâhmanna chu hriat tumin an zâwng a. “Keimâ nun atana Pathian thil ruâhman hi hre ngat ila chuan, Amâ tan thil engkim hi ka hlân ang.” Mahse, chutianga Pathian hnêna hei hi kan intiâm hnûin, Pathian thil ruâhman chu eng nge ni tihah kan ngaihtuahna a buâi leh a. Chutianga ngaihtuahna a buai chhan chu Rom 12:1, 2-ah kan hmû thei ang. Paulan Pathian ruâhmanna hriat theih dân tûr a sawi a, thil pawimawh tak a sawi:  Pathian thil ruâhman chu eng nge tih in hriat duh chuan, inhlanna in nei hmasa tûr a ni!

Chhiar tûr: Rom 12:1, 2. Paulan hetiang hunah hian “Pathian thil ruâhman chu eng nge tih hriat theih nân” (Rom 12:2, NIV) a lo ziak a ni:

1. Kan tâna “Pathian zahngaihna” dik taka hriat theihna kan nei (Rom 12:1, NIV).

2. Inthâwina nung angin mahni hi Pathian hnênah kan inhlân (Rom 12:1).

3. Kan rilrûte tihthar a ni (Rom 12:2).

Rilru tihthar chauhin Pathian thil ruâhman chu dik takin a hre thei a. Mahse, hê tihtharna hi mahni kan inthihsannaa innghat a ni. Kan tâna Kristâ tawrhna chauh kha a tâwk lo—A thih ngêi a ngai a ni.

`I la ‘thih’ kim chiah lohna laite kawhhmuh tûr chein Thlarau Thianghlim dîl ang che. Pathian tâna “inthâwina nung” i nih theih nân, eng thilte nge Thlarau Thianghlimin  bânsan tûra A duh che?`

Kan nun pêng eng emaw laite thi kim lo a awm chuan, fiahna kan kal tlang ngai lai Pathianin min hriattîr ṭhîn. Kan tawrhna chuan kan sual hmachhawn tûra min ṭanpui chauh ni lo vin, kan tâna Isuan Mahni a inpêk zawh dân ril zâwka hriatna pawh min neihtîr ṭhîn. Elisabeth Elliot chuan heti hian a ziak, “Thinlung duhna ril ber hlanna chu, kraws kan manthiam dân ang zêlin a ni ang a, . . . khenbehna kan paltlang dân chu Chhandamtu tawrhna tehkhin phâk lo hlê pawh ni se, A tawrhnate ṭâwmpuitu nihna tûra remchânna min neihtîr tho a ni. Kan tawrhna chu eng ang pawh lo ni se, chutianga Amah pâwlna nei tûrin min ko a ni.”—Elisabeth Elliot, Quest for Love (Grand Rapids, MI: Fleming H. Revell, 1996), p. 182.

`Rom 12:1, 2 chhiarin ṭawngṭai thupuiah hmang la. Inthâwina i nih theih nân eng thilte nge i bânsan ngai ngaihtuah ang che. Engtin nge hei hian kraws chunga Isuan tawrhna A lo hmachhawn manthiam tûra a ṭanpui che? Engtin nge hê thil hriatna hian Isua leh A tawrhna ṭâwmpuinaa lût tûra a ṭanpui che?`