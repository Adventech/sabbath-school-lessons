---
title:  Ngaihthlâk Duhna
date:  13/09/2022
---

> <p></p>
> “Lalpa chu a lo kal a, chutah chuan a ding a, a hmâ angin ‘Samuel! Samuel!’ tiin a ko va, Chutah Samuelan, ‘Thû sawi rawh, i chhiahhlawhin a ngaithlâ e’ a ti a,” (1 Sam 3:10, NIV).

Thlarau Thianghlim aw sîn damdiâi chu hriain, mahse i hlamchhiah lui ṭhîn em? Chutiang a nih chuan thil a kal fuh vak lo ang a, a hnûah chuan Engati nge maw ka lo ngaihthlâk loh le âw?’ i la ti leh lawi sî ang.

1 Sam hian putar pakhat, fapa suâl tak pahnih, Lalpâ âw ngaithla duh lo leh mipa naupang tê Lalpâ âw ngaithla duh chungchâng a sawi a. Pathian hnên aṭanga vaulâwkna thu khauh tak a awm chungin, nun kawng sual hawisan ngaite khân an sim ta sî lo a ni.

`1 Sam 2:12–3:18 thawnthû chhiar la. Pathian ngaichângtûte leh ngaichâng duh lotûte kâr danglamna chiang tak chu eng nge ni?`

Elia fapate khân an rilrûah Pathian thilte âia ngaih pawimawh thil dang an nei a. Elia lah khân Pathian thil duh chu a hriat hnû pawhin, a fapate hnêna thil sawiin, chu bâk eng mah tih a nei lo niâwm tak a ni. A fapate khân an nun pum pui Pathian ruâhmanna hnuaia intulût tûrin an inpeih lo tih a chiang hlê. Naupang Samuela nên an va inang lo êm!

Thuhriltu Charles Stanley-an Pathian âw ngaihthlâk chîn ṭhana neih pawimawhzia a sawi a, chû chu ‘che lo châng lo va awmna’ (neutral) a ni. A sawi dân chuan: “Thlarau Thianghlim chuan . . . thil min hriattîr satliah ringawt tûrin thû a sawi ngai lo. A chhân lêtna hmuh duhin thû a sawi ṭhîn. Ani chuan keimahni thil ngaihtuah pui bera kan neih lai a hria a, chumi mil lo va kal chu hun khawhralna mai mai a ni. Chutiang a nih chuan, Ani chu a ngâwi mai ṭhîn a. Ngaithlâ leh zâwm duh tûra che lo châng lo va kan awm lai chu a nghâk ṭhîn a ni.”—Charles Stanley, The Wonderful Spirit-Filled Life, (Nashville, TN: Thomas Nelson Publishers, 1992), pp. 179, 180.

`Stanley-an ‘che lo châng lo’ a tih hi a awmzia eng ni tûrin nge i ngaih? Pathian lama i inhawn dân ngaihtuahin, ‘hre tûr leh zâwm nghâl tûr khawpa ṭan lam nei lo tâwk’ nihna tûr chu eng thilin nge dâl ṭhîn che? Pathian âw lama inhawng tûr leh, A kawhhmuhna zâwm zêl tûrin nangmâ nunah eng nge i tih ngai?`