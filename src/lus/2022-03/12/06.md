---
title:  Âiawhtûte
date:  15/09/2022
---

Nimin lama kan hmuh tâk ang khân, mahni chaknaa innghahnain Pathian ruâhmanna hnuaia intukluhna min dâl ṭhîn a. Pathian âiawh tûra kan hmante kan rinchhan zâwk bawk a. Ṭhenkhat chu an rilrû a hah chângin, hlimna zawngin dâwrpuiah te an kal a. Tâwk lo riâuva an inhriat chângin, lârna leh hmingthanna an zawng bawk a. Kawppuite laka harsatna an neih lahin, kawm hlim leh phûrna duhin mi dang an kawp mai ṭhîn.

Kan thil hman tam tak chuan rilru hah chu min chhâwk thei a; mahse, kan harsatna min chinfelsak lo va, harsatna lo thlen leh huna chinfel dân tûr eng mah min zirtîr hek lo. Pathian hnên aṭanga ṭanpuina chungchuâng chauhin chu chu a ti thei. Harsatna awm chu, Amah Pathian âia thil dang a thlâkna tûr kan rinchhan zâwk ṭhîn hi a ni.

Hetah hian Pathian âia thil dang kan hman theih tûr thil pathum a awm:

1. Chunglam inpuânchhuahna thar kan mamawh hunin, mihring ngaihtuahna emaw, hun kal taa nuntawng emaw hmangin.

2. Chunglam chinfelna kan mamawh hunin, kan rilrûa harsatna lo lût tûr lo dangin.

3. Chunglam thiltihtheihna atâna Pathian nêna inbiak kan mamawh hunin, thil nihna dik tak pumpelh a, Pathian hransanin.

Zakarian âiawhtu thilte hmanga tûra thlêm kan ni huna kan sâwtpui theih tûr min hrilh a. Kum eng emawti ral hnûah, Babulon aṭangain saltângte an ko kîr leh a, tempul sak an ṭan zui nghâl a. Mahse, dodâlna nasa tak hmachhawn tûr an nei a (chûng zînga thil ṭhenkhat chu Ezr 4–6-ah a chuâng). Tichuan Zakarian hê thuchah hmang hian hnâa an hruaitu ber, Zerubbabela a fuih phûr ta a ni.

`Zak 4-a thuchah hi chhiar la. Zak 4:6 hmanga Pathianin sawi a tum chu eng nge ni? Engtin nge Thlarau Thianghlimin biak in sak puitlinna A thlentîr theih dân tûr? Thlarau Thianghlim leh thilte a taka kan tih inzawm dân chungchâng eng nge hei hian min zirtîr?`

Pathian khân tempul sak dodâlna lakah a hum lo va, Zerubbabela rilru hahna pawh a chinfelsak mai chuâng lo. Dodâlna lakah Pathianin min hum fo kher lo. Dodâlna a lo chhuah hunah erawh chuan, Amah kan rinchhan theih nâna min zirtîr tûrin harsatna thlengte chu a hmang hlauh thei thung.

`Rilru hah tawngkhawng i tawna i chhânlêtna hmasa ber chu eng nge ni? Ei tûr?  Television? Ṭawngṭai? Pathian hnêna intukluh em ni? I chhânna chuan nangmah leh zir i mamawh eng thil emaw, inthlâk danglam ngai chungchâng eng nge a hrilh che?`