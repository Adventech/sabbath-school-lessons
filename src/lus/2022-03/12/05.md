---
title:  Mahni-Inrinchhanna
date:  14/09/2022
---

Eden Huâna Evin sual a tih khân, Pathian thû a ringhlel lekfang a ni lo. Eng nge thil ṭhâ leh dik chungchânga thutlûkna siam thei tûra fing tâwka a inngaihna tak kha harsatna laimû chu a ni. Amâ rinna kha a rinchhan a. Pathian Thû âia mahni rilru finna kan rinchhan zâwk chuan, harsatna engkim nei tûrin mahni kan inhawng tihna a ni.

Saula chanchinah pawh khân, mahni-inrinchhanna kan hmû a, chhiatna chuan rang takin a zui nghâl vak mai a ni. Pathian tâna lal ni tûrin Samuelan Saula kha hriak a thih a (1 Samuela 10:1). Chutah Saula tih tûrte pawh a hrilh nghâl thlap a (1 Sam 10:8), mahse, Saulan thû a âwih ta lo a ni.

`A thawnthu kal zêl 1 Sam 13:1-14 hi chhiar ang che. Amâ tlûkna tûr eng thil nge Saulan a tih tâk?`

Lala siam a nih hnû lawk aṭang khân Saulan mahni-inrinchhanna kawng a zawh chhuk dân indawt pathum a awm a. Harsatna lai chu, chûng kawng thumte chu amah ngawt chuan thil ṭha lo pawh a ni lo. Chuti chungin, chhiatna chî a inphûm sî a, chû chu Pathian laka inlahrang chunga tih a nih vâng a ni. Saula tlûkna lo thlen dân kâilâwn indawt chu chhinchhiah la.

1. Saulan, “Ka hmu” (NIV)—a tih chu, Samuela awm loh laia a sipaite tlân darh chu a ni (1 Sam 13:11). Saula khân amâ mita thil awm dân thlîrin, harsatna a tâwk ta a ni.

2. Saula “Ka hmû” tih aṭangin “Ka sawi”—tihah a kâi a, chû chu Filistia mîten an rawn hneh dâwn (1 Sam 13:12, NKJV). Amâ mita a thil hmuh ang chuan thil a sawi ta emaw, thil awm dân a suângtuah angin a che ta mai emaw a ni.

3. Saula chu “Ka  sawi” tih aṭangin “Ka rilrûk”—tihah a kal zêl a; mahni thûin inthâwina a hlân ta mai (1 Sam 13:12, NKJV). Saula ngaihtuahna khân a rilru sûkthlêk a thunun zui ta a ni.

Kan zâin hetiang hian kan ti ṭheuh:  Kan mihring thil hmuh dânah kan innghat a, keimahni mihring ngaihtuah dân kan rinchhan zui a, chû chuan kan mihring hriatna (tawngchham) rinchhannaah min hruai ṭhîn. Chû chu atakin kan chêtpui ta ṭhîn a ni.

`A bengah Pathian hriattîrna thû chiang taka a la thangkhâwk chungin, engati nge Saula tân mahni rilru ngaihtuahna zui a awlsam viâu? Hriatna famkim nei lo leh derthâwng tak kan ni tih hre chungin, engati nge mahni inrinchhan tuma kan beih ṭhin? Mahni âia Lalpâ thupêkte rinchhan dân chu engtin nge kan zir theih ang?`