---
title:  Rawngbâwl Nâna Intukluhna
date:  11/09/2022
---

`Chhiar tûr: Phil 2:5-9. Hêng chângahte hian kan tân eng thuchah pawimawh nge chuâng?`

Kan tûnlai khawvêlah chuan mahni dikna chanvo ngiat leh humhalh tûrin min ti ṭheuh mai a. Chû chu thil ṭhâ leh a nih dân tûr rêng pawh a ni. Mahse, Isua nên erawh chuan, Pathian ruâhmanna chuan, Pathian lalram tâna chatuana nghawng ṭhâ a neih theih nân kan dîkna chanvote chu Pâ ruâhmanna hnuaia tulût tûrin min sâwm thung a. Chutiang han kalsan chu a harsâin, a thlamuân thlâk lo a ni thei a, chuvâng chuan fiahna a tling ta rêng a ni.

Isuâ lo tih dân kha lo en ta ila (Phil 2:5-8). Hêng chângte hian Pâ ruâhmanna hnuaia mahni a intukluh dân chhâwng thum min hrilh a. A tîrah chuan, Paulan “Krista Isuâ rilru puthmang ang kha nei rawh u” (Phil 2:5, NIV) miin ti a.

Min chhandam thei tûr dinhmuna ding tûrin, Isuan Pâ nêna intluk a nihna chu a kalsan a, mihring ang dinhmuna ding tûrin leiah a lo chhuk ta a ni (Phil 2:6, 7, NIV).

Isua kha mihring ropui leh chungchuâng angin a lo kal lo va, mi dangte chhiahhlawh ang lekin a lo kal zâwk a ni (Phil 2:7, NIV).

Mihring-chhiahhlawh a nih angin, Isua kha nuâmsâ leh hun rei pawh dam lo vin, “thi khawp hiala thuâwih” a ni. Mahse, ropui leh chungchuâng deuh taka thî pawh a la ni lo. Ani kha “thih thlenga thuzâwmin a awm a—kraws-a thihna ngêi chu!” (Phil 2:8, NIV) tuâra thî a ni.

`Nun pêng eng laiah nge hê Isuâ entîrna hi kan tân entawn tûr ni ang? Dikna chanvote leh intluk tlânna hi thil ṭhâ humhim tûr a nih chuan, eng emaw chânga bânsan ngai chu engtin nge i hrilh fiah tâk ang? Phil 2:9 chhiar la. Engtiang kawngin nge hê châng hian Pâ ruâhmanna hnuaia intukluh chungchâng manthiam tûra min ṭanpui?`

`Thlarau Thianghlim aṭanga finna dîl la, “Kan chhûngkua, kan kohhran leh ka kiang vêla mîte rawngbâwlsak tûra Isuâ ruâhmanna hnuaia intukluh min dâl thei tûr eng hamṭhat chanvo nge ka chan mêk? Awmzenei zâwka mi dangte rawngbâwlsak tûrin eng chena thui nge mahni inhlanna ka neih ang?” tiin ngên ang che.`