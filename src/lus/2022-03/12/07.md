---
title:  Zir Belhna
date:  16/09/2022
---

Chhiar tûr: Ellen G. White lehkhabu Thlahtubulte leh Zâwlneite-a “Elia leh A Fapâte,” pp. 606-612, leh “Saula Thiltih Sual Luihna,” pp. 652–662.

Pathian ruâhmanna hnuaia intukluhna hi mahni duhna leh tumsânna kan thihsan hunah a lo thleng ṭhîn. Hei hian mi dangte tâna rawngbâwlna dik kawng a hawng a. Pathian âw lama inhawng chunga nung leh inthâwina kan nih loh chhûng chu Pathian tân kan nung thei lo. Pâ ruâhmanna hnuaia kan ruâhmannate dik taka tulût tûrin, mahni inrinchhan leh, Pathian Thû leh thiltihtheihna âia thil dang rinchhan a hlauhawmzia kan hriat chian phawt a ngai. Pathian ruâhmanna hnuaia intukluhna chu, a nihna takah chuan Kristâ nun ang neihna niin, Amâ chunga innghat tûra min zirtîr nân Pathianin fiahnate a hmang thei dâwn a ni.

“Elia ngaihsamna chu ram chhûng nû leh pâte hmuh theihah chiang taka târ lan a ni a. A khawngaihna thianghlim lo leh thil hriatthiam hauh loh tûr an ti reng chunga eng mah a tih duh loh avâng khân, a fapa hur herh tak maite chungah chuan bawhchhiatna rah chu a seng ta a nih kha. Hetiang sualna awmtîr reng phaltu nû leh pâte leh bawhchhetu an fâte chuan Pathian hmâah thil an tisual a; an bawhchhiatna avâng chuan an inthâwina chu A pawmsak ngai lo a ni.”—Ellen G. White, Naupang Kaihhruaina, (4th Edition, 2013), p. 249.

**Sawi Ho Tûrte**

`In class-ah, kan sual tlan nâna thi tûra mihring anga leia lo kal tûrin Pathian Fapa intihtlâwm dân namên lo tak chungchâng sawi ula. Mi dangte ṭhat nâna mahni-inhlan leh mahni-inphat chungchâng eng nge min hrilh? Isuâ tih ang chiah kha chuan kan ti vê thei lo nâin, chû thupui chu kan hmâah kan awmtîr fo ṭhîn tûr a ni. Engtiang kawngtein nge, keimahni hmunah, Isuan min entîr ang intukluhna leh mahni-inhlanna ang chî kha kan sawi fiah tâk ang?`

`Mi tam tak tân chuan, a hnu lamah eng nge lo thleng dâwn tih hre lo chunga Pathian hnêna intukluh chu thil hlauhawm tak a ni thei. Engtin nge Pathian âia mahni inrinchhan zâwkte chu thurâwn i pêk tâk ang? Hmalam hun hriat lohna emaw, thunun theih lohna emaw avâng hlauhna neite ṭanpui nân eng nge i hrilh ang?`

`In class-ah, Pathian ruâhmanna hnuâia intukluh harsa ti i hriatte tân ṭawngṭaisak la, thlamuânna kum hlun neih theihna chu Pahtian rinchhan chauh a ni tih i hrilh dâwn nia. Engtin nge Pathian kawngte chu a ṭha ber a, A hnêna intukluh chu a him ber a ni tih hriatthiamtîr tûra i ṭanpui theih ang? Engtin nge nangmah ngêi kha mi dangte hnêna Pathian hmangaihna leh ṭanpui zêl A duhzia hriattîr tûra A hmanruâah i ṭan theih ang?`