---
title:  Setana (Min) Fiahnate
date:  04/07/2022
---

> <p></p>
> “Ngaihven ula, fîmkhur rawh u; in khingpui Diabola chu sakeibaknei rûm ṭhîn angin a ei theih tûr zawngin a phî ruâi ṭhîn,” (1 Petera 5:8, NKJV).

`A chunga châng hi chhiar la. Kan tân eng thuchah nge awm? Mahni inzâwt teh: “Eng ang takin nge hêng thûte hi ka ngaih pawimawh?” I ngaih pawimawhzia lantîr tûrin nangmâ nunah eng thilte nge i tih ṭhin?`

Sakeibaknei rilṭâm i hmu tawh ngai em? A duh apiang manin a ei thei mai dâwna a lan avângin râpthlâp tak a ni. Peteran Setana chu sakeibaknei (rilṭâm) anga phî chung niin a sawi a. Kan chhehvêl kan thlîr pawhin mî tihhlum a châkzia chu kan hmu thei mai a. Thihna, tawrhna leh nunphung mû leh mal nei lo va kalsualna chu hmun tinah kan hmû a. Setana hnathawh hi kan pumpelh thei ngang lo a ni.

`Chhiar tûr: 1 Pet 5:8-11. Seh tuma Setana vehna hi Kristiante hian engtianga chhâng lêt tûr nge an nih?`

`Hrehawm tuâr mêkte tân Pathianin eng tihsak nge A tiâm? 1 Pet 5:10.`

Petera hian Setanan Kristian rinna a beihnate chhân lêt nân hêng thûte hi a ziak a. Mahse, kan sawi tâk ang khân, Setana chu kawng hrang tam takin a chê a. Kan hmêlmapâ a taka a awm dân leh thiltihtheihzia chu hre chiah lo mah ila, kan lo beidawng mai tûr a ni lo va, Isuan Setana kha a lo hneh tawh a ni tih hi kan hre reng ṭhîn tûr a ni. Setana chu hmêlma tlâwm tawh a ni a, Isua nêna inzawm kan nih a, rinnaa Amah vuântu kan nih chhûng chu, ani hneh theih kan ni ngai dâwn lo. Kraws zârah, Kristâ hnehna chu keini hnehna a ni!

`Setanan natna min thlen dân kawng dangte ngaihtuah la. Engtin nge 1 Pet 5:8-11 thû kan chhiarin, chhiatna namên lo tak Setanan a thlentîrna khawvêl suala kan chên avânga kan nuntawng duhawm lo takte hmachhawn thiam thei tûra min ṭanpui theih ang?`