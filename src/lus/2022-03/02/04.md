---
title:  Sualin (Min) Fiahnate
date:  05/07/2022
---

> <p></p>
> “Thu tak fel lo taka dâltûte Pathian ngaihsak lohna leh fel lohna zawng zawng chungah chuan vân aṭangin Pathian thinur a lo lang a ni,” (Rome 1:18, NKJV).

Thil kan tih tin rêng hian nghawng a nei zêl a. Nisa hnuaia vûr i keng a nih chuan a tui nghâl mai ang. Thil tih leh a nghawng hi a kal dûn zêl a. Danglam han tum sa teh ṭhin mah ila, sual thû-ah chuan danglamna rêng a awm thei lo. Tuh rah seng hi a ni zêl ṭhîn. Pathian chu vâna ṭhû a, thil sual titu hrem dân tûr ngaihtuah reng a ni lo; hnâi lo mai, sual chuan a nghawng ṭha lo a rawn thlen nghâl zêl zâwk a ni.

Harsatna chu, Pathian hi finkhalh thei leh, a nghawng ṭha lo tuâr lo va sual ti theia kan inngai fo hi a ni. Chutiang a ni ngai lo. Paulan chiang taka a sawi chu, sual hian chatuan atân chauh nghawng ṭha lo a nei a ni lo va, kan tûn hunah ngêi pawh tawrhna leh manganna min thlen nghâl zâwk a ni.

`Chhiar tûr: Rom 1:21-32, Paulan mîte suala an tlûk dân leh chûng sual nghawng ṭha lote chungchâng chu a sawi a. Ṭawngṭaina nên hêng chângte hi chîk taka chhiarin, a thil sawi tum tak, sualna kâilâwn leh a nghawng ṭha lote chu khâikhâwm ang che.`

A hmâ chângahte khân Paulan hêng nghawng ṭha lote hi “Pathian thinurna” (Rome 1:18) tiin a lo sawi a. Hê thûa ‘Pathian thinurna’ tih hian mihringten an tuh rah an seng chu Pathianin A phal tihna mai a ni. Kristiante tân pawh, anmahni thiltihte vânga a nghawng natnate chu rang takin Pathianin a lâk bosak nghâl kher lo. Hun tam takah phei chuan, sual nghawng pawi theihzia leh ṭhat lohzia kan hriat theih nân, kan thil tihte nghawng kan tuâr hi A phal ṭhîn zâwk a ni.

Pathian dân thianghlim bawhchhiat nghawng ṭha lote kan ngaihtuah a. Pathian hrisêlna dânte bawhchhiat hi engtin nge kan ngaih hlawm? Kan taksâte hi Pathian chênna a ni a. Kan taksâte hi kan hman sual a, chaw hrisêl ei leh, sâwizawi te kan tih loh a, emaw, hmang rim lutuk reng emawte kan nih chuan, hei pawh hi Pathian laka suâlna tho a ni. Hei hian nghawng ṭha lote neiin, hrehawmna (fiahna) hmunah min hruai lût thei a ni.

`Nangmâ nunah, engtin nge mahnî sual tih nghawng ṭha lote i tuâr nghâl ṭhin? Eng zirlaite nge i zir chhuah? Chutiang chu i pumpelh theih nân engtin nge ṭan i lâk thar ang?`