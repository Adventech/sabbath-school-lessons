---
title:  Beisei Lâwk Loh Thilthlengte
date:  03/07/2022
---

> <p></p>
> “Duh takte u, in zînga fiahna nasa tak lo awm, nangmahni fiahna tûra in chunga lo thleng hi, thilmak in chunga lo thleng angin mak ti suh u,” (1 Petera 4:12, NIV).

Beisei lâwk loh, min ṭhâwng thuttu hi kawng tam takin a lo thleng thei a. In hmâ lawka car a rawn vir phei nawk nawk te, i eizawnna hnâ aṭanga bân i nih hriattîrna te, medical test neih result chu thintiṭhâwng tak a nih te, hmangaihtu nia i hriat, nang pawhin i hmangaih khân a phatsan che a, chutiang hunah chuan min ṭhâwng thut a nih avângin tawrh a har zuâl ṭhîn!

Tûn kâr chhûng hian kan nuna thil tawrh har leh fiahna min ṭhâwng thut thei thil tlêm tê kan bih zui dâwn a ni.

Bul ṭan nân, 1 Pet 4:12 lamah kîr leh ila. Grik ṭawnga ‘maktî’ 1 Pet 4:12 (NIV) tih awmzia chu ‘ram dang’ tihna a ni. Petera hian a lehkhathawn chhiartûte chu tawrhna namên lo leh fiahna khirh takte hi Kristianten tawng vê lo tûr anga ngai lo tûrin a fuih a. Chutiang ni lo vin, thil thleng tûr pângngâi rêng anga—thleng thei, thleng tûra ngai tûrin a ti a ni.

‘Fiahna tawrh har’ (NIV, NRSV) emaw “fiahna nasa” emaw hi Grik thumal pakhat ‘mei kan’ tihna a ni a. Hmun ṭhenkhat dangah chuan ‘rawhtuina mei’ tia lehlin a ni.” Kan rinna avânga hetiang tak tawrhna hi (thîr lam chî) chhuân tuina hmuna chhuâng tui mêk anga ngaih tûr a ni.

`Chhiar tûr: 1 Pet 4:12-19. Petera thuchah chu eng nge ni?`

Kristian nun hi tluâng viâu zêl tûr anga mi tam takin kan ngaih ṭhin avângin, kan chunga tawrhna lo thleng hian kan thin a ṭhâwng ṭhîn a. Thil hian sîr hnih a nei tih kan hria a—sîr khat chu ṭhatnaa khat Pathian lam niin, a lehlam chu ṭhatna rêng nei lo Setana lam a ni thung. Hun tam zâwkah chuan thil ṭha lam tin rêng hi Pathian lamah belin, a ṭha lo lam zawng chu Setana lamah kan ngai deuh chawt zêl a. Mahse, nun hi hriatthiam har riâu ṭumte a awm. Kan rilru ngaihtuah dân ang anga Pathian lamah emaw, Setana lamah emaw thliâr zung zung thei chu kan ni lo. Eng emaw chângte chuan Pathian nêna lên dun hi khirh riâu chângte a awm a. Setana hnungzui hlâwkpuiawm riâu anga lan chângte pawh a awm tho bawk. Joba kha mi fel chu a ni nâin, a tuâr tho mai a, Pathian hnênah pawh, “Eng tizia nge mi suaksualte chu an nun a, an lo upat a, a ni, an lo hmuingîl theih ni?” (Joba 21:7, NIV) tiin a zâwt vê hiâl a ni.

`Peteran Kristâ tâna din chhuahin nghawng a neih vânga harsatna chungchâng a sawi a. Fiahna lo thlen chhang dangte pawh a awm tho bawk. Engtin nge 1 Pet 4:12-19 hian i ṭhianin beisei loh fiahna hautak zet a hmachhawn theih tûr fing taka hrilh fiah nân i hman ṭangkai theih ang?`