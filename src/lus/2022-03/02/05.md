---
title:  Tihthianghlimna Fiahnate
date:  06/07/2022
---

> <p></p>
> “Chuvângin sipaihote Lalpan heti hian a ti: ‘Ngai teh u, anni chu ka titui ang a, ka fiah ang: Ka mi, ka fanu avâng chuan eng dang nge ka tih tâk ang le?’” (Jeremia 9:7, NKJV).

“Pathian Thlarauvin nangmah tinatu Lalpâ thû i rilrûa A rawn thlen chuan, chutiang thil nangmaha awm chu tihlum tûr khawpa natna eng emaw thlensak che A duh a ni tih hre mai ang che.”–Oswald Chambers, My Utmost for His Highest (Uhrichsville, OH: Barbour & Company, Inc., 1963), p. 271.

`A chunga Bible chânga târlan i hriat thiam dân chu eng nge ni? Tihthianghlimna atâna natna i paltlang tâk chu eng nge ni?`

`Chhiar tûr: Jeremia 9:7-16. Pathianin Juda leh Jerusalem chu a “tituiin, a fiah” (NRSV), emaw “chhuâng tui” (KJV) (Jeremia 9:7, NIV) dâwn tih a sawi a. Chutiang A tih chhan pahnih Pathianin A sawi chu engte nge ni? (Jer 9:13, 14). Engtin nge tihtuina chu a lo thlen dâwn? (Jer 9:15, 16).`

Pathian tihthianghlimna leh fiahnaah hian thil namên lo tak tih a ni ṭhîn a. Chutianga tihthianghlimna leh endikna chu fiahna anga a lan theih chhan thil pathum a awm. A hmasa berin, kan sualna kan ngaihven theih nâna Pathianin nâ min tawrhtîr A phalna ang chî a ni. Jeremian lungâwi lo takin heti hian a ziak: “ ‘Pûmin a chhêm huâu huâu va, meiah chuan suân chu a tuiral a, tihthianghlim tumna chu a thlâwn mai a ni, mi sualte paih bo an ni sî lo’ ” (Jeremia 6:29, NIV) tiin. Tichuan, kan ngaihven phah theih nân thil namai lo tak thlentîr a ngai ṭhîn a ni. Pahnihnaah, tûna chiang taka kan hmuh tâk sualna avânga lungngaihna kan nei ta a. Pathumna, danglam deuh taka nun kan lo tum tâknaah chuan manganna kan tâwk a. Kan nuna ngâia kan lo neih ṭhin thilte bânsan kan lo thlan tâk avângin harsatna leh rilru nawm lohna kan lo nei thei a ni.

`Sualna i buân mêkte chu ngaihtuah la. Vawiin hian Pathianin endikin, fiah dâwn ta che selang, engtin nge A tih ang le? Pathianin Israelte chunga A tih anga nangmâ chunga thil eng emaw takte A tih hmâin, eng thil nge i lo tih lâwk theih ang?`