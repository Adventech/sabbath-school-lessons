---
title:  Puitlinna Kawnga Fiahnate
date:  07/07/2022
---

> <p></p>
> “Hriattîrnate chu a nasat êm êm avânga ka inngaihhlut lutuk loh nân tîsâah hlîng mi pê a ni, Setana tirhkoh kut thak hnawih nâna mi hmangtu tûr chu; chutilochuan, ka inngaihlu lutuk dah ang e,” (2 Korin 12:7, NKJV).

[Thing] kih leh cheh ruâl hi inang lo tak a ni. Awm vê tûra kan duh tawh loh chu kan ‘kit’ ṭhîn a, rah tam zâwk chhuah tûra kan duhte erawh chu kan ‘sât no’ thung a. Chûng kawng hnih atân chuan hmanraw hriâm tak a ngai vê vê. ‘Cheh ruâl/sah no’ ang chî-ah hi chuan thlâi ṭang ṭhenkhat, awm vê tawh lo tûra duh chin chu cheh/sah thlâk a ni a. Thlarau lam thilah chuan, Bruce Wilkinson chuan heti hian a ziak, “Pathian hnênah malsâwmna tam lehzual dîlin, A Fapa anga lehzual tûra siam tûr chein i dîl ngai em?

‘I chhânna chu ‘âw’ tih a nih chuan, hlâwi ṭhen nih i dîl tihna a ni,’ tiin.”–Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60.

“Ka tîsâa hlîng” (2 Korin 12:7, NIV) tih Paula sawi awmzia tak hi mîten an man chiah lo ṭhîn a. Ngaih dân hrang hrang zîngah, hmêlmâte beih fona avânga thusawi harsâ a tihna pawh a tel. A harsatna tak hi chu a mit khawhmuh chungchânga harsatna a neih kha niâwmin a lang (en tûr, Ellen G. White Comments, The SDA Bible Commentary, vol. 6, p. 1107). Mak angreng tak chu, ‘hlîng’ kha ‘a hnêna pêk’ anga Paulan a ngai kha a ni.

`Paulan ‘min pêk’ a tih hi eng a tihna ni tûrin nge i ngaih? Tûin nge a hnênah pê? Engtin nge Pathianin Paula hlâwkpui tûr zâwnga a hman theih?`

Paula “hlîng” pâi khân tum bulfûk tak a nei a, chû chu: “ka inngaihhlut lutuk loh nân” (2 Korin 12:7, NIV) tih a ni ti hi chhinchhiah la. Khâ kha suâl eng emaw tak a tih vâng ni lo vin, hmalam huna sual a tihna tûr laka vên nân a ni. Pianphungah sual lakah chak lohna a nei tih a inpawm a, chumi lakah chuan hê ‘hlîng’ hian a vêng him thei dâwn a ni.

`Chhiar tûr: 2 Kor 12:7-10. Engtin nge Paulan a ‘hlîng’ kha a tih tâk? Paula chak lohna khân amâ tân thlarau lam hlâwknate a têltîrin i ring em? Engtin nge Paula chhân lêtna khân nangmâ nuna ‘hlîng’ i pâite ching fel tûra a ṭanpui che?`

`Engtiang kawngtein nge thlarau lama i ṭhanna tûr Pathian ngaih dân leh nangmâ ngaih dân chu a danglam theih? Nangmâ nuna felnaa rah i chhuah belh theihna tûrte ngaihtuah ang che. Amâ ‘cheh ruâlna’ hmangin eng thlarau lam ṭhatna ang chîte nge Pathianin a chhersak nih i duh ang?`