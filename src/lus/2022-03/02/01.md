---
title:  Fiahna Lo Thlengte Chu
date:  02/07/2022
---

### Bible Châng Chhiar Tûr
Jer 9:7-16; Rom 1:21-32; 2 Kor 12:7-10; 1 Pet 4:12-19;5:8-11.

> <p>Chângvawn</p>
> “Duh takte u, in zînga fiahna nasa tak lo awm, nangmahni fiahna tûra in chunga lo thleng hi, thilmak in chunga lo thleng angin mak ti suh u. Kristâ tuârnaahte tuârpuitûte in nihzia ang zêlin lâwm zâwk rawh u; chutichuan, a ropuina a lo lan hunah chuan nangni pawh hlim takin in lâwm thei ang,” (1 Petera 4:12, 13).

Chemistry lab-ahte chuan thil chi hrang hrangte hi bûr têah khungin sa tak thlenga chhuân a ni ṭhîn a. A bâwm chu a sat deuh deuh tâkah chuan a chhûnga thil awm chu, eng nge a nih a zirin, a tui emaw, kâng ral emaw, râwp ral emaw, êng chhuak emaw a ni ṭhîn. Chutianga tihna bûr chu ‘fiahna/chhuân-tuina bêl’ (crucible) an ti ṭhîn.

Thu hrilh fiahna lamah chuan :  1) Sa taka chhuân tuina bêl;  2) Na taka fiahna;  3) Danglamna emaw, hmasâwnna emaw thlen tûra tha-sona hmun tîtea hrilh fiah a ni.

Hêng hrilh fiahnate hian kan thlarau nuna thil thlengte manthiam tûrin min ṭanpui a. Tûn kâr chhûng hian, nnungchang lama danglamna te, hmasâwnna te leh, ṭhanna kan neih theih nâna na taka nawrna leh fiahna kan paltlang ṭhenkhatte chu kan târ lang dâwn a. Chû chuan, fiahna  khura kan luh mêk laia chhân lêt dân tûr kan hriat theih nâna kan nuna Pathianin thil min tihsak mêk ṭha zâwka kan ngaihsak theih nân min ṭanpui dâwn a ni.

**Zirlai Thlîr Lâwkna**: Kan nuna hun khirh leh harsâte kan paltlang rawn thlentîrtu chu eng thilte nge ni?