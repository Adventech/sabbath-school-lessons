---
title:  Min Tinatûte Hmangaihin
date:  30/08/2022
---

Tû emaw chuan, “Kan hmêlmâte hmangaih tihah hian, tuikeplung inphûmaa bawlhhlawh kâi kan hmangaih tel tûr a ni tih chu a kâwk lo. . . . Kan nihphung rênga duhawm kan nih vânga Pathianin min hmangaih a ni lo. Min hmangaih avânga mi duhawm lo ni ta chu kan ni zâwk,” tiin.

`In ‘hmêlmâte’  in thlîrin, a tlângpui thûin eng nge in hmuh ṭhin—tuikeplung nge a hualvêltu bawlhhlawh zâwk?`

`Chhiar tûr: Mt 5:43-48. Isuan kan hmêlmâte hmangaih leh ṭawngṭaisak tûrin min ko va. Kan hmêlmâte kan hmangaih chhan tûr manthiam nâna min ṭanpui tûrin Isuan thilsiam aṭangin eng entîrna nge min pêk? Eng tak chu nge min zirtîr a tum?`

Mt 5:45-ah, min tinatûte, fiahna duhawm lo bera min hnûk lûttûte chunga kan chêt dân tûr entîr nân, Isuan A Pa vâna mi entîrna a hmang a. A sawi dân chuan, A Pa chuan mi felte leh fel lote chungah pawh malsâwm ruah A sûrtîr ṭhîn a ni. Pathianin mi fel lote pawh ruah a pê a nih chuan, keini pawhin chutiang chuan kan ti vê tûr a ni dâwn lo’m ni?

Isuan min tibuaitûte chungah rilru tluâng leh duhawm tak kan pu reng tûr a ni tia sawi a tum lo va, chû chu a theih tho pawh a ni ang. A nihna takah chuan, ‘kan hmêlmâte hmangaih’ tih hian kan hmangaih hiâm reng tûr a ni tihna ni lo vin, an chunga kan chêt dânah, ngaihsakna leh khawngaihna kan lantîr tûr a ni tihna a ni.

Isuan a thusawi tlângkâwm nân, inhniâlna tam tak tichhuak thei a hmang a, chû chu: “ ‘In Pa vâna mi a ṭhafamkim angin in ṭhafamkim tûr a ni’ ” (Mt 5:48, NIV) tih hi a ni. A thu ṭobul aṭang chuan a awmzia chu a chiang nghâl mai:  Pathian ṭhafamkim anga ṭhatfamkim duhtûte chuan, Pathianin A hmêlmâte chunga hmangaihna a lantîr angin an hmêlmâte chungah hmangaihna an lantîr vê tûr a ni tihna a ni. Pathian mithmuha ṭhafamkim nih theihna chu dodâlna hmangaih a ni; chû thil ti tûr chuan Pathian chauhin A pêk theih, thinlunga thuhnuairawlhna neih a ngai a ni.

`Thuhnuairawlhna (“chhel leh ngaihtheihlohna tel lo va inhliâmna tuâr”) kan hrilh fiah dân rilrûa vawng chungin, ‘hmêlmâte’ chunga rilru dik pu tûra thuhnuairawlhna thinlung Lalpan A pêkna tûr chea danglamna neih mâkmawh chu ziak chhuak ang che.`