---
title:  Khawngaihna Dîlsakin
date:  29/08/2022
---

`Chhiar tûr: Ex 32:1-14. Hetah hian Mosian eng dinhmun pawimawh tak nge luaha kan hmuh?`

Mipuiten rangkachak bâwngno lim biak an ṭan hnû khân, Pathianin an kal thui hreta ngaiin, anni chu A tiboral ang a, Mosia chu hnam ropui taka siam a tum a. Mahse Pathian thil sawi chu pawmpui mai lo vin, Mosian mipuite chunga A khawngaihna lantîr tûrin a ngên a, Pathian pawhin a ti leh ta lo zâwk a ni.

Ex 32:1-14 hian thupui pawimawh tak pahnih a târ lang a. Pakhatna, Pathianin helhmangte nuâi bo va, Mosia malsâwm tûra a tih kha amah fiahna a ni. Pathianin Mosia kha helhmang mipuite chunga khawngaihna A neih ang chu lantîr vê tûrin a duh a. Fiahnaah chuan Mosia kha a hlawhtling a. Isua angin, misualte tân zahngaihna a dîlsak a. Hei hian thil ngaihnawm tak a târ lang a: eng emaw châng chuan Pathianin dodâlna kan hmachhawn A phal a; fiahna hmuna kan awm a phal a; tichuan, thlîrtu vân mipuiten pên bo hmangte chunga khawngaihna kan neih dân chu an hmu thei dâwn a ni.

`Israelte tiboral lo tûra Mosian Lalpa a ngennaah eng thilte nge ṭanfungah a hman?`

Pahnihna, hê thû hian dodâlna leh thuâwih lohna hi khawngaihna lantîr tûra koh kan nihzia a târ lang a. Mîten an phû loh lai tak hi khawngaihna lantîr hun a ni. Mahse, khawngaih an mamawh zual lai tak chu keinin lantîr kan duh loh lai tak a ni vê thung a. Mosiâ farnû Miriami khân amah a sawisêl a; ani erawh kha chuan phâr natna tihdamsak tûrin Lalpa a ngensak thung a nih kha (Num 12).

Kora leh a pâwlte chunga Pathian a thinrim a, an zâa tihboral a tum lai khân, Mosian an nun zuahsak tûrin bawkkhupin a dîlsak a. A tûkah, hel hote an thih a, Pathianin tiboral tûra a vau khân, Israelte chu Mosia chungah an phunnâwi a. Mosia chuan bawkkhupa dîlsakin, Aarona chu rang taka an zâa tâna inremna siamsak vak tûrin a tur hmanhmawh a (Num 16). Fiahna hnuaia amâ thuhnuairawlhna leh mahni hmasialna tel lo vin, Mosian a phû hauh lote tân khawngaihna a dîlsak a ni.

`I kiang vêla mî, khawngaih phû lo ber tûra i ngaihte chungchâng ngaihtuah la. Engtin nge thuhnuairawlh leh inngaihtlâwmna nêna an hnêna Pathian khawngaihna lantîrnaah i ṭan theih ang?`