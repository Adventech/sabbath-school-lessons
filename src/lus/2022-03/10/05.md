---
title:  Kâ Chîp
date:  31/08/2022
---

Fiahna hnuaia thuhnuairawlhna entîrna thiltitheih ber chu Isuâ hnên aṭanga lo chhuak a ni. Amâ hnên pana “ka hnênah zir rawh u; thuhnuairawlh leh rilrua inngaitlâwm tak ka nih hi,” (Mt 11:29) a tih khân, kan suângtuaha  theih loh tûr anga kan ngaih chu A sawi a ni.

`Chhiar tûr: 1 Pet 2:18-25. Peteran bâwihte tân thurâwn mak tak a pê a. Isuan râwng leh dik lo taka a chunga tih A chhân lêt dân sawiin, ‘A hniaka in zuina tûrin entawn tûr a hnutchhiah che u kha’ (1 Pet 2:21, NKJV) tiin a chah zui a. Petera sawi anga Isuâ entîrna aṭang khân, fiahna hnuaia thuhnuairawlh leh inngaihtlâwm dân eng thupuite nge kan zir chhuah theih ang?`

Mi tûin emaw mi dang chunga dik lo taka a ti lai hmuh hi thil râlthlâk tak a ni. Chutianga tih tuârtu nih phei chu a hrehawm lehzual ngêi ang. A tlângpuiin dik taka rêlsak duh mî kan ni a, fel lo taka tih kan hmuhin, ‘chinfel’ duhna kan nei ṭhîn a, a phû tâwk anga dikna leh thinrimna hlen kan duh hiâl ṭhîn a ni.

Chutiang hnuaia nun chu a nuâm lo. Thutak pawimawh—kan Pâ vâna mi chuan engkim chunga thû a nei a, Amân ṭhâ a tih angin min la chinfelsak vek ang—tih hi kan pawm a nih ngawt loh chuan, nun ngaihna a awm lo a ni ber mai. Hei hian Isua chunga thleng ang khân keini pawhin fel lo taka tihna lakah kan him vek dâwn lo tia kan dawnsawn thiam a ngai tih a kâwk tel a. Mahse, chutiang hnuaiah pawh chuan kan Pa vâna mi chuan min awmpui zêl a, Ani chu thuneitu a ni tih kan hre reng tûr a ni.

Petera thurâwn, Isuâ nun nêna inzûl tak kha, dik lo taka tawrhtîr a nihna hnuaia ngawih a chuh tlat kha a mak a. Mîte dikna chanvo humhalh âiin Pathian ropuizia thuhretûa ṭanna ropui zâwk a ni sî a ni. Kaiafa leh Pilaten an zawh khân, Isuan a dinhmun insawiven nân thil tam tak a sawi thei a, Mahni pawh thiam a inchantîr hiâl thei ang. Mahse, chu chu a ti lo. A ngawih tlatna kha a thuhnuairawlhzia entîrna a ni.

`Engtin nge dik lo taka i chunga tih i nihna i chhân lêt ṭhin? Engtin nge vawiin zirlaia târlan thupuite hi nangmâ nunah a taka i bel theih ang?`