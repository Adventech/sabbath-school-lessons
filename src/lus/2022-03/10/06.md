---
title:  Kan Lungpui leh Inhumhimna
date:  01/09/2022
---

Mi chapo ber ber, phûnglûng leh mi nawr vak chîngte hi dinhmun hniam aṭanga lo chhuak an ni deuh châwk. Mi chapo leh mi chaldelh takte hi—inngaihtlâwm leh thuhnuairawlhna tlachham tak—chhûnglama tlâkchhamna an neih mahni nihna thup nâna ti an ni duh hlê. An thil mamawh chu kan zâa kan mamawh ṭheuh:  thlamuânna, mi tling nihna, a bîkin rilru hrehawm leh na tawrh laia pawm nihna a ni. Chû chu Lalpâ zârah chian kan dawng thei. A tâwi zâwngin, thuhnuairawlhna leh inngaihtlâwmna hi, chaklohna nihphung nên a inhlat a; Lungpui chunga inhûng nghet nun fiah taka lan chhuahtîrna a ni zâwk ṭhîn.

`Chhiar tûr: Sam 62:1-8. Hê Sâm ṭobul chu eng nge ni âwm? Eng thil nge Davidan a sawi? A thil sawi aṭangin eng thlarau lam thupuite nge i zir chhuah theih ang? Pawimawh ber chu, engtin nge hêng thupuite hi nangmâ nunah i bel theih ang?`

“A chhan awm lo vin mîte hi kan hmêlmâah an ṭang dâwn a. Khawvêl chauh ni lo, an ûnaute ngêi ngêi pawhin, Pathian mîte rilru sûkthlêk chu dik lo takin an la hrilh fiah dâwn a ni. Lalpâ chhiahhlawhte chu dinhmun khirh taka dintîr an la ni ang a. Mahnî hmasial, fellohna kawng zawhtûten mahni thiam inchantîr nân tlâng liante chu tlâng têah an la chhuah dâwn a ni. . . . Dik lo taka hrilh fiahna hmangin hêng mîte hi rinawm lohna thuâm dumin an la inthuâm dâwn a, a chhan chu anni thunun theih bâk chuan an thil tihte chu a tih buâi dâwn vâng a ni. Anni chu rintlâk loh anga kawh chhuah an la ni ang a. Hei hi kohhran member-te ngêi pawhin an la ti ang. Pathian chhiahhlawhte chu Kristâ rilrûin an inthuâm tûr a ni a. Diriâmna leh dik lo taka rêlna chu pumpelh an beisei tûr a ni lo. Anni chu uchuak taka ṭhahnemngai leh firfiâk tih an la ni dâwn. Mahse, an zâm chuângtûr a ni lo. Pathian kut chuan kal zêlna tûr chu a chelh a, A hming ropui nâna thawk tûrin a kaihruai zêl dâwn a ni.”—Ellen G. White, The Upward Look, p. 177.

`Mi dangte demna leh khei nihna lakah eng ang taka invêng lâwk nge i nih? I invên lâwkna chu a dik chiah lo pawh a ni thei em? Engtin nge Lalpa vuân a, nangmâ sualte tâna Thîa hmangaihnaa chuan i inthlun ngheh tlat zâwk a, mi dangte dêuna lakah i invênhim theih ang?`