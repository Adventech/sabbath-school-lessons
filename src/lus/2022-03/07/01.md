---
title:  Beiseina Chuâi Thei Lo
date:  06/08/2022
---

### Bible Châng Chhiar Tûr
Job 38-41; Is 41:8-14; Jer 29:1-10; Hab 1:1-4; Heb 12:1-13.

> <p>Chângvawn</p>
> “Thlarau Thianghlim kan hnêna min pêk khân Pathian hmangaihna chu kan thinlunga a leih tawh avângin beiseina chuan a timualpho lo va,” (Rom. 5:5, NKJV).

Biak ina kan inkhâwm a, hmêl hlim tak takte huâl vêl nih lai chuan ‘beiseina’ thû sawi leh sak hi a awlsam hlê ṭhîn. Mahse, mahni ngêiin harsatna/fiahna kan paltlang lai hi chuan ‘beisei’ hi a awlsam vak lo ṭhîn a. Boruâk ritin min delh a, thil engkimah zawhna kan siam a, Pathian finna chungah meuh pawh zawhna kan siam hiâl mai ṭhîn a ni.

A lehkhabu pakhatah, C. S. Lewis chuan sakeibaknei chanchin phuahchawpin a ziak a. Chû sakeibaknei chu hmuh duhin, tû emaw hian sakeibaknei chu a him em tih a zâwt a. Chû pâ hnênah chuan a him lo va, “mahse ani chu a ṭhâ” tia hrilh a ni.

Pathian chu kan hrethiam lo vin, sawi lâwk hleih theih loh ang bawk mah se, chû chu Pathianin min dodâl tihna chu a ni chuâng lo. A awmzia chu A hmêl kan la hmu fiah lo tihna a ni. Kan tân thlamuânna te, rinngamna te leh beiseina nei tûrin, Pathian chu hriatthiam theih leh sawi lâwk theih ni tûra ngaiin kan buâi a. Kan ngaih dânin ‘him’ tâwk A nih a ngai. Chutiang a nih avâng chuan keimahni hi beidawng tûrin kan insiam zâwk tihna a ni.

**Zirlai Thlîr Lâwkna**: Engtin nge Pathian nungchang kan hriatthiamnain fiahna hnuaia beiseina vawng nung zêl tûra min ṭanpui ṭhin?