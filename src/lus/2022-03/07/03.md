---
title:  Kan Pâ Nihna
date:  08/08/2022
---

Oswald Chambers chuan heti hian a ziak, “Pathian hnênah eng nge A tih dâwn in zâwt tawh ngai em? A hrilh ngai hauh lo vang che. Pathianin eng thil nge A tih dâwn a hrilh ngai dâwn lo che a; Amâ nihna chu A târlang mai zâwk dâwn a ni.”—My Utmost for His Highest (Uhrichsville, OH: Barbour & Company, Inc., 1963), Jan. 2.

`Hê thu hmanga Chambers-a sawi tum chu eng ni tûrin nge i ngaih?`

Kan hriat angin, Joba bû hi mimal tawrhna namên lo tak chanchin hmanga bulṭan a ni a. Amâ nunna leh a nupui, “Pathian sawi chhia la thi mai rawh!” (Joba 2:9, NIV) tia rawtna thlentu tih loh thil dang zawng chu a chân vek a ni ber a. A dawtah chuan khâng thil zawng zawng thlen chhan sawifiah tumtu, a ṭhiante nêna an inchhânnain a zui a. Khâng an thil sawi chhûng zawng zawng khân, Pathian chu a ngâwi reng a ni.

Chutah, Joba 38-ah Pathian a lo ṭawng chhuak ta phut mai a: “ ‘Hriatna tel lo thûa thurâwn tithimtu hi tu nge ni?’ ” (Joba 38:2, NIV) tiin. Chawlh pawh awm hman lo vin, Pathianin Joba hnênah zawhna 60 vêl inzawm zatin a zâwt zui a. Chûng thû chu Joba 38 leh 39-ah en thuâk thuâk teh.

Zawhna hnuhnung ber hnûa, Joba chhânna chu, “Ngai teh, kei mi pawimawh tham lo tê hian ‘Engtin nge ka chhân ang che? Ka kâ ka hup mai a ni. Vawi khat ka sawi tawh a, ka chhâng tawh lo vang che; A ni, vawi hnih; ka chhunzawm tawh lo vang,” (Joba 40:4, 5, NIV) tih a ni. Mahse, Pathianin a la duh tâwk mai lo. Sawi chhunzawm lehin, zawhna ‘lianpui pui’ chu A zâwh zawm leh ta zêl a ni.

`Joba 42:1-6-a Joba chhânna hnuhnung kha chhiar la. Pathianin Joba hrilh a tum chu eng nge ni a, a chunga nghawng a neih chu eng nge ni?`

Joba ṭhianten ‘engati nge’ tia zawhna an siam a khawi mah kha Pathianin a chhâng ngai lo. Mahse, Pathianin Thilsiama a kutchhuak ropui tak hmangin Amâ ropuina elphâk ruâl loh chu a târlang ta ṭhîn a. Hemi hnû hian, Joban chhânna rêng a mamawh zui ta lo. Pathian ropuizia târlanna chuan sawifiah ngai zawng zawngte chu a chhilh ta vek zâwk a ni.

Hê thû hian thurûk ril ngaihnawm tak a târlang a. Beiseina leh fuihphûrna hi kan hre tlêm hlê a ni tih inhriat chianna aṭangin a lo chhuak thei a. Thil tin rêng hriatna aṭanga thlamuânna hmuh tumin kan bei fo ṭhîn a, kan hriat theih tâk sî lohah chuan kan bei a dawng leh thung a. Mahse, eng emaw châng chuan, keimahni âia Ropui zâwk fê hnêna thlamuânna kan hmuh aṭang chauhin mihringin beiseina kan nei thei tih min hriattîr tûrin, eng emaw châng chuan Pathianin kan hriat lohzia min hriattîr ṭhîn a ni.

`Thil i hriatthiam mai theih sî loh tûna thleng mêkte a awm em? A awm a nih chuan, Pathian nungchang ngaihtuah ang che. Engtin nge chutiang tihna chuan tûna thil hriat thiam nghâl mai loh hmanga i mamawh chhelna neih beiseina a siamsak che?`