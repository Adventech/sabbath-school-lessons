---
title:  Kan Tâna Kan Pâ Ruâhmannate
date:  10/08/2022
---

`Mi tinin beiseina an zawng ṭheuh. Mahse khawia hmuh theih nge ni? Mi ṭhenkhat tân chuan, beiseina hi ṭhiante nui hmêla hmuh a ni a. Ṭhenkhat dang chuan sum leh pai dinhmun ṭhatah emaw, inneihna kal fuhah emaw aṭangin an nei thung a. Beiseina leh phûrna hmuh nân khawiah nge i zawn tlângpui ṭhin?`

Jeremia bû-ah, zâwlnei hian an saltânna hmuna beiseina hloh tâte hnênah lehkhathawn a ziak a. “Babulon lui kamahte, chutah kan ṭhû a, a ni, kan ṭap thîn, Zion kan ngaihtuahin,” (Sâm 137:1, NIV). Mahse, anni kha thinlung lungchhia chu an ni chungin, beiseina an bânsan loh chhan tûrte Jeremia khân a hrilh a ni.

`Beisei chhan tûr engte nge Jer 29:1-10-ah hian chuâng le?`

Hê thû-ah hian beiseina neih chhan tûr thil pawimawh pathum târlan a ni. Pakhatna, Beiseina an bânsan loh chhan tûr Pathianin A mîten a hrilh chu, an dinhmun kha thil thleng palh emaw, sawi hleih theih loh thil ṭha lo vâng emaw a ni lo. Amah Pathian ngêiin, “[Juda] chu Jerusalem aṭangin Babulon salah ka hruai a” (Jer 29:4, NIV) tiin a sawi sî a. Thil ṭha lo vin huâl vêl angin lang mah se, Juda khân Pathian kutte awmna hmunpui chu a chhuahsan ngai lo.

Pahnihna, Beiseina an bânsan loh chhan tûr Pathianin A mîte a hrilh chu, tûnah harsatna an tâwk mêk chung pawhin Ani chuan hnâ a thawk thei tho a ni. “ ‘Sala ka tântîrna che u khawpui ṭhatna tûr zawng ula, Lalpâ hnênah dîlsak rawh u: amâ ṭhatnaah chuan nangni pawhin ṭhatna in hmu dâwn sî a’ ” (Jer 29:7, NIV).

Pathumna, Beiseina an bânsan loh chhan tûr Pathianin A mîte a hrilh chu, an saltânna chu engtik emaw huna A la tihtâwpsak dâwn vâng a ni. “Lalpa chuan heti hian a ti sî a: ‘Babulon tân kum sâwmsarih chu a kin vêleh ka rawn kan ang che u a, in hnêna ka thutiam ṭha tak chu ka hlen ang a, he hmunah hian ka kîrtîr leh ang che u,’ a ti a,” (Jer 29:10, NIV).

Pathianin an hnêna an hun kal tawh te, an tûn hun te leh an hmalam hun atân pawha thuneitu A ni tih a sawifiah hnûin, duhsak taka A mîte a ngaihsakna chu thu mâwi takin a sawi ta a ni (en tûr, Jer 29:11-14).

`Chhiar tûr: Jer 29:11-14. Pathianin nangmâ hnên ngêia hêng thûte tiâmsak che angin ‘i’ tih âiah nangmâ hming dah zêl ang che. Tûna harsatna i neih ang angah khân hêng thutiamte hi a takin hmang zêl ang che.`