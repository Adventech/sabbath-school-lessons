---
title:  Zir Belhna
date:  12/08/2022
---

Chhiar tûr: Ellen G. White lehkhabu, Tihdam Rawngbawlna-a “Nî Tin Nuna Ṭanpuina, pp. 453, 454.

“Mi tinin beidawn leh lunghnual hun kan nei ṭheuh a, Pathianin a lei fâte chungah a ngilneihna a lantîr ṭhîn tih ring hlei thei lo khawpa lungngaihna kan neih châng pawh a awm ṭhîn. Chutiang hunah chuan ninawm lutuk taka nun rawn zar buaitu thil eng eng emaw a lo awm a, nun âiin thih a thlanawm zâwk thei hial a; rinhlelhna bâwiah leh rin ngam lohna bâwiah hruai luhin an awm ṭhîn a ni. Hetiang beidawnna nî-ah hian, kan thlarau mitin Pathian kaihhruaina va hmu thei hlauh ila chuan, min chhan chhuak tûr leh chatuan tlânga kan kête phun nghet tûr te, kan rinna tichak tûr te, nun thar mi pe tûr tein a vântirhkoh lêng vêlte chu kan hmû ang.”—Ellen G. White, Zâwlneite leh Lalte, (2nd Edition, 2014), p. 142.

**Sawi Ho Tûrte**

`Ellen G. White-i chuan kan “zâin” beidawn riâu lai leh zâm chhiat hun kan nei ṭheuh tih a sawi a. Chutiang hunte kan kal tlang laiin eng ang takin nge chutiang chu kan inhriatsak ṭhin le? Beidawnna kha tak kan paltlang laiin, engtin nge beiseina thlentuah kan ṭan tlân thei ang le?`

`In class-ah, Thawhlehni zirlâi tâwpa zawhna in chhânna en ho leh ula. Nangmahni hnaih takin Pathian a lo awm tih in hriatnain nangmahni nunah eng danglamna nge a thlen?`

`In class-ah, Job 38–41ring takin chhiar ula. Eng ang Pathian nihna ang chî chu nge a târlan? Beiseina leh phûrna pe tûr che uin eng nge in zir chhuah? Engtin nge heta tân hian Sabbath chu a inhmeh viâu? Engtin nge Pathian nihphung leh nungchang hmu thiam tûra min ṭanpui?`

`Danglamna thlengtu ‘beiseina’ hi chunglam chhuak a ni. Chumi awmzia chu kan nuna beiseina thlentîr tûrin kan indîlsak thei tihna a ni. Tûn hnâi deuh lawka beiseina lo chuâi deuhte beiseina tuâi thar lehna dîlin ṭawngṭaisak ang che u. Chû bâkah, beiseina neih tuma bei hlawhchhamte tân eng nge in tihsak theih ang?`

`Mi inhuâmte in awm chuan, chû mi hnênah chuan beiseina leh rinna hlohtîr tûra beidawnna leh fiahna a tawh dân sawitîr ang che u. Eng thilin nge chuta ṭang chuan hawikîrtîr leh ta? Rinhlelhna leh beidawnna kan tawn chânga sâwtpui tûr eng thil nge kan inhrilh tlân theih ang?`