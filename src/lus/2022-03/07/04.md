---
title:  Kan Pâ Chênchilhna
date:  09/08/2022
---

> <p></p>
> “Kei Lalpa in Pathian hian, ‘Hlâu suh u, ka ṭanpui dâwn a che u,’ tiin in kut ding lam chu ka chelh dâwn sî a,” (Is 41:13, NIV).

Mî tû emaw chuan, “Pathian chu hla taka awm anga a lan hunin, lo che ṭhîn chu tu nge?” tiin a sawi a. Harsatnate kan neih chângin, Pathianin min kalsan ta a ni ang kan ti a. Thil nihna dik tak chu, Ani chu khawiah mah A kal bo chuâng lo tih hi a ni.

Juda saltângte tân khân Pathian chu hla taka awm angin a lang a. Chuti chungin, Isaia hmangin hmalam huna chhanchhuahna chu A tiâmsak a. Jerusalam lama kîr lehna tûr tak chu a la hla fû chungin, Pathianin A mîten hre tûra a duh chu A kal bosan lo va, chuvâng chuan beisei chhan tûr an nei tih a ni.

`Chhiar tûr: Is 41:8-14. Hmalam huna chhanchhuahna phûr taka nghâktûte nih theihna beisei chhan tûr engte nge i târlan theih? Hê leia kan vahvaihna tâwpna tûr kan nghah laiin engtin nge hê thutiam hian min ṭanpui?`

Hêng Bible chângtea thil lem mâwi ber pakhat chu Is 41:13-ah kan hmu thei a. Lei leh vân Pathian chungnungber chuan A mîten an hlauh a ngaih loh chhan a sawi a, chû chu “Ani chu an kut dinglam chelhsaktu” a nih vâng a ni. Kan chênna lei aṭanga êng-kum tam taka hlâ lalṭhutthlêng ropui taka ṭhu chunga leia thilthlengte viltu anga ngaih chu thil pakhat a ni a. Mahse, A hmangaih ngawih ngawih A mîte kutte chelhsak tûra hnâi têa lo awm anga ngaih theih chu thil dang daih a ni.

Kan buai viâu lai hi chuan kan bul hnâia Pathian lo awm anga ngaih chu a harsâ a ni thei. Mahse, Ani chu Immanuela ‘Kan hnêna Pathian awm’ chu a ni tih kan hriat reng chuan, chû chuan danglamna nasa tak a thlen ṭhîn. Pathianin min awmpui laiin, A ruâhmanna te, A thutiam te, leh min tidanglam tûra A thiltihtheihna te chu a awm tel nghâl zêl a ni.

`Ni rei vak lo chhûng chu thil tih chhinna nei la. Nangmâ kut chelhsak tûr chein lei leh vân Pathian chu i bulah a awm reng a, Amah ngêi chuan ṭanpui zêl che a intiam tih a remchân apianga hriat chhuah tum ang che. Chû chuan i nun a thlâk dân chhinchhiah zêl la. I nuntawng chu in Sabbath sikul class-a sawi ho tûrin inbuatsaih lâwk ang che.`