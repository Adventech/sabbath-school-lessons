---
title:  Kan Pâ Thununna
date:  11/08/2022
---

`Chhiar tûr: Heb 12:5-13. Hêtah hian kan tân eng thuchah nge awm a, engtin nge tûn kuartara kan zir tâk nên hian a inhmeh riâu dân?`

Heb 12:5-13-ah, Paulan thununnaa fiahna chungchâng a sawi a. Hei hi NIV Bible-ah chuan thununna kawng hrang hrang vawi sâwm emaw lai a lang a. Grik ṭawng hmang khawvêlah chuan hê thû hi zirna lungphûm pawimawh ber a ni. Tichuan ‘thununna’ awmzia manthiam tih chu Pathianin rinna sikula min zirtîr dân manthiam tihna a ni a; chûng thû chu Paulan Heb 11 hmalamah khân a lo sawi tawh a ni.

Heb 11 pum puiah, Paulan rinnaa milian a hmei a pâte a târlang a. Harsatna chi hrang hrangte an hmachhawn laia hmalam pana kal tûra vawng nungtu chu an rinna a ni. Bung 12-a kan luhin, Paulan a lehkhathawn chhiartûte lam rawn hawiin, kan hmâa mi tam takte khân chhêl taka harsatna an lo tuâr chhuak tawh a, keini pawhin rinna nuna intlânsiakna chu a tâwp kan thleng thei ang tih a sawi ta a ni. Thil pawimawh lai tak chu Isua en reng a ni (Heb 12:2), tichuan harsatna hnuaiah pawh Amah chu entawnah kan hmang thei ang (Heb 12:3).

Bung 12 chhiar hi entlang hrang hrang hmanga thil thlîr ang deuh a ni. Hêng entlangte tel lo hi chuan kan khawhmuh a chiang lo vin, harsatna awmzia kan manthiam thei lo vang. Hêng entlangte hmanga kan thlîr erawh chuan min delh bettu tawrhna chu dik takin kan hrethiam thei dâwn a ni. Tichuan chiang taka thil manthiamin, fing takin fiahnate chu kan chhânglêt thei ang.

**Hebrai 12:1-13 chhiar chhuak la. Châng 5-13 chîk taka ngaihtuahin hêng zawhnate hi chhâng ang che:**

`Thununna hnâr chu eng nge ni?`

`Thununna kan chhân lêtna chu eng nge ni?`

`Thununnain a tum chu eng nge ni?`

`Chhiar leh tûr: Heb 12:1-13. Beiseina neih theih chhan hrang hrangte chu ziak chhuak la. Thlarau lam zirlai i zir chhûnga hê beiseina a taka i lo chan dân chu engtin nge ni?`