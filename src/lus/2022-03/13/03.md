---
title:  Mîte Hmuhsit leh Hnâwl
date:  19/09/2022
---

`Isua chu vân mî, vân leh lei Siamtu ni mah se khawvêl sualte tâna inthâwinaa ṭang tûrin Mahni a inpê tih rilrûa vawng chungin hêng chângte hi chhiar ang che: (Mt 12:22-24; Lk 4:21-30; Joh 8:58, 59). Engtin nge hêng chângte hian hê leia a awm laia Isuâ tawrhnate manthiam tûrin min ṭanpui?`

Hruaitute leh mi nâwlpuite pawh khân Isuâ nun te, chêt dân te leh zirtîrna kha an ngai sual ṭhîn a; chû vâng chuan mipuiten chhandam tûra A rawn kal chhante hnar a, an huât a hlawhpah ta rêng a. Eng emawti zâwng chuan, nû leh pa fa sual, ṭanpui ngai nei ang deuhte pawh an ni ang; an fâ tân engkim pêk an inhuâm chungin, an fâ chuan hmusit lêtin, chhiat dêrna laka hum theitu awm chhun chu ṭawng chhe tin rêngin a lo ânkhum bawrh bawrh zâwk ang deuh hi a ni. Chutiang chu a ni Isuan hê leia a hmachhawn chu. A rilrû a na thei hlê ngêi ang.

`Chhiar tûr: Mt 23:37. Hnar a nihna Kristan a tawrh dân chungchâng eng nge min hrilh? I chhiar laiin hei hi mahni inzâwt la: “Mahni inkhawngaih vânga rilru nâ a ni nge, mi dang tân vâng zâwkin? Mi dang tân lo ni ta se, chu chu eng nge ni?`

Hnar leh duh loh nih natzia chu kan hre hlawm ang a, kan natna chu Kristâ na tawrh nên pawh a inang viau ang:  Keini hi hnar nih vânga tihnat kan ni lo va, keimahni min hnar avânga min hnartute chunga nghawng a neih pawi dân chu a ni zâwk (Kristâ chhandamna pawm duh lo va hnartu chuan ngaihsak zui a hlawh lo mai thei sî a). Anmahni chhandam duh vânga Mahnî thil hmachhawn mêk hre chiangtu, Isua khân engtin tak nge a ngaih ang tih chu suângtuah chhin teh. Ani kha chuan Amah an hnarnain nghawng a neih tûrte chu A hre chiang hlê sî a. “Sualna nei lo a nih avângin Ani [Krista] khân Setana beihnate natzia a hre chiang hlê a ni.”—Ellen G. White, Selected Messages, book 3, p. 129.

`Hnar nih hrehawmna tuâr chhuak thei tûrin Kristâ hnên aṭangin eng nge kan zir chhuah theih ang? A tih dân khân eng nge min entîr? Engtin nge nangmâ nunah a taka i bel theih ang?`