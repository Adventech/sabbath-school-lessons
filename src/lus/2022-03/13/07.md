---
title:  Zir Belhna
date:  23/09/2022
---

Chhiar tûr:  Ellen G. White lehkhabu, Chatuan Nghahfâk-a “Gethsemane,” pp. 770–783, leh “Kalvari,” pp. 837–857.

“Chutiang hlîrin vawi thum a lo ṭawngṭai ta a. A mihrinna pawhin inhlanna sâng ber leh hnuhnûng ber hlân lo tûra tîmna a nei tawh bawk a. Nimahsela tûnah hian khawvêl Tlantu hmâah mihringte chanchin a lo lang a, dân bawhchhetûte chu, an awm dân ang anga hnutchhiah tawp an nih chuan, an boral ngei ngei dâwn tih A hmû a. Mihringte chu anmahni ringawt chuan puitu nei miah lo an ni tih leh sual thiltihtheihna chu A hmu bawk a. Boral hmabâk mihringte ṭahna leh chungpikna te chu A hmâah an lo lang bawk a, an la tâwp dân tûr, lo thleng thuai tûr chu a hmu bawk a, tichuan thu tihtlûkna a siam fel ta a. A chunga lo thleng tûr chu eng pawh ni se, mihringte chhandam A tum ta a. Mi maktaduai tam tak, boral mêkten chatuana nunna an neih theih nân, thisena baptisma chan a pawm ta a ni. Bawhchhiatna avânga he khawvêl tlu ta, berâm bo pakhat chhandam tûrin, ropuina te, hlimna te, thianghlimna te awmna vân hmun ropui a kalsan tawh a. Chû hnâ aṭang chuan a hawi-kîr dâwn lo. Thil sual tih thlang mihringte tâna sual thuphachawina a ni dâwn a, chû hnâ hlen tûra a inpêk zawhzia chu A ṭawngṭaina, ‘Ka in loha he no hian mi pelh theih lul loh chuan nangmâ thû thû ni rawh se,’ tih hian a lantîr.”—Ellen G. White, Chatuan Nghahfâk, (3rd Edition, 2016), pp. 777, 778.

**Sawi Ho Tûrte**

`Engtin nge hei hian keinin kan tawrh theih zawng zawng âia tawrhna namên lo zâwk chu, Amah Pathian ngêi khân Krista-ah A lo tuâr a ni tih hria a, kan tawrhna manthiam tûra min ṭanpui? Kan tâna Kristâ min tawrhsakna khân kan tân eng awmzia nei tûr nge ni ang? Hê thutak ropui aṭang hian eng thlamuânna nge kan neihpha theih ang? I chhânna i ngaihtuah laiin,  hê Pi White-i thuziak hi ngaihtuah ang che: “Sualna nei lo Pathian Fapa chungah chuan sual vânga tawrhna zawng zawng chu leih a ni ta a ni.”—Selected Messages, book 3, p. 129.`

`In class-ah, tûn kâr zirlaia Kristâ tawrhnate kha en nawn leh ula. Eng chonate nge Kristan a hmachhawn? Engtin nge keini tawrh nên a inan a, a danglam bawk? Chutiang a hmachhawn dân aṭang chuan eng nge kan zir chhuah theih ang?`

`Bible thutiam i ngainat deuh chu engte nge ni a, engtin nge lungngaih leh natna kârah pawh i chelh zui theih ang?`

`Tûn kuartar chhûnga zirlai i zir chhuah pawimawh zuâl deuhte khâikhâwm la. Eng zawhnate nge chhânsak i nih? Eng chu nge chhân la ni lo? Min tibuai leh timangang thei thilte lakah engtin nge kan inṭanpui tlân theih ang?`