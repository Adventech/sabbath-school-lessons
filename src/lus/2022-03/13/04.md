---
title:  Isua Gethsemane-ah
date:  20/09/2022
---

> <p></p>
> “Tichuan an hnênah, ‘Ka rilrû a lungngai êm êm a, thihna khawp hial a ni; hetah hian awm ula, inring reng rawh u,’ a ti a,” (Mk 14:34).

Hê leia Isuâ awm kum 33 chhûng zawnga a thil tawrh kha eng pawh lo ni se, kraws thlen hmâ hun rei vak lo chhûnga A tawrh nên kha chuan tehkhin tham a ni lo. Chatuan hun aṭang tawhin (Eph 1:1-4; 2 Tim 1:8, 9; Tit 1:1, 2) khawvêl sual tâna inthâwi nâna Isua hlan a nihna tûr kha lo ruâhman lâwk diâm a ni a, chû chu tûnah a lo thleng famkim dâwn ta a ni.

`Gethsemane-a Kristâ tawrhna chungchâng eng nge hêng chângte hian min hrilh? Mt 26:39; Mk 14:33-36; Lk 22:41-44.`

“An hnên aṭanga hla vak lovah, an hmuh phâk leh A âw an hriat phâkah a kal hrang a, leiah a bawkkhup ta nghâl thlawp a. Sual avânga A Pâ laka tihhrana awm ta niin a inhria a.  An inkâr chu leilâwt thim leh thûk tak ang mai nia a hriat avângin chhûngril lam aṭangin a khûr der der mai a.  He lungngaih manganna hi a pathianna lantîrin a pumpelh miah tûr a ni lo.  Mihring sualnain a rawn awmtîr chu mihring a nihnain a tuar chhuak tûr a ni a; bawhchhiatna avânga Pathian thinurna chu mihring a nihnain a tuar chhuak ngei tûr a ni.

“Tûnah chuan Kristan tûn hma lama a thlîr ṭhin dân aṭanga thlîr dân danglam tak a nei ta a.  A thil tuar mêk chu zâwlnei thusawi hian a hril chiang ber âwm e:  “ ‘Aw khandaih, ka berâmpu leh ka kawppuipa chungah chuan harh rawh,’ tih chu Sipaihote Lalpâ thu chhuak a ni,” Zakaria 13:7. Suala khat mihringte aiawhtu leh an tâna tiamkamtu dinhmuna dingin Krista hian dik taka Pathian rorêlna angin A tuar mêk a, rêldikna awmzia pawh A hmu chiang ta.  He hun hma lamah kha chuan mi dangte tâna dîlsaktu a ni ṭhîn a, tûnah zet chuan Amâ tâna dîlsaktu awm se a ti ve ta êm êm mai a ni.”—Ellen G. White, Chatuan Nghahfâk, (3rd Edition, 2016), pp. 771, 772.

`Gethsemane-a Isuâ chunga thil thleng kha ngaihtuah la. Khawvêl sualte chu Amâ chunga nghah a ni tawh a. Chû chu eng ang tak nge a nih ang ngaihtuah teh. Kha mi hun hmâ leh hnûah pawh khatiang tak tuâr tûrin tû mah koh an la ni ngai lo. Hei hian Pathian min hmangaihna chungchâng eng nge min hrilh? Eng beiseina nge mahni tân heta ṭang hian i hmuh theih ang?`