---
title:  Hun Hmasa Lam Chu
date:  18/09/2022
---

Bible hian Isuâ damchhûng nun tîr lam chungchâng min hrilh tam luâ lo. Châng tlêm tê erawh chuan Chhandamtû lo luhna khawvêl dinhmun eng emaw chu min hrilh thung.

`Chhiar tûr: Lk 2:7, 22-24 (en tel tûr, Lev 12:6-8) leh Mt 2:1-18. Hêng chângte aṭang hian a tîr aṭang rêng Isuan harsatna a hmachhawn chungchâng eng nge kan hmuh?`

Ni e, Isua chauh kha retheihna nun hmachhawn hmasatu emaw, naupan lai aṭanga tihhlum tumtûte hmachhawntu awm chhun a ni bîk lo. Chuti chungin, a hun tîr lam aṭanga Kristan tawrhna a paltlangte danglam bîkzia manthiam theihna tûr erawh chu kan nei thei a ni.

`Chhiar tûr: Joh 1:46. A naupan laia Isuan tawrhna a hmachhawnte manthiam tûrin hei hian eng nge min belhchhahsak?`

Tlûkna thlen hmâa Adama leh Evi-te tih loh kha chu, Isua chiah kha hê leia suâl nei lo awm chhun a ni. A thianghlimna, A suâl neih lohna nên sualna khawvêl a rawn luh chilh a. A nun thianghlim laia sual nêna inhnaih chilh renga awm chu, innghaisakna ang a ni ngawt ang. Sualin thinlung a tihkhauhsak kan ni tawh chungin, keini pawh hi sual leh thil ṭha lo nia kan hriatte chu kan kimkitsan ṭhîn a ni sî a. Nun thianghlim nei, sual kâi dum chhetê pawh nei lo, Kristâ tân phei kha chuan eng ang chiah nge ni ang suângtuh chhin teh. Chumi chungchânga Amâ dinhmun leh a kiang vêla mîte dinhmun inan lohzia kha ngaihtuah la. Ani tân kha chuan a na duh hlê ang.

`Mahni inzawh tûr: “Kan kiang vêla sualna awmte eng ang taka ngaimawh nge ka nih? Chu chuan min tibuai nge, thinlung ka tikhauh zâwk?” Thinlung tikhauh lo ni ta la, chû chu i thil chhiar vâng nge, thlîr leh tih ṭhinte vâng zâwk? Ngaihtuah ang che.`