---
title:  Hrehawm Tuâr Pathian Chu
date:  22/09/2022
---

Hê khawvêla kan awm chhûng hi chuan, keini pawhin kan tuârin, kan tuâr zêl dâwn tih pawh kan hria. Keini suala tlu tâte chanvo a ni. Bible pawh hian chutiang ni lo eng mah min tiâmsak lo.

`Kan thil sawi mêkah hian hêng chângte hian eng nge min hrilh tûr an neih? Tirh 14:22; Phil 1:29; 2 Tim 3:12.`

Chuti chungin, kan tawrhna kârah pawh, rilrûa kan vawn zui tûr thil pahnih a awm.

Pakhatna, Krista, kan Lalpa khân keini tawrh zawng âia nasa zâwk chu a tuâr a. Kraws chungah khân “Ani chuan kan natnate phurin, kan lungngaihnate pawh a phur ngei a” (Isaia 53:4, NKJV). Ani chuan keini mimal leh kan zâa tân pawh min tuârsak vek a ni. Ani sualna nei lo chu “kan tân suala siam” (2 Kor 5:21) niin, keini suala khatten kan suangtuah thiam phâk bâkin a tuâr a ni.

A pahnihnaah, kan tawrh lai hian, Kristâ tawrhna zârah, kan tâna Kristan min tihsak tâk zârah, chû chu tiâmsak kan ni tih kan hre reng tûr a ni.

`Chhiar tûr: Joh 10:28; Rom 6:23; Tit 1:2; leh 1 Joh 2:25. Eng nge tiâmsak kan nih?`

Heta kan tawrh chu eng pawh ni se, Isuâ chungah lâwmthû awm rawh se. Ani chuan kan sual vânga hremna tûr chu min phurhsak a, chanchin ṭhâ zâra kan chan tûr—rinna zârah Isuaah chuan ṭhafamkimin kan ding ta a—chatuan nunna chu tiâmsak kan nih avângin lâwmthû awm rawh se. Kristâ min tihsak zârah chû thutiâm chu kan nei ta a, Amâ nun ṭhafamkim leh inthâwina duhthusâm avângin, heta kan awmna, natnaa khat, beidawnthlâk leh chânna chu thil kal liam tawh nin, tûna awm a ni ta lo. Kan hmâa min hmuâktu chatuan hun, lei thar leh vân tharah chuan sualna te, tawrhna te leh thihna a awm tawh dâwn lo. Krista leh fiahna a paltlang zârah chiah hêng thil zawng zawngte hi tiâmsak kan ni a. Kan hmalam hun hla vak lo vah “A nunna thawhrim rah chu a hmû ang a, a lungâwi tawh ang,” (Is 53:11) tih hi a lo thleng tawh ang.