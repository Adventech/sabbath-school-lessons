---
title:  Sava Khungna Bâwm
date:  09/07/2022
---

### Bible Châng Chhiar Tûr
Ex 14; 15:22-27; 17:1-7; Thuf 3; Luka 4:1-13; 1 Pet 1:6-9.

> <p>Chângvawn</p>
> “Chû mî-ah chuan nasa takin in hlim a ni, tûnah (a ṭûl chuan) thlêmna tin rêng avângin lungngai rih mah ula,” (1 Petera 1:6).

Bâwm chhûnga sava khâwi chu chhûn ên uâr laiin leh aw dang ri chuah chuah kârah, a pûin hrâm dân tûr a zirtîr angin a hrâm mai ngai lo. Tih dân kalhmang tlângpui chu sava chuan a hre thuak thei e; nimahsela, a pû chuan sava bâwm chu a han khuh thim a, hrâm dân chi khat a zirtîr ang chauh chu sava chuan a ngaithla ngat ngat ṭhîn. Tichuan thim thamah chuan hrâm dân tûr ang chu a lo thiam thei ta a, mâwi takin a hrâm ta ṭhîn a ni.  Chumi hnû-ah chuan sava chu bâwm ata lâk chhuah a ni a, khaw êngah pawh chuan hrâm dân tûr a zirtîr ang tak chuan a hrâm thei ta ṭhîn a ni.  Chutiang bawk chuan Pathianin A fâte hi a enkawl ṭhîn.  Hlâ min zirtîr tûr A nei a, chu chu hrehawmna khawdur hnuaiah kan zir phawt a, chumi hnûah kan lo thiam ta ṭhîn a ni.”—Ellen G. White, Tihdam Rawngbâwlna, p. 456.

Hmun thim lama sava kengtu chu a pû ngêi chu a ni zâwk tih chhinchhiah ang che. Setanan natna a thlen ṭhîn tih manthiam chu a awlsam a; mahse, natna emaw buaina emaw kan tawn theihna tûr, fiahna hmuna min hruai tûr chu Amah Pathian ngêi chu a ni ang em lê?

**Zirlai Thlîr Lâwkna**: Tawrhna an paltlang dâwn tih A hre sâ chunga Amah Pathian ngêiin mîte A hruai entîrna engte nge Bible-ah i hmuh theih? Eng hla tharte nge saktîr A duh nia i rin?