---
title:  Zir Belhna
date:  15/07/2022
---

Chhiar tûr: Ellen G. White lehkhabu, Thlahtubulte leh Zâwlneite-a “Aigupta Chhuahsanna,” pp. 277–288; “Tuipui Sen Aṭangin Sinai-ah,” pp. 289-302; Chatuan Nghahfâk-a, in; “Thlêmna Tawh Thû,” pp. 110–123.

“Mahse Lalpan a mîte kha Refidim-ah a hruai a, kan rinawmna min fiah tûrin keini pawh chû hmunah chuan min hruai vê thei a ni. Ani chuan hmun nuâmah hlîr min hruai ngai lo va. Chutiangin ti ta se, keini hi mahnia-tling tâwka inngaiin, Ani chu min ṭanpuitu a ni tih kan theihnghilh mai ang. Ani chuan kan hnêna Mahni inpuânchhuah a duh a, kan hman theih mai tûrin châkkhâi tam tak a awm tih târ lan nân, fiahnate leh beidawnna kan chunga a lo thlen A phal a, chû chu ṭanpui ngai kan nih kan inhriat a, ṭanpuitu atâna Amah kan âuhna tûrin a ni. Lungpui chang tak aṭangin zotui thiang A luân chhuahtîr thei a ni. Pathian nêna hmâichhana kan inhmuh a, min hmuh anga kan hmuh vê a, hriat kan nih anga kan hriat vê hmâ loh chuan, Amân lâwm taka phurrit min phurhsak nasat zia kan hre lo vang. Naupang anga rinna neiin, Amâ hnênah kan thlen ṭhîn a ni.”—Ellen G. White, “Rephidim,” Advent Review and Sabbath Herald, April 7, 1903.

**Sawi Ho Tûrte**

`Thlêmna hi mimal chunga thleng angin kan sawi châwk a, a nihna chen pawh a awm. Chutih ruâlin, a huhova thlêmna tawh pawh a awm tho bawk a, kohhran emaw, tuâlchhûng kohhran emaw hi chutiang eng thil lakah chuan ngê kan invêng ang?`

`An lo paltlang tâk ‘hmun hrehawm’ chungchâng sawi duh an awm chuan sâwm ula. Engati nge chûng hmuh chu a hrehawm? Tûnah chûng hmun chu tlawh leh dâwn ta se, thlîr dân dang an nei tawh ang em?`

`Fiahnate hmanga thlit fîm leh tihthianghlim kan ni Pathianin A phal chhan kan hre tlângpui a. Fiahnaten hlutna nei lo anga a lan chângin, entîr nân car chesualah mî an thi nghâl mai a, chûng chu engtin nge kan hriatthiam dân? In pâwlah sawi ho ang che u.`

`In class-ah, inṭawngṭaisak nân hun hmang ula, chhel taka fiahnate tuâra in rinawm zui zêl theih nân chakna in indîlsak dâwn nia.`

`Fiahnate hmachhawn a, kawng bo ta in class khân hriat in nei em? Nei ta ula, chû mî chu huânga hruai kîr leh tûrin eng nge a taka in tihsak theih ang?`