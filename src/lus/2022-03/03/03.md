---
title:  Tui Khâte
date:  11/07/2022
---

> <p></p>
> “Isaela thlahte pung khâwmho zawng zawng chu Sin Thlalêr ata an chhuak leh a, Lalpâ thupêk angin riah bi nei thliah thliaha riakin, Refidim-ah an inkhuar a; chutah chuan mipuite in tûr tui a awm ta lo va,” (Ex. 17:1, NIV).

Pathian hnên aṭangin kan duh tin rêng kan hmu kher lo a ni thei; mahse, kan mamawh zawng zawng hmuh chu kan beisei thei a ni lo’m ni? Kan mamawha kan ngaih ni lo vin, kan mamawh dik tak chu a ni zâwk tûr a ni.

Israelten mamawh dik tak pakhat an nei ngêi mai, chû chu tui in tûr a ni. Chhûm hmanga Pathiamin Israelte chu Tuipui Sen a hruai kâi hnû lawk khân, ni thum chhûng chu thlalêr tui awm lohna, ram lumah Ani chu an zui zêl a. Thlalêr hmunah chuan tui zawn hmuh a harsa thei hlê a, khatianga an mangang viâu pawh kha hriatthiam theih tak a ni. Engtikah nge an mamawh tak tui in tûr chu an hmuh tâk ang le?

Tichuan, khawiah nge Pathianin anni chu A hruai tâk? Chhûm ding chu a tâwpah tui awmna Mara lamah a kal a. An phûr viâu ngêi ang. Mahse, tui an han tem chhin chuan, a khâk êm avângin an chhâk chhuâk leh nghâl ṭhawt zêl a. “Tichuan, mipuite chuan, ‘Eng nge ni kan in dâwn le?’ tiin Mosia chungah an phunnawi ta a,” (Ex 15:24, NIV).

Chuta ṭanga ni rei vak lo vah, Pathianin A ti nawn leh a. Hemi ṭum erawh hi chuan, Chhûm ding chu tui awm lohna hmunah a ding ta tlat mai (Ex 17:1).

`Chhiar tûr: Ex 15:22-27 leh Ex 17:1-7. Pathianin Amâ chungchâng eng nge Mara leh Refidim-ah khân A târ lan? Eng zirlaite nge zir chhuak tûr an nih?`

`Refidim-ah khân, Israel fâten eng zawhna nge an lo zawh? Ex 17:7. Chutiang zawhna chu i lo siâm vê tawh ngai em? Lo siam ta la, eng nge a chhan? A chhânna i dawn hnûin eng zirlai nge i zir chhuah a, eng rilrû nge i put zui? Zawhna kan siam zui tawh loh nân a chhânna vawi eng zât nge kan dawn ngai ang?`