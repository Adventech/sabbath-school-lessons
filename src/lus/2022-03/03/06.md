---
title:  Meia Fiahna
date:  14/07/2022
---

Tlangvâl pakhat ‘Alex’ kan tih mai chu a awm a. Vânglai huna harsatna nasa tak:  ruihhlo te, tharum thawhna  avânga tân in tâng vê ṭhîn a ni. Mahse, (amân an thil a rûksak) tuâlchhûng kohhran member-te ngilneihna zârah, Alex chuan Pathian hriatna neiin, a thinlung chu Isuâ hnênah a hlân a. Harsatna eng eng emaw chu a la nei tho chungin, Ani chu Isuaa mi thar a lo ni ta. Pathian a hmangaih a, chu chu A thupêkte zawmnaa (1 Joh 5:1, 2) lantîr dân kawng a zawng a. Rawngbâwltua la ṭan duhna rilrûte pawh a pu vê hiâl a ni.

College a luh tirh chuan a tluâng fû mai a. Chutah thil duhawm lo a lo thleng leh ta tlat mai; a nun chu a beidawn thlâk leh ta êm êm a. Sum hnâr a nei tawh sî lo, ṭhianten an ensan a, dik lo takin an rêl a, chû chuan nasa takin a tihmingchhia a. Chutah bawrhsâwmnain a’n tlâkbuâk zui a, tû mâ hriatpui lohin, a zirnain a tuâr a, a bânsan hiâl a lo ngai dâwn ta. Chûng bâkah chuan, ruihhlo tih châkna chuan nasa takin a rawn bei a, chûng chu an tuâlchhûnga han hmuh mai tûr lah a tam hlê mai bawk sî! Chûng lamah chuan chak lohna pawh a nei a. Alex chuan chûng thil zawng zawng chu eng vânga a chunga lo thleng nge a manthiam mai lo, Lalpan hê sikula hian A hruai thleng ni ngêi khân a hre sî a. Alex khân khatiang kha a hre sual em ni awng le? Lo ni ta se, Pathian hriatna a neih pum pui kha tihsual lian tak em ni dâwn le? A rinna lungphûm lam khân sâwi nghînin a awm a ni ber sî a.

`Harsatna kârah Alex-a chuan thurâwn la tûrin mangangin a rawn pan che angin ngaihruât la. Eng thurâwn nge i pêk ang? Ani ang ṭanpui nân nuntawng eng nge i lo neih vê tâk? Eng Bible chângte nge i hman theih ang? Chutiang dinhmun atân chuan eng angin nge hêng Bible chângte hi hman ṭangkai theih ni ang? Thuf 3; Jer 29:13; Rom 8:28; 2 Kor 12:9; Heb 13:5.`

`Lalpâ hnungzuitu zawng zawng deuhthâw hian Lalpâ hruaina ringhlel tûra thlêmna an tâwk deuh vek. Chutiang dinhmun atâna thil pawimawh chu, hun kal taa Pathian hruaina hriat chhuah a, A thutiâmte chelh chunga rinna leh chhelna nei tûra ṭawngṭai fan fan a ni. Lalpan min ensan ngai dâwn lo. Kan tâna zawhna awm chu: “Engtin nge Amah kan rinna bânsan lo tûra thlêmnaah kan tlâwm loh (theih) ang?”`