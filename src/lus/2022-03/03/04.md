---
title:  Thlalêra Inhniâlna Ropui Chu
date:  12/07/2022
---

> <p></p>
> “Tichuan Isua chu Thlarau Thianghlimin a khat a, Jordan Lui aṭangin a kîr leh a, Diabola thlêm chungin thlalêrah ni sawmli Thlarau hruaiin a awm a,” (Luka 4:1, 2, NKJV).

`Chhiar tûr: Lk 4:1-13. Thlêmna hneh leh suala tlûk loh chungchâng sawina aṭang hian eng zirlaite nge in zir chhuah theih ang?`

Thlêmnate hi tawrh har tak an ni thei, a chhan chu kan tâna thil îtawm tak niin, kan chak loh lai taka min rawn nang a ni deuh châwk vâng a ni ṭhîn.

Luka 4 hi Isua Setana thlêma a awm chanchin hmanga bulṭan a ni a, thil khirhkhân tak min ngaihtuahtîr a ni. Han en mai chuan, Thlarau Thianghlimin Isua kha thlêmnaa hruai lût angin a lang a. Pathian erawh chuan tû mah A thlêm ngai lo (Jak 1:13). Kan hmuh tâk ang khân, Pathian chuan fiahna hmunah chuan min hruai ṭhîn ngêi mai. Luka 4-a thil pawimawh tak chu, Thlarau Thianghlim chuan namên lo taka Setanan min thlêmna hmanga fiah kan nih theihna hun leh hmunah min hruai thei tihna a ni. Chutiang hunah chuan, hêng thlêmnate hi chak viâuva kan hriat vânga thil hre sualin, dik takin Pathian hnung kan zui ta lo emaw kan inti thei a. Mahse, chutiang chu a ni kher lêm lo.

“Thlêmnain min nuâi vêl te hian kan beidawng nghâl mai tûr a ni lo.  Hun khirh taka kan awm chângte hian Pathian Thlarauvin min kaihruai tih rinhlelhna kan nei fo ṭhin. Setana thlêm tûra thlalêra Isua hruaitu kha Pathian Thlarau a ni asîn!  Fiaha awm tûra Pathianin min hruai châng te hian kan tâna ṭha tûr thil ruahman a nei châwk. Pathianin ṭanpui min tiam alâwm, tiin thlêmnaah Amâ thûin Isua a va zuang lut ringawt a ni lova, thlêmna a va tawh khân a beidawng mai hek lo. Keini pawh kan beidawng tûr a ni lo ve.”—Ellen G. White, Chatuan Nghahfâk, (3rd Edition, 2016), p. 127.

Eng emaw châng chuan, fiahna hmuna kan awm laiin, tihthianghlim âiin kan tuâr ta zâwk mah ṭhîn a. Chuvâng chuan thlêmna hnuaia kan thâ a zuâi lai pawhin, Isua chu a din ngheh êm avângin beiseina kan nei leh thei a ni. Chanchin lâwmawm chu, Isua chu kan sualte Phurtu a nih a, thlêmna kan do zawh loh vanga hremna min tlâksak tawh bawk a, keini hmachhawn âia nasa fê fiahna chu A lo paltlang tawh avângin, Pathian ensan leh hnâwl kan ni lo. Mi sualte zînga puipa ber tân pawh beiseina a awm a ni (1 Tim 1:15).

`Eng thlêmnate nge tûnah i hmachhawn? Ṭawngṭai nâna hun hmangin, Isuâ tih dân kha nangmâ nuna i bel theih nâna zirlaia hman dân tûr Lalpâ hnêna dîl ang che? Thlêmnaa beidawnga tlâwm mai tûr i ni lo tih inhre reng la! I lo tlâwm ta a nih pawhin, Chhandamtu i nei tih hre reng ang che.`