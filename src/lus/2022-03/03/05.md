---
title:  Rochun Tlo
date:  13/07/2022
---

`Chhiar tûr: 1 Pet 1:6, 7. Eng nge Peteran a sawi?`

Harsatnate hmachhawn leh mi khawhar takte hnênah Peteran lehkhathawn a ziak a. Chûng mîte chu “Pathian mi thlan, Ponto, Galatia, Kappadokia, Asia leh Bithunia rama darh hote” (1 Petera 1:1, NIV) an ni. Hêng ram hi tûnlai huna Turkey ram khawthlang lama awm an ni. A hnû châng dangah Peteran “thlêmna tin rêng avânga lungngai” (1 Petera 1:6, NIV) an ni tih a hriat thû a sawi a ni.

`Peteran “hnawh darhte” leh “vâk darhte” an ni a tih hi eng a tihna nge ni? Engtin nge chû chuan an harsatnate a belhchhah?`

Khatih lai huna Kristian nih kha thil thar a ni a, ringtûte chu an tlêm a, hmun hrang hranga awm darh, mîten an nêkchêp leh tihduhdah tuârte an ni. Peteran khâng fiahnate kha lo thleng satliah mai emaw, buaina tûr emaw a ni lo tih a hrilh a (1 Pet 1:6, 7). “Fiahna tin rênga” an chhelna zâra rinna dik tak an neih chu an tum ber tûr a ni.

`Chhiar tûr: 1 Pet 1:6-9. Fiahna leh harsatna tâwk mêkte hnênah Peteran eng thurâwn ṭha tak nge pêk a tum?`

Eng fiahna pawh hmachhawnin, eng pawh lo tuâr mah se, an nghah mêk Kristâ lo kîr leh huna chatuan hun lo thleng tûr nên chuan tehkhin tham a ni dâwn em ni? Anni hnêna Petera thu sawite kha, kan thil hmachhawn chu eng pawh ni se, keini tân Pathian thûte an ni. Fiahna kan tawnte chu nâin hautak hlê pawh ni se, lei thar leh vân thara natna, tawrhna leh thihna awm tawh lohnaa chatuan nunna kan chan tûr chu kan theihnghilh ngai tûr a ni lo. Isuâ thihna zâra chutiang chu tiâmsak kan nih lai hian, rinna kan neih chu a va pawimawh êm! Fiahna kârah pawh, kan rinna kawng min dâlsak thei eng thil lakah pawh min tithianghlim tûrin Lalpa chu kan ngên tûr a ni.