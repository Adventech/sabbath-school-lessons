---
title:  Fakna Atâna Ruhrêl
date:  21/08/2022
---

Russian ziaktu ropui, Fyodor Dostoyevski kha tihhlum tûra a chungthû rêl a ni a, thurêl erawh chu a tâwpa hrilh chauh a ni. Tân inah kum tam tak a hmang ta zâwk a. Tân ina a nuntawng chungchâng sawiin, heti hian a ziak a: “Mi zawng zawngte chu kal pêngin, nang chiah kha rinawm awm chhun pawh ni lang, a tâwp thlengin ring fan fan rawh; i khawharna hnuaiah pawh chuan Pathian hnênah fakna hlân ang che,” tiin.

Hêng zirlaiahte hian Paulan dodâlna leh tihduhdahna namên lo a tuâr chhuah dân kan hmu ta a. Tûnah erawh chuan Roman tân ina khung a ni ta a. Chutiang a ni chungin a beidawng chuâng lo va; phûr takin Filipi khuaa ringtûte fuihna thû a la ziak zâwk a ni!

`Chhiar tûr: Phil 4:4-7. Amah tân ina tâng chunga chutiang thilte Paulan a ziah theih chhan chu eng ni tûrin nge i ngaih? Hê thû-ah hian,  ‘Pathian thlamuânna’[ neih theih dân chu eng nge ni?`

Thil a kal tluân laia lâwm theih hi thil pakhat a ni a. Mahse, Paulan ‘lâwm fo’ tûrin min fuih sî a ni. Chû chu mak kan ti deuh mai thei e. Paula thu ziah hi a nihna ang taka kan lâk dâwn chuan, kan tân thil buaithlâk pahnih a awm.

Pakhatna, ‘lâwm fo’ tûr kan nih dâwn chuan, lâwm chhan tûr eng mah awm lo anga a lan lai boruâk hnuaiah pawh kan lâwm reng tho tûr a ni ngêi ang. Pahnihna, ‘lâwm fo’ tûr kan nih dâwn chuan, lâwmna tûr âwma kan ngaih loh lai hunah ngêi pawh lâwm dân kan zir a ngai dâwn tihna a ni ngêi ang.

Paulan kan rilru ngaihtuahna rem zâwng a nih loh theih lai hunte pawha Pathian fak tûrin min ko va. Âwm ang lo takin a lang pawh a ni thei. Mahse, lâwmna tûrin boruâkin a zir lo anga a lan lai ngêia lâwm tûra koh kan ni tih kan la hre zêl ang. Ṭawngkam dang chuan, fakna hi rinna a taka chêtpuina a ni. Rinna hi boruâk awm dâna innghat ni lo, Pathian chungchâng thutaka innghat zâwk a ni ang chiahin, fakna pawh hi ṭhâa kan hriat vâng ni lo vin, Pathian chungchâng thutak leh kan hnêna thû min tiâm tâwk vânga fak tûr kan ni zâwk. Mak deuh mai chu, chutiang tak rinna chuan kan ngaihtuahna te, kan rilru sûkthlêk leh a boruâk dinhmun nên lam chuan a thunun ṭhîn hi a ni.

`Vawiin kan Bible chânga Paulan Pathian chungchâng thutak—tân in chhûng pawha amah hlim taka awmtîr theitu a sawi chu eng nge ni? Pathian chungchâng thutak chu ziak chhuak ang che. Chûng thilte chu ennawn lehin Pathian chu fak ang che. Engtin nge hei hian i rilru sûkthlêk leh i dinhmun i thlîr dân a thlâk danglam?`