---
title:  HNEH ZÊLNA RÂLTHUÂM
date:  25/08/2022
---

Chhiar tûr: 2 Chron 20:1-30. Jehoshafatan ‘fakna’ hi râlthuâm thiltithei tak a ni tih a hre chhuak a. Amah do tûrin ‘sipai ruâl ropui’ tak an lo thawk tih a hriat hnûin, indo tûra sipai inbuatsaihna lama kalpui lo vin, “Lalpa zâwt/zawng tûrin a inpe” (2 Chron 20:3, NIV) ta zâwk a ni. Chawnghei tûra Juda mîte Jerusalema an lo kal khân, Jehossafatan an dinhmun dik tak chu pawmin “Mi chuti zozâi, mi rawn bei tûra lo thawkte chu lo han bei thei ziazâng kan ni sî lo va; a tih ngaihna rêng rêng kan hre bawk hek lo, i lam kan lo hawi mai zâwk a ni e,’ a ti a.” (2 Chron 20:12, NIV).

`Sipai ruâl tam tham tak lo thawk i hmuhin, engtiâ chêt zâi nge rêl ṭhâ i tih? 2 Chron 20:3-12-a Jehosafata chhânna aṭangin, dodâlna namên lo tak hmachhawn dân tûrah eng zirlai nge i zir chhuah theih ang?`

Jahaziela chunga Lalpâ Thlarau a lo thlen tâkah chuan, huaisen takin heti hian a puâng a: “ ‘Hê indona hi in beih a ngai lo vang, inzâr ula, ding ngawt mai ula, in lama ṭang Lalpâ chhandamna chu en reng mai rawh u! Aw Juda mîte leh Jerusalem mîte u, hlâu suh ula, zâm hek suh u, naktûkah bei tûrin thawk rawh u, Lalpa chu in lamah a ṭang sî a,’ tiin.” (2 Chron 20:17). Chumi hnû chuan, Pathian chibai an bûk a, “aw ring tak” (2 Chron 20:19) Amah fakna hlâ an sâ a. Anmahni tân Pathianin a dosak dâwn nâin, hmêlmâte hmachhawn tûra an chhuah a la ngai tho a ni.

Indo tûra kan chhuah dân pângngâi a ni hauh lo mai. An kal chhuah paha Lalpâ hnêna faknate hlân tûrin Jehoshafatan zâipâwl a ruât a. “Hlâ an saka an han fak vêleh chuan Amona thlah te, Moaba thlah te, Seir 	tlânga mîte Juda-ho bei tûra lo thawkte châng rutû tûrte Lalpan a dah a; tichuan, an tlâwm ta a,” (2 Chron 20:22). A ziaktûin a sawi dânin, Pathian thutiâmte an rinna a taka an lantîr a, “Lalpa châwimâwina leh a thianghlim mâwizia an fak” (2 Chron 20:21) vêleh Ani chu a lo che ta nghâl a.

`Chhiar lewh tûr: 2 Chron 20:1–30. Pathian nêna in lên dunna, a bîkin harsat leh mangan huna a taka hman tûr eng thlarau lam thupuite nge i hmuh theih ang?`