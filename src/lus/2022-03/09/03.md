---
title:  Ṭawngṭaina Hmanga Kulh Tichimin
date:  22/08/2022
---

Sâp hoin thil sawi dân pakhat an neih chu: “a kil thlenga rawng hnawih” tih a ni. Pindan chhuât rawng hnawih angin suângtuah la, i hnawih zêl lai chuan a kilah i lo awm reng tawh mai tih i inhre chhuak a—rawng hnawih thar chu rapa i chhuak dâwn a nih ngawt loh chuan a ro thleng a kila i tawm rih a ngai dâwn tihna a nih chû!

Eng emaw châng chuan kan rinna hi pindan kil thlenga rawng hnawih ang kan ni a. Kan rawng hnawih la huh chuan a kilah min dang kawl-âwk ang dinhmunah kan ding ṭhîn. Kan dinhmun kan inthlîr a, Pathian, rinna leh thil kan lo rin ṭhin engkim mai kha kan hnar emaw, a nih loh leh kan rinna chuan thil theih loh anga lang chu ring mai tûrin min nawr lui emaw a ni ta ṭhîn.

Pathianin Israelte chu a kilah a hruai a. Thlalêra kum 40 an vahvaih hnû khân, Pathianin A mîte chu ram ruâk, phûl hmun râlmuâng takah a hruai lût ta a ni lo. Ram bunga hmêlma kulh ngheh berna hmunahte A hruai zâwk a. Chutah chuan ni ruk chhûng chu ngâwi rengin Jeriko kulh an kal huâl ta a. A ni sarihnaah erawh chuan Pathianin ring taka âu tûrin a ti ta thung a—chuta âuthâwm leh tâwtawrâwt ham rî ṭangruâl chuan hnehna a chantîr ta a ni.

`Chhiar tûr: Jos 5:13–6:20. Pathianin Israelte hnênah eng nge zirtîr tuma a beih?`

Ring taka âu vânga chû âu thâwm nghawr vânga kulh bang kha chim ta a ni lo. Pathianin Israelte chu ‘ring taka âu’ tûra a tihna kha Davidan Sam 66-a a ziah âuna ang chî kha a ni: “Leilung luah zawng zawngte u, Pathian châwimâwiin hlim takin âu ula; A hming ropuizia chu hlain sa chhuak ula; a fakna chu tîropui rawh u!” (Sâm 66:1, 2, NIV). Hê ring taka âuna hi fakna a ni! Ni ruk chhûng kulh ropui tak an thlîr hnû khân, anmahni ngawt chuan tihchim ngaihna a awm lo tih an hre ngêi ang.

`Engtin nge hê thû hian Heb 11:30 thu manthiam tûra min ṭanpui?`

`Pathianin kan nuna thil thar eng emaw tak A tih dâwn rêng rêngin, keimahnî chakna leh ruâhmanna zâra dingchang thei kan ni lo tih min zirtîr nân, Jeriko kulh min hruai thleng mai thei a ni. Kan mamawh engkim hi keimahnî pâwn lam aṭanga lo kal a ni a. Tichuan, kan hmâa thil awm chu namên lo tak anga lang hiâl pawh ni se, kan tih tûr chu, kan mamawh tin rêng kan hmuhna hnâr—Pathian fak chu a  ni zâwk. Hei tak hi rinna a taka chêtpuina a ni.`