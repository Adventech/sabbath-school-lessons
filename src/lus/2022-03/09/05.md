---
title:  Thuhretu Thiamlohchantîr
date:  24/08/2022
---

Tirhkohte bû-ah, fakna hian a ngaihthlatûteah nghawng mak tak a nei a. Tirhkohte 16:16-34 chhiar la. Thawmhnaw hlihsak leh vuâk hrep hnûin Paula leh Sila-te kha tân ina khung an ni a. An vuakna pem leh hliama hriak han hnawihsaktu tûr pawh an awm lo. Taksa na tuâr leh an kêa kekawl bun chungin, tân in pindan chhûngril ber, thim zînga khung an ni. Mahse, tân ina tâng dangten an ngaihthlâk lai chuan, Paula leh Sila chu ṭawngṭaiin, an zâi ṭan ta a ni.

Lîrnghîn hnû, tâng vêngtûin Paula leh Sila bâkah tâng dang tû mah an tlân chhuak lo tih a hriat hnûin, “Paula leh Sila-te hmâah chuan khûr chungin a bawkkhup a. Chutah anni chu hruai chhuakin, ‘Pûte u, chhandama awm tûrin eng nge ka tih tûr?’ (Tirh 16:29, 30) tiin a zâwt a.

`Eng vângin nge hê thilthleng hian tâng vêngtuin chhandamna mamawh a nih a inhriat chhuahtîr? Paula leh Sila-te ṭawngṭai leh fakna hla sâ khân mi tângte tlânbo lohna bâkah, hê pâ leh a chhûngte piantharna a thlentîr theih chhan ni tûr a i ngaih?`

Kan faknain kan vêla mîte dinhmun tûr chatuan atâna a’n siamṭha tûr ngaihtuah chu hlimawm tak a ni. Tûnah Paula leh Sila-te khân tâng dangte tih ṭhin angin, thim zîngah rûm leh phunnâwi ni ta se, khâ mi zân khân chhandamna chang an awmin i ring em?

Tâng vêngtu leh a chhûngte awm zêl dân kan hre zui lo nâin, Rom. khuaa tân in aṭanga Paula lehkhathawn thûte kha chhiar vê ngêi tûrin kan suangtuah thei a ni:  “Krista avânga amah in rin chauh ni lovin, amah avânga in tuar pawh phal a ni sî a; indona keimaha in hmuh ṭhin, tûnah pawh keimahah a awm tih in hriat, chu mi ngei chu in neih vê tâk hi,” (Phil 1:29, 30, NIV). Hei hi an chhiar vê a, Paula tawrhnain lâwmna a thlen thû an hriat chuan, an thinlungah hlâ lo lang nghâlin, eng ang boruâk hnuâiah pawh rinawm taka awm zêl tûra chona/phûrna thar an nei ngêiin a rinawm a ni.

`Nangmâ thinlung aṭanga lo chhuak fakna hlâin tû chungah nge Pathianin hû a neih theih phah i rin? Mi dangte zînga Pathian in fakna chu inhawng leh luân chhuah remchâng zâwk a nih theih nân bei ho ang che u. Rah ṭhâ a chhuah theih dân tûr chu hriat phâk bâk a ni.`