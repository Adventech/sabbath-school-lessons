---
title:  Fakna Nun Chu
date:  23/08/2022
---

Boruâk ṭha tak hnuaiah pawh Lalpa fak duhna thinlung kan pu sa lo mai thei e. Chutiang a nih phei chuan, boruâk duhawm lo tak hnuaiah phei chuan a va khirh duh âwm vê? Mahse, chutiang ti tûra koh kan ni sî a. Fakna hi eng hun bîk emawa tihphung pakhata kan neih lek fang a nihna aṭanga kan chênna boruâk a nih thlenga hmasâwn chhoh zêl dan kan zir tûr a ni. Fakna hi thil tih bîk eng emaw mai ni lo vin, nunphung eng emaw bîk a ni zâwk tûr a ni ang.

`Chhiar tûr: Sam 145. Davidan Pathian a fak chhanah eng thilte nge a sawi? Engtiang kawngtein nge hêng fakna hla thûte hi nangmâ puâl ni tûr a nih?`

British mî thuhriltu ropui, Charles Haddon Spurgeon khân lehkhabu The Practice of Praise tih a ziak a. Chû chu Sam 145:7 behchhan a ni. Hê châng tâwi têah hian, Spurgeon chuan kan nuna fakna kan chher puitlin theih nân thil pawimawh pathum ngaihtuah tûrin min chhawpsak a.

1. Fakna hi kan chhehvêl kan thlîrna aṭanga tih a ni. Pathian ropuina hmu tûra kan chhehvêl kan thlîr loh chuan, Amah fakna chhan tûr rêng kan nei lo vang. Thilsiam khawvêlte i thlîrin, fak phû, Pathian kutchhuak mâwina ang chî, engte nge i hmuh theih? Thlarau lam thilte i thlîrin, fak phû, Kristian thartea rinna ang chi, eng nge i hmuh theih?

2. Fakna hi kan thil hmuhte kan hriat rengna aṭanga tih a ni. Fakna boruâka chên kan duh a nih chuan, kan fak chhan tûrte kha ngaihtuah chhuâk leh ṭhîn ila. Engtiang kawngtein nge Pathian chungchâng thil ropuite (A ṭhatna min hriat chhuahtîr thei eng thil emaw te) kan hriat reng theih ang? Tichuan, A ṭhatna leh Amâ chungchâng thutak chu kan rilrû aṭangin a bo mai lo thei ang.

3. Fakna hi a chungchâng kan sawi chhuah leh ṭhin aṭanga tih a ni. Fakna hi kan lû (ngaihtuahnaa) thil eng emaw kan tih a ni lo. Kan kâ aṭanga lo chhuak, kan kiang vêla mîten an hriat chu a ni zâwk. Ṭawngkâ ngêia Pathian i fak chhan tûr eng nge ngaihtuah theih i neih? Chutiang fakna chuan nghawng eng nge a neih ang a, tû chungah nge ni ang?

`Pen leh lehkhapuân lâ la, hêng thil pathumte hlen nân hun tlêm hmang ang che. Nangmâ nunah fakna chu chîn ṭhana chher lian tûrin eng nge i tih theih ang?`