---
title:  “Amah Anna Neiin”
date:  17/07/2022
---

> <p></p>
> “A hriat lâwkate chu Amâ Fapa ang taka awm tûrin a ruat lâwk sî a, a Fapa chu ûnau tam takte zînga fatîr a lo nih theih nân,” (Rom. 8:29, NKJV).

A tîrah khân Pathianin Amah anna neiin min siam a (Gen 1:27); mahse, chû chu sualin a tichingpen leh zo ta a ni.

`Engtiang kawngtein nge mihringa Pathian tih hmâimâwkna hi kan hmuh ṭhin?`

Thil chiang tak chu, sualin min tikhawlo zo ṭheuh tawh tih hi a ni (Rom 3:10-19). Chuti chungin, a tîra kan nih dân tûr dik tak kha Pathianin min dintharsak leh a duh a. Hei hi kan Bible châng thû nên pawh a inhmeh a ni. Mahnî nun Thlarau Thianghlim hnêna intulûtte tân, “Amâ Fapa ang taka awmtîr” (Rom 8:29, NIV) chu Pathian thil ruâhman a ni tih a târlang.

Mahse, thlîrna tlâng dang pawh a la awm. “Mihringteah hian Pathian anna tihlanin a awm tûr a ni. A mîte nungchang siam famkimna tûrah hian Pathian zahawmna, Kristâ zahawmna a tel ngei tûr a ni.”—Ellen G. White, Chatuan Nghahfâk, (3rd Edition, 2016) p. 757.

`A chunga thu lâk chhâwna Ellen White-i thusawi hi engtin nge i manthiam? En tel tûr:  Job 1; Mt 5:16; 1 Kor 4:9; Eph 3:10.`

Kristian kan nih angin, lei leh vân mîte hmâa hmuhnawm thlîr ber chu kan ni tih hi kan theihnghilh ngai tûr a ni lo. Krista leh Setana kâra indona ropui chu kan chhehvêlah a lo lang zêl a. Inbeihna chu kawng hrang tam takin a lo lang chhuak mêk a ni. Tam tak chu thup a ni nâin, Krista zuitûte kan nih angin, kan nun hmanga Krista châwimâwi tûrin hê lemchan ropuiah hian chanvo kan nei tih kan hrethiam thei a ni.

`Stadium lian tak awmna hmuna awm angin inngaihruât la. Sîr khatah chuan Lalpâ chunga rinawm vân mîte an ṭhû a; an epah chuan Lucifera ruâla tlu tâte an ṭhu bawk a. Khêlmuâlah chuan dârkâr 24 kal ta chhûnga nangmâ nun kha târlan lo ni ta se, a khawi lama ṭhûte chu nge lâwma âu nasa zâwk ang le? I chhânna chuan nangmâ chungchâng eng nge a târ lan?`