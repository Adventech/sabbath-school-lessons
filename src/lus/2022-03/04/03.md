---
title:  Fiahna Mei Kâra Rinna
date:  18/07/2022
---

Indona hmuna awm chu thil pakhat a ni a; inbeihna hmuna sipai intlarte hmuh hmaih chu thil dang daih a ni. Hei hi Kristian kan nihnaa kan hmachhawn chu a ni. Sipai ruâlte chu an awm tih kan hria a, kan nun hmangin hriatna kan nei thei; chuti chungin, Amah “hmuh theih loh” (Hebrai 11:27) chu rinchhan chungin, rinnain hmalam kan pan zêl tûr a ni.

`Chhiar tûr: Job 23:1-10. Joba buaina thu laimû tak chu eng nge ni? Eng chu nge a hmuh vê loh? Chutih laiin, harsatna leh fiahna kârah, engtin nge rinna a chelh zui hrâm dân?`

Fiahna namên lo kârah, Joban Lalpa a rinchhan reng a. Khatiang tak a ni chung khân, chhel takin a tuâr fan fan a. Khatianga chhel taka a tuâr theihna chhan pakhat chu rangkachak a ni.  Rangkachak lâwmman erawh chu a ni lo va; Pathian a chelh fan fan chuan, hmalam hunah mi duhawm zâwk—rangkachak ang a la ni dâwn tih a hre tlat a ni. A phêna thil awm kha eng chen nge Joba khân a hriat, keinin kan hre tawh lo. Amâ lakah khân thil tam tak thup a ni chungin, tihthianghlimna mei chu a tuâr fan fan tho a ni.

Nang mei hi i hlâu em? Boruâkin a zir loh vânga thil sa tak lo thleng hi pawi i ti ṭhîn em? Joba chungchângah kha chuan Pathianin a tihsatna kha sawifiah hleih theih loh angin a lang a. Hna thar emaw, chênna in thar emaw nêna han insiamrem chu a harsa viâu maithei a ni. Hna thawhna hmunah emaw, chhûngte ngêiin dichim taka tihna emaw pawh a ni thei. Bawrhsâwmna te, sum leh pâi tlâkchhamna te pawh a ni thei bawk. Hriatthiam chu harsa hlê pawh ni se, hêng fiahnate hi Pathianin Amah anna nei tûra i nungchang tithianghlim leh thlitfîm nân a hmang thei a ni.

Rangkachak ang ni tûra fiahna kha Joban buainate a paltlang theih phah ni âwmin hetah hian a lang a. A nungchang duhawmzia fiah taka lantîrtu a ni tawh a, natna leh tawrhna kârah, khâng kha tihthianghlimna hmanruâ an ni tih hriatna a nei tlat mai a ni. Thil awmzia kha a manthiam lo chungin, khâng fiahnate khân amah a thlifîm dâwn tih chu a hria a ni.

`Nangmâ nuntawngah, engtin nge fiahnaten thli fîma an tihthianghlim? Tawrhna hmang ni lo, engtiang kawng dangtein nge tihthianghlim i nih theih dân tûr?`