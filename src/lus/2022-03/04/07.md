---
title:  Zir Belhna
date:  22/07/2022
---

Chhiar tûr: Ellen G. White lehkhabu, Kristâ Tehkhin Thût-a “Moneitu Hmuâk Tûrin,” pp. 360-374; Indona Ropui-a “Buaina Hun,” pp. 613–634.

“Nungchang chher hi mihringte hnêna hna pêk azawnga pawimawh ber a ni a; taima taka zir hi tûn hun ang êma pawimawh pawh a la ni ngai hek lo. Chhuan liam ta kha khatiang tak thil pawimawh hmachhawn tûra koh a ni ngai lo va; tûnlai nulâ tlangvâlte ang êma chhiatna namên lo hmachhawn tûr a la awm ngai hek lo.”—Ellen G. White, Education, p. 225.

“Tehkhin thûah khân, nula thianghlim âte khân mi dangte hnêna hriak dîl a hlawhchham an entîr a. Hei hian buaina huna ding thei tûra nungchang chherpuitling tûra mahni inbuatsaih lote a entîr a. Chûng mîte chu an ṭhenawmte hnêna kalin, ‘In nungchang min pe vê rawh u, a nih loh chuan kan boral mai ang,’ tiin an dîl a. A fingate khân nula thianghlim âte khâwnvâr alh teng tengah khân hriak an thunsak thei lo. Nungchang hi inpêk chhâwn theih a ni lo. Lei leh hralh theih pawh a ni lo va, chher puitlina neih tûr a ni. Lalpan khawngaihna hun chhûng zawng khân mi tin hnênah nungchang fel nei thei tûra hun remchâng a pe ṭheuh a ni. Mahse, mi pakhatin mi dang hnêna nungchang hlan chhâwn theihna kawng a siamsak lo. Chû nungchang chu nuntawng hrehawm tak paltlangna hmang te, Zirtîrtu ropui hnên aṭanga zirlai zir chhuah te hmanga chher puitlin a ni a; chumi zârah chuan fiahna hnuaia chhelna lantîrin, rinna a sâwizawi a, chumi zârah chuan thil theih loh tlâng lianpuite chu sawn bo theih a ni ta a ni.”—Ellen G. White, The Youth’s Instructor, Jan. 16, 1896.

**Sawi Ho Tûrte**

`Eng nge ‘nungchang chher’ tih hi a awmzia? Engtia tih theih tûr nge ni? Nangmâ nunah leh kohhran mîte zîngah, nungchang chher nân pâwn lam lang thei engzât hi nge pawimawh ang?`

`Ningâni zirlaiah khân, Kristian nuna inhuhona nun pawimawh thû kan zir a. Engang takin nge in tuâlchhûng kohhran kha Kristâ taksaah in thawh ṭhat tlân? A huho khân Lalpâ âiawhtu ṭhâ in ni em? In pâwlah hmâ in sâwn theih dân tûr sawi ang che u.`

`In class-ah, Isua rinna zâra chhandam kan ni tho chungin, nungchang chher pawimawh chhan sawi ula. A felna leh nungchang ṭhafamkim zâra chhandam kan nih sî chuan, engati nge nungchang kan chher a ngaih ang?`

`Helen Keller, a naupang deuh lai aṭanga mitdel leh bengngawng a ni chungin, “Nungchang hi awlsam leh awm mai maia chher puitlin theih a ni lo. Fiahna leh tawrhna paltlangna zârah chiah, nun hi tihchak, hmathlîr fiah, tumsâng neih thar leh, hlawhtlinna chan theih a ni,” tiin a ziak.—Leadership, vol. 17, no. 4. I pawmpui em? Nungchang, tawrhna leh indona ropui inlaichîn dân chu sawi ho teh u.`