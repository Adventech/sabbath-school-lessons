---
title:  Tihtakzeta Inpêkna
date:  03/08/2022
---

> <p></p>
> “I mit ding lamin a tihtlûk che chuan, kher chhuak la, paih daih rawh; i taksa a puma Gehenna-a paih âi chuan, i taksa pêng pakhat boral chu i tân a ṭha zâwk a ni,” (Mt 5:29, NIV).

`A chunga Isuâ thusawiah hian châm zui ta la. A thûte hi ‘hleihluâk’ i ti em? Chuti ni se, engtin?`

Kristian nun Pathianin khirhkhâna A siam vâng ni lo vin, keimahni leh kan hnam nunphung hrim hrim hian kan tâna Pathian ruâhmanna a pênsan thu tawh êm vângin eng emawti deuh taka hma lâk thar a ngai. Mîte chu lo harh chhuak a, makti takin, “Engtin nge heti taka Pathian hnên aṭanga ka lo pên thui mai le?” an ti hiâl ṭhîn. A chhânna chu a thuhmun reng:  Ṭum khatah pên khat tê têin!!

Chhiar tûr: Mt 5:29, 30. Hetah hian Isuan hmeichhiat-mipatna sual chungchâng a sawi a. Chutichungin,  hei hi sual dang chinfel nân pawha thupui ṭha tak a ni. Kristaa kan ṭhanlenna tûr pawha zirtîrna ṭhâ a ni tho bawk.

`Matthaia 5:29, 30-ah Isuan eng thil pawimawh tak nge min hrilh? Mahni inhliam tûra koh kan ni em?`

Isuan mahnî taksa inhliâm tûrin min ko lo—teuh lo mai! Dik tak chuan, kan rilrûte thunun tûrin min ko va; tichuan, lo hâutak deuh dâwn pawh ni se, kan taksa thunun zui zêl tûr kan ni. Hê Bible châng hian, kan ṭawngṭai ang a; tichuan, Pathianin kan nuna suâl tihchâkna kan neih chu min lâk bosak nghâl mai ang tiin a sawi lo tih hi chhinchhiah ang che. Eng emaw chângte chuan A khawngaihna avângin Pathianin min tihsak chângte chu a awm a ni mahnâ; mahse, tihtakzeta hmalâkna emaw, thil eng emaw tih kan châk vak lohte ti nghâl tûrin min ko tlângpui zâwk ṭhîn a ni. Fiahna a va tling êm! Thutlûkna dik kan siam zin poh leh, kan chak ting mai dâwn a; kan nunah thlêmna thiltihtheihna pawh a kiâm tiâl tiâl dâwn a ni.

Kan rilru ngaihtuahna la pêng tûr bengchheng tamna hmunah chuan, kan ngaihtuahna tiharh tûrin Pathianin fiahna a hman chângte pawh a awm ṭhîn. Chutiang hmang chuan eng chena thui nge Pathian kan lo pên bosan tawh tih kan inhre thei a. Chutiang fiahnate chu kan tâna kan Pâ ruâhmanna lama kîr leh tûra duhthlanna siam tûra min kohna a ni thei a ni.