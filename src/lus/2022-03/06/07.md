---
title:  Zir Belhna
date:  05/08/2022
---

Chhiar tûr:  Ellen G. White lehkhabu, Thlahtubulte leh Zâwlneite-a “Inbuânna Zân,” pp. 184–192; Krista Panna Kâilâwn-a“Pathian Hnêna Indahhranna,” pp. 38–43.

“Mihringa thil pawimawh tak mai, hê duhna hi, Tlûknaah khân Setana thununna hnuaia pêk a ni ta a; chuta chin chu, amâ duhzâwng mihringin tih chu nuâm an tih theih nân a thawk zui ta zêl a; mahse, chû chu an chhiat dêrna tûr leh mihring dinhmun châu taka awmtîr nân a ni sî a ni.”—Ellen G. White, Testimonies for the Church, vol. 5, p. 515.

“Pathian ṭanpuina dawng thei tûr chuan mihringten an chaklohna leh an tlinlohna tak an hre chhuak tûr a ni, Amaha thil tihdanglam tûr awm thlâk ngai chu hriain ṭhahnemngai takin LALPÂ hnênah a dîl zâwk tûr a ni.  Nungchang dik lo, khawsak dân dik lo zawng zawng chu thingthlâin, kawng dik zâwk a kal leh tûrin theihna zawng zawngin, tihtak zetin a bei tûr a ni. Pathianin theihna a pe tawh chungin mi tam takte chuan dinhmun an luah theiha ding tûr a bei lovin, Pathian tihsak kher an nghâk vêng vêng ṭhîn. Mi tling zâwk leh ṭha zâwk nih duhte chuan, anmahni theihna leh Pathian puihna nêna thawk dûnin nasa takin an bei zâwk tûr a ni.”—Ellen G. White, Thlahtubulte leh Zâwlneite, (2nd Edition, 2014), p. 242.

**Sawi Ho Tûrte**

`Kan duhzâwng eng chin hi nge “Tlûknaah khân Setana thununna hnuia” tuk luh chin ni tûra i ngaih? Engtin nge Isuâ nungchang thlîrna aṭangin kan tlûkna (thûkzia) leh kan chunga Pathian khawngaihna ropuizia kan manthiam lehzual theih ang?`

`Gethsemane hmuna Isuâ chanchin kha chhiar la (Matthaia 26:36-42). Pathian ruâhman ang lo zâwnga Isuâ rilru sûkthlêk leh duhna kha eng nge ni? Khâ entîrna aṭang khân eng zirlai nge kan zir chhuah theih ang?`

`In class-ah, in hnamzia leh chîn dân phung avânga Setana tâna beih awlsam leh kan tâna lo invên him ti harsa thei âwmte sawi ho teh u. Chûng thil hlauhawmte laka kohhran member dangte an invên a, ṭanpui ngâite ṭanpui nân eng nge kan tih theih ang?`

`In kohhran member zîngah, hun eng emaw chen inkhâwmna lam hawi lo emaw, lo bânsan thâwthâng emaw hriat i nei em? Chû mi fuih phûr a, Isua bêlbul leh zâwk tûrin engtin nge a huhova in ṭanpui theih ang? Ṭanpui tûrin eng nge a taka in tih theih ang?`