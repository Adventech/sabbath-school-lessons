---
title:  Ruâhmanna Thunun Chu
date:  02/08/2022
---

Kan ruâhmannatea hmêlma chimawm ber pakhat chu kan rilru sûkthlêk hi a ni.  Kan chênna khawvêlah hian kan hnamzia, milem leh rimâwi lamte hian kan rilru chhûng sûkthlêk—thinrimna, hlauhna leh tîsa châkna chawktho tûrin, kan hriat lêm loh hian min nuâi nasa ta hlê mai.  Hêng thilte hi kan ngaihtuah zûr deuh zut ṭhîn em: “Zanriah atân eng nge ka ei duh ang âw?” “Vawiin hian eng tih zâi nge ka rêl ang âw?” “Hê thil lei châkna tak hi ka nei em lê?” tihte hi? Thutlûkna kan siamnaah hian kan rilrû sûkthlêk hi a rawn inrawlh vê nghâl zat zêl a. Rilru sûkthlêk kan tih hrim hrim hi chu a ṭha lo ngawt lo; mahse, engtin nge ka ngaih tih khân a chhiat leh ṭhat thû a hril thui hlê thung a. A nihna takah chuan, kan rilru sûkthlêk hian dâwt min hrilh vê thei bawk (“Thil dang zawng zawngte âiin thinlung hi bum hmang ber a ni” [Jer 17:9]) a, thil nihna dik tak lo zâwk min hmuhtîrin, chû chuan thutlûkna dik lo min siamtîr a; mahni hi harsatna kan intawng buâk ta ṭhîn a ni.

`Pathian Thu behchhan âia mihring rilru sûkthlêk behchhana mîten duhthlanna an siam entîrna engte nge Bible-ah i hmuh theih? A rah chhuah chu engte nge ni? Entîr nâna en tûr: Gen 3:6; 2 Sam 11:2-4; Gal 2:11, 12.`

`Chhiar tûr: 1 Pet 1:13. Petera thil engto chu eng nge ni a, eng thil ti tûrin nge (a lehkhathawn) chhiartûte chu a duh?`

Peteran rilrû hi kan taksa pum pui khalh kaltu a ni tih a manthiam a. Rilru thununna kan lâk bo chuan kan rilru sûkthlêkin min hruaina lam lamah kan kal tawh mai dâwn a ni.

Berâmpu in lam panna kawng zîma kal angin insuângtuah teh. Kawngah chuan pên bona tûra pui a tam hlê mai a. Kawng ṭhenkhat phei chu kal kan duh hauh lohna tûr hmun lam panna a ni. Kawng ṭhenkhat chu zawh châkawm takin a lang a; kan rilru sûkthlêk, châkna leh duhna hîp takte an ni. Chûng zînga pakhat pawh chu kan zawh a nih chuan, kawng dik chu pên bosanin, lêt san leh a khirh viâu thei dâwn a ni.

`Eng duhthlanna pawimawhte nge i hmachhawn mêk? Dik taka mahni inzawh tûr: Engtin nge “Pathian Thû ang ni lo, mahnî rilru sûkthlêk, duh dân leh ngaih dân behchhanin thutlûkna ka siam ṭhîn tih ka inhriat theih ang?”`