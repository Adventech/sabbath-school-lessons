---
title:  Thutak Thlarau Chu
date:  31/07/2022
---

“Khawngaih takin, Lalpa, mi ṭhâah min siam rawh!” tia ṭawngṭaina hlân a, danglam ta lêm chuang lo vin i awm tawh ngai em? Engtin nge keimahni chhûnga Pathian tihdanglamna ropui thlentîr tûra ṭawngṭai a, kan awm dân ngâia kan awm reng theih ang? Pathianin thiltihtheihna chungchuâng tak, hman sên ruâl loh A nei tih kan hria a, chû chu a thlâwna min pêk A châk ngawih ngawih a ni. Chû remchânna chu lâk kan duh tak tak a; mahse, chuti chungin Pathianin min hlui ang mil tûrin kan nunah danglamna a awm sî lo.

Engati nge? A chhan pakhat chu a ho mah mah zâwk. Min siamṭha tûra Thlarauvin thiltihtheihna namên lo a neih laiin, keimahni duhthlanna ngeiin Pathian kut kan phuârsak tlat sî a ni.

`Chhiar tûr: Joh 16:5-15. Hê thû-ah hian, Isuan Thlarau Thianghlim chu “thutak Thlarau” (Joh 16:13, NIV) tiin a sawi a. Hei hian Thlarau Thianghlimin min tihsak eng nge a sawi?`

Thlarau Thianghlimin kan sualzia min hriattîr theih laiin, sim tûr erawh chuan min nawr lui thei lo. Pathian chungchânga thutak ropui ber pawh min kawhhmuh theih a, mahse ring leh âwih tûrin min nawr lui thei lo. Min lo nawr lui zeuh pawh ni se, duhthlang thei kan nihna kan hloh ang a, Setana chuan kan rilru leh thinlungte min nawr lui a ni tia sawisêlin, indona ropuia dâwt sawi hmang a ni tiin Pathian chu a hêk dâwn a ni. Vâna indona ropui a lo chhuah khân, kan Pâ khân Setana emaw vântirhkoh zînga pakhat mah kha A ṭhat leh dik thû sawi a, simtîr tûrin A nawr lui lo a ni. Eden Huanah pawh, thil tam tak kha dinhmun hlauhawma a awm laiin, Pathianin huan laia thing a dah chhan kha dik leh chiang takin a puâng mai a; mahse, chû chuan Evi leh Adama-te duhthlang theia zalên an nihna a dâlsak chuâng lo. Chutiang bâkin tûnah pawh Pathian chu a che chuâng lo vang. Chutiangin Thlarau chuan Pathian leh sual chungchâng thutak chu a puâng mai a, “Thil ka entîr tâk che ang khân, engtin nge i tih dâwn le?” a ti mai zâwk a ni.

Fiahna kan tawh lai pawhin chutiang tho chu a ni. Eng emaw châng chuan fiahna hi thû kan âwih loh vâng emaw, sualte kan la sim loh vâng emaw a ni ṭhîn. Chutianga kan Pâin a tih ṭhin avângin, keini hian ngaihtuahna fîm taka simna leh thuâwihna kawng hawn chu thlang ila; tichuan, Pathian thiltihtheihna chu lo lûtin, min siamṭha mai dâwn a ni.

`Tûn hnâi lawk khân eng sual hriatna nge “thutak Thlarau” chuan a neihtîr che? Eng anga ṭhâin nge A âw chu i ngaihthlâk? Thil pawimawh ber chu, mahnî duhthlanna ngêiin eng duhthlanna nge i siam mêk?`