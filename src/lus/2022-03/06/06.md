---
title:  Chhel A Ngaihna
date:  04/08/2022
---

`Jakoba’n Pathian a buân thû (Gen 32) kha chhiar la. Boruâk zâmawm tak kârah pawh chhelna neih chungchâng eng nge hê thû hian min hrilh? (I chhân hmâin Jakoba dinhmun kha chîk takin ngaihtuah ang che.)`

Thil dik ti tûrin kan rilru ngaihtuahna kan sâwizawi thei tih kan hria a; mahse, hrehawmna tlâkbuâk hnuaiah chuan Pathian leh A thutiamte chelh zui zêl a harsa viâu thei a ni. Chutiang a nih avâng tak chuan keini chu derthâwng leh hlauh hmang kan ni. Kristian chakna pawimawh tak pakhat chu, bânsan duh rum rum tawh pawha chelh zui fan fan tûra ‘chhel’ a ni.

Bible-a târlan mi chhel entîrna ropui zînga pakhat chu Jakoba kha a ni. A hmâ kum eng emaw zâtah khân, Jakoban a ûnaupa, Esauva chanâi, fa û nihna chanvo a lâksak theih nân a pâ a bum a nih kha (Gen 27). Khata chin kha chu Esauvan a that mai ang tih hlâu rêng rêngin a inthiâr fihlîmsan ta reng a. Vân tawng leilâwn a mumanga a hmuhnaah khân Pathian kaihhruaina leh malsâwmna thutiâm ropui tak chu dawng (Gen 28) mah se, a la hlâuthâwng reng tho a ni. Jakoba khân kum tam tak kal taa a hnêna Pathian thutiâmte kha a la ding reng a ni tih Pathian hnên aṭanga dawn thar loh mawlh a hlâu va. Mî tu emaw a tih, Isua ngêi a beihna lamah a malpui ruh a pelh a. Chuta chin chu a bei zui hlei thei ta lo, a na tawrh kha a namên lo ta êm a ni. Isua chu bei lêt ta lo vin, a chelhin a chelh zui ta zâwk a. Na hrehawm tak tuâr chungin Jakoban Isua a chelh fan fan a, chumi zârah chuan malsâwmna chu a dawng ta a ni. Tichuan Isuan a hnênah. “ ‘Min thlah rawh, khawfîng pawh a chah dâwn tawh hi,’ ” (Gen 32:26) a ti a.

Jakoba malsâwmna dawn kha, na tuâr chung chung pawha a chelh zui fan fan vang a ni. Chutiang chu keini pawh kan ni tho. Pathianin kan ‘khêl’ ruh min tihpelhsak pawh a ni thei, chuti chung pawh chuan Amah chu chelh zui fan fan tûrin min ko a ni. Pathianin kan nâ leh serte a châm zui zêl A phal a—Jakoban a ûnaupa a tawh pawh khân a la bâi a nih kha. Pâwn lam lan dânah chuan chak loh chhinchhiahna ang pawh a ni ang; mahse, Jakoba tân kha chuan a chakna lantîrtu a ni ta zâwk a ni.

`Thlêmna leh beidawnna kârah, Lalpâ tâna mi chhel zâwk i nih theih nâna sâwtpui tûr (ṭhian te, nunphung te, lehkhabu chhiar te, hrisêlna leh thlarau nun) lamah a taka thutlûkna i siam theih ṭhenkhat chu engte nge ni?`