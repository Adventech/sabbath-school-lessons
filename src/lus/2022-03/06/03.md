---
title:  Pathian-Mihring Thawhdunna Chu
date:  01/08/2022
---

I thil tih tawha zawnga ropui ber chu eng nge ni? Eng pawh chu lo ni se, zînga tho chhuak hlawtina han tih zawh nghâl mai chî chu a ni lo phawt ang. Thil ṭhâ eng emaw tak tih kan duh a nih chuan hun eng emaw chen beih ngiâl ngai a ni ngêi ang. Kristâ zirtîr kan nihna pawh chutiang tho chu a ni.

`Chhiar tûr: Kol 1:28, 29. Paula khân amaha thawktu Pathian chungchâng a sawi nâin, mihring beihna tel vê chungchâng chu engtiang kawngtein nge a sawi? En tel tûr: Deut 4:4; Lk 13:24; 1 Kor 9:25; Heb 12:4.`

Kol 1:29-ah hetiang hna thawh kawnga Pathian nêna inlaichînna thil tuipuiawm tak Paulan a hmuh thû a sawi a. A sawi dân chu, ‘Ka bei ṭhîn a—mahse, Pathian thiltihtheihna nên’ a ni.

‘Thawk rim’ tih hi ‘ning khawpa thawk’ emaw, ‘chauhpui khawpa thawk’ tihna emaw a ni. Hê thumal hi infiam mîten training an neihnaa hman bîk deuh a ni a. A thu dawt leh chu ‘bei’ tih chu ṭawng ṭhenkhatah chuan ‘na tia rûm’ sawina a ni. Chutiang chuan, kan suângtuah thiam thei ta a, infiam mîten hnehna chang tûra tihtheih apiang theihtâwp chhuah a an bei sawina a ni. Mahse, Paulan ngaih dân dang an belh leh hlak a, a chhan chu ani khân a thil nei apiang nên ni lo, Pathianin a hnêna a pêk nen theihtâwp chhuahin a bei zâwk a. Chutiang chuan Paula rawngbâwlna kha hetiang hian tlâng kan kâwm thei ang—nasa taka mimal beihna hmanga rawngbâwlna a ni a; mahse, Pathian thiltihtheihna nêna thawh a ni thung. Hê inlaichînna hi keimahnia Kristâ nungchang chher puitling tûra beihna nên a inang chiah a ni.

Hei hi hriat reng a pawimawh, a chhan chu thawk tlêm tiâl tiâl chunga neih tam tiâl tiâl duhna khawvêla kan chên vâng a ni. Chutiang ngaih dân chu Kristian sâkhuaah pawh a lo lût a. Kristian tirhkoh ṭhenkhatten i rin phawt chuan, Thlarau Thianghlim i chunga lo thlengin, thiltihtheihna namên lo a vûr ang che a, thilmak ropui tihtheihna i nei mai ang tia an tiâm ṭhin vâng a ni. Mahse, hei hi thutak-chanvê, hlauhawm tak a ni, a chhan chu ngaihmuâng taka ṭhu der der chungin Pathian thiltihtheihna chu kan lo nghâk chawt thei tih ngaih dân nei tûra mîte a hruai theih vâng a ni.

`Paulan a sawi beihna eng ang chî nge nuntawnga i lo neih vê tâk? Tûna i buaipui mêk chungchângah, nangmâ thinlungah Pathianin eng thilte nge A dahsak che? Engtin nge Pathian ruâhmanna hnuaia intukluh dân i zir theih ang?`