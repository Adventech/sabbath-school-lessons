---
title:  Chhelna Pathian Chu
date:  04/09/2022
---

`Chhiar tûr: Rom 15:4, 5. Hêng chângahte hian kan tân eng thil nge kan hmuh?`

Thil min pêk tûra min tiâmsak, neih kan duh êm êm; mahse, neih nghâl mai theih sî loh chungchângah hian chhel taka nghah fan fan hi kan thei lo tlângpui a. Kan thil duh tak kan neih hmâ loh hi chuan kan lungâwi thei meuh lo ṭhîn. Kan duh hunah tak kan thil duh chu kan neih mai loh ṭhin avângin, nghâkhlel takin kan za ruâi ṭhîn a. Chutiang dinhmuna kan awm lai chuan Pathian muânna neih leh Amah rinchhan harsâ kan ti hlê ṭhîn a ni.

Sawi fiah dâwn chuan nghah hi a nuâm lo. Hebrai ṭawnga ‘chhel taka nghâk’ (Sam 37:7, NKJV) sawina hi Hebrai ṭawng vêka ‘na ngawih ngawih’ ‘khûr’ ‘insâwi hlawk hlawk’ ‘hliâm tuâr’ leh ‘lungngâi’ sawi nân pawh hman theih a. Chhel zir hi a awlsam lo; eng emaw châng chuan fiahna huna thil pawimawh tak a ni thei a ni.

`Chhiar tûr: Sam 27:14; 37:7, leh Rom 5:3-5. Hêng chângte hian kan hnênah eng nge an sawi? Chhelnain eng lamah nge a hruai ṭhin?`

Kan lo nghah chhûngin, thil pahniha a khawi emaw zâwk zâwk kan ngaihtuah ṭhîn. Kan thil nghah taka chu kan ngaihtuah emaw, a nih loh leh chû thil kengtu emaw chu kan ngaihtuah thei bawk. Danglamna thlentu lai tak chu, engtia rei nge kan lo nghah dâwn tih âiin, kan lo nghah chhûngin eng rilrû nge kan put tih chu a ni. Lalpa kan rinchhan a nih a, Amâ kuta kan nun kan indah a nih bawk a, Amâ chunga kan ruâhmannate kan hlân a nih phawt chuan, kan tân âwih a harsa deuh a nih pawhin, kan tâna ṭha ber tûr chu, kan tâna ṭha ber tûr hunah min tihsak ang tih kan ring hmiah thei dâwn a ni.

`Eng thilte chu nge mamawh tak chunga i nghah mêk? Engtin nge Pathian kutah leh Amâ hun ruâta engkim tukluh dân i zir theih ang? Lalpâ hnêna inhlan zawh vek leh intukluh hmiah duhna rilru pu tûrin ṭawngṭaiin dîl ang che.`