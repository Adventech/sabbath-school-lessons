---
title:  'Davida: Nghah Chungchânga Zirlai'
date:  06/09/2022
---

1 Sam 16:1-13-ah, lal la ni tûrin Samuelan râwlthar Davida hriak a thih thû kan hmû a. Chuti chungin, a pâ berâm a vênna aṭanga Jerusalem lalṭhutthlêng pana zin kawng chu thui tak a ni. Khatih chhûng zawng khân fiahna khirh takte a paltlang a ni.

Pakhatna, thlarau tihbuai laka Saula thlamuân tûrin rimâwi tumsak tûra koh a ni phawt a (1 Sam 16). A hnû deuhah, Goliatha thatin Israelte tâna hnehtu ropui a ni a (1 Sam 17). Chumi hnûa a nunna humhim tûra a tlân bo a ngai deuh reng a. Saula leh a fapa Jonathanan Israelte lal thar tûr a ni tih an hria a (1 Sam 23:17; 24:20). Mahse, Davida khân Pathian pêk dinhmun chan tumin hmâ a la mai lo. A nihna takah chuan, chuti lo zâwng chuan a chê a ni mah zâwk. Saulan tihhlum tuma a beih lai meuh pawhin, Davidan lalber silhfên hmâwr a hlehsak a, chû pawh chu sût leh theih ni se a duh hiâl zâwk a ni (1 Sam 24:5-7). Saulan Davida thah a tum leh pawhin, Davidan tihhlum theihna remchâng a hmû a; mahse, a ti duh chuâng lo (1 Sam 26:7-11).

`Chhiar tûr: 1 Sam 26:1-11. Engati nge Davidan Saula a thah duh loh? Pathianin kan nuna A ruâhmanna hlen kawngah hei hian eng thupuite nge min zirtîr?`

`Chhiar tûr: 1 Sam 26:12-25. Engtin nge Davidan Saula a thah duh lohna khân Saula rilru a khawih? Hei hian Pathian nghah fan fan a ṭhat zâwkzia chungchâng eng nge min zirtîr?`

Davidan lalṭhutthlêng lam a panna kawng tluânin, hetiang hian tâwi têin kan khâikhâwm thei âwm e—‘Pathianin a la pêk loh che chu lo ṭhâm mai suh,’ tiin. Pathian thilpêkte hi Amâ kut aṭangin, Amâ hun ruât ngêia dawn hi a ṭha ber fo ṭhîn a ni. Chutiang tûr chuan hun rei deuh nghah fan fan a ngai ṭhîn. Bean chî hi hun rei vak lo chhûngin a lo ṭiâk mai ṭhîn a, sasaw chî erawh chuan kum tam tak a duh thung. Mahse, thlipui a lo thawh hunin, a phawng vê mai mai ngai lo.

`Davida khân Saula lo that ni ta se ṭanfung a neih ṭhat tûrzia kha ngaihtuah la. Chuti chungin, a chêt dân khân Pathiana rinna dik a neihzia a târ lang a. I thil nghah mêk chungchângah hê entîrna aṭang hian eng zirlai nge i zir chhuah vê theih ang?`