---
title:  'Elija:  Hmanhmawh Sun Harsatna Chu'
date:  07/09/2022
---

Karmel Tlânga inentîrsiakna ropui kha a tâwp ta a (1 Lal 18). Vân aṭangin mei a lo tlâ a, mipui zawng zawngten Pathian dik zâwk hriatna an nei ṭheuh a, zâwlnei suâk zawngte chu thah phiâr an ni. Pathian chu thiâmchantîr a ni ta. Ni lo inher chhuak zêlah Elija kha thlarau lam chakna lama ṭhang duâng viâu tûra i ngai a ni mai thei; mahse, a thil hriat khân amah tihlâu êm êmin, thih a thlang zâwk ta hiâl a nih kha. A chanchin kal zêl dân hriat nân 1 Lal 19:1-9 chhiar ang che. Hêng chânga thu hnuhnung hian ngaihtuah a tibuâi riâu mai:  ‘Hetah hian eng nge i tih, Elija?’” (1 Lal 19:9, NIV). Thil chiang tak chu, hlauhna vângin Elija a tlânchhia a, a awm lohna tûr hmunah a awm tih hi a ni.

`Karmel Tlânga namên lo taka Lalpâ lo chêt hnûin, Elija kha rinna leh rinchhan ngamnaa khat tawh zâwk tûr a ni nâin, a nun râlṭitna avângin a tlânchhe ta zâwk a ni. Hê entîrna ṭha lo tak aṭang hian eng zirlai nge kan zir chhuah theih ang?`

Hê thawnthû hian thil pawimawh tak a târ lang a: ngaihtuah chiang lo va kan chêt hian, hmun dik lo vah kan awm fo ṭhîn a ni. Elijâ chungchângah pawh khân, a hlauhna khân tichî-âi buâiin, hmanhmawh takin thlalêr panin a tlân a, piang lo nih hiâl a duh ta mai a ni. Keini pawh, kan tâna Pathian ruâhman pâwn lama kan chhuah chhan thil hrang hrang a awm a ni.

`Chhiar tûr: Gen 16:1-3; Num 20:10-12; Ro 14:1-3; Mt 20:20, 21; Lk 9:52-56; Tirh 9:1. Hêng Bible chânga târ lanten Pathian thil ruâhman an dâi pelhna chhan chu engte nge ni?`

Engang takin nge dinhmun sâng duhna te, thinrimna te, châkna te, rinna tlâkchhamna te, Lalpâ tâna ṭhahnemngaihna ni tûra kan ngaih emawte hian kan awm lohna tûr hmunah min awmtîr ṭhîn le? Hê thil hlawuhawm lakah hian tû mah kan him sâ ngawt lo. A tih dân ber tûr chu, min hmangaih a, kan tân thil ṭha ber min duhsak tih kan hriat, Pathian ṭhatna leh zahngaihna rinna nêna innghah nâna hman dân zir hi a ni. Hei hi amaha lo thleng mai a ni lo. Rinna hi thilthlâwnpêk a nih theih laiin, chher puitling leh châwm lian tûra vên uluk ngai tak a ni.