---
title:  Zir Belhna
date:  09/09/2022
---

Chhiar tûr: Ellen G. White lehkhabu, Thlahtubulte leh Zâwlneite-a “Davida Hriakthih,” pp. 675–680.

Kan tâna Pathian ruâhmannaah hian kan lo nghah a ngai fo thei a, chû chu kan tân fiahna ang pawh a ni thei bawk. Amah Pathian chu ngaihtuah thupuia kan neih a, kan tâna A chêtna chu kan rinchhan phawt chuan, hetih huna chhel taka lo nghah dân kan zir thei dâwn a ni. Nghah chhan tûr thil tam tak a awm; mahse, a vâi chuan kan tân leh A lalram tâna Pathian thil ruâhman thlen famkimna tûr lam hawi vek a ni. Pathian kan hmakhalh chuan thil tam tak kan chân thei a; mahse, Amah rinchhan leh a chunga lâwmna thilung put kan zir erawh chuan kan hlâwkpui thei hlê thung dâwn a. Lalpan fiahna tinte hi bûkin, a teh vek a ni.

“Harsatna ka tawhin Pathian thil ruâhman ka chhiar thei lo; mahse, Ani chuan ka tâna ṭha ber tûr a hria a, ka nunna, taksa leh thlarau cheinin min Siamtu rinawm kutah chuan ka dah mai dâwn a ni. ‘Ka rina chu ka hria, a hnêna ka kawltîr chu, chu mi nî atân chuan a vawng ṭha thei tih dik takin ka hre bawk a’ (2 Tim 1:12). Rinna tam zâwk, hmangaihna tam zâwk, chhelna ropui zâwk leh kan Pâ vâna mi rinchhanna duhawm zâwk neih dân zir tawh leh inchher tawh ka nih chuan, hê lei damchhûnga buaina kan paltlang lai hian, nî tinin muânna leh hlimna nasa zâwk chu kan nei dâwn tih ka hria a ni.

“Isuâ kuângkuahna pâwn lama awma keimahnî thila phunnâwi leh lungkhama kan awm hian Lalpa chu a lâwm lo. Ngâwi renga nghâk chunga lo ngaihven nasat zâwk hi a ngai a. Kawng dik kan zawh lo va, a hun nêna inhmeh chhinchhiahna kan thlîr zêl tih ngaihtuahna kan neih loh chuan kan ngaihtuah meuh lo ṭhîn a; mahse, a chhût dikna tûr chu kan rilru sûkthlêk awm dân lam ni lo vin, rinna hmang zâwkin a ni.”—Ellen G. White, Selected Messages, book 2, p. 242.

**Sawi Ho Tûrte**

`Isuan “fiahna tinte hi bûkin, a teh vek” tih hi eng nge a awmzia? Engtin nge hê thil hriatna hian kan lo nghah chhûng min ṭanpui?`

`In class-a mîte hnênah ‘chhel taka nghah fan fan’ chungchâng an ngaih dân sawi tûrin sâwm la. An hlauhthâwn leh lâwmna chu eng thilte nge ni? Engtin nge an lo tih ṭhin? Eng nge an zir chhuah? Eng thutiâm nge an rinchhan?`

`Thil eng emaw atâna Pathian hun ruât an nghah laia fiahna tawng mêkte ṭanpui nân in kohhran emaw, class emaw khân eng nge in tih theih ang?`

`Chhelna chher puitlin nân ṭawngṭainain eng pawimawhna tak nge a neih? Anmahnî nuna Thlarauvin chhelna a chherpuitlin theih nân mî tûte emaw ṭawngṭaisak theih an awm em?`