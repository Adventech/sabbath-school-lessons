---
title:  Pênbo Hmang Israel
date:  25/07/2022
---

Hosea chanchin aṭanga khân zirlai pawimawh takte kan zir chhuak thei a. Ani dinhmun kha chhinchhiah tlâk tak a ni. A nupui, Gomerin tlânbosanin, mipa dangte lakah fâ a pâi a. Mipat-hmeichhiat kawngah ani kha a rinawm lo nâin, Pathianin Hosea chu a nupui hruai kîr leh a, hmangaihnaa pawm leh hmiah tûrin a ko va. Hê thû hi Pathian leh Israel kâra tehkhin thû atân a ni. Israelten Pathian an kalsan a, thlarau lam thilah pathian dangte lakah nawhchî an zuâr a; chuti chungin Pathian chuan a la hmangaih cheu va, an chungah hmangaihna A la lantîr zêl tho a ni. Mahse, Pathian tih dân hmang kha en teh!

**Chhiar tûr: Hos 2:1-12. Amâ hnên lama Israelte hnuhkîr lehna tûra Pathian tih dân hmang chu engte nge ni? Chutiang thil tawn chu eng ang nge ni ang le?**

`Hos 2:2, 3`

`Hos 2:5-7`

`Hos 2:8, 9`

`Hos 2:10`

Pathianin simna tûra min hruaia nuntawng kan paltlang tûr thil chi hnih chu hê thû hian min târlan sak a. Pakhatna, Pathianin hnâ A thawk tih ngaihhaih dinhmun hlauhawmah kan awm a. Israelten chutiang nuntawng khirh leh na tak an paltlang lai khân, anmahni chhandamna tûrin Pathianin a thawk reng a ni tih pawm chu a harsa ang. Hlîng zum tak takte emaw, kal kalna chin pawh hre lo lêka hung hnan (Hos 2:6) kan nih emaw hian—Pathian tih a ni em? Kan mamawh zuâlpuite a bo emaw, harsatnain min chîmbuâi emaw laite hian (Hos 2:9, 10)—chûng zawng zawng zîngah chuan kan Pâ chu a awm thei ang em? Thil nihna dik tak chu, kan rilru sûkthlêk chu eng pawh lo ni se, Anin min hmangaih êm avângin, simnaa min hruai theih nân Pathian chuan A thawk reng zâwk a ni.

Pahnihnaah, Pathianin hnâ A thawh lai hian Ani chu kan ngaihsual theih dinhmunah a awm a ni. Pathianin hnâ a thawk tih chu kan hre mai thei; mahse, A thiltih mêk chu kan duh lêm lo sî a ni. Rilru nâ leh buâi-manganga kan awm laiin, Pathian chu nunrâwng, lo che chhuak lo emaw, min ngaihsak lo ti emawa mawhchhiat a awl hlê. Mahse, A hmangaihna thuthlung hmanga min tithar tûrin Pathian chuan hnâ a thawk reng zâwk a ni.

`Chhiar tûr: Hos 2:14-23. Hê châng hian Pathian chungchâng eng nge a târ lan? Nangmâ nuna Pathian i pên bosanna kawhhmuh tûr chein Thlarau Thianghlim ngên ang che? Chutianga pêng bo mêk chu i ni tih i inhriat chuan, tihthianghlimna mei chu i nghâk kher dâwn em ni? Tûna Lalpâ hnêna i intukluhna lakah engin nge dâl che?`