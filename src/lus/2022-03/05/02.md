---
title:  Abrahama Fiahna
date:  24/07/2022
---

Chhiar tûr: Gen 22. Sawi lâwk leh inhrilhfiah pawh awm hmasa lo vin, Pathianin Abrahama kha hâlral inthâwi nân amâ fapa ngêi hlân tûrin A ko thut mai a. Abrahama rilru hrehawm tûrzia chu i suângtuah thiam mai em? Mahnî fapa hmanga inthâwina hlân tûra inngen chu Pathian thianghlim han tih âwma ngaih loh hulhuâl theih a ni ang. Abrahama khân khâ thil kha pawm theihah lo ngâi pawh ni teh rêng se, roluah tûr chungchânga Pathian thutiâmte kha engtin nge ni ta a ng? A fapa tel lo chuan thutiam chu eng mah lo mai a ni dâwn sî a.

`Engati nge Pathianin Abrahama kha hê inthâwina hi hlân tûra A tih? Pathianin thil engkim A hre vek a nih sî chuan, eng nge A tih chhan?`

Pathian ngenna leh hun ruât hi tih mai mai a ni vê lo. A nihna takah chuan, lungngaihna vâwrtâwp thlentîr tûra chhût chhuah sâ thlap a ni zâwk a. “Pathianin A fiahna hnuhnung ber leh harsa ber chu, tar chau a nih hnua thawhrimna leh lungngaihna chawlhsan a chak tawh hun atân a khêk a ni.”—Ellen G. White, Thlahtubulte leh Zâwlneite, (2nd Edition, 2014), p. 132.

Khâ kha Pathian â takin a fiahna a ni em? Teuh lo mai! “Fiahna râpthlâk hun thim chhûnga a tuarna chu amah ngeiin a lo tawh ve tawh avângin mihring tlan nâna chinlêm-neilo Pathianin inhlânna a pêk ropuizia hriatthiamna a neih nâna pêk a ni.”—Thlahtubulte leh Zâwlneite, (2nd Edition, 2014), p. 139.

Hei hi fiahna mai a ni a—Pathianin Abrahama kha a fapa tihhlumtîr tak tak A tum ngai lo. Hei hian eng emaw chânga Pathianin thil pawimawh tak chungchâng a entîr dân a ni. Thil a taka hlen tûra min duh ni lêm lo, ti ngêi tûr anga Pathianin min ngiât châng a awm thei. Khawi hmun emawa kal tûra min ngen, chû hmun thleng tak tak tûra min tih loh pawh a awm thei ang. Pathian tâna thil pawimawh chu a tâwpna ni lo vin, chutiang tihna hmanga min siam danglam laia kan thil zir chhuah kha a ni zâwk.

Isuan Judate hnêna, “ ‘In thlahtu Abrahama kha, ka nî hmu tûr a nih avângin a hlim êm êm ṭhîn, a hmu ngêi a, a lâwm hlê a,’ a ti a, a chhâng a,” (Johana 8:56) a tih lai khân Abrahama nuntawng kha a ngaihtuah a ni mai thei a ni. Abrahama khân khâ thû kha hriatna thûk tak nei lo vin, Setana hnên aṭanga lo chhuâk zâwk anga ngaiin, a namnûl liam vê mai thei a ni. Abrahama dam khawchhuahna leh, khâng thil pum pui aṭanga zirlai a zir theihna chhan chu, Pathian âw a hriatna kha a ni.

`Engtin nge Pathian âw i hriat ṭhin? Engtin nge Pathianin A biâ che tih i hriat? Engtiang kawngtein nge A thil tum A hriattîr che?`