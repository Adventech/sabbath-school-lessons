---
title:  Beiseina Zâra Damkhawchhuakin
date:  27/07/2022
---

> <p></p>
> “Khatia, nasa taka tuâr zawh rual lohva, nun rêng pawh beisei lo khawp hiala delhbeha kan awm kha. A ni, thih mai chauh hmabâk tawhin kan inhria a, mahni inring lova, Pathian, mitthi kai thotu chu kan rin zâwk theihna tûr a lo ni,” (2 Korin 1:8, 9, NIV).

Pathian thlan tirhkoh a nih angin, Paulan mi nâwlpui tuâr bâk a tuâr chhuak a. Chuti chungin, Paula chu beidawng mai lo vin, Pathian fakna lamah a ṭhang zêl zâwk a. A harsatna tawh ziahnate hi chhuar teh u: 2 Kor 11:23-29. Tûnah 2 Kor 1:3-11 chhiar zawm teh u.

`2 Kor 1:4-ah, Paulan Pathian khawngaihna leh thlamuânna dawn theih dân a sawi chu “Pathianin keimahni min thlamuânna ngeiin hrehawm eng anga awmte pawh chu kan thlamuân vê theihna tûrin ani chuan kan hrehawmna zawng zawngah min thlamuân ṭhîn” (NIV) tih a ni. Eng chenah nge tawrhna hi rawngbâwl tûra kohna a nih theih? Engtin nge hei hi ngaihven ṭha zâwk kan nih theih ang?`

Pathianin keimahni hmangin hrehsawm tuârte rawngbâwlsak A duh a. Chumi awmzia chu natna eng emaw lo paltlang hmasa tûrin min duh thei tihna a ni. Tichuan fuihna thûte chu thû mai ni lo, keimahni nuntawng aṭang ngêiin Pathian lainatna leh thlamuânna kan hrilh thei ang. Hei bawk hi Isuâ nun tluânghrui pawh kha a ni (en tûr, Heb 4:15).

Paulan chiang taka a harsatna tawhte a sawi hi amah kan khawngaihna tûr lam a ni lo. Chutiang khur thûka kan tân lai pawhin, Pa chu lo chêin A lainatna leh thlamuânna min thlensak thei tih kan hriat nân a ni. Kan nun ngêi pawh hi beidawn thlâk kan ti a ni thei a, intihlum kan duh rum rum pawh a ni thei, mahse, hlâu teh suh, Pathian chuan Amah rinchhan tûrin min zirtîr zâwk a ni. Kan Pathian chuan “mi thi a kaitho” (2 Kor 1:9) thei sî a, Ani chu kan rinchhan thei a ni.

Paulan chanchin ṭha puan zui zêl dân tûr a mitthlâ laiin, hmalam hunah pawh Pathianin A chhanchhuak zêl dâwn tih a hria a. Nghet taka a awm reng theihna chhan chu Paulan 2 Korin 1:10, 11-ah hian a sawi a. Pakhatna, Pathian vênhimna a lo chan tawh behchhanin: “Chutianga thihna râpthlâk atâ chu Pathianin min chhanchhuak tawh a, min la chhanchhuak leh ang; min la chhanchhuak leh zêl dâwn a ni,” (2 Kor 1:10, NIV). Pahnihna, Paulan thinlunga ngaihtuah pui berah Amah Pathian chu a hman tlat avângin:  “min 	la chhanchhuak leh ang; min la chhanchhuak leh zêl dâwn tih, amahah chuan beiseina kan nghat a” (2 Kor 1:10, NIV). Pathumna, mi thianghlimten an dîlsak zui zêlna zârah: “nangni pawhin in mi ṭawngṭaisaknaah chuan min ṭan rualpui” (2 Kor 1:11, NIV) a ni.

`Mahnî harsat-buainaa mahni-inkhawngaiha tlûkna laka invên nân eng nge Paula hnên aṭangin kan zir theih ang?`