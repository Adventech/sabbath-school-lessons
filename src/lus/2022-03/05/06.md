---
title:  Mei Sa Tak
date:  28/07/2022
---

Tûn kuartar zirlaiah hian, kan nuna Pathianin thianghlimna leh Krista-anna min neihtîr tûra fiahna chi hrang hrang kan ngaihtuah ta a. Chuti chungin, mi ṭhenkhat chuan hêng entîrnate hi thlîrin, Pathian chu thil namên lo tak min ngiat leh tihtîr ṭhîntu angin thutlûkna an siam mai thei a ni. Ṭhenkhat lahin, “Pathianin kan tân thil ṭhâ eng emaw chu min duhsak tih kan hria a, mahse hêng entîrnate hian ngaihsakna leh hmangaihna an târlang hlei nêm. Chuti a hnehin, Pathian chu mi nawrluih hmang a ang zâwk. Hun harsa takte min paltlangtîr ngawt a ngaihtuah a, keini lahin tihtheih rêng kan nei bawk sî lo,” tiin.

Sualnaa-khat khawvêla kan chên chhûng hi chuan, thilthlengte hi a nihphung tlêma zâwng chauh kan hre thiam rih sî a ni. Vân kan thlen hun chuan chiang zâwkin kan la hrethiam ang (1 Kor 4:5; 13:12); mahse, tûnah rih hi chuan, kan rilrû hi lo nuâm zân reng lo pawh ni se, Pathian chu a awm ngêi a, min ngaihsaktu a ni tih kan rinna kan nunpui a ngai a. Chutiang rilrû chu Isaian fiah takin a lo sawi a ni.

Chhiar tûr: Is 43:1-7. Châng 2-ah, Pathianin A mîte chuan tuite dâi kâiin, meite an paltlang dâwn tih a sawi a. Hêng thilte hi hlauhawm eltiang entîrna a ni a; mahse, an kawh tak chu Tuipui Sen leh Jordan Lui hlauhawm lai tak khân, nun thar neih nân kawng sialsak an ni. Nang chuan Pathianin A mîte chu hêng thil hlauhawmte laka vênghim a, kawng awlsam lama hruai tûrin i lo beisei pawh a ni mai thei e. Mahse, Sâm 23-a Berâmpû ang khân, harsatna a lo thlen hun pawhin, Pathian mîte chu an chî-âi-buâi a ngai lo, Ani chuan anni chu a awmpui zêl sî a.

`En lêt leh tûr: Is 43:1-7. Tui leh mei thlen laia Pathianin A mîte A thlamuân dân kawng hrang hrangte chu ziak chhuak ang che. I rilrûah hei hian Pathian chu eng angin nge a târ lan? Thutiamte zînga a eng ber chu nge mahni puâla i neih le?`

Pathian fiahnate kan zir tâk kha kawng thumin kan khâikhâwm thei ang. Pakhatna, Pathian mei sa tak hi min kâng ral tûr ni lo vin, kan sualte kâng ral tûr a ni zâwk. Pahnihna, Pathian mei sa tak hi, manganga min siam tûr ni lo vin, siam kan nih anga min tithianghlimtu tûr a ni. Pathumna, kawng engkima Pathian min enkawlna hi awm reng leh damdiâi a ni—kan chunga thilthleng chu eng pawh ni se, Ani chuan min kalsan ngai dâwn lo.

`Hêng chângte hian Pathian nungchang leh chêt dân eng nge a zirtîr che? Sam 103:13, 14; Mt 28:20; 1 Kor 10:13; 1 Pet 1:7. Engtin nge mahnî nunah hêng châng thûte hi a taka i lo chan vê tâk?`