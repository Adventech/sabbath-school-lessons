---
title:  Chibaibûkna Hmanga Damkhawchhuakin
date:  26/07/2022
---

`Chhiar tûr: Joba 1:6–2:10. Joba tawrhna thlentu kha eng nge ni?`

Hetah hian thilmak tak a awm. Vântirhkohte chu Pathian hmu tûrin an lo kal a, an zîngah Setana a lo tel vê tlat mai. Pathianin Setana hnênah a awm ṭhinna hmun a zâwt a, Setanan, “ ‘Lei pum puia ka vahvêlna leh ka chhuk ka chhohna’ ” (Joba 1:7, NIV) tiin a awm ṭhinna hmun a hrilh a. Pathianin hê zawhna: “ ‘Ka chhiahhlawh Joba hi i ngaihtuah tawh ngai em?’ ” (Joba 1:8) hmang hian chona a siamsak a. A zawhna hrim hrim hi a pawimawh a ni lo; a pawimawh lai chu a zâwttu hi a ni. Endik atâna Joba chhawp chhuaktu kha Setana a ni lo va, Pathian a ni zâwk. Thil awm zêl dân tûr hriain, Pathianin Setana chu Joba ngaihtuah tûrin a ko va.

Lei lamah lah chuan, Joba khân amah fiahna mei sat tûrzia hriatna rêng a nei sî lo. Joba chunga tawrhna thlentîrtu chu Pathian ni lo vin, Setana zâwk a ni tih a chiân viâu laiin, Joba thil neih te, fâte leh amâ hrisêlna ngêi tihchhe tûra Setana hnêna phalna petu chu Pathian a ni tih a chiang hlê thung. Pathianin Joba tawrhna thlen a phal a nih sî chuan, tawrhna thlentîrtu chu Setana a ni emaw, Pathian a ni emaw, eng nge lêm chuâng? Setanan Joba chunga tawrhna thlentîr phalsak chungin engtin nge Pathian fel leh thianghlim a nih theih ang ni? Hê dinhmun hi thil bîk nge ni a, tûnlai huna kan chunga Pathian min tih dân pawh a ni vê tho zâwk?

`Joba 1:20, 21-ah, engtin nge Joban fiahna a chhân lêt?`

Khatiang tawrhna chhân lêt theih dân kha kawng hnih a awm. Thinrim leh khâkna nêna Pathian nunrâwnga ngaia hnuchhawnsan  emaw, Pathian hnaih lehzual phah sauh zâwk emaw pawh a ni thei. Khâ chhiatna thlenga Joba tih dân chu, Pathian bula awm zêl a, Amah chibaibûk chu a ni thung.

Joba 1:20, 21-ah lungngaihna tlâkbuâkna hnuaia chibaibûk dân kawng thum kan hmû a. Pakhatna, Joban ṭanpui ngai a nihna pawmin, eng mah chhuân tûr a nei lo tih a pawm: “ ‘Ka nû chhûl aṭangin saruâkin ka lo chhuâk a, saruâk vêkin ka chhuahsan leh dâwn a  nih hi,’ ” (Joba 1:21, NIV). Pahnihna, Joban Pathian chu engkim chunga thuneitu a ni tih a pawm reng: “ ‘Lalpan a pê a, Lalpan a la bo leh ta a ni,’ ” (Joba 1:21, NIV). Pathumna, Joban Pathian felna a pawmzia a rinna thu sawi chhuakin a tlâng a kâwm: “ ‘Lalpâ hming chu fakin awm rawh se’ ” (Joba 1:21, NIV).

`Fiahna kal tlang mâw? Joba kâilâwn kha zawh vê ang che. Engtin nge nang pawhin i sâwtpui vê theih ang le?`