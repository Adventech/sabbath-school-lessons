---
title:  Dân hi kan tâna Pathian thutiam a ni
date:   21/08/2025
---

`Rom 3:20–24 chhiar la. Paula hian Thu Sâwm Pêk kan zawm thatnain min chhandam thei lo a ni tih chiang takin lo sawi tho mah se, kan nuna thupêkte’n pawimawhna an neih dân chu eng nge ni?`

Mosia’n Thu Sâwm Pêk sawina atâna Hebrai thumal a hman, dabarim (Exod. 34:28, Deut. 4:13, Deut. 10:4) hi “thupêkte” tiin an lo letling mai naa, a awmzia tak zâwk chu “thute” a ni a. Tin, “thu” (Hebrai tawngin, dabar) tih chuan “thutiam” tih pawh a kâwk thei bawk. Chutiang chu a nih avângin, hmun eng emaw zâtah chuan (1 Lalte 8:56; 2 Chron. 1:9; Neh. 5:12, 13; Deut. 1:11; Deut. 6:3; Deut. 9:28; Josua 9:21; Josua 22:4; Josua 23:5) dabar tih hi thutiam a nih dân sawi chhuah nân thil hming (noun) a nihna angin emaw, thil tih sawina (verb) a nihna angin emaw lehlin a ni rêng bawk a ni.

Ellen G. White-i chuan “Thu Sâwm Pêk hi . . . thutiam sâwmte” tiin a lo sawi a—Ellen G. White Comments, The SDA Bible Commentary, vol. 1, p. 1105. Thu Sâwm Pêk hi kawng dika min hruaitu tûr Pathian thutiamte a ni tih kan hre reng tûr a ni. Hêngte hi kan zâwm ngei tûr a ni bawk a, kan zâwm a nih phawt chuan Pathianin kan tân thil ropui tak tak a ti thei ang.

`Rom 10:4 chhiar la. Paula’n Krista chu dân “tâwpna” (Mizo Bible-ah “ti bângtu”) a ni tia a lo sawi hi eng nge ni a awmzia?`

Paula hian Isua Krista chu dân “tâwpna” (Grik tawngin, telos) a ni tiin a sawi a; mahse, Krista’n dân a hnâwl ta tihna emaw, a ti bâng ta tihna emaw chu a ni lo. Chutiang ni lovin, Krista chu dânin a thlen tum, dân siam chhan a ni tihna zâwk a ni a; sual thâwina atâna a inhlanna khân dân pawimawhna leh nunna a ti tâwp rêng rêng lo.

Paula hian dân pawimawhzia a sawi tam hle a; tin, a la nun rengzia leh zawm a la tûlzia pawh a sawi fo bawk (Rom 3:31, 1 Kor. 7:19, Gal. 5:6). Grik thumal, telos tih hi hun nêna inzawmna nei a ni lo hrim hrim bawk a, thil eng emaw awm chhan leh tum sawina a ni deuh ber thîn zâwk. Krista hi Pathian dân awmzia dik tak leh tumte kan lo hriat theihna a ni a. Chuvângin, Krista’n dân a ti thi tawh, luahlân tawh, ti bâng tawh tia kan lo sawi a nih chuan a dik lo vang. Krista chu dânin min thlentîr a tumna a ni a, dânin a kawh ber pawh amah ngei hi a ni.

`Engtiangin nge dân hian Isua Krista lamah mi a hruai? A awmzia chu, dânin Krista hnên kan pan theihna tûra keimahni nihna min hriattîr dân chu eng nge ni?`