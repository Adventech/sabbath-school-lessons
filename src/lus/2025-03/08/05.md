---
title:  Pathian Dân hnathawh dangte
date:   20/08/2025
---

Pathian dân hian Pathian nungchang a târ lang a, Pathian chu tu nge a nih tih min hriattîr. Pathian chu a thianghlim a, a fel a, a tha bawk angin, a dân pawh hi a thianghlim a, a fel a, a tha êm êm a ni. Chuvâng chuan, Paula pawhin, “Dân chu a thianghlim a, thupêk pawh a thianghlimin, a felin, a tha a ni” (Rom 7:12, ESV) a lo ti.

Bible-ah hian Pathian dân chu thil tha tak nia ngaih a ni zêl a (Mat. 5:17, 18; Joh. 14:15; 1 Kor. 7:19). A chhe zâwng sawina pakhat mah a awm lo. Dân chungchângah hian hla chham mi phuah theih a ni a (Sam 119 chhiar la), dân chungchânga miin hla an lo phuah chu sak theih a ni a (Sam 19), tin, a chhûn a zâna ngaihtuah tham pawh a ni bawk (Sam 1:2, Josua 1:8). Dân hian thil sual leh tha lo lak ata min humhim thîn a, finna, hriatthiamna, hrisêlna, hmuingîlna leh remna pawh min pe thîn bawk (Deut. 4:1–6; Thufingte 2; 3).

1. Pathian dân hi invênna bang ang a ni a, a chhûnga awmte tân himna leh zalênna pe-in, a pâwna awmte erawh chu thil hlauhawm, buaina, harsatna leh thihna te’n a lo châng reng thung (Gen. 2:16, 17; Jak. 2:12).
2. Dan hi kan sualte ngâidamtu leh kan nun min siam thatsaktu Isua Krista lama min hruaitu a ni bawk a (2 Kor. 5:17, 1 Joh. 1:7–9). Vêngtu emaw, enkawltu emaw (Grik tawngin, paidagogos an ti a) a nihna angin Krista hnênah mi a hruai thîn (Gal. 3:24).

`Jakoba 1:23–25 chhiar la. Hetah hian eng thu nge a sawi a, hêng a thu sawite hian engtin nge dân hnathawh leh a pawimawhna hrethiam tûrin mi a tanpui thin?`

Dârthlalang hian i hmâia thil fel lo awmte chu a hmuhtîr thei che a. Nimahsela, chûng thil fel lo awmte chu a ti reh emaw, ti dam emaw thei hauhs si lo. Eng thil fel lo nge awm tih a hrilh thei che a; mahse, tih reh emaw, tih dam emaw chu a hna a ni lo a ni. Chutiang chiah chu Pathian dân pawh hi a ni a, dân zawm that avânga Pathian hmaa thiam chang nih tum chu dârthlalangin kan hmâia thil fel lo awmte a tih reh emaw, tih dam emaw beiseia inen ang deuh a ni ang.

Chhandamna chu thil tih—dân thil tihte pawh telin—avâng ni lovin, rinna avâng zâwka chan a ni a; chuvângin, Kristian tam tak chuan dân hi a bo tawh a, kan zawm pawh tûl tawh lêm lo an ti mai thîn. Mahse, dân hi sual sawi fiahtu a ni tih hi hria ila. Paula chuan, “sual chu dân avânga hriat ni lo se chuan ka hre miah lo ang” (Rom 7:7 NKJV) tiin a lo sawi a. Dân a lo awm hi chanchin tha kan mamawhzia ti langtu a ni tih a chiang hle.

`Pathian dân zawm i tumna kawngah engtiang taka hlawhtling nge i lo ni ve tawh le? Chhandamna hlawh chhuak thei tûr khawpa thain i zâwm em? I zâwm lo a nih chuan, eng vângin nge chanchin tha i mamawh le?`