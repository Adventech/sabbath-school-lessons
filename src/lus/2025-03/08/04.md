---
title:  Thu Sâwm Pêk hi thilthlâwnpêk a ni
date:   19/08/2025
---

`Exodus 20:1–17 chhiar la. Thu Sâwm Pêka awm dânte chu eng nge ni a, engtiangin nge rem khâwm a nih?`

Thu Sâwm Pêk hi thupêk nên ni lovin, Pathianin a mite a khawngaihzia a tih lanna tawngkam nên zâwk a intan vek a ni tih lo chhinchhiah ila:  “Keimah hi Lalpa in Pathian, Aigupta ram ata, bâwih ata hruai chhuaktu che u ka ni” (Exod. 20:2, NIV).

Lalpa chuan Israel mite hnênah hian zalênna leh chhandamna pe-in a khawngaihna a chantîr hmasa phawt a; chumi hnu chuan a duhzâwngte a puang chhuak leh ta a. Hêng thupêkte hi Pathianin thil a lo tihsak tawhte avânga an lâwmna leh amah an hmangaihna atanga zâwm tûr an ni.

Pathianin Thu Sâwm Pêk a khâikhâwmna chu thumal pakhat, “hmangaihna” tih hi a ni a (Rom 13:10). Thupêk ropui ber pawh hmangaihna thupêk niin, chu thupêk chu kawng hnih: Pathian kan hmangaihna (Deut. 6:5) leh kan thenawmte kan hmangaihna hmanga tih lan tûr a ni (Lev. 19:18).

Thupêk hmasa lam pali-ahte hian Pathian kan hmangaih dân tûr chu hriattîr kan ni a; tin, thupêk dang parukte hian kan thenawmte kan hmangaih dân tûr min zirtîr ve thung. Thu Sâwm Pêk hi thil dang zawng zawng âia Pathian châwimâwi tûr kan nihzia min zirtîrna thu nên a intan a (a vân vawrh zâwng); tichuan, kan mihringpuite zah tûr kan nihzia min hriattîrna thuin a zui ve leh ta a ni (a lei hrût zâwng). Hetiang hian:

1. Pathian chu kan nun dân engkimah hmun pawimawh leh sâng ber kan chantîrna hmangin kan châwimâwi ang a, kan zah bawk ang (thupêk pakhatna);
2. Pathian dinhmun danglam bîk tak hi kan châwisângin kan humhim tlat ang a, milem siam chawp rêng rêng—taksa neiin emaw, entîrnain emaw, thlarau thilin emaw pawh kan lo thlâksak lo ang (thupêk pahnihna);
3. Pathian hming—a hming thatna leh a nungchang chu kan zah ang (thupêk pathumna);
4. A Chawlhni leh amah kan bûkna tûr ni—Sabbath hi kan serh ang (thupêk palina);
5. Kan nu leh pate kan zah ang (thupêk pangana);
6. Nunna kan zahin kan hlut ang (thupêk parukna);
7. Inneihna kan zah ang (thupêk pasarihna);
8. Mite thil neih kan zahsak ang (thupêk pariatna);
9. Mi dangte hmingthatna kan zahsak ang (thupêk pakuana);
10. Mahni hmasialna thil rêng rêngin kan nungchang a tih hmêlhem loh nân mahni kan inzah ang (thupêk sâwmna)

Amah Isua ngei pawh khân, “Nangni’n kei mi hmangaih a nih chuan ka thupêkte in zâwm ang” (Joh. 14:15, ESV; 1 Joh. 4:20, 21 pawh en bawk ang che) tiin a lo sawi a. Chuvângin, thuâwihna dik chu Isua laka hmangaihna leh lâwmna tih lanna a ni a; tin, chu hmangaihna chu kan thenawmte laka kan awm dânah chiang takin a lo lang thîn bawk.