---
title:  Thilpêk dawng tûra inbuatsaihin
date:   18/08/2025
---

`Exodus 19:9–25 chhiar la. Pathianin a Thu Sâwm Pêk dawng tûra Israel mite a buatsaih dân chu eng nge ni?`

Pathian hian Israel mite chu Sinai tlângah khân dân pêk a tum a, chumi dawng tûra an lo inbuatsaih dân tûr pawh chipchiar takin a hrilh nghe nghe. An taksa leh thawmhnaw hâkte an ti thianghlim vek hian Pathian hnêna an inhlan chianzia a ti lang a. An la hmuh mai tûr Lalpa ropuina puan chhuahna ropui tak atân chuan an lo inpeih ve a ngâi tlat. Tichuan, Pathian ropuina chu a lo lang ta ngei a, a lo lan ve leh hian “khawpuite chu a lo ri a, kâwlte a lo phe zawr zawr a, tlâng chhûngah chuan chhûm a lo zîng chhah ta mup a, ring êm êm maiin tâwtawrâwt a lo ri a; tichuan, an riahhmuna awm mipuiho zawng zawng chu an lo khûr ta a” (Exod. 19:16, NKJV).

Thu Sâwm Pêk hi Pathian nungchang puan chhuahna leh Bible-in nun dân dik leh tha a sawite khâikhâwmna a ni a. Pathianin mihringte tâna tehfung a lo siam innghahna leh a laimu ber niin, chatuana ding reng, mi zawng zawngin an zawm vek tûr a ni.

Bible-in a sawi dânin Thu Sâwm Pêk hi Pathian âw-in a rawn puan a ni a (Exod. 19:19; Exod. 20:1; Deut. 5:4, 5, 24), amah ngeiin a ziah a ni bawk (Exod. 24:12, Exod. 31:18, Deut. 5:22). Mosia hnênah hian thilthlâwnpêk bîk angin tum hnih ngawt a lo pe a ni (Exod. 32:19; Exod. 34:1; Deut. 10:1, 2).

Exodus bu-ah chuan Thu Sâwm Pêk hi “Thu Hriattîrna” (Hebrai tawngin: ‘edut; Exod. 31:18) ti te, “thuthlunna thu” (Hebrai tawngin: dibre habberit; Exod. 34:28) ti te pawha sawi a ni a. Deuteronomy bu kan en chuan, hêng thupêkte hi thuthlunna lungphêka ziah a nih thu kan hmu bawk (Deut. 9:9, 11, 15). Hêng lehkhabu pahnihte hian Hebrai tawnga “thupêkte” tih sawina thumal (mitzwot) an hmang lo ve ve a. Chutih lâiin, tum thum ngawt chu “thu sâwm” tiin an sawi thung. Hebrai tawnga “thu sâwm” tih an sawina chu ‘aseret haddebarim a ni a, he tawngkam hi dabar tih atanga lo kal niin, a awmzia chu “thumal, thu, thil, thu sawi, thawnthu, thutiam, thil sawi” tihna a ni (Exod. 34:28, Deut. 4:13, Deut. 10:4 te hi chhiar ang che.)

Thu Sâwm Pêk hi ziah chhuah dân (version) pahnih a awm a, chumi pahnihte chu a danglamna chhe tê pawh a awm nghe nghe bawk. Pakhat chu Exodus 20:1–17-a kan hmuh hi a ni a, pakhat dang chu Deuteronomy 5:6–11-a mi hi a ni thung. A hnuhnûng zâwk hi Israel fate hnêna Mosia’n a puan chhuah niin, Sinai tlâng an chhuahsan atanga kum sawmli dâwn a ral hnu, Ram Tiam an luh hma lawka a pêk a ni a (Deut. 1:3, 4; Deut. 4:44–47). Tlâi khaw hnu daiha an dawn ve leh a nih vâng hian a hmaa mi nên pawh a lo inang ta chiah chiah lo deuh a nih a rinawm hle.

Paula’n dân chu hmangaihna a nih thu a sawi hian Thu Sâwm Pêk a sawi chhâwng a ni tih lo hria ila (Rom 13:8–10). Ni e, Pathian chu hmangaihna a nih tlat vângin hmangaihna hi Pathian dân zawng zawngte khâikhâwmtu a ni rêng a ni (1 Joh. 4:16).

`Thu Sâwm Pêk hi Pathian hmangaihna târ lanna dân a ni tih thu hi engtin nge i lo hriatthiam ve le? Eng nge ni a awmzia? Hêngahte hian engtin nge Pathian hmangaihna chu puan chhuahin a awm?`