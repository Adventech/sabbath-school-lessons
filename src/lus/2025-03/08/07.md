---
title:  Zir belhna
date:   22/08/2025
---

Ellen G. White-i lehkhabu, Thlahtu Bulte leh Zâwlneite bung 29, “Setana’n Dân A Hmêlmâkna” (phêk 335–347) chhiar ang che.

“Pathian hian a dân a sawi chhuah hun chu ropui leh râpthlâk tak, a nungchang puan chhuahna ni nghâl tûrin a lo ruahman sa a. Israel mipuite khân Pathian rawngbâwlna nêna inkaihhnawih thil rêng rêng chu zah taka tih zêl tûr a ni tih an hre ngei tûr a ni.”—Ellen G. White, Thlahtu Bulte leh Zâwlneite, pp. 303, 304.

He thu hi tûnlâi hun atân pawh a la pawimawh reng a. Pathian ropuizia, mihringte laka hrang daih a nihzia, leh a lalzia hriatthiamna atanga lo chhuak a ni. Pathian ropuizia kan han hriat chiah hian kan thinlungah lâwmna a lo awm thîn a, kan chapona pawh a hniam nghâl rawih rawih mai thîn. Pathian thianghlimzia hi kan hmuh chian poh leh kan famkim lohzia kan lo hre chiang ang a, a chênchilh leh amah ang nih ve châkna thinlung kan lo pu ve ang.

Tin, amah nêna kan inan lohzia leh a dân thianghlim chu kan lo zawm lohzia kan lo hriat chhuah chiah hian, kan âiawha Krista thihnaah khân innghah tawp mai loh chu tih theih dân kan nei lo a ni tih kan hrethiam ta thîn bawk a.

Chutih rualin, Pathian chu inngâitlâwm taka kan Lalpa leh Chhandamtua kan pawm a nih phawt chuan a thupêkte hi zawm harsa a ni hauh dâwn lo tih Isua’n chiang takin a lo sawi a (Mat. 11:28–30). Tin, Pathian dân hi kumkhuaa ding reng tûr a nihzia pawh a sawi bawk (Mat. 5:17–20). Pathian kan hmangaih avâng leh, a thlâwna chhandamna min chântîr avânga kan lâwmzia entîrna atâna a dânte kan zawm hian chhandamna min chantîr thei amah nêna inlaichînna chu a famkimin kan lo chang thei thîn a. Dân kan zawm avânga hamthatna ropui tak takte kan chan bâkah (kan bawhchhiat avânga harsatna leh natna kan tawrh theihte ngaihtuah la), dân kan zawm thatnaah ni lovin, kan chhandamna chu Isuaah a ni tih hriat chian avânga lâwmna pawh kan lo nei thîn bawk a ni.

**Sawi ho tûrte:**

`Israel mipuite kha Pathian dân dawng tûrin an lo inbuatsaih nasa hle mai a, khatianga an lo inbuatsaihna khân neih an mamawh tak Pathian dân zahawmzia leh thianghlimzia hriatthiamna a neihtîr nghâl bawk a ni. Kan kohhranah leh kohhran nunah hian, Pathian thianghlimzia leh zahawmzia kan lo hriatthiam phah theihna tûrin eng thilte nge kan tih thin? Nge nia, Pathian zahna hi zâwi zâwiin kan hloh zêl zâwk le?`

`Thuthlung thutiam hi ngun takin han ngaihtuah leh teh: “Kei hi an Pathian ka ni ang a, anni chu ka mite an ni ang.” He thu hi keini tûnlâi huna mite tân eng nge ni a awmzia ni a, engtin nge a mi mal ang leh a kohhran ang pawhin kan nunpui theih ang?`

`Pathian chuan thu min pêkte hi kan zawm ngei theih nân min tanpui zui thîn a. Ellen G. White-i pawhin Pathianin thu min pêkte hi ama chakna ringa kan zawm theih vek a nih thu a lo sawi.—Krista Tehkhin Thute, p. 333.  Engtin nge he thutiam, dabar hi a takin kan nunpui theih ang?`

`Mi tam tak chuan Krawsah khân dân tih bân a ni daih tawh alâwm an ti liam mai thîn a. Engtin nge he hnialkhân hi kan chhân ang? Krawsa tih bân tawh nia an sawite chu eng nge ni chiah rêng le?`