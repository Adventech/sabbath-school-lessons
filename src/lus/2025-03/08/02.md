---
title:  Sinai Tlângah
date:   17/08/2025
---

`Exodus 19:1–8 chhiar la. Sinai Tlâng bulthuta an awm lâia Pathianin an hnêna a tiam chu eng nge ni?`

Pathian chuan Israel mite hi Sinai Tlângah a hruai a, hemi hmuna an awm lâi hian Thu Sâwm Pêk pawh a pe dâwn nghe nghe. Mosia’n Pathian a han hmuh thinna (entîr nân, Exod. 3:1, Exod. 19:2, Exod. 24:18) hi Sinai Peninsula-a (“pe-nin-su-la” tih awmzia chu tuipuia khawmual inkhawh lût tihna a ni) Jebel Musa (a sân zawng: ft. 7,497) khu nia rin a ni a. Hemi hmunah hian Elija pawhin Pathian a lo hmu ve leh bawk a nih kha (1 Lalte 19:8). Tin, he tlâng hi Pathianin Aigupta ram ata Israel fate hruai chhuak tûra Mosia a rawn kohna kha a ni bawk a (Exod. 3:1, 10). Khami tum khân Pathian chuan Mosia hi hemi hmunah hian chhanchhuaha awm ta Israel fate nên Pathian rawng an la bâwl ho dâwn a ni tih hrilhin, chu chu Mosia’n anmahni hruaitu kha Abrahama te, Isaaka te, Jakoba te Pathian a ni tih a hriat theihna tûr a ni (Exod. 3:12).

Aigupta ram an chhuahsan atanga thla hnih a ral hnu-ah Sinai Tlang an thleng ta a (Exod. 19:1), hemi hmunah hian kum khat vêl chu an châm rih dâwn a ni (Num. 10:11, 12 nên khâikhin teh). Hemi chhûng hian dân chi hrang hrang, Exodus 19–40-a kan hmuh te, Leviticus 1–27-a kan hmuh te leh Numbers 1:1–10:10-a kan hmuhte hi Pathianin a pe a. Sinai Tlânga an châm lâi chanchin hi Mosia lehkhabu pangate-a kan hmuh thawnthu pawimawh leh langsâr ber a ni nghe nghe. Hemi hmuna an awm lâi hian Pathian chuan a mite ni tûrin a rawn thlang a, anni hi khatih lâi huna milem be lo hnam awm chhun an ni.

Pathian chuan hma rawn la-in, amah leh Israel mite inkârah thuthlung a siam a. Israel mite hian a thu an âwiha, amah nêna inlaichînna tha an neih chhûng chuan a rochan bîk, a puithiam chi, a mi thianghlim ni tûra siam a tiam bawk.

Mi thianghlim nih awmzia chu Pathian hnêna inhlan leh mi dangte hnêna a nungchang puan chhuah a ni a, a bîk takin, an chheh vêla awm ve hnamte hnênah a hmangaihna chanchin an hriattîr thîn ang. Tin, hnam dangte hnêna Pathian chanchin hriattîrtu puithiamte ni tûra koh an ni bawk a, hnam dangte chu Pathian hnênah hruaiin, a kawngte leh a dânte an zirtîr thîn dâwn a ni. Pathian rochan bîk a ni bawk ang a, a chhan pawh amah leh a nungchang hriatna nêna khawvêl ti êngtu ni tûra a duh vâng a ni.

He thuthlung hi Pathian leh a mite inkâra inlaichînna tha siamtu tûr inremna a ni a. A thuthlung tawngkam chu—châng hrang hranga inziah dân hi dang hret hret mah se—hetiang hi a ni: “An Pathian ka ni ang a, anni chu ka mite an ni ang” (Exod. 6:7, Lev. 26:12, Jer. 24:7, Jer. 31:33, Heb. 8:10, Thup. 21:3 te hi chhiar ang che).

`Pathian “rochan bîk” nih manhla tûrzia chu ngaihtuah la. Chu chuan eng ang hamthatnate nge a ken tel? Chutih rual chuan, eng ang mawhphurhnate nge a ken tel tho bawk?`