---
title:  Sinai Tlânga Siam Thuthlung
date:   16/08/2025
---

### Chhiar tûrte

Exod. 19:1–20:17, Thup. 21:3, Deut. 5:6–21, Jak. 1:23–25, Rom 3:20–24, Rom 10:4.

> <p>Chângvawn</p>
> “‘Aigupta-hote chunga ka tih zia te leh, mipui thlaa ka put che u-a, ka hnêna ka hruai thlen zia che u hi in hmu a. Chuvângin, ka thu in âwih takzeta, ka thuthlung hi in pawm chuan khawvêl hnam zawng zawng zîngah ka tân ro thlan bîk in ni ang; khawvêl pum pui hi ka ta a ni a. Tichuan, ka tân puithiam chi, hnam thianghlim in ni ang,’” (Exodus 19:4–6).

Pathianin Aigupta ram atanga Israel fate a chhanchhuah hnu khân khawiah nge a hruai? Ram Tiamah a ni lo’m ni? Chutah lo pawh chuan a hruai em? He chhânna hi dik chiah tho mah se, Pathian thu taka thlîr chuan a dik zîktluak lo tlat. Amah Pathian ngeiin heti hian a lo sawi a: “Nangmah ni ngeiin Aigupta mite chunga thil ka tihte kha in hmu vek a; tin, mupui thlaa ka châwi che u-a, ka hnêna ka hruai thlen dân che u pawh hi in hre bawk” (Exod. 19:4, NIV) tiin. Chutiang chuan, Bible-in min zirtîr dân atanga a chhânna hian Pathian ngaih pawimawh ber leh a tum tak ni bawk chu a ti lang a: ama hnênah a hruai thleng a ni.

Mihringte hian Pathian an vah bosan châng a awm thîn a; mahse, Pathian chuan rawn zawng chhuakin, ama hnêna kîr leh tûrin a sâwm lawm lawm thîn. Chutiang a nihzia ti langtu tha ber mai chu Eden Huanah khân a thleng a, Evi leh Adama te’n Pathian thupêk an zawm loha, a laka an birûk khân Pathian chuan anmahni rawn zawng chhuakin, “Khawiah nge i awm?” (Gen. 3:9, NKJV) tiin a rawn ko a nih kha. Pathian hi hma rawn la hmasatu a ni zêl a. Hma la hmasatu a nihzia chu heti hian Isua’n thiam takin a lo sawi: “Nangni thawkrim leh phurrit phur zawng zawngte u, ka hnênah lo kal ula, keima’n ka chawlh hahdamtîr ang che u. Ka nghâwngkawl bât ula, keima hnên atang hian zir rawh u, thuhnuairawlh leh thinlunga inngâitlâwm tak ka nih hi; tichuan, chawlh hahdamna in hmu dâwn nia” (Mat. 11:28, 29, NKJV).