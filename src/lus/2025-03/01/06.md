---
title:  Ruahmannate thlâk a ni
date:   03/07/2025
---

`Exodus 2:11–25 chhiar la. Mosia hma lam hun thlâk danglamsak dâwrhtu thil thlengte chu eng nge ni? He a thil tawn atang hian eng zirlâite nge zir chhuah theih kan neih?`

Mosia hian eng nge a tih ang? Aigupta thlêmna chu do zo lovin, a nawmsaknate chu chen ve a tum dâwn nge nia, tihduhdaha awm mêk a mite chu a tawrhpui ve zâwk ang? Duhthlanna siamtîr ngei ngei tûr thil pawimawh tak a lo thleng thuai dâwn a ni.

“Pharaoa’n chu chu a lo hriat veleh Mosia chu thah a tum ta a. Nimahsela, Mosia chu Pharaoa hnên ata a tlân bo va, Media ramah a awm ta a; tin, tuichhunchhuah sîrah hian a thu a” (Exod. 2:15).

Khatia tual a thah hnu kha chuan duh thlan tûr dang a nei tawh lo. A rang a ranga Aigupta ram a chhuahsan nghâl a tûl ta a. A tâna ruahmanna an lo siam hrang hrang—Aigupta lalthutthlêng la luahtîra, an “pathian” pakhat nihtîr a tumna te chu chawplehchilhin a tâwp ta nghâl vek mai a ni. Mosia hian pathian lem nih âi chuan Pathian dik tak rawngbâwl a thlang zâwk a. Nimahsela, a tlânchhiat dâwn lâi vêl tak hi chuan a hma hunah eng thil nge lo thleng dâwn tih eng mah a hre bîk lo ngei ang.

“Aigupa mite chuan engkim (Mosia’n Aigupta mi a that tih) an lo hre ta a, chu thu chu a hluhlâng thei ang bera sawiin, Pharaoa beng hial pawh a lo thleng ta thuai a. Lal hnênah chuan a uar thei ang bera sawiin, Mosia hian a mite chu Aigupta mite laka hel tûr leh sawrkâr paih thlaa, lalthutthlênga thut a tum a ni an ti a; a dam ve reng a nih chuan Aigupta ram tân a hlauhawm hle dâwn a ni an ti bawk. Chuvângin, lalber chuan tih hlum nghâl tûrin thupêk a chhuah ta a; mahse, Mosia hian a dinhmun hlauhawmzia chu hriain Arabia ram lamah a lo insaseng hman hlauh a ni.”—Ellen G. White, Thlahtu Bulte leh Zâwlneite, p. 240.

Mosia hi kum 120 a dam a (Deut. 34:7), a dam chhûng hun hi hlâwm thuma then theih niin, then tinah hian kum 40 zêl awm angin a ngaih theih bawk. A then khatna, a pian atanga kum 40 a nih thleng hi chu Aigupta ram lal inah a hmang ber a. A then hnihna, kum 41 a nih atanga kum 80 a nih thleng hi Median rama a awm lâi, a puzawn Jethro-a hnêna a awm lâi a ni ve thung.

A then thumna, kum 40 chhûnga a thil tawn leh thil tihte hi Mosia lehkhabu pangate luah khattu chu a ni ta a (tûn kuartara kan zir chhoh mêk pawh hi hemi hun chhûnga thleng vek hi a ni). Hêng lehkhabu pangate hian Pathianin a thu hretu ni tûra Israel hnamte a koh dân leh, chuti chunga milem an biaksan fo si dân min hrilh a, Pathian dik tak nihphung leh nungchang pawh chiang takin an târ lang bawk (Deut. 4:6–8 chhiar rawh).

`Mosia’n Aigupta mi a that kha Pathian ruahmana tel ve rêng a ni ang em? A ni lo a nih chuan, kha thil thleng khân Pathianin engkim chungah thu a nei a, a ruahman ni miah lo pawh ama thiltumte hlen chhuahna hmanruaah a hmang hlauh thei a ni tih min hrilh em? Engtin nge he thutak pawimawh êm êm hi a awmzia hrethiam tûrin Rom 8:28 hian min tanpui le?`