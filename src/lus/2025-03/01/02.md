---
title:  Aigupta ramah Pathian mite an awm
date:   29/06/2025
---

Exodus bu hi Hebrai tawng chuan shemot tih a ni a, a awmzia chu “hmingte” tihna mai a ni. He tawngkam nên hian Exodus bu hi intanin, “Hêng hi Israela fapa Aigupta rama lûtte hming chu a ni” tih thu kan hmu a. Chutiang chuan, Exodus bu tîr tê atangin Jakoba thlahte hming kan hmu nghâl a ni.

`Exodus 1:1–7 chhiar la. Hetah hian eng thu pawimawh tak nge awm?`

Exodus bu hi Jakoba hnênah khân Pathianin malsâwmna vûr a tiam a ni tih kan hriat reng theihna tûr tawngkam nên a intan a. Aigupta rama Jakoba leh a chhûngte an chhuk lâi khân Jakoba thlahte chu an la tlêm tham hle. Mi 70 chauh an la ni a (Gen. 46:27, Exod. 1:5); nimahsela, Israela thlahte chuan chi tam tak an thlah a, nasa takin an lo pung a, an lo tam ta êm êm mai a, an lo chak ta telh telh bawk a; tin, chu ramah chuan an lo khat ta mup mai a ni” (Exod. 1:7). Aigupta ram an chhuahsan dâwn lâi vêlah phei chuan an lo tam leh zual tawh hle a, naupangte chhiar tel ve loh pawhin mipa puitling hlîr chauh pawh nuai rûk lâi an tling tawh a ni (Exod. 12:37).

`Exodus 1:8–11 chhiar la. Israel fate’n Aigupta ram an chhuahsan dâwn lâi vêla an dinhmun chu eng nge ni?`

Exodus bu hian Aigupta rama awm mêk Israel-te kha dinhmun tha lo takah an awm tih min hrilh a. Aigutpa mite’n sala an chhawra, hna hrehawm leh hahthlâk tak tak an thawh luihtîr thin thu nên a intan. Amaherawhchu, Pathian awmpuina thlamuanthlâk tak an chan thu nêna khâr a ni ve thung a, he lehkhabu tâwp lamah hian Pathian chu Israel mite riah bûk lâi taka awm biak bûkah a rawn awm thu kan hmu (Exodus 40 chhiar la). Hêng an thil tawn inang lo tak pahnihte a thlen inkârah hian Pathianin a mite tâna an hmêlmate a do dân leh hnehna a chan thu târ lan a ni a. Bâwih nihna ata a mite a chhanchhuahna hmang te, Tuipui Sen a tih thenna hmang te, khatih hun lâia sipai chak ber ni thîn Aigupta sipaite a hneh tâkna hmang te khân chiang takin sual sipaite laka hnehna a chan dân kan hmu.

He thawnthu-a thil mak leh ngaihnawm êm êm mai ni bawk chu, Aigupta mite’n “anmahni [Israel fate] an tih retheih nasat poh leh an lo pung nasa deuh deuha, an lo darh zau ta deuh deuh” zâwk hlauh hi a ni a (Exod. 1:12). A awmzia chu, mihringte hian eng hmanrua leh ruahmanna pawh hmang mah se, engkim chunga thu neitu chu Pathian a ni tho tihna a ni. Ani chuan a mite hi min chhanchhuak zêl dâwn a, mihringte thlîrna atanga beisei tûr engmah a awm loh hunah pawh mi a chhanchhuak thei tho thîn.

`Aigupta ramah hian Josepha hre lo lal thar a lo awm ta a. He thu hian hun tha kan neih hi a tâwp thuai thei a, harsatna tâwk thut thei dinhmunah kan ding reng a ni tih hrethiam tûrin engtin nge min tanpui le?`