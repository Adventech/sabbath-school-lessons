---
title:  Zir belhna
date:   04/07/2025
---

Ellen G. White-i lehkhabu, Thlahtu Bulte leh Zâwlneite bung 22, “Mosia” (phêk 234–250) chhiar ang che.

Bible hian “nau chhar mite chuan Pathian an tih a; chuvâng chuan Aigupta lalin thu a pêk ang chuan an ti duh lo va, mipa fa lo piangte chu an zuah ta zêl zâwk a” (Exod. 1:17, NKJV) tiin a sawi a. Ellen G. White-i pawhin hetiang hian nau chhar mite rinawmzia leh Messia lo pian theihna tûra hna pawimawh tak thawh dân a lo sawi: “An hnathawh avânga Hebrai nute’n a hrin mipa fa lo piangte chu tih hlum nghâl zêl tûr a ni tih thupêk a lo chhuah tawh chu zâwm thei ngei tûr nia ngaih hmeichhiate hnênah chuan thu a pe a. He thil phêna awm leh a ti chhuaktu tak chu Setana a ni. Setana chuan Israel mite zîng atang hian chhanchhuaktu tûr a lo la chhuak dâwn a ni tih a hria a; lal chu Hebrai nau lo piang apiang a tih hlumtîr zêl theih chuan Pathian ruahmanna pawh tih tlawhsak theih a inbeisei a ni. Nimahsela, nau chhartute hian Pathian an tih tlat a, lal thupêk râwng tak chu a zâwm lo ngam tlat. An thiltih hi Lalpa lawmzâwng tak a ni a; chuvâng chuan, mal a sâwmin a hmuingîltîr ta a ni.”—Thlahtu Bulte leh Zâwlneite, p. 235.

Hêng zawng zawngah hian thil lâwmawm tak lo lang a awm a, Setana hian thil eng eng emaw han ruahman ve thîn mah se, chûng a thil ruahmannate chu Pathianin chung tlâk zêlin, amah hnehna hmanrua atân a mi rinawmte a hmang thîn. Tûnah hian kan hmêlmapa ram chhûngah kan la chêng rih a, he kan hmêlmapa hi Isua chuan “he khawvêl lal” tia sawiin, Tirhkoh Paula pawhin “boruaka thuneihna lal” tiin a lo sawi ve bawk (Joh. 14:30; Eph. 2:2). He a dinhmun chelh tâk hi Adama hnên ata dik lo taka a neih a ni a; nimahsela, Isua Krista khân a nun leh krawsa a thihna hmangin a lo hneh tawh tih kan hre tûr a ni (Mat. 4:1–11, Joh. 19:30, Heb. 2:14). Setana hi la nung rengin hna pawh la thawk chhunzawm zêl tho mah se (Hebrai nausênte tih hlum vek a tum pawh khân hna a la thawh chhunzawm zêlzia chu a ti lang), tih boral a la ni ngei dâwn a (Joh. 12:31; Joh. 16:11; Thup. 20:9, 10, 14). Thil lâwmawm êm êm chu, kan harsatna tawh chi hrang hrangte hi Pathian khawngaihna chuan a hneh thei vek tih hi a ni (Phil. 4:13). Chu khawngaihna chu kan beisei awm chhun pawh a ni bawk. 

**Sawi ho tûrte:**

`Enga ti nge Pathian hian Hebrai mite kha Aigupta ramah an awma, Aigupta mite bâwiha an tan a phal le? Anmahni chhanchhuak tûra a rawn thawk chhuak lawk bawk si lo kha eng nge ni a chhan ni ang? Israel mite khân an dam chhûng zawng chauh zêl hrehawm an tuar tih erawh hre reng la. A awmzia chu, a hnam anga hrehawm an tuar chhûng kha rei viau mah se, a mimal ang chuan an dam chhûng zawng chauh an tuar tihna a ni. Enga ti nge hetianga an tawrh hun chhûng rei zâwng lo thliar hran hi mihringte’n hrehawm kan tawrh chhan leh awmzia kan lo hriatthiam theihna kawnga thil pawimawh tak a nih?`

`Pathian chuan Mosia’n a thinram luat avânga Aigupta mi a thahna kha a thiltum tih hlawhtlinna hmanruaah a hmang hlauh thei tih thu hi ngun takin ngaihtuah la. Khatiang khân ti ta lo se, eng thil nge thleng ang? Hebrai mite kha Aigupta ram atangin an chhuak thei lo mai ang em?  I chhânna neih chu han sawi fiah teh.`