---
title:  "Bâwih Nihna: A Bulthûm leh Mosia Pian Thu"
date:   28/06/2025
---

### Chhiar tûrte

Exod. 1:1–22; Gen. 37:26– 28; Gen. 39:2, 21; Tirh. 7:6; Gal. 3:16, 17; Exod. 2:1–25.

> <p>Chângvawn</p>
> “Tin, Israela thlahte chu an hnathawh hautak tak avâng chuan an rûm a; tin, an au va; tichuan, an hnathawh hautak avânga an au thâwm chuan Pathian hnên a thleng ta a. Tin, Pathianin an rûm chu a lo hria a; tin, Pathianin Abrahama te, Isaaka te leh Jakoba te hnêna a thu thlun kha a hre reng a. Tin, Pathian chuan Israela thlahte chu a thlîr reng a; tichuan, Pathian chuan anmahni chu a zuk ngaihsak reng bawk a,” (Exodus 2:23–25).

Exodus bu hi rah beha awm te, pawimawhna nei ve lo nia ngaih te, tihduhdah tuar te, an chanâi chhuhsak tâwk te leh mihring ni ve pawha ngaih ni lo hial te chanchinin a khat a ni ber mai. He lehkhabu atang hian tûnlâi huna mite kalsan, hriat hlawh lo leh sal ang maia chhawr nia inhriate hian beiseina an nei thei a, a chhan pawh Hebrai mite chhanchhuaktu Pathian chuan anni pawh a chhanchhuah ve theih vâng a ni.

Exodus bu hian mihring nuna bet tlat harsatna leh buaina hrang hrangte sawiin, dik lo taka thil tihna leh fiahna kan tawn thin dân pawh a târ lang a. Mahse, Pathian chu a mite thlavâng hauha a rawn chêt chhuah thin dân kan hmuhte hian mi a ti thlamuang sawt thei thung. Pathian chuan rah beha awmte au thâwm hi a hria a, an harsatna tawhte leh an mittui tlate pawh a lo hmu vek bawk; tichuan, hêng an mangannate atang hian a rawn chhanchhuak ta thîn a ni.

Pathian chuan amaha rinna nghattute chhanchhuak tûrin hma a rawn la thîn a. Keini’na kan tih ve ngâi awm chhun chu rinnaa lo pawm mai a ni. Chu tak chu Exodus bu kan zir chhan tûr pawh a ni rêng a, a chhan pawh he lehkhabu hian kan tâna Isua’n a lo tih tawhte chu mi a hriattîr vâng a ni. He lehkhabu hi tlanna chanchin, chhanchhuahna chanchin leh  chhandamna famkim chanchin ziahna a ni a—hêng zawng zawng hi rinna azârah Krista Isuaa kan ta niin, ani chuan kan tân a lo dah sa diam tawh a ni.

Harsatna leh buaina kan tawh lâi, thimin min tuam mup mai nia kan hriat lâi te hian Pathian lam kan en tlat a nih chuan a awmpuina, a ngaihsakna leh a tanpuina kan chanzia kan lo hre thei ang a. Ani chuan kan chatuan hmun tûr Ram Tiamah min hruai lût ngei dâwn a ni.