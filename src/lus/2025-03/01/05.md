---
title:  Mosia pian thu
date:   02/07/2025
---

`Exodus 2:1–10 chhiar la. Mosia a lo piana Pathianin thil a tih leh a vênhim dân chu eng nge ni?`

Mosia lo pian dân leh a nun hrim hrim hi thawnthu ngaihnawm tak a ni a, a chhan pawh Aigupta ram awptute zîngah pawh a hmingthang ber, lal chhûngkaw sâwm leh pariatnate’n ro an rêl lâia lo piang leh sei lian, rawng pawh bâwl zui ta a nih vâng a ni. He lal chhûngkuaa pharaoa pakhat—Thutmose III, “Aigupta ram Napoleana” tia an sawi mai—phei kha chu hmasâng Aigupta lalte zîngah pawh a hmingthang berte zînga ngaih a ni.

Mosia hi chu Hebrai mipa lo piang tawh phawt chu tih hlum zêl tûr (Exod. 1:22 en rawh) tih thupêk chhuah a nih lâia lo piang ve tho ni mah se, a “danglam bîk” hle (NLT; heti lâia “danglam bîk” tih hi Hebrai tawng chuan, tob niin, a ngialnganin letling dâwn ta ila, “tha,” “hmêl tha” tih tûr a ni ang; Exod. 2:2). Mahse, a Hebrai thumal hi chuan a pâwn lam lan dân leh a hmêl a that hle thu bâk thil dang pawh sawi tel a nei a. Entîr nân, he thumal vêk hi Pathianin khawvêl a siam lâia thil a tihte sawina atân pawh khân hman a lo ni tawh—a thilsiamte kha “tha a tih hle” tih thu emaw, “tha a tih êm êm” thu emaw a sawi zêl a nih kha (Gen. 1:4, 10, 31).

He naupang “tha”/“hmêl tha” tak hi Pathian ruahman dân angin a lo puitling chho ang a, Hebrai mite chu bâwih a nihna ata a la hruai chhuak dâwn. A pian lâi vêla thil inlûm leh dân, a bîk takin Hebrai nute’n an hrin mipa fa tawh phawt chu tih hlum zêl tûr tih thupêk kenkawh a nih dân te kha ngaihtuahin a hma lam hun thlîr thuipui ngam a harsa hle ang tih a chiang a. Nimahsela, Pathian chuan Abrahama te, Isaaka te, Jakoba te hnêna a lo tiam tawh kha a ti hlawhtling ngei dâwn a ni. Anni hnênah khân thu lo thlung tawhin, an thlahte chu Ram Tiamah a hruai thlen tûr thu a hrilh a (Exod. 2:24, 25). Kum tam tak hnu-ah chumi hna thawk tûr chuan he nausên duhawm leh hmêl tha tak (Hebrai tawngin, tob) hi hmang dâwn ta a ni.

Chumi hun a thlen hma chu Aigupta lal fanu, Hatshepshut khân a fapa atâna lain a lo enkawl rih a. A hming, Mosia tih pawh hi Aigupta mite hming niin, a awmzia chu “fapa” emaw, “hrin” emaw tihna a ni. Hmasâng Aigupta mite khân hetianga hming phuah hi an chîng hle a, Ah-mose tih chu “Ah fapa” tihna niin, Thut-mose tih pawh “Thoth fapa” tihna a ni. Mosia hming hi Hebrai tawng chuan Mosheh a ni a, a awmzia chu “lâk chhuah” tihna a ni. Nile lui atanga Hatshepshut-i’n a “lâk chhuah” khân mak tak maiin a nunna zuah a ni ta a nih kha.

A naupan lâi chanchin hi kan hre tam lo hle. Khatia mak tak maia chhanchhuah a niha, Hatshepshut-i’n fa atâna a lâk tâk hnu khân amah hringtunu hnênah kum 12 mi a nih thlengin a awm zui ta rih a (Exod. 2:7–9; Ellen G. White, Thlahtu Bulte leh Zâwlneite, p. 237). A naupan lâi leh rawn tleirâwl chhoh hnu-ah pawh Aigupta rama zirna tha ber ber dawntîr a ni a, chûng zawng zawng chu Aigupta ram lal ber (pharaoa) ni tûra buatsaihna vek a ni (Thlahtu Bulte leh Zâwlneite, p. 238). Thilmak leh ngaihnawm tak ni bawk chu, a tâwpkhâwkah chuan hêng zirna tha ber ber a dawnte hi thil pawimawh ber, Pathian leh a thutak hriatna atân chuan tangkâina nei miah lo a ni a, tangkâina nei lo mai pawh ni lovin, a dodâltu a ni hial zâwk!

`I thil zir leh thiam zînga engte kha nge a tâwpkhâwka pawimawh ber atân tangkâina nei miah lo ni ve le?`