---
title:  A bulthûm chu
date:   30/06/2025
---

Jakoba leh a chhûngte’n Kanaan ram chhuahsana, Aigupta an rawn thlen lâi vêl kha chuan Aigupta lal hi Hebrai mite chungah a thain a nêlawm êm êm a. Chuti taka a that chhan chu Josepha kha niin, Aigupta mite tân thil tha tam tak a tih avângin a chhûngte lakah hian that a lo chhuah ve a ni.

“Pharaoa vêk chuan Josepha hnênah, ‘Ngâi teh, Aigupta ram zawng zawng chungah hian hotu-ah ka siam a che’ a ti a. Tin, Pharaoa’n a kut ata a hming nemna zungbun chu a phâwi a, Josepha kutah a buntîr a, puan zai sîna siam silhfênte a bel a, a nghâwngah rangkachak thi a awrhtîr a. Tin, a tawlâilîr neih pahnihnaah chuan a chuantîr a; a hmaah chuan, ‘Thingthi r’u’ tiin an au zêl a; tichuan, Aigupta ram zawng zawng chungah chuan hotu-ah a siam ta a” (Gen. 41:41–43).

`Josepha’n harsatna nasa tak a tawh hnua hlawhtlinna ropui tak a lo chan leh theih tâk chhan hi eng nge ni? (Gen. 37:26–28 leh Gen. 39:2, 21 chhiar la.)`

Josepha chanchin hi a taka thleng ngei a nihzia ti lang chiangtu chu Exodus 1:8-a kan hmuh, “Josepha hre lo lal thar” lo awm thu hi a ni a, chu lal thar chu Ahmose (1580–1546 B.C.) kha a ni.

Ani dawtah hian Amenhotep I (1546–1532 B.C.) kha a lo lal ve leh a, ani hi Israel-te hlautu leh rap bettu kha a ni. A hnua lo lal ve leh Thutmose I (1532–1514 B.C.) phei kha chuan Hebrai mite fa chu mipa a nih phawt chuan tih hlum zêl tûr tih thupêk a chhuah nghe nghe a. Nimahsela, a fanu Hatshepsut (1504–1482 B.C.) kha Mosia chhara, faa la zui ta nghe nghetu a ni lawi bawk si. Pharaoa Thutmose III (1504–1450 B.C.) khân kum eng emaw ti chhûng chu Hatshepsut nên hian ro an rêl dûn reng thîn a, ani kha Israel fate’n Aigupta ram an chhuahsan lâi vêla lalthutthlêng luahtu a ni.

Israel fate’n Aigupta ram an chhuahsan hun hi 1450 B.C., March thla a nih rin a ni a (William H. Shea, “Exodus, Date of the,” The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, MI: William B. Eerdmans, 1982], pp. 230–238 chhiar rawh). Aigupta ram ata Israel-te an chhuah hi engtik hun vêl nge ni tih chiang zâwka hriat kan duh a nih chuan hêngte hi chhiar ni se: Gen. 15:13–16; Exod. 12:40, 41; Rorêltute 11:26; 1 Lalte 6:1 (Tirh. 7:6; Gal. 3:16, 17 te pawh chhiar bawk rawh).

Exodus bung khatnaa kan hmuh Israel-te chanchin hian a huam thui khawp mai—Josepha hun atanga intanin, a pa Jakoba leh a chhûngte Aigupta rama an rawn luh atanga Pharaoa’n mipa fa lo piang tawh phawt chu tih hlum vek tûr tih thupêk a chhuah thleng a awh a. A kum zât thu-ah hian ngaihdân inang lo leh inhnialna eng eng emaw chu awm bawk mah se, a pawimawh lâi tak zâwk chu Pathianin a mite a ngaihsakzia lo lang hi a ni—ram danga bâwih an nih lâi pawhin a theihnghilh chuang rêng rêng lo.

A awmzia chu, Aigupta rama Israel mite an awm lâi chanchin hi a zawng a za chuan hre vek thei tawh lo mah ila, Pathian nungchang puan chhuaha awm chu he lehkhabu phêk tinah hian hmuh theih a la ni reng tho thung (1 Kor. 13:12 en rawh). Thil tha lo eng eng emaw lo thleng thîn mah se, Pathian chu min tanpui tûrin a hnâi reng a, eng dinhmunah pawh ding mah ila, amah chu kan rin chhan thei reng a ni.