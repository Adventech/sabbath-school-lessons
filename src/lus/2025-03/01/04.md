---
title:  Hebrai nau chhar mite
date:   01/07/2025
---

Exodus bu hi Genesis thu hre hmasa phawt lo chuan hriatthiam theih a ni lo. Genesis-a kan hmuh angin, Juda-te kha Aigupta ramah an pêm thla a, hun eng emaw chen lungmuang leh hmuingîl taka an awm hnu-ah sal an lo ni ta a ni.

Nimahsela, Pathian chuan a mite hi an harsatna tawhah a thlahthlam mai lo va, an buainate chu a rawn ngaihsak lêm lo nia a lan lâi te ngei pawh khân a theihnghilh chuang lo. Hebrai mi tam tak kha chu an thil tawn mêkin a delh nat êm avângin an beidawng thîn hle ang tih a rin theih a. Mahse, khatiang hunah ngei khân Pathian chu anmahni tanpui tûrin a kut chak tak nên a rawn thawk chhuak thîn. Kan Lalpa chuan hetiang hian amah zuitute a fuih a: “Mangan ni-ah chuan mi ko la; ka chhanhim ang che; tichuan, nangin mi châwimâwi dâwn nia” (Sam 50:15).

`Exodus 1:9–21 chhiar la. Hebrai nau chhar mi rinawm takte’n thil pawimawh tak an tih chu eng nge ni a, eng vângin nge an thil tih chu tûn thleng pawha hriat reng a lo nih tâk?`

Exodus bu-a pharaoa kan hmuhte hi an hming sawi lan a ni hlawm lo va. “Pharaoa” tia sawi mai thin niin, chumi awmzia chu “lal” tihna a ni. Aigupta mite chuan pharaoa-te kha leia awm pathian, an pathian pakhat, Ra (Osiris tiin emaw, Horus tiin emaw pawh an sawi thîn bawk) fapa niin an ngâi a. Ra chu ni pathian a nih avângin Aigupta mite pathian zînga a chungnung ber a ni nghe nghe.

Chutiang taka “pathian” ropui leh thiltithei nia an ngaih chu ni mah se, Hebrai nau chhar mite kha an thil tih tumte a thulh luihtîr thei chuang miah lo va. Dik tak phei chuan, hetih lâi huna pharaoa hi tu nge ni tih pawh sawi lan a nih loh lâiin nau chhar mi pahnihte erawh Siphraii leh Puaii te a nih thu sawi a ni teh tlat thung (Exod. 1:15). An pahnih hian Lalpa an tih êm êm a; chuvâng chuan ngaihsân pawh an hlawh ta rêng bawk a ni. Pharaoa thupêk dik lo leh tha lo tak hian anmahni-ah nghawng a nei ve lêm lo va; a chhan pawh leia rorêltute thupêk âi chuan, Pathian an zah zâwk vâng a ni (Tirh. 5:29 pawh en rawh). Pathian pawhin mal a sâwm lêt ve ta rêng bawk a, chhûngkaw hung takah siamin, an chunga thil lo thleng hi Pathian laka an rinawmna rah a ni tih chiang takin a lang. Hêng hmeichhiate hian Pathian thu chu an hre tlêm hlein a rinawm a, an hriat chhun pawh a ril hran lêm lo hle maithei bawk; mahse, thil dik leh tha chu eng nge ni tih an hria a, chu chu tih pawh an ti ta ngei rêng a ni.

Pharaoa’n a ruahmanna a tlawlh tih a hriat chuan Aigupta mite chu Hebrai nu-in a hrin mipa fa tawh phawt chu Nile luia palh zêl tûrin thu a pe ta a. Hetianga a tih chhan hi Nile lui pathian, chi thatna pathian nia an ngaih, Hapi hnêna hlanah a ti pawh a ni mathei e (Hei hi Juda-te chu Juda an nih avâng maia tih hlum tûr tih thupêk chhuah a nih thu kan hmuh hmasak ber a ni nghe nghe). Mipa fa apiang tih hlum zêl tûr tih thupêk a chhuah chhan chu Hebrai mite tukzal emaw, thunun emaw a tum vâng a ni a. Hebrai mipa zawng zawng a ti hlum vek ang a, an hmeichhiate erawh chu Aigupta mite a neihtîr thung ang. Chutianga a tih chuan Hebrai mite hi Aigupta mite tân hlauhawm leh ngaihmawh tham an lo ni tawh lo mai dâwn a ni.

`Nau chhar mite hian thil dik leh tha tih tûr chu an hria ni mai lovin, chu thil chu a ti ta ngei bawk a. He an thil tihah hian kan tâna thuchah pawimawh tak eng nge awm?`