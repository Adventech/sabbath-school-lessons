---
title:  Biak bûk sak hna thawh tan a ni ta
date:   23/09/2025
---

`Exodus 36:8–39:31 chhiar la. Hetiang taka chipchiara Mosia a hrilh chhan hi eng nge ni ang? Heta tang hian Pathian chuan a hna engkim mi hi a ngaihsakin a duh tui hle a ni tih kan lo hrethiam em?`

Mosia khân biak bûk chu fîmkhur takin a sa tan ta a, Sinai Tlânga Pathianin a sak dân tûr a lo hmuhtîr ang ngei khân uluk takin eng kim a ti thlap bawk. Bible hian hna hrang hrang an thawhte chu heti hian a lo sawi a: (1) biak bûk leh a chhûnga puanzâr awm te (Exod. 36:8–38); (2) thuthlung bâwm (Exod. 37:1–9); (3) Pathian hnêna hlan chhang dahna tûr dawhkân (Exod. 37:10–16); (4) khâwnvâr dahna (Exod. 37:17–24); (5) rimtui hâlna tûr mâichâm (Exod.37:25–29); (6) hâlral thilhlanna tûr mâichâm (Exod. 38:1–7); (7) kut silna tûr dâr mâihûn (Exod. 38:8); (8) biak bûk tual/kawtlâi (Exod. 38:9–20); (9) biak bûk sakna atâna hman tûr thil chi hrang hrang lâk khâwm (Exod. 38:21–31). Exodus bung 39 kan chhiar chuan, biak bûka rawngbâwltu puithiamte hâk tûr thawmhnaw an siam thu kan hmu ang a, chûngte chu dârbak te, âwmbel te leh a dangte a ni.

Biak bûk rawngbâwlnate hi Israel fate’n chanchin tha awmzia an lo hriatthiam theihna tûra Pathianin anmahni a zirtîrna hmanrua a ni a, hêngte hian Pathianin mihringte a tlanna tûra ruahmanna a siamte chu fiah takin a lo lantîr a ni. A lantîr langsâr zualte chu: (1) Pathianin sual a huatzia leh tih tâwp a tum dân te, (2) mi an sual sim tate chu an chhandam dân te, (3) mi sualte chan tûr te, (4) a mite tâna sual leh thil tha lo engmah awm tawh lohna hma lam hun ropui tak a lo ruahman dân te a ni.

Biak bûkah hian rawngbâwlna urhsûn tak pahnih, inzawm tlat ni bawk neih thin a ni a: pakhat chu ni tina neih thin niin, pakhat dang erawh kum khatah vawi khat chiah neih thin a ni ve thung. He rawngbâwlna chhâwng hnihte hian Pathianin sual a huatzia leh mi sualte a chhandam dân an entîr a. Ni tina neih thin rawngbâwlna hmang hian inchhîrte chu an sualte ngaihdamsakin, an hnênah chhandamna a thlen ta a ni tih a hriattîr thîn. He chhandamna thlâwn pêk hi miin a chang duh a nih chuan inthâwina a hlan a ngâi a, chûng inthâwinate chuan a thisena “sual zawng zawng lak ata min tlêng fâitu” (1 Joh. 1:7, NKJV) Messia thihna a lo entîr a ni. Chu thilthlâwnpêk chu kan chang duh a nih chuan kan sualte kan puan bâkah, Krista felna kawrfual kan inbel bawk a ngâi a (Sam 32:1, 2). Chutiang chu kan tih a nih phawt chuan ngaihdamna changin Pathian chhandamnaah kan lo lâwm thei dâwn a ni.

Kum khata vawi khat, Inremna Ni-a an neih thin rawngbâwlna khân Pathianin sual a tih tâwp dân, sual avânga harsatna lo thlengte a chin fel dân leh sual engmah awm tawh loh hun tûr chu a entîr ve thung (Leviticus 16, Johana 1:29). Tûnah hian Krista chuan vân biak bûkah rawngbâwl mêkin, chu a rawngbâwlna chhâwng hnih chu Pathianin kan tâna hna a thawh dân târ lanna dang leh a ni a (Heb. 7:25), chu chuan sual avânga harsatna awmte hi a tâwp nân a ching fel vek ang (Dan. 7:13, 14, 22, 27; Dan. 8:14; Thup. 21:4)

Biak bûk kha Pathian chibai bûkna hmun, amah an fakna hmun leh a hnêna lâwmthu an sawina hmun a ni a. Chibai bûkna chu amah nêna inpâwlna nei tûra min sâwmtu Pathian nêna kan inzawmna ti nungtu leh ti thang zêltu a ni.