---
title:  Zir belhna
date:   26/09/2025
---

Ellen G. White-i lehkhabu, Thlahtu Bulte leh Zâwlneite  bung, “Biak Bûk leh A Rawngbâwlnate”  (pp. 348–3363) chhiar ang che.

“Biak bûk sak a nih hma hian Pathian tlanna hnathawh, Aigupta sal nihna atanga Israel fate hruai chhuah an nihna kha a lo thleng tawh a. Khami hnu-ah khân Pathian chuan a mite nên thu rawn thlungin, chu thuthlung chu chatuana ding tûr a ni bawk. Ani chu an Pathian a ni ang a, anni pawh a mite an ni ang (Exod. 6:7). Amah nêna an inlaichînna leh anmahni pawh an inlaichîn tawnna chu thuthlung dânin a hrilhfiah vek dâwn a ni. Biak bûk kha inkhâwmna, Pathian leh mihringte an kal khâwmna hmun a ni a. Pathianin anmahni a tlana, thuthlung hmanga amah nên inzawmna kumhlun an neih hnu-ah chuan Pathian chênna hmunah hian Pathian an hmu thei a ni.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226.

Ellen G. White-i chuan heti hian biak bûk rawngbâwlnate’n a tum chu a lo sawi fiah a: “Chutiang chuan biak bûk rawngbâwlna leh, biak bûk dinhmun rawn luah ta temple rawngbâwlna hmangte khân Israel mite chu ni tinin Krista thihna leh rawngbâwlna nêna inzawm thutak ropui tak takte zirtîr thin an ni a. Tin, kum khatah vawi khat an neih thin Inremna Ni-ah khân Krista leh Setana indona ropui tâwp dâwn hnaiha thil thleng tûr, sual leh mi sualte lak atanga lei leh vân zawng zawng tlen fâi vek a nih hun tûr chu zirtîr an ni thîn bawk.”—Thlahtu Bulte leh Zâwlneite, p. 363.

**Sawi ho tûrte:**

`Biak bûk rawngbâwlna hrang hrang zînga a pawimawh ber chu ran thisen chhuak kha a ni a. Ran chi hrang hrang hlan thin niin, chûng an ran hlante thisen chu biak bûk serh leh sâng zawng zawng deuhthâw-ah khân hman a ni thîn. Thisen khân eng nge a entîr a, khâng inthâwina zawng zawngte khân eng nge a kawh?`

`Pathian, lei leh vân Siamtu chu biak bûkah a mite zîngah a rawn chêng ve tih hi a makin a ropui khawp mai. Chu âi pawha la mak zâwk chu kan zîngah, keimahni mihringte ang lo ni ve-in a lo chêng dâwn a ni tih hi a ni a. Chu ngawt pawh chu hmangaihna târ lanna chiang leh mak tak a ni tawh. Chu mai pawh chu a la ni lo, amah ngei chu sual thâwina atân, kan thih âia thi tûrin a la inpe ta deuh deuh leh nghâl a. He thu hian Pathian nungchang engtin nge a târ lan? Tin, he thu hian Pathianin a chatuan lalrama min hmuh ve a duhzia min hrilh bawk em?`

`Hebrai 8:1–6 chhiar la. He thu hian engtin nge lei biak bûk khân tûna vân biak bûka Isua’n rawng a bâwl mêk dân hi a lo entîr tih sawi fiah ang che.`