---
title:  Biak bûkah chuan Pathian a awm
date:   24/09/2025
---

`Exodus 40:1–38 chhiar la. Israel mite khân engtin nge Pathian awmpuina an chang a ni tih an hriat theih?`

Exodus bung tâwp ber (Exodus 40) hian biak bûk hlan a nih dân leh Thu Sâwm Pêk an dawn dân min hrilh a. Biak bûk hlan phei hi chu Sinai Tlânga an awm lâia thil thleng zîngah khân a ropui leh langsâr ber a ni hial ang.

Pathian ropuina chu a thianghlimna, a nungchang leh a mite a hmangaih avânga a chên chilhna niin, chumi hrim hrim pawh chu thil tha tak a ni nghâl bawk a (Exod. 3:5; Exod. 33:18, 19). A chên chilhna chuan biak bûk rawn ti khatin chhûm a lo zîng phui ta mup mai a nih kha. Exodus bu hi Pathianin Israel fate a awmpuizia leh hruaizia uar taka sawina nên khâr a ni a, chhûn lamah Lalpa chhûm lo langin, zan lamah mei a lo awm ve leh thung thîn bawk. Chutiang chuan, Hebrai mite khân chiang tak leh ropui takin Pathian a awm ngeizia an hmu thîn a, chu mai a ni lo, an zîngah rawn chêng ve-in a hruai tlat a ni tih pawh chiang taka hriatna an nei bawk.

Mosia khân Aigupta ram an chhuahsan atanga kum hnihna thla hmasa ber ni khatah biak bûk a sa a (Exod. 40:2, 17). Engkim—puithiam hna thawk tûra Arona leh a thlahte pawh tiamin (Exod. 40:9, 13–15)— serh hrang vekin, an lu chungah hriak a thih theuh bawk. Hmun Thianghlim Ber-ah te, Hmun Thianghlimah te chuan a lût a; tin, biak bûk tualah pawh a kal kual bawk. Engkim chu Lalpa hnênah a hlân vek a. Hetianga ti hian biak bûk leh a bungruate chu rawngbâwlna atâna hman tûrin a hawng ta a ni (Num. 7:1 pawh en ang che). Amah ngei pawh kha hetianga a hawnna hun a neih chhûng chauh hian Hmun Thianghlim Ber chhûngah a lût thei a; chumi zawh atang chuan puithiam lal ber chuah lût thei tawhin, ani pawh chu kum khatah vawi khat, Inremna Ni an hman lâi chauhin a lût thei (Lev. 16:2, 17).

Bible hian hna thawh zawh a nih tâk thu tum thum a sawi a, chûngte chu: (1) Thilsiam chawlhkâr tâwp dâwnah khân niin, chumi ni chuan Pathianin a thilsiam hna a thawh zawh tâk thu a sawi; (2) Mosia’n biak bûk sak hna a thawh zawh khân sawi a ni leh: “Chutichuan, Mosia’n hna chu a zo ta a” (Exod. 40:33); (3) Solomona’n Pathian biak in (temple) sak hna a thawh zawh hnu khân sawi a ni ve leh bawk (1 Lalte 7:51).

Pathianin khawvêl leh a chhûnga thil awmte a siamna leh Israel-te biak bûk lo inzawm hian lei thara Lalpa leh a tlante an la chên ho hun tûr chu min lo ngaihtuah lâwktîr a. Jerusalem Thar chu “Pathian Biak Bûk” tia sawi a ni nghe nghe bawk (Thup. 21:2, 3, NKJV; Thup. 22:1–4 pawh chhiar tel ang che).

Pathianin biak bûk a rawn luah khat hmuk mai hi Mosia a lo pianna nêna intan thil thleng hrang hrang—hremna sâwm a thlen chhûnga Aigupta pathiante hneh an nihna te, Aigupta ram atanga Israel fate hruai chhuah a nih tâkna te, Tuipui Sena Pharaoa sipaite hneh a nihna te leh a tâwp berah, Sinai Tlânga Pathian rawn inpuan chhuahna te-ah khân a ropui ber leh a khârna ni bawk a ni.

`Tûnah ngei pawh hian engtiangin nge Pathian awmpuina chu i chan theih ang? Chumi hriat chu enga ti nge a pawimawh êm êm?`