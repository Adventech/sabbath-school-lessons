---
title:  Isua chu mihringte zîngah a rawn chêng
date:   25/09/2025
---

`Johana 1:14 chhiar la. Engtiangin nge Krista mihringa a rawn channa hi biak bûk nên tehkhin a nih?`

Isua mihringa a rawn channa hi thil mak ril tak, tlan sate’n chatuan chatuana an zir tûr zirlâi ropui a ni. Tirhkoh Johana chuan Krista khân keimahni taksa ang lo pu ve-in, kan zîngah a lo chên ve thu a sawi a. He leia lo chêng ve tawh Isua hi Thuthlung Hlui lehkhabute’n a chanchin an sawi Pathian kha niin, ani chu Sinai Tlânga biak bûkah leh Ram Tiam lam pana an zin kawng thlalêrahte khân Israel mite nên an lo chêng za tawh thîn a nih kha.

Isua chu mihringa a lo chan chhûng khân he mihringte zîngah a lo chêng ve a. A dinhmun sânzia ngaihtuahin a va han inphah hniam nasa tehrêng êm! Chatuan Pathian chu keimahni hnênah, keimahni ang ni ve tûrin vân ata a lo chhuk a, hetianga a rawn tih chhan hi “Immanuela, kan hnêna awm Pathian” a ni ngei a ni tih kan lo hriat theih nân a ni.

Matthaia 18:20-ah chuan Isua’n ama hminga mi pahnih emaw, pathum emaw lek pawh an inkhâwm a nih chuan an zînga a awm ve tûr thu a lo sawi a. A sawi ang ngei hian a mite chu Thlarau Thianghlim chên chilhna hmangin a awmpui thîn. Heti hian amah zuite chu amah nên inzawmna nghet tak nei tûrin a sâwm a: “Ngâi teh, kawngkhâr bula dingin ka kik hi; tu pawhin ka aw hriaa kawng a hawn chuan a hnênah ka lût ang a, a hnênah zanriah ka ei ang a, ani pawhin ka hnênah a ei bawk ang” (Thup. 3:20).

`Thupuan 21:1–3 chhiar la. Hetah hian eng thu nge kan hmuh?`

Jerusalem Thar chu vân ata leiah a lo chhuk thla dâwn a, heti hian Johana’n a lo sawi: “Ngâi teh, Pathian biak bûk chu mihringte zîngah a lo awm ta, ani chu an zîngah a chêng ve ang a, anni chu a mite an ni ang. Amah Pathian ngei chu an zîngah a awm ang a, ani chu an Pathian a ni ang” (Thup. 21:3, NKJV). Jerusalem Tharah chuan biak in pakhat mah a awm lo va, a chhan pawh khawpui pum pui chu biak in, Pathian biak bûk a nih vâng a ni. Khawpui dung lam leh vâng lam bâkah, a sân lam pawh a inang vek a, hetiang bawk hian biak bûk pindan chhûngril zâwk Hmun Thianghlim Ber pawh kha a dung leh vâng leh sân zâwng a inchen vek a nih kha. Chatuanin sualna, thihna leh hrehawm tawrhna pakhat awm lohna khawvêlah chuan kan Pathian awmpuina changin kan la chêng dâwn a ni.

`Isua Kristaa Pathianin min lo tiam tawh kha ngaihtuah la, engtin nge a tâwp thlengin kan tuar chhuah theih ang?`