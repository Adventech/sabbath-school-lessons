---
title:  Lalpa Sabbath chu
date:   21/09/2025
---

Mi thenkhat chuan ngaihdân dik lo tak neiin, Sabbath hi Juda-te tân chauha pêk a nih avângin Kristiante tân chuan serh a tûl ve hran lo tiin an sawi thîn a (mahse, ni sarih ni hi Eden Huanah khân serh hran leh tih thianghlim a lo ni daih tawh [Gen. 2:1–3 en la]); tin, mi thenkhat dang pawhin Juda-te’n Sabbath hi serh tûr a ni tih an hriat tanna chu Sinai Tlânga an awm lâi khân a ni tiin an sawi bawk a (Juda-te khân Sinai Tlâng an thlen hma pawhin Sabbath hi a lo serh reng tawh [Exod. 16:22–29 en la]). Hetiang hian sawi eng ang mah se, thil chiang tak chu: Sabbath hi Hebrai mite nunah khân a bet tlat a, a tîr atang rêngin an lo serh tawh thîn a ni.

`Exodus 35:1–3 chhiar la. Israel mite hnêna Pathianin thutak a rawn puan chhuah nawn leh chu eng nge ni?`

Sabbath leh Sabbath thuchah hi Pathian—Pathian chu tu nge a nih a, eng thil ropui tak takte nge nge a tih—chungchang a ni a, chutiang chu a ni zêl bawk ang. Sabbath hian Pathianin thilsiam hna a thawh dân leh chhandamna hna a thawh dân te min hriattîr a, Pathian lamah kan rilru leh ngaihtuahnate hruaiin, ani chu a mite zînga chên ve duh Pathian a ni tih min hrilh bawk. Chutiang chuan, Sabbath leh biak bûk te hian thil thuhmun min kawhhmuh a, chu chu eng dang ni lovin, kan nuna Pathian a rawn chên ve-na a ni.

Thuthlung Hlui kohhranin an lo serh Sabbath hian thuchah pawimawh tak tak min hrilh a, chûng zînga a pawimawh zual pangate chu:

1. Pathian chu Siamtu a ni. Bible hi he thu puan chhuah ropui leh pawimawh êm êm ni bawk nên hian a intan a (Gen. 1:1). Pathian thilsiam hriat rengna nung chu Sabbath hi a ni (Gen. 2:2, 3; Exod. 20:8–11). He thutak—Pathian chu kan Siamtu a ni tih atang hian Bible-a thutak kan hmuh dang zawng zawngte pawh hi a lo piang chhuak bawk.
2. Messia chu a lo kal dâwn a, he beiseina hi Pathianin, rûl (Setana) ti tlâwma sual laka hnehna la changtu tûr Chi a lo tiam tawhah khân a innghat.
3. Pathian chuan a lalram a rawn din dâwn a, chumi lo tem lâwkna chu Sabbath hi a ni.
4. Chhandamna chu Lalpa hnên ata lo thleng a ni. Pathian mite hian Pathian chu an Chhandamtu leh Tlantu a ni tih an hriattîr a, chhandam chu a khawngaihna azârah chauh lo thleng thei a ni tih a puang bawk.
5. Pathian chu mi zawng zawng chunga rorêltu chungnung ber a ni a. Amah pawisa lo lui tlattute leh hnâwltute chuan hmabâk êng an neih dâwn loh lâiin, amah zuitute hnênah erawh a thlâwnin chatuana nunna a pe thung ang.

`Juda-te chuan, Israel mite’n Sabbath an serhna âi mah hian Sabbath-in Israel mite a serhna (a khuahkhirhna) hi a khauh zâwk âwm e tiin an sawi thîn a. Keini Adventist-te hi chuan he thu hi kan sawi ve lo a ni maithei. Chutih rual chuan, Sabbath hian eng tiang takin nge kan kohhran chhûngkaw nunah pawimawhna a neih?`