---
title:  Thilpêkte leh a petu rilru
date:   22/09/2025
---

`Exodus 35:4–36:7 chhiar la. He lâi thu-ah hian keini tûnlâi huna mite tâna zirlâi pawimawh tak tak zir chhuah tûr awmte chu eng nge ni?`

Biak bûk sakna atân khân hmanrua leh thil hlu chi hrang hrang tam tak mamawh a ni a, chûngte chu Pathian mite’n phal taka an rawn thawh khâwmte a ni. An pêk dân pawh anmahni duh thu rêng leh lâwm chungin a ni a. Tu ma pêk luihtîr ni hran miah lovin rangkachak te, tangkarua te, dâr te, la zai sîn te, lunghlu chi hrang hrang te, savun tha mi te, thingri thing te, oliv hriak te, bâwl hlo chi hrang hrang te leh an mamawh thil dangte pawh an rawn thawh khâwm ruih ruih mai a ni. Hêng an thil rawn thawh khâwmte zînga tam tak hi chu han chher danglam deuh leh cheimâwi leh ngâi phawtte a nih hlawm avângin chutiang hna thawk tûr chuan an hnatlâng mup mup thîn bawk a. Tin, puan thui mite leh la deh thiamte pawh biak bûka rawngbâwl hna thawktu puithiamte inbel tûr thuamhnaw thuisak leh chei mâwisakin an tûl hle. Puithiam lalberin a hâk tûr phei chu a bîk takin an duansak a, a khum atân lukhum leh a âwma dah tûr âwmbel mâwi tak siamsak a ni.

Pathian chuan Israel mite hi Aigupta ram an chhuahsan lâia Aigupta mite’n thil an pêk chi hrang hrangte hmang khân nasa takin mal a lo sâwm tawh a. Tûnah hian an chunga Pathianin khawngaihna a lo lantîr thin avâng leh kut chak tak nêna a lo hruai tawhna avânga an lâwmzia lantîrna hun remchâng tha tak an nei ta. Chumi ti tûr chuan an thinlungte chawh thawhin a awm a, a ropuina atâna an tih theih ang ang tih chu an châk êm êm theuh a ni.

Mosia hnênah chuan lâwm tak leh phûr êm êmin an rawn thawh khâwm zêl a. Nakînah phei chuan mamawh âia tam mah a lo tling khâwm ta ni tûr a ni, biak bûk satu tûrte leh a chhûng bungruate siamtu tûra inpe mi themthiamho chu Mosia hnênah an va kal a, “Mite hian a chuang a liamin thil an rawn la e” (Exod. 36:5, NIV) tiin an hrilh ta hial a ni. Chutichuan, Mosia’n thu a lo pe a, biak bûk sakna atâna hmanrua leh thil chi hrang hrang an rawn thawh khâwmte chu an mamawh zât âia tam mah a tlin khâwm tawh avângin thawh zêl a ngaih tawh lo thu a tlângautîr ta a ni.

Thlarau Thianghlim kaihhruaina hnuaiah Pathian chuan Israel mite kha ama lo duan dân ang taka biak bûk sa thei tûra thuamin an mamawh chi hrang hrang pawh pe vek a. Bezalela te, Oholiaba leh mi dangte kha “Pathian Thlarauvin a ti khat a (Exod. 35:31, NKJV), a awmzia chu, biak bûk sakna atân leh a chhûnga bungraw dah tûr chi hrang hrangte siamna atâna an mamawh themthiamna, finna leh hriatna pêk an ni tihna a ni. Biak bûk sak hna kha hna lian leh hautak zet mai a ni a, Mosia hnêna Pathianin a lo entîr ang taka sak tûr a nih avângin uluk leh fîmkhur pawh a ngâi hle.

Thlarau Thianghlim thilpêk hi hmangaihna te, hlimna te, remna te chauh ni bîk lovin, mite’n biak bûk sakna atâna hman theih themthiamna leh remhriatna an neihte pawh kha a ni ve vek tho tih a chiang a. Thlarauva khat tih awmzia pawh hi mak tak maia thil lo thleng leh kan taksa chhûnga thlarau hnathawh eng emaw tak lo awm lam a ni hran lo. Pathian chuan a hnathawhin hma a sâwna, a tih tumte hlen chhuah a lo nih ngei theih nân amah zuitute chu thiltihtheihnain a thuam thîn a. Chu hna chu tha tak leh a duh ang taka an thawh theih nân an mamawh thiamna leh theihna chi hrang hrang a pe bawk thîn.

`Thlarau Thianghlima i khah lâi khân thlarau thilpêk eng engte nge i lo dawn ve tawh le? Thlarau thilpêkte chu i nuna Thlarau rah i lantîr a nih chauhin a lo thang lian zêl thei a ni tih hre reng ang che (Gal. 5:22, 23).`