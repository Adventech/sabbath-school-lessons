---
title:  Biak Bûk
date:   20/09/2025
---

### Chhiar tûrte

Exod. 35:1–36:7, Gen. 1:1, Exod. 36:8–39:31, Heb. 7:25, Exod. 40:1–38, Joh. 1:14.

> <p>Chângvawn</p>
> “Tichuan, inbiakna puan in chu chhûmin a rawn tuam ta mup a, biak bûk chu Lalpa ropuinain a lo khat ta a. . . . Chhûnah chuan Lalpa chhûm chu biak bûk chungah a zîng a, chutah chuan zânah mei a lo awm thîn a, Israel-ho zawng zawng chuan an kalna tûr lama an kal chhûng zawng chuan chu chu an hmu zêl thîn a ni,” (Exodus 40:34, 38).

Thuthlung Hlui hun lâia Pathian mite tih tûr pawimawh leh ropui ber ni bawk chu Lalpa nêna laichînna tha tak nei chunga lên dun a ni. Amah chu chibai bûkin a rawng an bâwl ang a; tin, hnam dangte hnênah Pathian nihna dik tak an pho lang thîn bawk ang (Deut. 4:5–8).

Eden Huanah khân Evi leh Adama te kha an thil sual tih avânga Pathian hlauvin a lakah lo biru tawh a. Sualna chuan mihringte hi a enga mah hmaa Pathian hlauh nghâl ngawtna rilru min neihtîrin, chu hlauhna chuan Pathian nungchang kan hriat dân pawh a ti khawlo zo thîn nghe nghe bawk. Chanchin lâwmawm tak awm erawh chu, Pathian hian amah leh mihringte inkâra lei khi chat zau tak awm hi dawh zawm a nih theih nân hma a rawn la ta a, a hma lâkna chuan amah nêna kan inlaichînna lo chhe tawh pawh kha a rawn siam tha ta vek bawk. Mi sualte chu a hnêna kîr leh tûrin a sâwm a, “Khawiah nge i awm?” (Gen. 3:9) tiin a au zui lawm lawm thîn a ni.

Chutiang chuan, keini pawhin kan tih tûr pawimawh ber chu kan chheh vêla mite hnêna Pathian nungchang dik tak leh a hmangaihna, a felna hriattîr a ni a. Mite’n Pathian an pana, amah pawh inngaihtuah chang lo khawp hialin anmahni chu a hmangaih a ni tih an hriat hunah chuan a hnênah an nun an hlân ang a, ti tûra a hrilhte chu tiin, chûng thilte tih chu anmahni thatna tûr zâwk a ni tih pawh an hrethiam bawk ang.

Biak bûk khân Pathian chu mihringte hnaih taka a rawn awm a ni tih a lantîr a, an hnênah thutak ropui ber berte puang chhuakin, rinnaa amah pantute chu a lo chhandam thin dân a târ lang a ni.