---
title:  Tui khâ
date:   10/08/2025
---

Bible-a thawnthu hrang hrang kan hmu-ahte hian mi hrang hrangte’n thil hrang hrang an ti a, chûng an thil tihte zînga thenkhat chu tha tak takte a nih hlawm lâiin, thenkhat erawh tha lo tak takte a ni thung bawk. Chutiang chu a nih avângin a thawnthu tlângpui, a thlenna hmun leh hun bâkah, mi sualte chanchin nên lam ngun taka kan ngaihtuah thîn a ngâi rêng a ni. Nimahsela, eng thawnthu pawh ni se, a pawimawh lâi ber ni zêl chu harsatna awm chin fel a nih tâk dân leh chuta tanga zirlâi zir chhuah tûr awmte lo hriat a ni a. Chutiang chiah chu Bible-ah kan hmuh thawnthu hrang hrangahte pawh hian a ni ve tho mai.

Israel-te thlalêra an awm lâi chanchin kan hmuhah hian Pathian chu harsatna an tawhte chin felsaktu leh remna siamtu a ni a; nimahsela, a hnathawh hi amah an rin lohna khân a ti buai fo thîn. Pathian laka an phunnâwi fo avâng leh a thu an âwih duh thin loh avângin harsatna khirh tak tak an tâwk ta thîn a, chhiatna râpthlâk tak tawh tum pawh a nei zauh zauh bawk. An harsatna tawh tam tak hi chu Pathian an rin loh vâng leh an sual an sim duh loh vânga lo thleng a ni.

`Exodus 15:22–27 chhiar la. Tuipui Sen an kân hnu-a Pathianin thilmak a rawn tihsak hmasa ber chu eng nge ni a? Chu thilmak a tih hma chiah chuan eng thil nge lo thleng?`

Israel mite rinna fiahsakna hmasa ber chu tui in tûr an tlâkchhamna kha a ni a, hei hi thlalêr ram ro leh sa êm êma an awm lâi a nih miau avângin thil mak vak pawh a ni hran lo. Tuipui Sen an kân atanga ni thum zet an kal leh hnu-ah tui awmna hmun an va thleng hlawl mai a; mahse, he tui hi in tlâk a lo ni tlat lo. Mara tih awmzia chu “khâ” tihna a ni a. He tui hi in theih loh khawpa a lo khâk si avângin an Lalpa’n a ngaihsak a ni tih pawh an ringhlel chawpchilh leh nghâl ta mai a ni. Pathian erawh chuan lainatna nên a lo dawngsawng a, thingtang pakhat hmangin an tâna a thilmak tih hmasak ber chu a ti ta a. Tui khâ ti tuia, in tlâka siamtu chu thingzâr kha ni lovin, Lalpa zâwk a ni. He an thil tawn atang hian zirlâi pawimawh tak tak zir chhuah tûr an nei a, chûngte chu: (1) Lalpa hun ruat chu dawhthei taka lo nghah a ngâi thîn tih leh, (2) Pathian chuan mihringte nêna thawk dûnin thil a ti thîn tih te a ni.

Amaherawhchu, Israel fate hian Pathian tanpuina an dawn tam takte kha ngâiah an nei a, an tâna thilmak ropui tak tak a tihte pawh an theihnghilh leh thuai thîn bawk. Tuipui Sen an kân thei mai te kha Pathian hnathawh liau liau a ni a, khami avâng khân, “Aw Lalpa, pathiante zîngah hian nang ang hi tu nge awm le? Thianghlimna lama ropui leh, fak tlâk nihna lama zahawm leh thilmakte ti thîn hi” (Exod. 15:11) tiin amah fakna hla an lo chham chhuak tawh a nih kha. Nimahsela, kha pawh kha an lo theihnghilh hman leh tawh tho zu nia!

An phunnâwi chiam hnu-ah pawh hian Pathian chuan Aigupta mite chunga hri a lêntîr tâk angte kha anni chungah chuan a lêntîr ve loh tûr thu a hrilh ta tho a (Exod. 15:26). A vênghim tlat dâwn a ni. Nimahsela, he thutiam hi a laka an rinawm tlat reng a nih chauhin a takin an chang thei ang.

`Eng ang fiahnate leh harsatnate nge i lo tawn buak ve tawh le? Pathian chu i thawhpui a nih phawt chuan i tân hna a la thawk thei tho a ni tih i hriatin thlamuanna i lo nei thîn em?`