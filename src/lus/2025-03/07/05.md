---
title:  Jethroa
date:   13/08/2025
---

Mosia hi a puzawn Jethroa, Reuela tia koh ni bawkin a rawn tlawh a (Exod. 2:18). A rual hian Mosia nupui, Zipori leh Mosia fapate pahnih, Gersoma leh Eliezera te pawh an rawn kal ve bawk. Mosia’n amah tlawh tûrin an rawn kal a ni tih a lo hriat chuan anmahni chibai bûk tûrin a riahna hmun ata a lo chhuak a.

`Exodus 18:1–27 chhiar la. Hetah hian Israel-te hnam chanchina thil pawimawh tak tak engte nge thleng?`

Mosia hnêna Jethroa rawn kal chhan hi Pathianin Israel-te tâna thil mak leh ropui tak tak a tihte chanchin a lo hriat vâng a ni a. A hnênah hian Mosia’n chipchiar takin, “Israel-ho tâna Lalpa’n Pharaoa leh Aigupta mite chunga a lo tih tawh zawng zawngte leh, kawng laka harsatna chi hrang hrang an tawhte, chûngte atanga Lalpa’n a chhanchhuah thin dân te chu a lo sawi ta vek a” (Exod. 18:8, NIV).

Jethroa hian Pathian ngilneihna leh a mite tâna thil a lo tih ropui tak takte chu a fak a, “Lalpa, Aigupta-ho lak ata leh Pharaoa lak ata hruai chhuaktu che u chu fakin awm rawh se, ani chuan Aigupta-ho thuhnuaia awm mipuite chu a chhanchhuah tâk hi. Tûnah chuan Lalpa chu pathian dang zawng zawngte âia ropui zâwk a ni tih ka hre ta; anni chuan hemi thu-ah chapo takin Israel mipui chungah an ti si a” (Exod. 18:10, 11, ESV).

Hemi chânga kan hmuh hi a mite tâna Pathianin hna a thawh thin dân ti langtu niin, khawvêl hnênah tu nge Pathian dik tak chu ni a, chu Pathian chuan a mite tân eng nge a tih theih tih hriattîrtu a ni nghâl bawk.

Jethroa hian Pathian dik tak chanchin a lo hre ta a ni mai lo va, Pathian mite hnênah thil hlu tak—thurâwn fing tak leh tangkâi tak tûr ni bawk pawh a hlân nghâl a ni. Mosia hian dik leh fel taka Israel fate a kaihhruai theih nân inrêlbâwlna dân eng eng emaw a mamawh a. Rorêltu inpe leh rinawm, dikna tan tlat tûr pawh a mamawh hle bawk. Chutichuan, Jethroa hian Mosia hnênah thurâwn fing tak a pe ta a, hotu atân chuan hetiang mi hi thlang tûrin a hrilh ta a ni: (1) Pathian tih mite; (2) mi rin tlâkte; (3) rinawm lohna haw tlattute. Chutiang nungchang neite chu sâng pâwl chunga hotu-ah te, za pâwl chunga hotu-ah te, sawmnga pâwl chunga hotu-ah te, sâwm pâwl chunga hotu-ah te ruat tûr an ni a. Chutianga a tih chuan nasa takin a mawhphurhna chhâwk zângkhâisak a ni ang. Tin, thubuai lian tham deuhah chiah a insâwrbing tawh ang a; tichuan, a mite rawng pawh tha takin a bâwlsak thei tawh dâwn bawk a ni.

Mosia hian a Jethroa remruatna fing tak chu a lo pawm a (Exod. 18:24), pâwl then hrang hrang chunga hotu tûrte chu a ruat ta a (Deut. 1:9–18 pawh en bawk rawh).

`Mosia hian duh ni se kum lama upa tawh tak a puzawn thu sawi hi bengkhawn lovin, ama hna ngaihtuah zâwk mai tûr pawhin a lo hrilh theih reng a. Mahse, chutiangin a ti hauh lo. He pa, Hebrai mi pawh ni ve lo lehnghâl thurâwn a ngaihthlâksak duhna atang hian eng zirlâi pawimawh tak takte nge kan zir chhuah ang?`