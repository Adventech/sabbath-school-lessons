---
title:  Manna leh vahmîm
date:   11/08/2025
---

`Vânduaithlâk takin, Ram Tiam lam pana Israel fate an zin chanchinah hian Pathian laka an hel thu kan hmu tam angreng viau mai a. Hnam haihawt tak, Pathian kut chak takin a lo tanpui thîna, an harsatna tawhte lo chin felsak thîn a ni tih pawh theihnghilh leh mai zêl an ni. Harsatna an tawh mêkte chuan an hlen chhuah tûr leh hma lam hun êng tak an neihte chu a hliah khuh an phal ta thîn a. Hei chiah hi keini tûnlâi huna Pathian mite pawhin kan tih ve thin tho a ni lo’m ni?`

`Exodus 16:1–36 chhiar la. Israel mite phunnâwi chhan hi eng nge ni a, an phunnâwi hnu hian eng thil nge lo thleng?`

Thil mak leh chhinchhiah tlâk tak ni bawk chu, Bible-a thlêmna kan hmuh tam takte hi ei leh in nêna inzawm a ni tlângpui hi a ni. Eden Huana thleng suala tlûkna kha a chhia leh a tha hriatna thing rah ei nêna inzawm a ni a (Gen. 2:16, 17; Gen. 3:1–6). Isua’n thlalêra thlêmna a tawh tum pawh khân Setana’n a rawn beihna hmasa ber chu ei leh in hmang bawkin a ni (Mat. 4:3). Esauva khân a ka châkna a thunun zawh loh avângin a fa tîr nihna a lo chân a (Gen. 25:29–34). Israel fate thuâwih lohna tam zâwk pawh kha ei leh in nêna inzawm a ni deuh zêl bawk. Chuvâng chuan, Mosia pawhin heti hian Israel-a thlah thangthar zâwkte kha a lo chah rêng a: “Mihring hi chhang chauhvin an nung lo va, Lalpa kaa thu tin chhuakin an nung zâwk a ni” (Deut. 8:3).

Manna hi vân chaw, Pathianin thlalêra an awm lâi, kum 40 chhûng zet a lo pêk a ni a. He a thilthlâwnpêk hmang hian amah chu Siamtu leh an mamawh engkim Petu a nihzia a hriattîr a. Chu bâkah, hetia mak danglam tak maia a rawn pe kher hian ni sarih ni Sabbath serh dân tûr pawh a zirtîr pah nghâl bawk a ni.

Chawlhkâr tin khân thilmak pali a lo thleng thîn a, chûngte chu: (1) ni nga chhûng chu Pathianin ni tina a ei khawp zêlin manna a pe ziah; (2) Zirtâwpni-ah chuan ni hnih tla tûr pêk thin an ni; (3) Zirtâwpnia an chhar chu Sabbath tlâi thlengin a chhe ngâi lo; (4) Sabbath ni chuan manna a tla ngâi lo. Pathian chuan hêng thilmak palite hi chawlhkâr tin a ti ziah thîn a, hêngte atang hian Sabbath ni chu hre rengin, chumi ni chuan Pathian an fak thîn dâwn a ni. “Lalpa’n Chawlhni a pêk che u hi hre ta che u maw le!” (Exod. 16:29).

`Mihringte hian ei leh in kan duh hle a. Ei tûra siam pawh kan ni rêng bawk. Leia to ei tûr chi hrang hrangte hian Pathian chuan ei tûrin min duh a ni mai lo va, kan thil eite chu duh tûrin min duh bawk tih a puang chhuak a. Mahse, he thilthlâwnpêk ropui tak hi a lo hman sual hlauh theih si em?`