---
title:  Lungpui atanga lo chhuak tui
date:   12/08/2025
---

Thlalêra awm ni ta la chuan tui tam tak i mamawh ngei ang. Israel fate kha Pathian lakah an phunnâwi fo va, amah an ring lo va; tin, tui a pe thei nge pe thei lo tih te, pêk a tum tak tak nge tum tak tak lo tih te an han fiah vêl thûl. A châng phei chuan, Aigupta rama kîr leh teh an han duh rum rum thîn bawk a. Chutiang chu ni mah se, Pathian chuan an harsatna tawhte hi a sut kiansak zêl thîn a ni.

`Exodus 17:1–7 chhiar la. He thil thleng atanga zirlâi an zir chhuah tûr awm chu eng nge ni?`

He thil thlenna hmun hi Mosia chuan Masa tiin leh Meriba tiin a vuah a, Masa tih awmzia chu fiah tihna niin, Meriba tih awmzia chu “hnial buai” tihna a ni. Lalpa chuan Israel mite hi amah an ring lo chungin tui a pe ta tho a. Hêng Mosia hming vuah pahnihte hian Pathian chu fiah loh tûr a ni tih leh hnial buai loh tûr a ni tih a hriattîr ngei ang (Heb. 3:7, 8, 15). Pathian chuan a chênchilh reng a ni tih hriatna chiang tak an nei a, a thiltihtheihna leh a thuneihna lantîrtu pawh an lo hmu chiang hle tawh bawk; chuti chung chuan an zîngah a awm a ni tih an la ringhlel fo tho si a ni.

“Lungpui chu Mosia’n a han vua a, mahse Pathian Fapa, chhûm dingin a hliah chu Mosia kiangah hian a ding a, ani chuan nunna petu tui chu lungpui ata a rawn luah chhuahtîr ta a ni. Mosia leh upahote chauh pawh ni lovin, a piah deuha ding mipuihote chuan Lalpa ropuina chu an lo hmu vek a. Chhûm ding chu lâk kian ni sela chuan, an zînga awm ve Lalpa ropuina êng râpthlâk tak chuan a chhun hlum vek ngei ang.”—Ellen G. White, Thlahtu Bulte leh Zâwlneite, p. 297.

Tui hi nunna chhinchhiahna atân hman thin a ni a, a chhan pawh tui tel lo chuan nunna a awm theih loh vâng a ni. Kan taksaa timûr tinte hian tui an mamawh theuh a. Mihring taksa hmun zaa then hmu sawmruk vêl hi tui niin an sawi. Kan ruhte ngei pawh hi tui leh thil dang inpawlhin a siam a ni a. Chutiang chu a nih avângin, thlalêr ram rova Pathianin Israel fate tui a pe hi anmahni a ngaihsakzia leh an tân rinchhan tlâk a nihzia ti langtu a ni. Nimahsela, tum dang ang bawk khân a thu an zawm erawh a ngâi leh tho thung.

Kum tam tak a liam hnu-in Paula chuan thlalêra Israel fate thil tawn kha a danglam hle a ni tih ringtute a hrilh a (1 Kor. 10:4). Amah Krista ngei khân anmahni a kâihruai a, chu mai pawh chu ni lovin, an in atân tui a pêk bâkah (Sam 78:15, 16), an thlarau lam leh tisa mamawh dangte pawh a phuhrûksak vek bawk. Paula vêk hian lungpui kha Krista a ni tiin a sawi a. Israel fate tân khân Krista chu nunna Hnâr leh chatuana nunna Petu a ni. Lungpui chu thil sakhat a ni angin, Pathian chuan nghet takin a mite a chelh a. Ani chuan thu lo tiam tawhte chu a tih hlawhtlin ngei thin avângin kan ring ngam a ni.

`Tûnah hian eng thilahte nge Pathian kuta i innghah tawp ngamna ngâi awm? Engtin nge a duh dâna awm tûrin a hnênah i intûk luh theih ang a, ama hun ruata rawn che tûrin i lo nghah theih bawk ang. Chutianga tih chu enga ti nge thil awlsam tak a nih loh fo bawk si?`